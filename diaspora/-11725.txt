ट्रम्प प्रशासनले दियो अमेरिकामा १५ हजार विदेशी कामदार भित्र्याउने अनुमति

पुरुषोत्तम ढकाल
	

लसएन्जलस । आप्रवासन नीति प्रति अनुदार रहेको आरोप खेप्दै आएको ट्रम्प सरकारले १५ हजार विदेशी कामदार भित्र्याउने अनुमति दिएको छ। 

कामदारको अभावमा कमजोर बन्दै गएको अमेरिकी उद्योगलाई राहत पुर्याउने उद्धेश्यले ट्रम्प प्रशासनले डिपार्टमेन्ट अफ होमल्याण्ड सेक्युरिटीलाई (१५००० एच-२बी ननइमिग्रेन्ट भिषा) विदेशी गैर कृषि अस्थाई कामदार भित्र्याउने अनुमति प्रदान गरेको हो।

होमल्याण्ड सेक्रेटरी जोन केली र लेबर सेक्रेटरी अलेक्जेन्डर अकोस्टाबीच भएको छलफलपछि सोमबार अध्यागमन विभागले सार्वजनिक गरेको जानकारी अनुसार जिर्ण बन्दै गएको अमेरिकी उद्योग धन्दालाई राहत पुर्याउने उद्धेश्यले १५, ००० गैर कृषि विदेशी अस्थाई कामदार भित्र्याउने अनुमति प्रदान गरिएको हो। 

ट्रम्प प्रशासनको अनुमतिसँगै मौसमी उद्योग धन्दा अन्तर्गतका होटल, रिसोर्ट, सीफुड प्रदायक कम्पनी, ल्यान्डस्केप कम्पनीहरुले अस्थाई कामदार भित्र्याउ सक्ने छन्। 

यसै प्रयोजनका लागि अमेरिकी काँग्रेसले यो आर्थिक वर्षमा ६६, ००० विदेशी कामदार भित्र्याउन सकिने अधिकार दिएकोमा गत मे महिनामा यो संख्या थपेर ७०, ० ०० विदेशी कामदार भित्र्याउन सकिने अधिकार डिपार्टमेन्ट अफ होमल्याण्ड होमल्याण्ड सेक्युरिटीलाई प्रदान गरेको थियो। 

द एच-२बी कोलुसनले ट्रम्प प्रशासनको यो निर्णयले साना उद्योग धन्दालाई राहत दिने प्रतिक्रिया दिएको छ। 

ट्रम्प प्रशासनको यो निर्णयलाई अमेरिकी रोजगार बजारका विज्ञहरुले अमेरिका फर्स्ट भन्ने राष्ट्रपतिको चुनावी नारा असफल भएको भन्दै अमेरिकी रोजगार दाताले पाउदै आएको अवसर गुम्ने र उच्च भुक्तानीमा काम गरिरहेका कामदारको तलबमा कटौती आउन सक्ने सम्भावना व्यक्त गरेका छन्। 

उता व्हाइहाउस प्रवक्ता सीन स्पाइसरले ट्रम्प प्रशासन मेरीटमा आधारित अध्यागमन नीतिमा केन्द्रित रहेको बताउदै मौसमी कामदार भित्र्याउने अनुमतिसँगै दक्ष कामदार भित्रिने र कामदारको अभ्वाले जिर्ण साना तथा मझौला उद्योग धन्दाले राहत पाउने विश्वास व्यक्त गरेका छन्। 

ट्रम्प प्रशासनको पछिल्लो लचिलो अध्यागमन नीति प्रति गरिएको आलोचना तर्फ लक्षित हुँदै डिपार्टमेन्ट अफ होमल्याण्ड होमल्याण्ड सेक्युरिटीले भनेको छ, सरकारले विदेशी कामदार भित्र्याउन दिएको अनुमतिसँगै यस्तो भिषाको दुरुपयोग र कामदार माथि हुन सक्ने शोषण अनुगमन र नियन्त्रण गर्ने संयन्त्र समेत तयार गरेको छ।
