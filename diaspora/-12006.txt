किरात याक्थुङ चुम्लुङ कतारद्धारा सिसेक्पा तङ्नाम कार्यक्रम सम्पन्न

- तिलविक्रम थेवे

दोहा, कतार- किरात याक्थुङ चुम्लुङ (कियाचु) कतारले सिसेक्पा तङ्नाम एक विशेष कार्यक्रमको आयोजना गरी मनाएको छ ।  



कियाचु कतारका अध्यक्ष राजेन्द्र साम्याखामको सभापतित्व, महासचिव सागर तुम्बाहाङ्फेको सञ्चालन र द्धितिय उपाध्यक्ष हरि जबेगुको स्वागत मन्तब्य रहेको कार्यक्रम गत साता धुमधामका साथ मनाइएको थियो ।



बिशेष अथिति तुम्याङद्धय नरेन्द्र एभेङ, श्यामसुहाङ हुक्पा चोङ्बाङ, प्रमुख सल्लाहकार मनकुमार आङ्बो, सल्लाहकारहरु दिलकिरण खजुम, गणेश थक्लुङ, डम्बर लिबाङ, तिलबिक्रम थेबे, खड्ग पतङवा, अतिथीहरु सामाजिक कार्यकर्ता रेखा मेन्याङबो, अन्तर्राष्ट्रिय नेपाली साहित्य समाज कतारका अध्यक्ष रेगिस्तानी कवि तिर्थसंगम राई लगायतले सिसेक्पा तङनाम येले तङ्बे ५०७७ को उपलक्ष्यमा शुभकामना दिएका थिए ।

संस्थाका तुम्याङ श्यामसुहाङ हुक्पाचोङबाङ, उपाध्यक्ष बमबहादुर चेम्जोङ र निवर्तमान सचिवालय सदस्य भिम नेयोङ वैदेशिक रोजगारलाई छोडेर नेपाल फर्कन लागेकोले विदाई गर्दै संस्थामार्फत कदरपत्र प्रदान गरिएको थियो ।

कियाचुका पदाधिकारी, लिम्बु समुदाय, गैर लिम्बु समुदाय लगायत विभिन्न संघसस्थाका प्रतिनिधी, शुभचिन्तक, पुरुष तथा महिलाहरुको बाक्लो उपस्थिति रहेको सो कार्यक्रमलाई थप रोचक बनाउन धाननाच तथा के लाङ (च्याव्रुङ नाच) समेत प्रस्तुत गरिएको थियो ।

लिम्बु समुदायको साझा सामाजिक सस्था किरात याक्थुङ चुम्लुङको पहल र अगुवाईमा लिम्बु समुदायले मान्दै आएको चाड चासोक तङनामलाई नेपाल सरकारले राष्ट्रिय चाड घोषणा गरे देखिनै चासोक तङनामसंगै कक्फेवा तङनाम, सिसेक्पा तङनाम, बलिहाङ तङनाम लगायतका चाडवाडहरु लिम्बु समुदायहरु बसोबास रहेको नेपालको पुर्वी क्षेत्रमा, काठमाडौं उपत्यकामा र विदेशमा समेत हर्सोल्लासका साथ मनाउदै आइएको छ ।
