दुई वर्षमा एनआरएन अमेरिका संसारमा देख्न लायक बनाउँछु : भर्जिनिया निवासी परशुराम भण्डारी

अगष्ट  ११/१२ मा हुन गइरहेको गैह्र  आवाशीय नेपालीहरूको संस्था एनआरएनएन सीसी अमेरिकाको निर्वाचनमा लामो समयदेखि  अमेरिकाको भर्जिनिया बस्दै आएका समाजसेवी परशुराम भण्डारीले बोर्ड अफ डाइरेक्टर पदमा उमेद्वारी दिएका छन्।  उनको उमेद्वारीका सन्दर्भमा डिसी नेपाल प्रतिनिधिले भण्डारीसँग गरेका अन्तरवार्ताको सम्पादित अंश। 

तपाइँले आफूलाई कसरी चिनाउनु हुन्छ ? 

भोजपुर जिल्लाको पूर्वी  क्षेत्र हाल अरूण गाउपालिकामा करिव ५५ वर्ष अगाडि सामान्य परिबारमा मेरो जन्म भएको हो । सरकारी स्कुलबाट विद्यालय स्तरीय शिक्षा पूरा गरी २० वर्षको उमेरमा उच्च शिक्षाकालागि  काठमाडौं गएँ । निम्न मध्यम वर्गीय परिवारको भएको हुनाले मैले सानो काम गर्दै उच्च शिक्षा अध्ययन गरेको हुँ । करिव २२ वर्ष काठमाडौंको बसाइपछि सन् २००४ मा डिभी परेपछि २००५ मा सपरिबार अमेरिका बस्दै आएको छु।
 
एनआरएनलाई धनीहरूको संस्था  भनिन्छ। तपाइँ किन र कसरी यो संस्थामा  आबद्ध हुन लाग्नु भएको ? 

यो संस्थाको शुरूवात केही सम्पन्न ब्यक्तिकै पहलमा भएको कुरालाई नकार्न सकिन्न । असल कामको शुरूवात जो कसैले गरे पनि त्यसलाई सम्मान गर्नुपर्छ । संसारभर रहेका नेपाली संगठित हुनुपर्छ भन्ने सोचका साथ १५ बर्ष अगाडि उपेन्द्र महतो, जीबा लामिछानेलगायतका केही अभियन्ताबाट त्यो अबधारणा  आएको हो र त्यो अवधारणा ऐतिहासिक थियो। म उँहाहरूलाई एनआरएनका पिताहरू नै भन्छु। 

यस्ता सामाजिक कामहरू गर्ने मानिस थोरै नै हुन्छन्।  एनआरएन सबैको संस्था हो । कुनै समयमा यो सस्थामा रहेका पदाधिकारीको आर्थिक हैसियतका आधारमा यसलाई धनीहरुको संस्था  भनिएको हुन सक्छ।  अब बिस्तारै ती सबै कुराको अन्त्य हुनेछ । मेरो सहभागिता भनेकै न्यून बेतनमा गुजारा गरिरहेका श्रमजीवीको प्रतिनिधित्व हो। बिशाल सोच भएका र सबैको साझा संस्था बनाउने पहल नै मेरो उमेद्वारी हो।

मेरो यस संस्थामा सहभागिता भएदेखि नै मेरो चासोको बिषय  भनेको यो सस्थालाई कसरी कुनै पनि नेपालको राजनैतिक पार्टीको भातृ संगठनबाट मुक्त गर्न सकिन्छ त्यो नै हो । जब हामी प्रवासी सबैको साझा र बिश्वासिलो संस्था बनाउन सक्दैनौं, तबसम्म हामीले यो देशमा केही गर्न सक्दैनौ। त्यसैले अबको एनआरएन सबैको साझा चौतारी बन्नु पर्छ। 


मेरो यस संस्थामा सहभागिता भएदेखि नै मेरो चासोको बिषय  भनेको यो सस्थालाई कसरी कुनै पनि नेपालको राजनैतिक पार्टीको भातृ संगठनबाट मुक्त गर्न सकिन्छ त्यो नै हो


अर्को कुरा अमेरिकी कानुनमा व्यवस्था भएअनुसार कसैलाई पनि नेपालको राजनैतिक पार्टीको प्रबद्र्धन र संगठन गर्नका लागि छुट छ तर एनआरएनलाई प्रभावित नपार्न म उहाँहरुलाई आग्रह गर्छु।  कुनै प्रबासी नेपालीले नेपालको कुनै दलसँग नजिक रहेर संगठन गर्नुस् तर एनआरएनमा प्रभाव नपार्नुस्।

एनआरएन निर्वाचनमा तपाइँ कुनै अध्यक्ष उमेद्वारसँगको समूहमा देखिनु भएको छैन नि ? 

मेरोलागि सबै अध्यक्षका उमेद्वारहरू समान हुन्। मेरो क्षेत्रबाट मेरो पदकालागि कोही उमेद्वार नउठाउनु नै उँहाहरूले मलाइ गरेको सहयोग हो। म सबैसँग समान सम्बन्ध राख्न चाहन्छु । कुनै अध्यक्षका नजिक रहेर समूहगत निर्वाचन हुनु नै घातक हो।

उदाहरणका लागि दुर्इ बर्ष अगाडिको निर्बाचनका बिजयी पदाधिकारीहरू र अहिलेको अबस्थालई अध्ययन गर्न सकिन्छ । गुट र उपगुटले सक्षम र सबल नेतृत्व कमजोर हुन्छ । यो सामाजिक सस्था भएकोले यसमा कुनै पनि समुह बन्नु हुन्न भन्ने मेरो मान्यता पनि हो

तपाइँका एजेन्डाको बारेमा पनि केही भन्दिनुस् न ! 

मेरो पहिलो एजेन्डा भनेकै यो संस्था सबैको विश्वासिलो संस्था बन्नुपर्छ भन्ने हो। त्यसको लागि कुनै पनि अन्य संस्थाको प्रभावबाट मुक्त हुनुपर्छ। एनआरएनको सदस्य किन भन्ने प्रश्न आउनुहुन्न । कम्तिमा पनि यस संस्थाको सदस्य बने बापत अन्य सुबिधा प्राप्त होस्। तीन लाखको हाराहरीमा अमेरिकामा नेपाली छौं ।


पारिवारिक रूपमा समय निकाल्न सक्ने, मलाई यहाँ रहेका कुनै पनि राजनैतिक पार्टीका भातृ संगठनले प्रभाव पार्न नसक्ने र मेरो कसैसँग पनि सम्बद्धता नभएको कारण पनि म निस्पक्ष न्याय दिन सक्ने भएका कारण पनि म यस पदको लागि योग्य छु


एनआरएनको पहलमा कुनै न कुनै एयरलाइन्समा एनआरएनको सदस्य बापत हवाइ टिकटमा छुट जस्ता कार्यक्रम, कुनै पनि होटलमा त्यो कार्ड भए बापत केही छुट जस्ता कार्यक्रम हुने हो भने पक्कै पनि एनआरएनको सदस्यताप्रति मानिसको आकर्षण बढ्नेछ। त्यसै गरी तीन प्रकारका सदस्य बनाउनुपर्छ।

आजीवन सदस्य, नवीकरण सदस्य र नयाँ सदस्य। आजीवन सदस्यको शुल्क १०० डलर, नयाँ सदस्य शुल्क १० डलर र नवीकरण शुल्क ५ डलर हुनुपर्छ। सदस्यता शुल्क मात्रै यो संस्थाको आम्दानीको स्रोत मानिनु हुन्न। 

एनआरएन सदस्यता कार्ड अनिवार्य जारी गरिनुपर्छ र निर्वाचनको ठिक दुई महिनाअगाडिसम्म सदस्यता वितरण गरिनुपर्छ। सदस्यतालाई निर्वाचन मुखी नबनाई संस्थागत बनाउनुपर्छ। एनआरएन च्याप्टरलाई स्वतन्त्र रूपमा कार्यक्रम गर्न दिनुपर्छ र हरेक बोर्ड अफ डाइरेक्टरले आ–आफ्नो क्षेत्रको अनुगमन गर्नुपर्छ। 
अन्त्यमा, तपाइँको सहभागिता कुन कुन सामाजिक सस्थामा छ ?
 
म नेपाल एजुकेशन एन्ड कल्चरल सेन्टर डिसीको बोर्ड अफ डाइरेक्टर, नेपाली मन्दिरकालागि ‘एक दिन एक डलर’ को योजनाकार, अमेरिका नेपाल सोसाइटीको आजीवन सदस्य, संखुवासभा कम्यूनिटी युएसएको आजीवन सदस्य, लक्ष्मी प्रतिष्ठानको आजीवन सदस्य, एभरेष्ट फेडेरल क्रेडिट युनियनको संस्थापक सदस्य, अमेरिका नेपाल इन्टरप्राइजेज एलएलशी, फेयर फैक्स नेपाल सोसाइटी एलएलसीको अध्यक्षलगायत अधिकांश सामाजिक काममा सहभागि रहेको छु। 

एनआरएन अमेरिकाको निर्वाचनमा तपाइँलाई मत दिनु पर्ने कारण के के हुन्? 

म पारिवारिक रूपमा समय निकाल्न सक्ने, मलाई यहाँ रहेका कुनै पनि राजनैतिक पार्टीका भातृ संगठनले प्रभाव पार्न नसक्ने र मेरो कुनै राजनीतिक दल वा गुटसँग सम्बद्धता नभएको कारण पनि म निस्पक्ष न्याय दिन सक्ने भएका कारण म यस पदको लागि योग्य छु। 

यहाँहरूको मतले म बिजयी भएमा यहाँहरूका मतको सम्मान गर्ने छु र यहाहरूको सल्लाह र सुझाबलाई पालन गर्ने छु । त्यसैले पनि यहाँहरूको मत मैले पाउने कुरामा म ढुक्क छु। आउँदो दुई वर्षमा एनआरएन अमेरिका संसारमा देख्न लायक बनाउन म प्रयास गर्ने छु।
