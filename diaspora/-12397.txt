एनआरएनका अध्यक्ष उम्मेद्वार चुनावी प्रचारमा निस्किए

टेक्सास ।  एनआरएन अमेरिकाको आसन्न निर्वाचनका अध्यक्ष उम्मेद्वार गौरी जोशी अमेरिकाको पूर्वी क्षेत्रको चुनावी प्रचारमा निस्किएका छन्। 

टेक्सासका व्यवसायी जोशी आफ्ना दुई सहयोगी एनआरएन अमेरिकाका बोर्ड अफ डाइरेक्टर पदका उम्मेदवार थलराज पन्त र जोशीको चुनावी अभियानको आन्तरिक व्यवस्थापकीय संयोजन गरिरहेका नेपाली जनसम्पर्क समिति, अमेरिकाका केन्द्रीय सदस्य सुन्दर गुरुङसहित आज टेक्सासबाट न्यू ह्याम्सायरका लागि प्रस्थान गरिसकेका छन्। जोशीको नेतृत्वमा चुनावी मैदानमा उत्रिएका अन्य पदका उम्मेदवारहरु पनि यो अभियानमा सहभागी हुनेछन्।

जोशीको उम्मेदवारीको बारे विभिन्न चर्चा चलिरहेका बेला निर्वाचन आयोगले अन्तिम नामावली प्रकाशन गर्नुपूर्व नै अध्यक्षका प्रवल दावेदारको रुपमा अगाडी देखिएका जोशी यसरी प्रचारमा निस्किएका हुन् । यो प्रचारका क्रममा जोशीले आफ्नो नेतृत्वको भिजन र उम्मेदवारीका बारे सदस्यहरुलाई अवगत गराउने र सदस्य तथा शुभेच्छुकहरुसंग अन्तरक्रिया गर्नेछन् । 

निर्वाचन आयोगले पूर्व प्रकाशित गरेको कार्य तालिका अनुसार भोली जुलाई २९ तारिख शनिवार उम्मेदवारहरुको अन्तिम नामावली प्रकाशित हुनेछ । पहिलो सूचीमा नाम समावेश नभएपछि उत्पन्न अन्यौललाई चिर्दै जोशीले निर्वाचन आयोगको माग बमोजिमका प्रमाण र कागजात पेश गरेका छन् । सोही विवरण प्राप्त गरेपछि निर्वाचन प्रमूख बन्दिता दाहालले आयोगको पूर्व प्रकाशित कार्य तालिका अनुसार उम्मेदवार सूचीमा नाम समावेश गर्ने भन्दै जोशीलाई इमेल गरिसकेकी छिन् । त्यही इमेललाई आधार मानेर जोशी चुनावी अभियानमा अघि बढेका छन् । जोशीसँगै रहेका नेपाली जनसम्पर्क समिति,अमेरिकाका केन्द्रीय सदस्य सुन्दर गुरुङले जोशीको उम्मेदवारीको अन्यौल निर्वाचन प्रमूखको इमेलले अन्त्य गरिसकेको भन्दै अब जोशीलाई बाहिर राखेर एनआरएन अमेरिकाको चुनाव समेत हुन नसक्ने जिकिर गरे ।
