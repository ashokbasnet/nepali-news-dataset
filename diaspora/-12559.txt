वोस्टन सप्ताह 'टक अफ दि टाउन' भएको छ: पौडेल

अमेरिका- आगामी अगष्ट ६ देखि १२ सम्म वोस्टनमा श्रीमद्भागवत महापुराण तथा सप्ताह ज्ञान महायज्ञ २०१७ आयोजना हुन लागेको छ । यसका लागि तयारी तीव्ररुपमा अगाडि बढिरहेको छ ।  महोत्सवलाई भव्य र सभ्य रुपमा सम्पन्न गर्न सबै श्रद्धालु लगायत नेपाली दिदीबहिनी तथा दाजुभाइहरुलाई वोस्टन आई यो महान कार्यमा सहभागिता तथा भगवान पुराण श्रवण गरिदिनुहुन आग्रह गरिएको छ । श्रीमद्भागवत महापुराण तथा सप्ताह ज्ञान महायज्ञ २०१७ को विषयमा सो सप्ताह मूल आयोजक समितिका संयोजक सुशीलचन्द्र पौडेलसँग गरिएको कुराकानीको सार संक्षेप :

यो सप्ताहको मूल उद्धेश्य के हो त ?

सप्ताहको मूल उद्धेश्य प्याव्फोनको अभियानलाई सहयोग गर्नु हो । हामीलाई हाम्रो धर्म, संस्कृति, रीतिरिवाज, भेषभूषा र भाषा साहित्य अत्यन्त प्यारो छ । हामी यसलाई जोगाउने मात्र होइन, अर्को पुस्तालाई हस्तान्तरण पनि गर्न चाहन्छौँ । हामीले सिकेर तथा अनुभव गरेर आएको चालचलन, रीति परम्परा र आस्थालाई पुस्तान्तरण गर्दै जानु हाम्रो मुख्य चाहना हो । यसका लागि हामी न्यूइंगल्यान्डवासीहरु वुद्ध स्तूपा र मन्दिरसहितको सामुदायिक केन्द्र यथाशीघ्र बनाउन चाहेका हौँ । यही आवश्यकतालाई पूरा गर्न पशुपतिनाथ तथा वुद्ध फाउन्डेसन अफ न्यूइंगल्याण्ड (प्याव्फोन) ले करिब पाँच वर्षदेखि सुरु गरेको अभियानलाई द्रूत गतिमा अगाडि लैजानका लागि आर्थिक सहयोग जुटाउने उद्धेश्यले यो महायज्ञ आयोजना गरिएको हो ।

आयोजनाको मिति नजिकिँदै छ । प्रगति कस्तो भइरहेको छ ?

चौतर्फी एरियामा प्रगति भइरहेको छ । गुरुहरु आउने र बस्ने व्यवस्था भइसकेको छ । हल, कलश यात्रा, कार्यक्रम अवधिभरको खानपान कहाँ, कसले पकाउने, कसरी पकाउने सबै व्यवस्था भइसकेको छ । उपवाचक, गणेश तथा पण्डितहरुको पनि व्यवस्था भइसकेको छ । पूजाका सरसामग्रीहरु पनि विस्तारै आइरहेका छन् । मण्डप बनाउने, कुन कुन काम कसलाई जिम्मा दिने जस्ता सबै काम भइसकेका छन् । सूचना दिने र प्रचार प्रसारको काम पनि भव्य रुपमा अगाडि बढिरहेको छ । फेस वुक, वेवसाइट र सन्चारका अरु विभिन्न माध्यमबाट सबैलाई जानकारी दिइएको छ । हाम्रो मुख्य उद्धेश्य भनेको यस भेगका कोही पनि नछुटुन् भन्ने हो र त्यसै अनुसार प्रचार प्रसार पनि भइरहेको छ । ए ग्रेडको भजन मण्डली र अडियो भिडियो सम्बन्धी व्यवस्था पनि भइसकेको छ । इलेक्ट्रोनिक मिडिया र वेवसाइटको माध्यमबाट धेरै काम भइसकेको छ । नेपालीहरुको डाटा पनि प्राप्त भइरहेको छ । यो डाटा नेपालीहरुको संख्या पत्ता लगाउन पनि सहायक हुन्छ भन्ने हामीलाई लागेको छ ।

मान्छेको उत्साह कस्तो पाउनुभएको छ ?

मान्छेहरुको उत्साह अचम्म लाग्ने किसिमले बढेको मैले महसुस गरेको छु । जोसुकै र जहाँ पनि यही कुराको चर्चा भइरहेको पाइएको छ । यो महोत्सवले टक अफ दि टाउन को रुप लिइरहेको छ । मान्छेहरु यहाँ आउन, सहयोग गर्न र खानपानको प्रायोजन गर्न उत्सुक देखिएका छन् ।

पं दीनबन्धुलाई नै किन रोज्नुभयो ?

उहाँ नेपालकै एक प्रतिष्ठित पण्डित हुनुहुन्छ । यो कार्यक्रम धार्मिक पनि होस् र युवा पुस्ता पनि आकर्षित पनि हुन् भन्ने हेतुले उहाँलाई रोजिएको हो । उहाँले अमेरिकाका धेरै ठाउँमा यस्ता कार्यक्रम गरेको हँुदा पनि उहाँलाई नै निमन्त्रणा गरेका हौँ ।

उहाँले सबै तप्काका मानिसहरुलाई सम्वोधन गर्नसक्नुहोला त ?

अवश्य पनि । उहाँको एउटा खुवीमध्ये यो पनि एउटा हो । अहिलेको युवा पुस्तामा धर्मप्रति त्यति धेरै चासो नभएको परिपे्रक्ष्यमा उहाँले यो पुस्तालाई पनि सम्वोधन गर्र्दै आउनुभएको  हामीले देखेका छौँ त्यसैले हामीले उहाँलाई नै रोजेका हौँ ।

यहाँका स्थानीय नेपालीहरुले यो सप्ताहलाई कसरी लिएका छन् ?

यो कार्यक्रमका प्रमुख दुइटा प्रमुख पाटा छन् धार्मिक तथा सामाजिक । धार्मिक पाटाबाट हेर्दा भागवत् आफैमा एक महापुराण हो । पुराणहरुमध्येको सबैभन्दा ठूलो हो । त्यसमा पनि यो कार्यक्रममा बौद्ध, राई, किरात लगायतका समस्त ओमकार परिवारका धार्मिक पाठ, प्रवचन तथा अनुष्ठानहरु गरिँदैछन् ।  त्यसैले हामीले यसलाई वृहत् आध्यात्मिक महोत्सव भनेका हौँ । अनि सामाजिक दृष्टिले हेर्दा पनि यो कार्यक्रम उत्तिकै महत्वपूर्ण छ । वोस्टनमा सामुदायिक केन्द्र तथा मन्दिर बनाउनु नै यो कार्यक्रमको प्रमुख उद्धेश्य हो र यो सबैको चाहना पनि हो । त्यसैले यो कार्यक्रमलाई न्यूइंगल्यान्डवासीले अत्यन्त महत्वका साथ हेरेका छन् ।

उनीहरुको सहयोग कत्तिको पाउनुभएको छ ?

यहाँका जनता ज्यादै उत्सुक छन् भने सहयोग नहुने भन्ने त प्रश्न नै भएन । मलाई काम चाहियो, मैले यो सप्ताहमा के कस्तो सहयोग गर्नसक्छु भनेर आवेदन दिनेहरुको लामो सूची छ । साप्ताहिकरुपमा  मिटिंग भइरहेको छ । सबैजनाले ओनरसिप नै लिएका छन् । जनताकै कार्यक्रमकै बारेमा कुरा भएकोले पनि सबैजना उत्साहित छन् भन्ने देखिन्छ । अझ त्योभन्दा बढी वोस्टनस्थित विभिन्न संघसंस्थाका पदाधिकारी साथीहरु पनि सबैको समस्वर भएको पाएको छु । सबै एकैस्थानमा जुटेका छन् । सबैले सहयोगी हातहरु अगाडि बढाएका छन् । त्यो नै हाम्रो सफल हुने आधार हो ।

कति रकम उठ्ने अपेक्षा गर्नुभएको छ ?

जनमानसमा देखिएको उत्सुकतालाई हेर्दा पन्ध्र लाख डलरको हाराहारी उठ्ने अनुमान गरिएको छ ।

अनि त्यसरी उठेको पैसा कहाँ जम्मा हुन्छ ?

कार्यक्रमको उद्धेश्य अनुरुप नै यसरी उठेको पैसा हामीले प्याव्फोनलाई हस्तान्तरण गर्नेछौँ ।

चन्दादाताहरुलाई मन्दिर बन्छ र यो पैसा हिनामिना तथा दुरुपयोग हुँदैन भनेर कसरी आश्वस्त बनाउनुहुन्छ ?

प्याव्फोन एक ५०१ सी ३ ऐन अन्तर्गत दर्ता भएको गैर नाफामूलक सामाजिक संस्था हो । उसले प्रत्येक वर्ष विधिवत रुपमा अडिट गराउनुपर्छ अनि यसको विवरण एटोर्नी जनरल समक्ष पेस गर्नुपर्छ ।  व्याव्फोनले यी सबै प्रक्रिया पूरा गर्दै आउनुका साथै संस्था सुरु हुँदादेखिकै आयव्यय विवरण पारदर्शी रुपमा आफ्नो वेभसाइटमा प्रकाशन गरिरहेकै छ । यसमा पेनीसम्मको हिसाब पनि दुरुस्त छ । यसरी चन्दाबाट जम्मा भएको रकम आफ्नो मूल उद्धेश्यमा भन्दा बाहेक अरु कुनै पनि प्रयोजनका लागि रकम खर्च नगर्ने नीति छ । यसले गर्दा प्रशासनिक खर्च अत्यन्त न्यून रहेको छ । हाल संस्थाको खातामा करिब एक लाख ८७ हजार डलर रकम मौज्दात रहेको छ । सप्ताहबाट उठेको रकमको पनि त्यसरी नै हिसाब किताब राखिने, पारदर्शिताको लागि वेभसाइटमा प्रकाशित गरिने र आफ्नो मूल उद्धेश्यमा मात्रै खर्च गर्ने प्रतिवद्धता संस्थाका संचालकहरुले लिएका छन् । तसर्थ पैसा सुरक्षित हुन्छ र ढुक्क भएर चन्दा दिनसक्ने बलियो आधार बनेको छ ।   

वोस्टन वाहेक कुन कुन ठाउँबाट मानिसहरु आउने अपेक्षा गर्नुभएको छ ?

न्युइंगल्याण्ड क्षेत्रका रोड आइल्याण्ड, कनेक्टिकट, तथा न्युह्याम्पसायरबाट प्रशस्त मानिसहरु आउनेछन् । त्यसबाहेक न्यूयोर्कलगायत मेरिल्याण्ड, टेक्सस र अरु वरपरका राज्यबाट समेत श्रद्दालु भक्तजनहरु आउने खबर मैले पाएको छु ।

त्यसो भए कति भक्तजन कथा श्रवणका लागि आउलान् त ?

अनुमानित पाँचहजार व्यक्तिले यो महोत्सव भर्ने अपेक्षा गरिएको छ । यसका लागि विभिन्न माध्यमबाट सूचनाहरु पठाइएको छ ।

लक्ष्य अनुसार पैसा उठेपछि सामुदायिक केन्द्र निर्माण प्रक्रिया कहिलेदेखि सुरु होला त ?

प्याव्फोनले अहिले पनि केन्द्रको खोजी गरिरहेको छ । तर हामीसँग पैसा पनि प्रशस्त नभएको कारण हामी खुम्चिनुपरेको थियो । अब यो सप्ताहको कार्यक्रम पनि हाम्रो सामथ्र्य बढ्छ र तदारुकताका साथ काम अगाडि बढ्छ । कम्युनिटी सेन्टरको लागि प्रपर्टी खरिद गर्न टास्क फोर्स पनि गठन भइसकेको र त्यसले काम पनि सुरु गरिसकेको छ । उसको डिटरमिनेसन सप्ताह सकिएको एक वर्षभित्र प्रपर्टी लिने भन्ने छ । त्यसपछि रिनोभेट गरेर आफ्नो संरचनामा ल्याउन अर्को एक वर्ष लाग्नसक्छ ।

यहाँ यतिको उत्साह देखिएको छ । यो उत्साहलाई कसरी कायम राख्न सक्नुहुन्छ ?

यो उत्साह बढ्ने क्रममै छ । अझै बढ्ने नै छ । पहिलो दिनमा एक हजार आठ महिलाहरुको कलश यात्रा एकदमै महत्वाकाँक्षी योजना हो । महिलाहरु यसका लागि निकै उत्साही छन् । उनीहरु आआफ्नो भेषभूषा तथा झाँकी प्रदर्शनी, मौलिक बाजा एवं साँस्कृतिक कार्यक्रमको व्यवस्थाका कारण अझ उत्साहित भएका  हुन् । आफ्नो धर्म र संस्कृति कसलाई प्यारो हुन्न र ? अझ सबै जातजातिका आआफ्नै मौलिक धार्मिक अनुष्ठानहरु पनि समावेश भएकोले त जानकारी पाएका सबैको सहभागिता हुन्छ भन्ने विश्वास छ ।

वोस्टन सप्ताहमा कलश यात्राको बढी नै महत्व देखिएको छ । यसमा महिलाहरुले कस्तो सहभागिता देखाउने अपेक्षा गर्नुभएको छ ? एक हजार आठ महिलाहरु उपस्थित होलान् त ?

अवश्य हुन्छन् । अहिलेसम्मको उत्साह र रजिष्ट्रेसन हेर्दा त्यो संख्या पुग्छ । यदि कुनै कारणवस त्यसो हुन सकेन भने पुरुषहरु पनि त्यसमा सहभागी हुनेछन् ।

भक्तजनहरुलाई कसरी खानपानको व्यवस्था गर्नुभएको छ ?

खाने कुरा कतैबाट केटरिंग गराउने नभई आफ्नै स्वयंसेवकबाट पकाउने निर्णय गरेका छौँ । यसो गर्दा खानामा एकरुपताका साथै मितव्ययिता पनि गर्न सकिने हुन्छ । खाना पकाउने भाँडाकुँडा र यसमा सहयोग गर्ने सबै स्वयंसेवकहरुले तदारुकता देखाएका छन् । शुद्धाशुद्धि र सात्विक भोजनको ख्याल गरिएको छ । र खुसीको कुरा, खानपिनको खर्चका लागि सबै दिनको प्रायोजन पनि भइसकेको छ ।

विशेषतःः युवा वर्गलाई उत्साहित र संलग्न गराउने कुनै त्यस्तो कार्यक्रम र योजना छन् कि ?

मैले माथि पनि भनेँ यो सप्ताह आयोजना गर्नुको एउटा उद्धेश्य त्यो पनि हो । हामीले हामीभन्दा पछिल्लो पुस्तामा हाम्रो संस्कृति पुर्याउन जरुरी छ । त्यसैले हामीले यो साँस्कृतिक केन्द्र बनाउन लागेका हौँ । पण्डित दीनबन्धु पोखरेलले पनि वैज्ञानिक तथ्यसहित व्याख्या र प्रवचन गर्नुहुने भएकोले उनीहरु हाम्रो धर्म र संस्कृतिका बारेमा परिचित हुनेछन् । अर्कोतिर तिनै युवालाई प्रशस्त परिचालन गरेका छौँ । उपस्थित पाहुनाहरुलाई पानी बाँड््ने, जुत्ता व्यवस्थापन, पार्किंग, प्रसाद ग्रहण गराउने, ससाना केटाकेटीलाई भुलाउने लगायतका विभिन्न काममा सहभागी गराउँदा पनि कुनै न कुनै कुराले यो सप्ताहमा सहभागी हुन पाएकोमा उनीहरुले गर्व गर्नेछन् भन्ने हाम्रो आशा एवं विश्वास हो ।
