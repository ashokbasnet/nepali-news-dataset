झापा नजाने? म त जाँदै छु!

फुच्चे भाइ! आज म झापा जान पाउँदिन, अर्को दिन जाउँला। तिमी जाउ आज, ती  चियाका बगान र ती सुपाडीका अनि नरिवलका गाछीलाई सम्झना सुनाइदिनू। गाई लैना होलान् घाँस, खोले दिँदै गर्नू, म छिट्टै आउँछु।
 
त्यो  दमकको टेलिफोन टावर अग्लो छ। गल्यो होला उभिँदा उभिँदा, यसो काँध सुमसुमयाइ दिनु।
सगुन होटलको पराठा पुर्‌याइदिनु। सिसौहरु हुर्के होलान, हाँगाहरु छिमली दिनु।
 
गौरादह, गौरिगन्ज, झिलझिले अनि लगाएका सिमलतरुल, घरतरुल  अनि मेटाएका भोकहरु, सम्झदै जानु। कन्काईको तीरमा दुई सिक्का चढाई दिनु।टाउको निहुराई दिनु। आज नि कसैलाई जलाई रहेका होलान, दैवलाई सम्झनु।  म झापा छिट्टै आउँछु।
 
सुरुंङ्गा लक्ष्मीपुर  दुर्गापुरमा हावा चिसो होला, लामो सास लिएर जानु। बिरिङ्गले यसपालि पनि खेतबारी  बगायो होला। अलि रिसाहा छ, तिमीले भनेको मान्छ कि, फकाइ फुल्याइ जनधन बिगार नगरेस है भनेर सम्झाइदिनु।
 
बिर्तामोड अझै अस्त ब्यस्तहोला, हल्ला होला, किनमेल होला। कलकता मिठाइमा  मिष्ठान्न किन्दै जानु। पार्वतीलाई जुलेबी नि खुब मन पर्छ लिन नभुल्नु।  धुलो होला शनिश्चरेको बाटो अनि अनन्पूर्ण चित्र मन्दिरमा फिलिम लागेको होला। मेरो लागि पनि एउटा टिकट काट्दै गर्नु। म झापा छिट्टै आउँछु।
 
बुट्टाबारिका बगानलाई हेर्दै गर्नु। हामी  टोकला जानु पर्छ नभए पनि बुधबारे माथिको चिया बगानमा  बसेर मकै र मोही खाउँला। बाहुनडाँगीमा  सुठुनी (सखरखण्ड) र कांक्राहरु फलेका होलान्, मेरो लागि नि साँच्नु है।  म  छिट्टै आँउछु ।
 
चारआलीका भक्काहरु र चन्द्रगढीका चटपटेहरु, छोलाहरु साह्रै मिठो लाग्छ मलाइ। हटियामा ढु्ङ्ग्री र प्याजी पाकेका होलान् मेरो  लागि चाख्दै गर्नु। धुलाबारीको खरिद बाँकी छ। लुगा राम्रो पाइन्छ । आमालाई साडी र भाइलाई जिन्स किन्नु छ। हामी सँगै जानुपर्छ , मलाई पर्खंदै गर्नु। म झापा छिट्टै आँउछु।
 
सनपाटका खेतहरु, केराका बगानहरु, तमल लपेट्ने पानका पातहरु, बैशंका हाँसोहरु, मारेका बातहरु, गएका गोठालाहरु, गाएका गीतहरु, चराएका गाईहरु, बाख्राहरु बोलाई रहनु। म छिट्टै झापा आउँछु।
 
उडेका भँगेराहरु, सिकेका साइकलहरु, फुटाएका डल्लाहरु अनि खोजेका धानका सिलाहरु। सबैलाई बोलाइदिनु। माघे संक्रान्तिका तीलका लड्डु र बनाएका चाकुहरु,मेरो भाग पनि राखी दिनु। फुलेका तोरी र फिलुंङ्गेहरु, पाकेका कटहर र मेवाहरुलाई यो दाइको खबर सुनाउँदै गर है फुच्चे भाइ! काँकडभिट्टाकी कान्छी चिया बनाउँदै होलिन्, बुधकरणको रंग हाल्न लाउनु।  म झापा छिट्टै आउँछु।
 
 
अनि मेरो  बुढो भद्रपुर, अझै मेची किनारमा भैंसी चराउँदै  डण्डा लिएर देशको सिमाना रुँघिरहेको होला। एक चिलिम खैनी मोलेर दिनु, चुना हालेर। मेची आफ्नै हो, दाजु भाइ पौडिनु पर्छ। हात समाएर जंङ्घे पिलरसम्म दौडिनुपर्छ। म झापा छिट्टै आउँछु। म झापा छिट्टै आउँछु।
..........................................................................................................................................

नोट: यो लिखत म अर्थात् लेखनाथ भण्डारीले लेखेको होईन । करिव १०-११ वर्ष पहिले यो लेख यस्तै अबस्थमा मलाई इमेलमा प्राप्त भएको वा साझा डट कमको सामुहिक च्याटमा फेला परेको हो ।  प्रेषक वा च्याटमा सहभागीको बारेमा म अनभिज्ञ रहेँ। मैले जस्तो पाएँ त्यस्तै धेरै साथी-संगी र अग्रजहरुलाई पनि ईमेल गरें । राम्रो लेख भनेर मलाई नै प्रसंसा गर्नेहरू धेरै हुनुभयो ।  

लेख जसले लेख्नु भएको हो यो एउटा मार्मीक अभिव्यक्ति छ । लेखाईको शैली र प्रस्तुतिले एउटा राम्रो लेखको सङ्केत दिन्छ । तपाईं हामी कसैले चिन्या जान्या भए यो कसले लेख्नु भा, हो लौ पता लगाउँ र राम्रो लेख्नु भएछ स्यावास भनौं । अनि म पनि भन्ने छु - लेखिरहनु होला हाम्रो मनका कुराहरु यसरी नै सँधै ।

कुनै पनि लेख-रचना लेखकहरूले सन्तान बराबर माया लाग्ने बताउनुहुन्छ तर यो सन्तानलाई यतिका बर्षसम्म वेवारिस छोड्नु हुने लेखकलाई आफ्नो नासोको वारिस लिन अनुरोध गर्दछु । ( लेखनाथ भण्डारी)
