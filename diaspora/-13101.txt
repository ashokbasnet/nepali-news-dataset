वोस्टनमा सप्ताह, दुई दिनमा दुइ लाख ७५ हजार डलर उठ्यो 

वोस्टन । हिजोदेखि वोस्टनमा सुरु भएको श्रीमद्भागवत महापुराण तथा सप्ताह ज्ञान महायज्ञ २०१७ को दोस्रो दिन आज सोमवार करिब एक लाख ४२ हजार डलर संकलन भएको छ। 

सप्ताहको पहिलो दिन आइतवार भक्तजनहरुबाट सवा लाख डलर संकलन भएको कुरा आयोजकहरुले बताएका छन्। भक्तजनहरुको उत्साह निकै राम्रो र उत्साहवर्धक देखिएको छ पं पोखरेलले भने। एक हप्तासम्म संचालन हुने सो महायज्ञमा वाचन प्रवीण पं दीनबन्धु पोखरेलले प्रवचन दिएका छन्। 

सप्ताह सुन्न वोस्टन वरपरलगायत अरु विभिन्न राज्यबाट पनि मानिसहरु आएका थिए। पं. पोखरेलले संगीतवद्ध प्रवचनद्धारा स्रोतागणलाई मन्त्रमुग्ध बताएका थिए। वोस्टनमा एउटा आधुनिक किसिमको सामुदायिक केन्द्र निर्माण गर्नका लागि पशुपतिनाथ तथा बुद्ध फाउन्डेसन अफ न्यूइंगल्याण्डको सहयोगार्थ चन्दा संकलन गर्ने उद्धेश्यले सो महायज्ञ आयोजना गरिएको हो।

यस अघि हिजो बिहान कलश यात्रा सम्पन्न भएको थियो। कलश यात्रामा एकहजार आठ महिलाको सहभागिता रहने बताइए पनि विविध कारणले महिलाहरुको उपस्थिति केही कम रहेको थियो। त्यसलाई परिपूर्ति गर्न पुरुषहरुले पनि कलश बोकेका थिए।

कलश यात्रालाई सम्बोधन गर्दै पं पोखरेलले कलशको महत्व र यसको उपादेयताका बारेमा प्रकाश पारेका थिए। त्यस अवसरमा लामा तथा बज्राचार्य गुरुहरुले पनि यो सप्ताहको महत्व र सामुदायिक केन्द्र निर्माणमा यसले पुर्याउने योगदानका बारेमा सम्वोधन गरेका थिए।

त्यसैगरी लोक लामा गोले, माया थापा र सलिया नेपालले आजको पहिलो दिनको कार्यक्रम उत्साहजनक भएको बताए।
