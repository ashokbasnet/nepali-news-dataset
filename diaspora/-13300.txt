एनआरएन क्यानडाको अध्यक्षमा गोपी काफ्ले विजयी 

क्यानडा । एनआरएन क्यानडाको दशौँ अधिवेशनको मत परिणाममा प्रतिस्पर्धी देवेन्द्र सुवेदीलाई दोब्बर मतले पराजित गर्दै गोपी काफ्ले अध्यक्षमा निर्वाचित भएका हुन्। 

१७ एनसीसी प्रतिनिधिको मतमा गोपी काफ्लेले ११ र देवेन्द्र सुवेदीले ६ मत पाएका थिए। नेप्लिज क्यानडिएन नेटवर्क अफ क्यानडाका निवर्तमान अध्यक्ष काफ्ले ब्राम्प्टन सिटीबाट सबै भन्दा बादी मत ल्याएर  एनसीसीमा विजयी भएका थिए। एनआरएन को सस्थापन काल देखि नै सक्रिय भएर  क्यानडाको सातौं अधिवेशनमा महासचिव चुनिएका श्री काफ्ले क्यानडा बेलायत को  एनआरएनमा समेत सक्रिय थिए। लेक्चररको रूपमा लामो समय सेवा गरेका गोपी काफ्लेका आधा दर्जन पुस्तकहरू पनि प्रकाशित छन्। 

यसैगरी महासचिव पदमा चिरञ्जीवी घिमिरेले १२ मत ल्याएर विजयी भएका थिए भने अर्का प्रत्याशी क्याल्गरीका दिनेश घिमिरेले ५ मत प्राप्त गरेका थिए। टोरन्टोमा निकै लोकप्रिय मानिएका चिरञ्जीवी एनसीसीको निर्वाचनमा पनि प्रतिस्पर्धी भन्दा ३ गुणा बढी मत प्राप्त गरी विजयी भएका थिए। 

सचिवमा पदमा भएको निर्वाचनमा डा देवी अधिकारीले ७ का विरुद्धमा १० मत ल्याएर विमला सापकोटालाई पछाडी पार्दै विजयी भएका थिए। उपाध्यक्षमा राजकुमार महत, रमेश बनियाँ र माधव दुलाल, कोषाध्यक्षमा सूर्य सापकोटा र प्रवक्तामा रविन्द्रराज घिमिरे भने निर्विरोध निर्वाचित भए। 

सदस्यमा विमला सापकोटा, प्रमिला बस्नेत, करुण कार्की, विनोद राना, दीपक श्रेष्ठ, चन्द्र अधिकारी, सुवास गिरी, देवेन्द्र सुवेदी र दिनेश घिमिरे जुलाई २३ तारिखको निर्वाचनमा विभिन्न सहरबाट निर्वाचित भइसकेका थिए। क्यूवा र क्यानडाका लागि नेपाली राजदूत कालीप्रसाद पोखरेलले प्रमुख अतिथिको रूपमा समुद्घाटन गरेका थिए । एनआरएन क्यानडाको अधिवेशन तीन चरणमा सन्चालन गरिएको थियो।  

उक्त कार्यक्रमकी अतिथि डा सारा क्षेत्रीले एनआरएनले नेपालमा गरेका लगानी र भूकम्प लगाएत प्राकृतिक प्रकोपमा पुर्याएको सहयोगको समीक्षा गर्दै एनआरएनको सीप र साधनलाई नेपालमा प्रयोग गर्ने वातावरण बनाउन पर्ने कुरामा जोड दिए। नेपाल सरकारले गैह्र-आवासीय नेपालीहरूलाई दिने सेवा सुविधाहरूको बारेमा प्रष्टपार्दै द्वैध नागरिकता सम्बन्धी नियम-कानुन चाँडै बनून् र सुविधाहरू प्राप्त हून भनी राजदूत पोखरेलले कामना गरे।
