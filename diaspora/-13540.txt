एनआरएनए कतारको उपाध्यक्षमा गिरीको उम्मेद्वारी घोषणा

भोला थापा क्षेत्री  
	


कतार । कतारमा हुन लागेको एनआरएनए (एनसीसी) को सातौँ महाधिवेशनबाट नयाँ कार्यकालका लागी समाजसेवी रामजी गिरीले आफ्नो उम्मेदवारी घोषणा गरेका छन।

लेखनाथ मगहानगरपालिका वडा नं २४ कास्कीकोटमा जन्मिएर काठमाण्डौ  रहदै आएका  समाजसेवी रामजी  गिरीले एनआरएनए कतार च्याप्टरको द्वितीय उपाध्यक्षमा  आफ्नो उम्मेदवारी घोषणा  गरेका छन।

बिगत ७ बर्षदेखि कतारमा कार्यरत गिरीले गत शुक्रबारका दिन कतारको नज्मा स्थित युनिक रेष्टुरेन्टको सभाहलमा एनआरएनए कतारका सातौ महाधिवेशन निर्वाचन  समितिलाई आफ्नो उम्मेदवारी रहेको पत्र पेस गरेका छन।

उनले आफुले सात बर्षको कतार बसाईमा कतारमा स्थापित समाजिक संघ सस्थामा आवद्ध रहेर पीडित नेपालीको समस्यलाई सक्दो सहयोग गर्दै आएको बताउँदै आगमी २०१८/१९ को कार्यकलका लागि उक्त पदमा आफु योग्य  रहेको बताए। सात वर्षको अबधिमा आफूले नजिकबाट बटुलेका अनुभवलाई उपलब्धिमा बदल्न र एनआरएनका साझा उद्धेश्यहरूलाई मार्गदर्शक मान्दै सबैको हितका लागि आफ्नो उम्मेदवारीको घोषणा गरेको बताएका छन।

यस्तो छ गिरीको घोषणा :

आदरणिय कतारबासी गैर आवासीय नेपाली दाजुभाई, दिदीबहिनी तथा पत्रकार मित्रहरु,

विगत केही समयदेखि मध्ये पूर्वमा कार्यरत रहदा सामाजिक कार्यको क्रममा बटुलेका विस्तृत अनुभवहरूबाट भविष्यको सुखद र उपलब्धिमुलक यात्रा तय गर्नका लागि हामी अव तयारी अवस्थामा छौं । यसै क्रममा एनआरएनका साझा उद्धेश्यहरूलाई मार्गदर्शक सिद्दान्त मान्दै अघि बढ्न, प्रवासमा नेपाली समुदायमाझ सहयोग र सद्भावको भावनालाई अझ मजबुत बनाउन, राष्ट्रलाई शान्त, सम्बृद्ध र सम्पन्न बनाउने अभियानमा प्रतिबद्ध पाइलाहरू अझै अघि सार्न, हाम्रो साझा अभियानका लक्ष्य तथा उद्धेश्य पुरा गराउन म लगायत हामी सवैको प्रमुख दायित्व ठानेर मैले एनआरएन एनसीसी कतारको २०१७-२०१९ कार्यकालको लागि द्वितीय उपाध्यक्ष पदमा मेरो उम्मेदवारी घोषणा गरेको ब्यहोरा निवेदन गर्दछु।

एनआरएन अभियान र एनआरएनको उद्देश्य पूर्ति गराउनका लागि मेरा पहलहरु निम्न रहने छन् ।

हरेक दुई बर्षमा भईरहेको विश्व सम्मेलन तथा विभिन्न समयहरुमा आयोजना हुने गरेका सभा गोष्ठी तथा सम्मेलनहरुमा प्रायः कार्ययोजनाका खाकाहरु घोषणा गरिराखेका छौँ, तर घोषणा गरिएका प्रमुख विषयहरु कुन रुपमा कार्यान्वयन भइरहेका छन्, कति कार्यहरु पुरा भए र अब कति कार्यहरु पुरा हुन बाँकी छन् भन्ने लेखाजोखा वा छलफल कमै मात्र हुने गरेको छ । यी सम्पुर्ण विषयहरुलाई पुरा गर्नका लागि कार्यसमिति, टास्कफोर्स, सल्लाहकार, संरक्षक, महिला प्रतिनिधी लगायत सम्पुर्ण समूहमा रहेका साथीहरुबाट कम्तीमा ६ महिनादेखि एक बर्षमा आ(आफ्नो जिम्मेवारीमा परेका सबै भेलाहरु र बैठकका घोषणाहरु माथि छलफल, कार्य प्रगति विवरणका प्रस्तुती साथै बाँकी रहेका कार्यहरु पुरा गराउनका लागि उपयुक्त समीक्षा, बैठक कार्यक्रमहरू आयोजना गर्नुपर्दछ । हामीले घोषणा गरेका विषयहरु तोकिएको समयमा र तोकिएको मापदण्डभित्र पुरा गराउन सकेमात्र संस्थाको निर्णयहरु कार्यान्वयन गरी गरिमा उच्च राख्न सकिनेछ । यसबाट मात्र गैर आवासीय नेपालीहरुको हाम्रो संस्थाप्रति उत्साहजनक सहभागितामा बृद्धि हुनेछ । राज्यले एनआरएनएलाई मान्यता र उच्च महत्व दिइसकेको अवस्थामा दुतावासमा गैर आवासीय नेपालीहरूलाई हेर्ने एनआरएनए डेस्क हुनुपर्छ । बैदेशिक रोजगारीमा आएका श्रमजिवी नेपालीका समस्या समाधानमा यो डेस्क उपयोगी औजार बन्न सक्ने मेरो विश्वास छ ।

बैदेशिक रोजगारलाई व्यवस्थित, मर्यादित र समस्यारहित तुल्याउन एनआरएनए– एनसिसी अन्तर्गत बैदेशिक रोजगार टास्कफोर्सको व्यवस्था छ । एनआरएन आईसीसीले बैदेशिक रोजगारमा पठाइने मूलुकमा भएका एनआरएनए– एनसीसीहरुबाट सत्यतथ्य विवरण मागी त्यही विवरणका आधारमा टास्कफोर्सले कार्य गरेमा उचित व्यवस्थापन र समाधानको बाटो खुल्ने देखिन्छ । यसका लागि टास्कफोर्सहरुको कार्यप्रगती विवरण हरेक ३÷३ महिनामा अनिवार्य आईसीसीसमक्ष पठाउनुपर्ने प्रावधानलाई निर्देशिकामा वाध्यात्मक व्यवस्थाकारुपमा लागू गराउनु उपयुक्त तथा उपलब्धिमुलक हुने देखिन्छ । टास्कफोर्सहरुका विवरणको आधारमा आईसीसी एवं एनसीसीहरु आफैँले बैदेशिक रोजगारमा देखिएको समस्या समाधानमा उल्लेखनिय भूमिका निर्वाह गर्नुपर्दछ साथै यसको जानकारी सम्बन्धित एनसीसीहरुद्धारा सम्पुर्ण गैरआवासीय नेपालीहरुमाझ पुर्याउने व्यवस्था गर्नुपर्दछ भन्ने मेरो विश्वास छ ।

- बैदेशिक रोजगारीमा आउँदा हुने विभिन्न प्रकृतिका घटनाहरु माथि विमा कम्पनीद्धारा छुट्याइएको विमा शुल्क अन्तर्गत ‘मृत्यु भएमा’ भन्ने शीर्षकमा हाल दिइरहेको क्षतिपूर्तिलाई बढाएर प्रतिव्यक्ति १५ लाख दिलाउने कार्यमा एनआरएन सदैव क्रियाशील रहनुपर्दछ ।

-बैदेशिक रोजगार कल्याणकारी कोषमा झण्डै ६० करोडभन्दा बढी रकम संकलन भएको सरकारी तथ्यांक हामीसामु छ । सो रकमबाट प्रवासी जीवन विताइरहेका नेपालीहरु कुनै कारणवश दुर्घटना भएर अपाङ्ग भएमा वा मृत्यु भएमा क्षतिपूर्ति वा निजको पार्थिव शरिर नेपालसम्म पुर्याउने लगायतका कल्याणकारी कार्यमा सहयोग गर्नुपर्दछ भन्ने हाम्रो माग रहदै आएको छ । अर्कोतर्फ, बैदेशिक रोजगारीमा गएका व्यक्तिहरुको कुनै कारणवश दुर्घटना वा मृत्यु भएमा, उनीहरुप्रति आश्रित परिवारजनको शिक्षादिक्षा, पालनपोषणको दायित्व पनि राज्यले लिनुपर्दछ भन्ने हाम्रो जोडदार माग छ । यसलाई पनि गैर आवासीय नेपाली संघले आफ्नो एजेण्डा बनाएर लैजानुपर्दछ ।

कतारको हकमा निम्न कुराहरुलाई मेरो प्राथमिकता दिने बाचा गर्दछु ।

-गैर आवाशिय नेपाली संघलाई कतारको हकमा मजदुर बर्गलाई गर्ब गर्न लाएक संस्थाको रुपमा ल्याउने प्रयास गर्ने छु ।
- कतारमा भएका सम्पुर्ण सामाजिक सस्थालाई आफ्नो सहयोगीको रुपमा बिकशित गर्न पहल गर्ने छु ।
- नेपाली दुतावास संघ सहकार्य गरि कतारमा देखिएका बैदेशिक रोजगारीका समस्यालाई जति सक्दो छिटो समाधान गर्न पहल गर्ने छु ।
- अहिले सबैले भन्ने गरेको ‘मालिक मुखी एन आर एन’ शब्दलाई आउँदा दिनहरुमा ‘कतारको हकमा एन आर एन’ लाई मजदुर मुखी एन आर एन बनाउन पहल गर्ने छु ।

यी लगायत यस्तै सम्पुर्ण कुराहरुलाई सम्पुर्ण कतार बासी नेपाली को हित मा काम गर्ने बाचा गर्दछु ।

अन्तमाः

कतारमा रहेका हरेक नेपालीजनले गैर आवासीय नेपाली संघलाई साझा संस्थाकारुपमा अन्तर्मनबाट नै  ग्रहण गरेर प्रचलित नियमावली तथा निर्देशिका बमोजिम आबद्दतता जनाएको खण्डमा यो संस्था एकापसका सुखदुख साटासाट गर्ने चौतारीकारुपमा विकसित हुने मेरो विश्वास छ । यो समाजिक ऐक्यबद्वताका लागि आफु सक्दो पहल गर्नेछु र हामी सम्पुर्ण नेपालीजनमा विभाजनका कुनै पनि मानसिकता नभई आपसी सुमुधर सम्बन्ध र सद्भावलाई बढावा दिन मेरो तर्फबाट हरेक पहल गर्ने प्रतिबद्वता ब्यक्त गर्दछु ।

माथि उल्लेखित लगायतका अन्य तमाम विषयहरुलाई आउँदो कार्यकालमा अगाडि बढाउने अभियानमा तपाईंहरुको राय, सल्लाह र सुझाव बमोजिम प्रतिबद्वतापुर्वक दिलोज्यानले क्रियाशिल रहने हार्दिक प्रण गर्दै आउँदो कार्यकालका लागि म आम गैर आवासीय नेपालीहरुको तर्फबाट एआरएनए एनसीसी कतारको उपाध्यक्ष  पदमा उम्मेदवार घोषणा गरेको छु । आशा छ, भरोसा छ, पुर्ण विश्वास छ, आउँदो कार्यकालको लागि मेरो उम्मेदवारीमा तपाईंहरुको साथ, सहयोग र समर्थन रहनेछ ।

धन्यबाद
