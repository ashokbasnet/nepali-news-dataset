आपतको घडिमा सहयोगी हात अगाडि बढाउन आव्हान

काठमाडौँ । भारी वर्षाद्को कारण देशका विभिन्न स्थानहरूमा भएको जनधनको क्षतिप्रति हिन्दु ॐकार भोलन्टियर्स नामक संस्थाले चिन्ता व्यक्त गर्दै यो आपतको घडिमा सबैले आआफ्नो स्थानबाट सहयोगी हात अगाडि बढाउन आव्हान गरेको छ । 

हिन्दु ॐकार भोलन्टियर्सको तर्फबाट अध्यक्ष पदमराज पाण्डेले अमेरिकाको भ्रमणमा रहँदै गर्दा उहीँबाट एक प्रेस विज्ञप्ति जारी गरी सो आव्हान गरेका हुन्। विज्ञप्तिमा अधिक्तम डुबान तथा खरबौं संपत्तिको नोक्सानीको कारण नेपाल हुँदै भारततर्फ बग्ने नदीमा भारतले बाँधेको बाँधको ढोका नखोलिदिँदा भएको र जति राजनीतिक तथा व्यवस्था परिवर्तन भएपनि नेपालप्रति बाहिरबाट हुने हेपाहा गतिविधिको बारेमा राज्य, राजनीतिक क्षेत्र मौन रहनुले नेपाल र नेपालीले यो दुर्दशा भोग्न परिरहेको बताइएको छ । 

यस प्रकारको समस्या भविष्यमा कुनै पनि हालतमा आउन नदिन के गर्नुपर्छ ? त्यतातर्फ सोँच्न, आवश्यक तयारी गर्न र यस्तो समस्याको जड्लाई सधैंको लागि निवारण गर्न सरकारसँग हिन्दु ॐकार भोलन्टियर्स जोडदार रूपमा माग गर्दछ, विज्ञप्तिमा भनिएको छ । साथै यसको लागि सरकारलाई जनदबाब दिन आम नागरिकसँग आव्हान पनि गरिएको छ। राष्ट्रिय संकटको यो घडिमा सबैले मानवीय ढङ्गबाट आ-आफ्नो स्थानबाट सहयोगी बनेर सकेसम्मको सहयोग गर्न अनुरोध गरिएको छ।  

विज्ञप्तिको अन्तिममा बाढीपहिरोमा परेर मृत्युवरण गरेकाप्रति भावपूर्ण श्रद्धाञ्जली, मृतकका आफन्तजनमा समवेदना प्रकट गरिएको छ। वेपत्ता नागरिकहरूको खोजी कार्यमा अविलम्ब तीव्रता अप्नाउन सरकारसँग जोडदार माग गरिएको र घाइतेहरूको शीघ्र स्वास्थ्यलाभको कामना गरिएको छ । प्रभावित सबैप्रति संयममतापूर्वक थप नोक्सानी हुन नदिन अप्नाउन पर्ने उपाय अवलम्बन गर्न र राहत सङ्कलन एवं वितरणमा पारदर्शीता अप्नाई पीडितहरूलाई शीघ्रातिशीघ्र राहत दिलाउन सबैले उपयुक्त भूमिका निर्वाह गर्दै सहयोगी हात अगाडि बढाउन आव्हान गरिएको व्यहोरा उल्लेख छ।
