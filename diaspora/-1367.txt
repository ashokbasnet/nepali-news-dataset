नेपाली महिला दिल्लीमा बेपत्ता, यौन व्यवसाय गराउन बेचिएको आशंका

पाल्पा। दिल्लीको चाँदनी चोकमा रहेको एक गेष्ट हाउसमा काम गर्दै आएका हरिप्रसाद पोखरेलकी पत्नी बेपत्ता भएकी छिन्। पति हरिप्रसाद र उनका पिता विष्णुप्रसाद पोखरेलले त्यहाँको सदर थानामा उनी बेपत्ता भएको भन्दै खोजीदिन निवेदन दिएका छन्। पोखरेल परिवार पाल्पाको सोमादीका हुन्। 

हरिप्रसाद त्यहाँ होटलमा वेटरको रुपमा कार्यरत थिए। अघिल्लो वर्षको अक्टोबरमा उनले आफ्नी पत्नी र दुई सन्तानलाई सँगै लिएर गएका थिए। गएको १८ फेब्रुअरीमा श्रृंगारका सामान किन्न होटलबाट बाहिर गएकी पत्नी नफर्किएपछि परिवारले प्रहरीमा निवेदन दिएको हो। पत्नी नफर्किएपछि उनको मोवाइलमा फोन गर्दा फोन नउठेको र बिहान ३ बजेतिर मोवाइल नै अफ भएको पीडित हरिप्रसादले बताएका छन्।

उनले आफ्नी पत्नीलाई कसैले अपहरण गरेर केही दूरीमा रहेको रेडलाइट एरियामा बेचिदिएको आशंका गरेका छन्। सदर थानाध्यक्ष भाइ भरतले महिलाको खोजी भइरहेको बताएका छन्।
