प्रवासमा रहेकी सविनाले ल्याइन ‘हातैमा चुरा’

माधव गुरुङ
	


न्यूह्यामसर । अमेरिकाको व्यस्त जीवनशैली तथा नर्सिङ पेशामा आवद्ध रहदै आएकी सविना अधिकारीले आफ्नो पहिलो म्यूजिक भिडियो सार्वजनिक गरेकी छन् । 

हालै सार्वजनिक गरिएको उक्त ‘हातैमा चुरा’ बोलको गीतलाई राजेन्द्र गौतमल रचेका हुन् भने तुला पर्वतले संगीत गरेका छन्। ‘धेरै अगाडिदेखि गाउने रहर थियो तर अमेरिकाको व्यस्तताले समयनै पाएकी थिइँन’ सविनाले हौसिँदै भनिन् ‘सबैतिरबाट राम्रो प्रतिक्रियाहरु पाइरहेकी छु। दर्शक स्रोताहरुले माया दिनुभएको छ, त्यसैले निकट भविष्यमै अर्को गीत पनि सार्वजनिक गर्नेछु ।’

म्यूजिक भिडियोमा मोडल तथा गायिका श्रृषा कुँवर र मोडल अनिष मगरले अभिनय गरेका छन्। प्रेमिकाले आफ्नो प्रेमीको कल्पना गर्दै हातमा चुरापोते लगाउने, सिउँदोमा सिन्दुर सजाउने र डोली चेढेर बेहुलाको घर जाने कल्पनासहितको रोमाञ्चक ग्रामिण परिवेशलाई म्यूजिक भिडियोमा प्रस्तुत गरिएको छ। 

युवराज वाइवाले निर्देशन गरेको उक्त म्यूजिक भिडियोलाई राम अधिकारीले निर्माण गरेका हुन्। समाज सेवामा पनि उत्तिकै सकृय सविना र रामको जोडिले यसअघिनै भरतपुर चितवनस्थित श्री नयाँ किरण माध्यमिक विद्यालयको स्वर्ण स्तम्ब निर्माणार्थ दूई लाख एक हजार पाँच सय रुपैयाँ प्रदान गरिसकेका छन्।
