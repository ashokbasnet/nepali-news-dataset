बाढी पीडितको सहयोगार्थ अमेरिकामा तीज उत्सव (फोटोसहित)

• कमल भट्टराई-
अमेरिका। वासिङ्टन डिसी नजिकै भर्जिनियाको हेमार्केटमा भव्य तीज उत्सव सम्पन्न भएको छ। अमेरिका नेपाल सहयोगी समाजले तीज उत्सवमा नेपाली चेलीहरूको जमघट गरेको हो।

उल्लेख्य नेपाली महिला दिदीबैनीहरू रातो साडी, चुरापोते, ब्लाउज, छड्के तिलहरी र मौलिक गरगहनामा सजिएर कार्यक्रममा सहभागी भएका थिए। 

आयोजक संस्थाकी अध्यक्ष कमला खरेलले विदेशमा रहेर पनि आफ्नो परम्परा र संस्कृतिमा रमाउने र त्यसको जगेर्ना गर्ने उद्देश्यले उत्सव आयोजना गरिएको बताइन्। उनले यो बर्षको तीज उत्सवलाई बाढी पीडितको सहयोगमा उपयोग गरेको भन्दै नौ बर्षदेखि लगातार तीज उत्सव आयोजना गर्दै आएको खरेलले जानकारी दिइन्।

कार्यक्रममा उठेको सहयोग रकम धुर्मुस-सुन्तली फउन्डेसनमा पठाउने आयोजकले जानकारी दिए। कार्यक्रममा १ हजार ९५९ अमेरिकी डलर सहयोग संकलन भएको अध्यक्ष खरेलले जानकारी दिइन्।

नेपाली परिकारको स्वादमा सहभागीले तीज गीत र नृत्यको आनन्द लिएका थिए। नेपाली कलाकारहरूले तीजका गीत प्रस्तुत गर्दा उपस्थित दर्शक धित मरूञ्जेल नाचेर रमाए।
 

तस्विर: किसोर ढुंगाना/शिब तिम्सिना
