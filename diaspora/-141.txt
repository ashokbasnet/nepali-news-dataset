शरणार्थी बन्न पपुवा न्युगिनी पुगेका ३२ नेपालीलाई स्वदेश फर्काइँदै

काठमाडौँ, ०६ फागुन - शरणार्थी बन्न अस्ट्रेलियाको सीमावर्ती क्षेत्र प्यासिफिक टापु पपुवा न्युगिनी पुगेका ३२ नेपालीलाई नेपाल फर्काउने तयारी गरिएको छ।

सहज आप्रवासन मिलाइदिने भन्दै अन्तर्राष्ट्रिय एजेन्टले करिब ३० लाख रुपैयाँ लिएर उनीहरुलाई अबैद्य बाटोबाट पीएनजी पुर्याएका थिए। करिब २ वर्षदेखि त्यहाँ अलपत्र परेका ३० नेपालीलाई घर फिर्ती खर्च उपलब्ध गराएर स्वदेश फर्काउने तयारी थालिएको अस्ट्रेलियास्थित कार्यवाहक राजदूत राजेन्द्र पाण्डे जानकारी दिए।

ती नेपाली थाइल्यान्डबाट इन्डोनेसिया हुँदै पानीजहाजबाट महिनौं लगाएर पीएनजी पुगेका थिए। पीएनजीमा अल्झेर बसिरहेका कुनै पनि नेपालीले अहिलेसम्म औपचारिक शरणार्थी मान्यता पाएका छैनन्।

अमेरिकी राष्ट्रपति डोनाल्ड ट्रम्पले अस्ट्रेलियासँगको शरणार्थी सहजीकरण सम्झौतालाई खारेज गरेपछि दुई देशले अर्को मुलुक मातहतका शरणार्थी स्विकार्ने कार्यमा रोक लगाएका हुन्।

अस्ट्रेलिया सीमावर्ती पीएनजी र नाउरूमा रहेका विभिन्न देशका २५ सय आप्रवासीलाई हाल अस्ट्रेलिया प्रवेशमा रोक लगाइएको छ। ति मध्ये ३२ जना नेपाली छन्।
