एनआरएनए र लूथरियन वर्ल्ड फेडरेशनले लाप्राकमा जीविकोपार्जन कार्यक्रम सञ्चालन गर्ने 

काठमाडौँ । गैरआवासीय नेपाली संघ (एनआरएनए) ले लाप्राकमा निर्माण गरिरहेको नमूना बस्तीमा जीविकोपार्जनसम्बन्धी कार्यक्रम सञ्चालन गर्न लूथरियन वर्ल्ड फेडरेशन र गैरआवासीय नेपाली संघवीच सम्झौता भएको छ।
 
शुक्रबार काठमाण्डौमा आयोजित कार्यक्रममा संघका अध्यक्ष शेष घले र फेडेरेसन नेपाल देशीय निर्देशक डा प्रविन मानन्धरले सम्झौतापत्रमा हस्ताक्षर गरेका हुन्। 
 
हस्ताक्षर कार्यक्रममा आफ्नो मन्तब्य राख्दै फेडेरेसनका देशीय निर्देशक डा मानन्धरले लाप्राकजस्तो विकट स्थानमा संघले नमुना वस्ती निर्माण गर्न लागेकोमा प्रसंसा गरे। सुरक्षित घरसँगै त्यहाँ जीविकोपार्जनको ब्यबस्था हुन सके लाप्राक वस्ती साँच्चिकै नमुना हुने भन्दै उनले स्थानीय वासिन्दालाई सीपयुक्त बनाउन सहकार्य गर्न लागिएको बताए। 
 
पूर्वाधार तथा सीप बिकास र आयआर्जनका क्षेत्रहरुमा फेडरेशनले नेपालमा काम गरेको तीस बर्ष भई सकेको र यसबाट सिकेका पाठ र ज्ञानहरुको उपयोग गर्दै लाप्राकमा पनि गरिने उनले बताए। फेडेरेसनले लाप्राकका स्थानीय वासिन्दालाई जिविकोपार्जनका दिगो उपायहरु अबलम्बन गर्न सक्नेगरी आयआर्जनका क्षेत्रहरु सिर्जना गैरआवासीय नेपाली संघसँग मिलेर काम गर्ने जानकारी दिए। 
 
कार्यक्रममा संघका महासचिव, प्रवक्ता, महिला संयोजक, सल्लाहकार तथा अन्य गैरआवासीय नेपाली अगुवा एवं फेडेरेसनका कर्मचारीको पनि उपस्थीति थियो।
