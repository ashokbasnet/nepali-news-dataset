नाशाकाे अध्यक्षमा माधव ढकाल निर्वाचित

न्युयाेर्क। दक्षिणपूर्वी अमेरिकामा रहेका नेपालीको छाता संगठन नाशाको अध्यक्षमा माधव ढकाल निर्वाचित भएका छन्। सेप्टेम्बर ४ मा सम्पन्न नाशाको १३औं अधिवेशनले अध्यक्ष ढकाल सहित २ वर्षकालागि २१ सदस्यीय नयाँ कार्यसमिति चयन गरेको हो।

नर्थ क्यारोलीना निवासी व्यवसायी तथा ब्यांकर ढकालले जर्जीया निवासी शैलेन्द्र बज्राचार्यलाई ३२० का विरुद्ध ४०९ भोटले पराजित गरेका थिए। विगत २ दशकदेखि अमेरिका बस्दै आएका ढकाल करिब १ दशकदेखी नाशाको विभिन्न तहमा रहि काम गर्दै आएका थिए।

“यो मेरो निजी अनुभव र समुदायकोे साथले सम्भव भएको हो” जीत पछि ढकालले भने, “ समुदायको विश्वास जितेर काम गर्नेछु।” अमेरिकामा रहेका नेपालीहरुको पुरानो र प्रतिष्ठित यस संस्थामा विभिन्न चुनौतीहरुका विच विजयी ढकालले राजनीतिक प्रभाव रहित नाशा निर्माणलाइ आफ्नो मुख्ख चुनावी मुद्धा बनाएका थिए।

प्रतिष्ठित समाजसेवीको पहिचान बनाएका ढकाल आफ्नो कार्यकालमा नाशालाइ एक उत्कृष्ट संस्थाको रुपमा विकास गर्ने योजनामा छन्। “नाशाको मुल उदेश्य विभिन्न सामुदायीक संस्थासंग हातेमालो गर्दै नेपाली कला, संस्कृतीको प्रवर्धन गर्नु हो, मेरो स्पस्ट योजनाहरु छन् ” ढकालले भने।

नाशाको कार्यकारी उपाध्यक्षमा सुशील नेपाल विजयी भएका छन् भने उपाध्यक्षमा अम्बिका लोहनी शर्माले बाजी  मारिन्। त्यसैगरी महासचिवमा कृष्णलाल श्रेष्ठ र कोषध्यक्षमा डा. निर्मल पौडेल निर्बाचित भएका छन्।

मोहन विष्टलाई सहसचिवमा निर्बाचित गरेको अधिवेशनले १५ जना सदस्यहरु पनि चयन गरेको छ जसमा मनोज झा, डा.ठाकुर कार्की, विशाल भारती, नमीता घिमिरे, डा.अरुण श्रेष्ठ, भिमप्रसाद तिमल्सिना, प्रसीम पोडेल, र डा.बनीता केसी रहेका छन्। त्यसैगरी अन्य सदस्यमा रमा धिमिरे, मनिष शाक्य, चेत भट्टराई, पामी ढुंगाना, कृष्णराज देवकोटा, विनय अर्याल र डा.सुमन सिल्वाल रहेका छन्। निर्वाचनमा कुल ५६ प्रतिशत मत खसेको थियो।

सन् १९९१ मा स्थापना भएको नाशाले नेपाली कला, संस्कृतिको प्रवर्धनको अलावा, नेपाली पाठशाला संचालन, सामुदायीक भवन निर्माण जस्ता कार्यलाई विशेष महत्वका साथ अघि बढाउदै आएको छ। ढकालको कार्यकालमा यो अभियानले तिब्रता पाउनेमा अधिकांश सामुदायिक अगुवाहरु निश्चिन्त छन्।
