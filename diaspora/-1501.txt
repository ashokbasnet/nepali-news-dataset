अमेरिकाको वाशिङ्गटन डिसीमा नेपाल कल्चरल महोत्सव सम्पन्न 

वाशिङ्गटन । शनिबार संयुक्त राज्य अमेरिका वाशिङ्गटन राज्यमा नेपाल सम्वन्धी महोत्सव ‘कल्चर शेयर नेपाल’ सम्पन्न भएको छ । सांस्कृतिक विविधतालाई प्रचार प्रसार र प्रवद्र्धन गर्ने उद्देश्यका साथ वाशिङ्गटन राज्यको शोरलाइन नगरपालिका र युथ फर कल्चर प्रमोशनको संयुक्त आयोजनामा यस महोत्सव आयोजना गरिएको थियो। सम्पूर्ण रुपमा नेपालको संस्कृतिलाई मात्र समेटेर आयोजना गरिएको यस महोत्सव अमेरिकाको नगर स्तरबाट आयोजित पहिलो कार्यक्रम हो। 



वाशिङ्गटनको शोरलाइन टाउन हलमा आयोजित उक्त महोत्सवमा मुर्चुङ्गा, सहनाइ, ट्याम्को, धिमय्, धा:, नाय्खिं, पश्चिमा, दाफाखिं लगायत नेपालका विभिन्न पच्चीस थरी लोकबाजाहरुको प्रदर्शनी उल्लेखनीय रहेको थियो । यस बाहेक नेपालका विभिन्न हस्तकला, कलाकृति र दैनिक अपयोगका सामग्री, नेपाल सम्वन्धी पुस्तकको प्रदर्शनी पनि अतिथिहरुले उत्सुकतापूर्वक अवलोकन गरेका थिए।


महोत्सवको पहिलो चरणको कार्यक्रममा अतिथिहरुले दाल, भात, तरकारी, अचार, व्छय्ला, च्यूरा, चतांमारि आदि विभिन्न नेपाली परिकारहरुको रस्वादन गरेका थिए । दोश्रो चरणको कार्यक्रममा शोरलाइन नगरपालिकाका विविधता विभागका प्रमुख सोनी टल्टनले स्वागत गरेकी थिइन भने महोत्सवका संयोजक र युथ फर कल्चर प्रमोशनका संस्थापक सुभाषराम प्रजापतिले नेपालको इतिहास, भौगोलिक र सांस्कृतिक पक्षबारे जानकारी प्रस्तुत गरेका थिए।

यसपछि सम्पन्न सांस्कृतिक प्रस्तुतिमा कलाकारहरु सुभाषराम प्रजापति, एन्जेलिन ग्यूएन, केनीथ म्यान्डेल, रविन प्रजापति, चेतना शाक्य र प्रेमकुमार प्रजापतिले धिमय् र पञ्चैबाजा लगायत नेपालका विभिन्न भेग र जनजातिका सांगीतिक धून र वाद्यवादन प्रस्तुत गरेका थिए।

त्यसैगरी नृत्यांगना सोममाया सुब्बाले नेपाली लोक नृत्य प्रस्तुत गरेकी थिइन्। यसका साथै नेपाली बाजा र लोक नृत्यको कार्यशालामा दर्शकहरु अत्यन्तै उत्सुकतापूर्वक सहभागी भएका थिए। महोत्सवमा अतिथिहरुलाई नेपाली बाजा अन्तर्गत सामुहिक मादल वादन प्रशिक्षणका साथै भक्तपुरको घिन्ताङ घिसि प्याखं (नाच) र नेपाली सामूहिक नृत्यको प्रशिक्षणमा सबै वर्ग र उमेरका अतिथिहरु हर्षोल्लासका साथ सहभागी भएका थिए।
