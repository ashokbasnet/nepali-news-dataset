जीवन रसाइलीद्वारा चलचित्र निर्माण गर्ने घोषणा

अष्ट्रेलिया। केहि चलचित्रहरु, थुप्रै म्युजिक भिडियोहरु, डकुमेन्त्रिज अनि बिज्ञापनहरु निर्देशन गरिसकेका निर्देशक जीवन रसाइलीले चलचित्र निर्माण गर्ने घोषणा गरेका छन्। अस्ट्रेलियालाई आफ्नो कर्म थलो बनाउदै आएका उनले र माया, हाँसो, रोदन समेटिएको कथालाई बिषय बस्तु बनाएर चलचित्र निर्माण गर्न लागेका हुन्। 

करिब २०० भन्दा बडी म्यूजिक भिडियो अस्ट्रेलियाबाट नै उनले बनाइ सकेका छन्। उनले विभिन्न अन्तराष्ट्रिय कलाकारहरुसँग पनि काम गरिसकेका छन्। आफ्ना त्यही अनुभवहरुलाई प्रयोग गरी नेपाली चलचित्रलाई अन्तराष्ट्रिय जगतमा ल्याउने र देखाउने उद्दश्य उनले जनाएका छन्। नेपाली गीत, संगीत, कला, संस्कृति र चलचित्रलाई माया गर्ने र प्रवद्र्धन गर्दै आफ्नो कला उनले देखाइ सकेका छन्।

उक्त चलचित्रको नाम भने तोकिएको छैन तर चलचित्रमा अष्ट्रेलियान र नेपाली कलाकारहरुले अभिनय गर्ने जनाइएको छ। साथै कलाकारहरु छनोट हुने क्रम सुरु भैसकेको छ। यस चलचित्रको छायांकन अस्ट्रेलियाको विभिन्न इस्टेटहरु लगायत नेपालको विभिन्न ठाउँमा हुने उनले जानकारी दिएका छन्।
