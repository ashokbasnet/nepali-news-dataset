अमेरिकाको एनआरएनले सपथ खाई नसक्दै अध्यक्षको बिपक्षमा पत्रकार सम्मेलन

वाशिंगटन डिसी। एनआरएन अमेरिकाको नव निर्बाचित कार्यसमितीका पदाधिकारीहरु बाल्टिमोरमा जम्मा भएर सपथ खाएर घर नपुग्दै अध्यक्ष डा केशब पौडेलको बिपक्षमा पत्रकार संमेलन आयोजना गरिएको छ।

आईसिसी अध्यक्ष शेष घलेको उपस्थितीमा बाल्टिमोरमा सपथ खाएको भोलिपल्ट आइतबारका दिन सम्मेलनस्थल बाल्टिमोरको शेराटन होटलमा नव निर्बाचित कार्यसमितीको पहिलो फिजिकल बैठक बसेको थियो।  बैठकले नेपालमा हुन गईरहेको एनआरएनको बिश्वो संमेलनमा जाने ७ जना प्रतिनिधीहरु छानेको थियो।  

कार्यसमितीको बैठकले गरेको निर्णयलाई मिच्दै अध्यक्ष डा पौडेलले थप दुई जना ब्यक्तीहरुको नाम थप्न थालेपछी कार्यसमितीका सदस्य संजय थापाले ईमरजेन्सी पत्रकार संमेलन आयोजना गरे। 

कार्यसमितीको बैठकले गरेको निर्णय मिच्दै अध्यक्षले मनोमानी ढगले प्रतिनिधी थप्न पाईदैन– प्रबासी नेपाली मंचका निबर्तमान 
अध्यक्ष संजय थापाले पत्रकार संमेलनमा जानाकारी गराए। चेतावनी दिंदा दिंदै पनी अध्यक्षले प्रतिनिधी थप गरेमा आफूले कडा कदम चाल्ने कुरा संजय थापाले पत्रकार संमेलनमा बताए। 

सेप्टेम्बर १९ तारिख मंगलबार दिउँसोको चार बजे कन्फरेन्स कलमा आयोजना गरिएको पत्रकार संमेलनमा डिसीनेपाल डटकमको तर्फबाट खेम भट्टचन सहभागी थिए।  

टेक्स्ट मेसेज मार्फत पत्रकार संमेलनमा उपलब्ध गराईएको प्रेश बक्तब्य जस्ताको त्यस्तैः


प्रेश विज्ञप्ती

अमेरिकावासी दाजु भाइ दिदि बहिनीहरु

हार्दिक अभिवादन

सर्वप्रथम भर्खरै सम्पन्न एनआरएन एनसीसीको निर्वाचनमा विजय गराएर यहाँहरुले देखाउनु भएको विश्वासको निम्ती हार्दिक कृतज्ञता व्यक्त गर्दछु । एनआरएनलाइ प्रवासी नेपालीहरुको साझा र सम्मानित संस्था बनाउन आफ्नो ठाउँबाट सकेको कोशिस गर्ने प्रतिवद्धता म सदैव स्मरण गरिरहने छु । सवैको साझा र सम्मानित सँस्था बनाउने विषय भनेको कुनै अमुर्त विषय नभएर सँस्थाले लिने निर्णय र गर्ने कामहरु मार्फत झल्काउनु पर्ने छ भन्ने पनि बुझेको छु । त्यसो भएको हुनाले एनआरएन अमेरिकाले लिने हरेक निर्णय प्रक्रियासम्मत हुनुपर्छ, पारदर्शी र सकारात्मकता उन्मुख हुनुपर्छ भन्नेमा मेरो खवरदारी सदैव रहनेछ । राम्रो काम गर्ने तर प्रक्रिया नपुर्याउने अथवा प्रक्रिया पुर्याउने तर राम्रो काम नगर्ने कुराले हाम्रा सपनाहरुलाइ मुर्त रुप दिन सक्दैनन भन्ने सत्यलाइ सदैव मनन गर्दै आएको छु, र गर्दै जानेछु ।

त्यही प्रतिवद्धतालाइ स्मरण गर्दै एनआरएन एनसिसीको भर्खरै सम्पन्न बैठकमा पनि संस्थालाइ वलियो बनाउन पर्ने, विधि प्रक्रिया अनुसार संस्थाका निर्णय र कार्यक्रमहरु निर्देशित हुनुपर्ने कुरा म लगायत धेरै साथीहरुले राखेका थियौं, र बिभिन्न विषयहरुमा छलफल गर्दै हामीले निर्णयहरु लिएका थियौं । संस्थागत बैठक र छलफलहरु मार्फत भएका निर्णय आफुलाइ चित्त बुझेपनि नबुझेपनि मान्नु हाम्रो धर्म हो भन्ने सत्यको अनुशरण गर्दै निर्णयहरुको कार्यान्वयनमा जुटदै रहंदा एनआरएन अमेरिकालाइ जस्केलाबाट संचालन गर्न खोज्नेहरुको प्रभावमा परेर फिजिकल बैठकले गरेको निर्णयलाइ परिवर्तन गरि वितण्डा मच्चाउने काम एनआरएन अमेरिकाको नेतृत्व तहबाट नै हुन गएको विषयले चाहिं म लगायतका साथीहरुलाइ अत्यन्त दुखि र आक्रोशित बनाएको छ ।

बिश्व सम्मेलनको लागि प्रतिनिधि छनोट समिति गठन गर्ने सम्वन्धमा फिजिकल बैठकले ७ सदस्यहरु भएको कमिटि निर्माण गरिसकेको विषयलाइ नजरअन्दाज गर्दै बैठकले गरेको निर्णयमा युबा लागायतका क्षेत्रको प्रतिनितित्व नभएको भनि ब्यापक जन गुनासो आएको भन्ने बनावटी कुरा गर्दै मनोमानी ढंगले २ जना सदस्य थपेर इमेलमा निर्णयार्थ प्रस्तुत गर्ने काम गरियो । उक्त समितीमा को व्यक्ती परे वा परेनन भन्ने ठुलो कुरो हैन तर संस्थागत निर्णय भनेको छलफल मार्फत, विधि र प्रक्रिया मार्फत हुनुपर्नेमा किन सदस्यहरु थप्ने, थप्दा के मापदण्ड बनाएर थप्ने भन्ने समेतका विषयमा वोर्डका सदस्यहरुले आफ्नो मत राख्न नपाउने जुन परिपाटीको थालनी गर्न खोजिएको छ, त्यो निन्दनीय छ र यसको जनस्तरबाट समेत भण्डाफोर हुनुपर्छ ।

फिजिकल बैठकले गरेको निर्णयलाइ परिवर्तन गर्दै इमेल मार्फत सहमति जनाउन दवाव दिएर नया निर्णय गर्ने जुन काम भएको छ त्यसले स्थापित विधि र प्रक्रियाको हुर्मत लिने काम गरेको छ । विधि र प्रक्रियाको पक्षमा आवाज उठाउँदै यस्ता खालका कामहरु नहोस भन्ने कुरामा खवरदारी गर्नु हुन समस्त सवैलाइ अनुरोध गर्दछु ।

संजय थापा
बोर्ड अफ डाइरेक्टर
एनआरएन एनसिसी, अमेरिका
मितिः १९ सेप्टेम्बर २०१७

संयोजकः वरिष्ट उपाध्यक्ष सुनिल शाह
सदस्यः उपाध्यक्ष राधा पौडेल
सदस्यः महासचिव वि आर लामा
सदस्यः सदस्य प्रितिसागर खत्री
सदस्यः सदस्य विष्णु शाहा
सदस्यः साधारण सदस्य गौरी जोसी
सदस्यः साधारण सदस्य पासागं शेर्पा

वोर्ड वैठकवाट यति ७ जना निर्णय भएको हो
र पछि ईमेलवाट थपेर राय मागेको नाम ः

सदस्य: सदस्य स्वराज खाती
सदस्य: साधारण सदस्य प्रमोद सिटौला
