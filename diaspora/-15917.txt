ओमानमा धुमधामका साथ मनाईयो नेपालको संविधान दिवस

बिनेश खनाल, मस्कट, ओमान। नेपालको संविधान दिवसको अवसरमा विभिन्न राष्ट्रमा रहेका नेपाली दुतावासहरुमा संबिधान दिवस विशेष शुभकामना आदानप्रदान  कार्यक्रमहरुको आयोजना भइरहँदा ओमानमा पनि बुधबार सांझ नेपाली राजदुतावासले मस्कटको ग्य्रान्ड ह्यायट होटेलमा एक भब्य समारोहको आयोजना गरि धुमधामपुर्वक संबिधान दिवस मनाएको छ।
 
यधपी यो दिवस असोज ०३ गते पर्ने भए पनि ओमानमा भने समय अनकुल पारेर बुधबार मनाईएको थियो । संघीय लोकतान्त्रिक गणतन्त्र नेपालको संविधान जारी भएको दुई वर्ष पूरा भैई तेस्रो वर्समा प्रवेश गरेको छ ।नेपाली जनताले आफूले चुनेका प्रतिनिधिमार्फत संविधान प्राप्त गर्ने सात दशक लामो चाहनाले २०७२ असोज ३ गते मूर्तरुप पाएको थियो ।त्यसैले सोही दिनलाई  राष्ट्रिय पर्वका रुपमा मनाउन सरकारले  सार्वजनिक बिदा दिने गर्छ । नेपालको लिखित संविधान मध्ये यो सातौं संविधान हो ।नयाँ संविधानले नेपाललाई विश्वमा नै सहभागितामूलक लोकतान्त्रिक देशको परिचय दिएको छ ।ओमानमा सम्पन्न उक्त शुभकामना आदानप्रदान विशेष कार्यक्रममा ओमानका पर्यटन मन्त्री अहमिद विन नास्सिर अल महर्जी, ओमानका राज्य काउन्सील र सुरा काउन्सीलका  एक दर्जनभन्दा बढी वरिष्ठ अधिकारीहरुको उपस्थिति रहेको थियोे । साथै ओमानमा भएका अन्य सबै मुलुकका कुटनैतिक नियोगका प्रमुखहरु, ओमानमा क्रियाशिल रहेका संचार माध्यमका प्रतिनिधिहरु, उद्यमी, व्यवसायी तथा पर्यटनसंग सम्वन्धित व्यक्तित्वहरु, गैरआवासीय नेपाली संघ एनआरएनएका प्रतिनिधिहरु,सहित ओमानमा सक्रिय रहेका सम्पुर्ण नेपाली संघ–संस्थाका प्रतिनिधिहरुको बाक्लो सहभागीता रहेको थियो ।
 
करिब २० हजारको हाराहारीमा नेपाली कार्यरत रहेको ओमानमा उक्त  दिनको कार्यक्रमले दुई देसबिचको सम्बन्ध सुमधुर बनाउनका साथै  नेपाल र नेपाली लाई  चिनाउने सवालमा निकै टेवा पुग्ने बताइएको छ । अन्य देसका तुलनामा नेपालीहरुको संख्या ज्यादै न्यून रहेका कारण ओमानमा प्राय  नेपाली लाई कम चिन्ने गरिन्थ्यो ।उक्त शुभकामना आदानप्रदान विशेष समारोहलाई सम्बोधन गर्दै ओमानका लागि  नेपाली राजदूत शर्मिला पराजुली ढकालले नेपालको संविधानले बहुदलीय संसदीय व्यवस्था, कानूनी शासन, संघीयता, धर्मनिरपेक्षता, समावेशीता, स्वतन्त्र न्यायपालिका, पूर्ण प्रेस स्वतन्त्रता र मानवाधिकारलाई अंगीकार गरेको उल्लेख गर्दै नेपालको संविधान निमार्ण पश्चात मुलुक विकासको गतिमा हिडेको बताएकी थिइन् । उनले भनिन्- 'नयाँ संविधान जारी भएपछि मुलुकमा शान्ति तथा अमनचयन सहित विकासका योजनाहरुले प्राथमिकताका आधारमा काम सुचारु गर्न थालेको छ ।'
     
साथै उनले नेपालको राजनैतिक, ऐतिहासिक, सांस्कृतिक, भौगोलिक, प्राकृतिक, तथा पर्यटन क्षेत्रको बारेमा सहभागीहरुलाई जानकारी गराउँदै सबैलाई एक पटक नेपाल घुम्न आउन समेत आग्रह गरेकि थिइन् ।

राष्ट्रिय धुनबाट शुरु गरिएको उक्त कार्यक्रममा नेपालको  कला संस्कृति झल्काउने पोशाक , प्राकृतिक सुन्दरता र पर्यटकीय आकर्षण झल्काउने तस्वीरहरुको प्रदर्शन गरिनुका साथै नेपालको पर्यटन प्रबर्द्धन  सम्बन्धित विभिन्न पोस्टरहरु सहभागीहरुलाई वितरण गरिएको थियो ।
