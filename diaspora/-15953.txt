एनआरएनए युएईले ल्यायो पञ्जिकृत सदस्यका लागि राहत प्याकेज

मोहन बस्याल, युएई, दुबई । एन आर एन ए युएईले आफ्ना पञ्जिकृत सदस्यलाई लक्षित गरि राहतका प्याकेज ल्याउने भएको छ । त्यसका लागि आपतकालिन उद्धारकोषको निर्माण गरिने भएको छ । त्यसको शुरुवात पहिलो बैठकबाटै शुरु भएको एन आर एन एका महासचिव कृष्ण पौडेलले जानकारी दिए । आज पहिलो दिनको बैठकबाट १४ हजार ४ सय रुपैया संकलन भएको पौडेलले जानकारी दिए । प्रत्येक कार्यसमिति बैठकमा यसरी रकम संकलन गर्दै जाने योजना रहेको उनले जानकारी दिए । प्रत्येक महिना बैठकबाट न्युनतम चार हजार रुपैया कार्य समिति बैठकबाट थपिदै जाने उनले जानकारी दिए । निर्बाचन प्रकृयाका क्रममा उठेको रकमबाट पन्ध्र हजार रुपैया समेत आपत कालिन उद्धार कोषमा राखिने अध्यक्ष श्रेष्ठले जानकारी दिए । उनले आई सि सि तथा अन्य सरोकारवालासंग समन्वय गरि कोष बृद्धि गर्दै लगिने पनि जानकारी दिए । 
युएईमा रोजगारीको शिलशिलामा पञ्चिकृत सदस्यको निधन भएमा उनका परिवारलाई नेपाली रुपैया एक लाख पचास हजार रुपैया उपलब्ध गराईने भएको छ । यस्तै कामका शिलशिलामा अंग भंग भई नेपाल फर्कनु पर्ने भएमा त्यस्ता सदस्यलाई नेपाली एक लाख रुपैया उपलब्ध गराईने भएको छ । यस बाहेक एन आर एन एको सदस्यता कार्ड बाहकलाई बिशेष छुट दिलाउन ट्राभल्स एजेन्सी, रेष्टुरेन्ट लगायतका व्यवसायी संग समेत सहकार्य गर्ने  प्रयास भैरहेको जनाईएको छ । 

बिशेष समिति ।
एन आर एन एको गतिविधिलाई प्रभावकारी बनाउन एन आर एन ए युएईले बिभिन्न करिब दर्जन उपसमितिहरु निर्माण गरेको छ । एन आर एन एका विभिन्न पदाधिकारीको संयोजकत्वमा स्वागत, जनचेतना, सांस्कृतिक लगायतका समिति निर्माण गरिएको महासचिव कृष्ण पौडेलले जानकारी दिए । यस्तै गोपाल कंडेलको संयोजकत्वमा बिशेष समिति समेत निर्माण गरिएको छ । बिशेष समितिको सदस्यमा विमल तामाङ, मोहन शर्मा, रेखा घिमिरे र राजेश दर्शन अर्याल रहेका छन् । बिशेष समितिले एन आर एन एको गतिविधिलाई प्रभावकारी बनाउन कृयाशिल हुने जनाईएको छ । 

प्रवक्तामा मनु क्षेत्री । 
एन आर एन ए ले आफ्नो पहिलो पुर्ण बैठकबाट रिक्त रहेका पदमा मनोनयन गरेको छ ।  संस्थाको प्रवक्तामा मनु क्षेत्रीलाई चयन गरिएको छ । यस्तै कार्यसमिति सदस्यमा सागर लुईटेल, बिष्णुहरी बगाले, असार तामाङ, ओम प्रकाश पोख्रेल, सुदिप खराललाई मनोनित गरिएको हो । मनोनितहरुलाई क्षेत्रीय रुपमा समावेशी तरिकाले चयन गरिएको महासचिव पौडेलले जानकारी दिए । सदस्यमा मनोनितहरु अधिकांश सदस्यमा उमेद्वारी दिएर फिर्ता लिएकाहरु हुन् । एक जना महिला सदस्य अर्को बैठकबाट चयन गरिने उनले जानकारी दिए ।  एन आर एन एले नयाँ सदस्य बन्न चाहनेलाई बर्ष भरिनै सदस्यता खुल्ला राख्ने समेत निर्णय गरेको छ । 

सल्लाहकार समिति
एन आर ए एका गतिविधिमा महत्वपुर्ण भुमिका खेल्दै आएका समाजसेवी समेटेर छ जनालाई सल्लाहकार समिति समेत निर्माण गरिएको छ । सल्लाहकार समितिमा निबर्तमान अध्यक्ष सुदिप कार्की, जनसम्पर्क समिति युएईका अध्यक्ष खेमराज बस्नेत, प्रवासी नेपाली मञ्च युएईका अध्यक्ष श्याम कंडेल, जन प्रगतिशिल मञ्च युएईका कार्यबाहक अध्यक्ष बाबुराम बिस्वकर्मा रहनु भएको छ ।  यस्तै पत्रकार महासंघ युएईका उपाध्यक्ष तथा निर्बाचन समिति संयोजक लक्ष्मण खनाल र निमेश गिरीलाई पनि सल्लाहकारमा चयन गरिएको छ । एक जना सल्लाहका अर्को बैठकबाट चयन गरिने बताईएको छ । 

संघ संस्था समेट्न अन्तरकृया । 
युएईमा रहेका अन्य संघ संस्थासंगको सहकार्यलाई प्रभावकारी बनाउन एन आर एन ए युएईले आफ्नो पहिलो कार्यक्रम अन्र्तकृयाबाट शुरु गर्ने भएको छ । आगामी साता बिहिबार अन्र्तकृया कार्यक्रम गर्ने निर्णय भएको  महासचिव पौडेले जानकारी दिए । एन आर एन एमा आवद्धता तथा सहकार्यका बिषय संघ संस्थाको प्रतिनिधिसंग छलफल हुने जानकारी दिए । 

संस्था दर्ता प्रमुख प्राथमिकता 
एन आर एन एलाई स्थानीय कानुन अनुसार दर्ता गराउन यस कार्यसमितिले प्राथमिकता दिने भएको छ । त्यसका लागि अध्यक्ष रमेश श्रेष्ठको अध्यक्षतामा एक समिति समेत निर्माण गरिएको छ । समितिको सदस्यमा उपाध्यक्ष नेत्र शर्मा , आई सि सि सदस्य ठाकुर ढुंगाना, युवा संयोजक नविन पौडेल, दुबई अध्यक्ष मदन अधिकारी रहेका छन् ।

पौडेललाई बिदाई सम्मान । 
युएईको बसाई बिट मारी नेपाल जान लागेका एन आर एन एका पुर्ब सल्लाहकार हेमन्त पौडेललाई एन आर एन ए युएईले बिदाई सम्मान गरेको छ । दोसल्ला तथा सम्मान पत्रले सम्मान गरिएको महासचिव पौडेलले जानकारी दिए । जन प्रगतिशित मञ्च युएईका अध्यक्ष पौडेल एन आर एन ए युएईको २०१५।२०१७ कार्य समितिका सल्लाहकार हुन् । एन आर एन ए युएईको पहिलो बैठकले साधारण सभा तथा निर्बाचन प्रकृया सम्पन्न गर्न सहयोग पुर्याउने सबैमा धन्यबाद ज्ञापन गरेको छ ।
