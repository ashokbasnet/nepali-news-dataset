बाढीका कारण ‘मयूरे’ को मृत्यु

रत्ननगर। सौराहास्थित राष्ट्रिय प्रकृति संरक्षण कोषमा संरक्षित दुर्लभ एकसिङ्गे गैँडाको बच्चा (केटो) मरेको छ। 

बाढीका कारण रोग लागेर मयूरे नामको गैँडाको केटो मरेको चितवन राष्ट्रिय निकुञ्जका सहायक संरक्षण अधिकृत तथा पूर्वी सेक्टर प्रमुख अभिनय पाठकले जानकारी दिए।। गत साउन २८ गतेको बाढीमा डुबेपछि रोग लागेर मयूरे मरेको उनले बताए।

“बाढीले बगाएर आमा र छोरा छुट्टाछुट्टै स्थानमा पुगेका थिए, मयुरेलाई बेवारिसे अवस्थामा नारायणी किनारमा फेला पारेका हौँ,” पाठकले भने। उद्धार गरी मयुरेलाई सौराहामा राखिएको थियो। 

“बाढीपछि एक्कासि रोग देखियो, बचाउन सकिएन,” चितवन राष्ट्रिय निकुञ्जका वरिष्ठ पशु चिकित्सक डा कमल गैरेले भने। उनका अनुसार शवपरीक्षण गर्दा उसको आन्द्रामा खराबी भएको पाइएको थियो। नवलपरासीको अमलटारीको मयूरे वनस्थित नदी किनारमा फेला पारिएको हुँदा नाम मयूरे रहन गएको हो। बाढीका कारण यसअघि दुईवटा गैँडा मरिसकेको छ।
