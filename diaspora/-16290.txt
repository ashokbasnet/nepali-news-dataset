साइप्रसमा दशैं विशेष कार्यक्रम समापन

रिङ्कु श्रेष्ठ

साइप्रस। नेपाली हिन्दुहरुको महान चाड बिजया दशमी २०७४ को पावन अवसरमा साइप्रसमा दशैं विशेष कार्यक्रम समापन भएको छ ।

यही आइतबार (अक्टुबर १ तारिक) एनआरएन साइप्रसले निकोसियामा आयोजना गरेको दशैं कार्यक्रमलाई विशेष उत्सवको रुपमा मनाउन साइप्रसमा बसोबास गरिरहेको नेपाली दिदीबहिनी तथा दाजुभाइ, एनआरएन साइप्रसका सम्पूर्ण पदाधिकारीहरु लगायत साइप्रसमा रही नेपाल र नेपालीको हकहितमा कामगर्ने सबै संघसंस्थाका पदाधिकारीहरुको बाक्लो उपस्थिती रहेको थियो ।

'कला र संस्कृति हाम्रो सान, नेपाल र नेपालीको पहिचान' भन्ने नाराका साथ आयोजना गरिएको उक्त दशैं विशेष कार्यक्रमको मूल उद्धेश्य भनेको 'जहाँ रहेपनि हामी नेपाली हौ' भन्ने भावनालाई जागृत गर्दै नेपाली कला र संस्कृतिलाई विश्व भरी चिनाउनु रहेको जानकारी आयोजकले गराएको छ ।
कार्यक्रममा उत्साह थप्न र उपस्थित सहभागी तथा पाहुनाहरुलाई थप मनोरन्जन प्रदान गर्न नेपालबाट दुई कलाकारहरु डिपी लोप्चन र कृष्ण काफ्ले तथा साइप्रसमा रहेका नेपाली कलाकारहरुले आआफ्नो कलाकौशल प्रस्तुत गरेका थिए ।

चिरपरिचीत नेपाली डिजे बिकास श्रेष्ठको उपस्थिती र उनको प्रस्तुतीले कार्यक्रमलाई थप मनोरन्जनात्मक बनाएको थियो ।

दशैंको उपलक्ष्यमा कार्यक्रमको आयोजना गरिएकोले टीका थाप्न रुचाउनेहरुका लागि जमरा र टीकाको पनि व्यवस्था गरिएको थियो । उपस्थित सहभागिहरुले एकआपसमा टीका साटासाट गरेको दृश्ले नेपालको सम्झना दिलाएको थियो । साथै एनआरएनले आयोजना गरेको यस कार्यक्रममा नेपाली खानाको पनि व्यवस्था गरिएको थियो ।

नेपाल र नेपालीको हकहितमा कार्यगर्दै आएका संघसंस्थाका प्रतिनिधीहरुलाई सम्मानपत्रका साथ सम्मानित गरिएको थियो भने नेपालबाट आएका पाहुना कलाकारहरुलाई पनि सम्मानपत्रले सम्मानित गरिएको थियो ।  

यो दशैं विशेष साँगितीक कार्यक्रमको अर्को उद्धेश्य भनेको नेपालमा पर्यटनको विकासमा टेवा पुर्याउनु पनि रहेको जानकारी आयोजकले गराएको छ । यस प्रकारको साँस्कृतिक र साँगितीक कार्यक्रमले पर्यटकहरुलाई नेपाल भ्रमण गर्न प्रेरित गर्नुका साथै नेपाल पर्यटकहरुका लागि उचित स्थान हो भनेर प्रचारप्रसार पनि हुने विश्वास आयोजकको रहेको छ ।
