अमेरिकामा बस्ने नेपालीहरुले पनि नेपालमा जस्तै गरि तिहार मनाए

रामहरि सुबेदी, वाशिङ्टन डिसी। अमेरिकाको विभिन्न राज्यमा बसोबास गर्दै आईरहेका नेपालीहरुले, कार्यक्रम, देउँसी भैलो, परिवार आफन्तजनहरुसंगको भेटघाटको साथै दिदीभाईले टिकाटाला गरि मनाएका छन्।

साताको अन्तिम दिन शनिबार दिदीबहिनीले दाजुभाइलाई र दाजुभाइले दिदीबहिनीलाई यश, ऐश्वर्य र दीर्घायुको कामना गर्दै आ–आफ्नो परम्परा अनुसार पञ्चरङ्गी वा सप्तरङ्गी टिका लगाएर यस बर्षको तिहारलाई बिदाई गरेका छन् ।

यस पटक भाईटिका शनिबार बिदा भएको र मध्यान्ह ११ बजेर ५५ मिनेटको साइत देखि रातिको समय सम्म दिनभर भाइटीका लगाएका छन्। अमेरिकामा जन्मेका बालबालिका, पहिलो पुस्ता, बिद्यार्थी, अमेरिका विभिन्न कारण बाट आएका कलाकार, साहित्यकार, पत्रकार, पर्यटक, ब्यबसायी तथा विभिन्न पेसाका नेपाली समुदायले काग तिहार, कुकुर तिहारको साथै भाईटीका समेत मनाएका थिए।

नेपाल जस्तै सबै सामग्रीहरु नेपाली पसल तथा भारतीय पसलमा समेत उपलब्ध हुनाले दिदीबहिनीले लक्ष्मी पूजा गरेको दियो, कलश र गणेशसहित मार्कण्डेय अन्य बिधि अनुसार पूजाआजा गरी तेलको धाराले दाजुभाइलाई घेरेर ढोकामा ओखर राखी टीका लगाएर ओखर समेत फुटाई नेपाल जस्तै भाईटिका मनाएका थिए।

दिदीबहिनीहरुले दाजुभाइको यश र ऐश्वर्य ,दिर्घायु कामना समेत गरेका छन्। अमेरिकामा नेपाल जस्तै प्रसस्त फूलहरु पाइने हुनाले मखमली फूल तथा सयपत्री फूल तथा अन्य फूलमाला आफ्ना दाजुभाईलाई लगाई भाई टिका लगाएका थिए।

नेपालमा जस्तै गरि अधिकांशको घरमा सेल रोटी र अन्य रोटीका परिकारहरु पाकेको थियो भने टीका लगाई दाजुभाईहरुले आफ्ना दिदिबहिनीलाई दक्षिणा समेत दिएका थिए। यसको साथै लक्ष्मीपूजा देखि नै देउसी भैलो, तास तथा कौडा समेत खेली यस बर्षको सम्पूर्ण चाड पर्वलाई बिदा गरेका छन्।
