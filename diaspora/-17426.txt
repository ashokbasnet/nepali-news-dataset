बेलायतमा म्हः पूजा र नेपाल सम्वत् मनाइयो 

लन्डन। बेलायतमा रहँदै आएको नेपाली समूदायले यस वर्ष पनि म्हः पूजा तथा नेपाल सम्वत् ११३८ भब्यताका साथ मनाएका छन्। विगत पाँच छ वर्षदेखि बेलायत स्थित पासा पुचः गुठीको समन्वयमा बेलायतका विभिन्न शहरमा यो सांस्कृतिक पर्व मनाइँदै आइएको छ। 

यो सांस्कृतिक पर्व मनाउँदा परम्परागत रूपमा समयबजीबाटै सुरु गरिएको थियो। कार्यक्रममा नेवारी परम्परा अनुसार पूर्ण बिधिका साथ आत्मा पूजा अर्थात म्हः पूजा पनि गरियो । कार्यक्रममा सहभागी सबै विदेशमा पनि यसरी आफ्नो सांस्कृतिक पर्वलाई उत्साहका साथ मनाउन पाएकोमा खुशी देखिएका थिए । 

संस्थाको अल्डेर्शोट ब्रान्चका सचिब पशुराम बदगामीले आफु भन्दा पनि आफु पछिका पुस्ताहरुलाई आफ्नो मौलिक संस्कृति सिकाउन पाएकोमा हर्षित भएको बताए । सो कार्यक्रम गुठीका प्रेसिडेन्ट कुमार श्रेष्ठ सभापतित्वमा सम्पन्न भएको थियो भने बेलायत स्थित नेपाली राजदूताबासका प्रतिनिधि तृतीय सचिव भूपेन्द्र घिमिरेको पनि उपस्थिति रहेको थियो । 

कार्यक्रममा परम्परागत धिमे बाजासंगै मन्जुश्री नृत्य, लाखे नाच, भैरवनाच, महालक्ष्मी र भुच्चा नाच पनि देखाइएको थियो । कार्यक्रममा १७४ वटा मन्डपका साथ सामुहिक म्हः पूजा सम्पन्न गरिएको थियो । बेलायतमा रहेका करिब तीन सयको उपस्थिति रहेको सो कार्यक्रममा सांस्कृतिक उत्सव मनाउने सबै हर्षित र उत्साहित भएको पासा पुचः गुठी, बेलायतका ट्रेजरर निर्झरविमोहन श्रेष्ठले जनाएका छन् ।
