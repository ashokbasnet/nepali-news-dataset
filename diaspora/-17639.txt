साईबर अपराध र सुरक्षा सम्बन्धी एक दिने प्रशिक्षण तालिम सम्पन्न

डा. रामहरि सुबेदी, भर्जिनिया ।  चितवनको माडीमा अबस्थित सोमेश्वर र खैरेनी गरि दुई उच्चमाबीमा साईबर अपराध र सुरक्षा सम्बन्धी तालिम सम्पन्न भएको छ ।

हाल अमेरिकाको व्हिसकन्सिन राज्यमा बसोबास गर्दै आएका ब्यबसायी तथा  एनआरएन व्हिसकन्सिन च्याप्टरका अध्यक्ष बुद्दि सुबेदी र बिष्णु घिमिरेको प्रयास र प्रायोजनमा आँफुले अध्ययन गरेको स्कुल सोमेश्वर उच्च माबी र दोश्रो स्कुल खैरेनी माध्यामिक गरि २०० बिधार्थीहरु, शिक्षकहरुलाई साईबर अपराध र सुरक्षा सम्बन्धी प्रयोगात्मक प्रशिक्षण संञ्चालन गरिएको थियो।

नेपाल गएको मौका पारि उक्त कार्यक्रमको आयोजना गर्नुका साथै सुबेदीलाई प्रमुख आतिथ्यको रुपमा कार्यक्रममा स्वागत गरिएको थियो । कार्यक्रमको सुरुवात साईबर सेक्युरिटी ईन्टरन्यासनलकी प्रशिक्षक पुजा गुरुङ्गले बुद्दि सुबेदी र बिष्णु घिमिरेले अमेरिकाबाट पठाएको भिडियो सन्देश सहभागि बिधार्थीहरुलाई देखाएर गरेकी थिइन् । कार्यक्रमको प्रायोजक बुद्दि सुबेदी र बिष्णु घिमिरेले साईबर अपराध र सुरक्षाको बारेमा आफ्नो स्कुल, क्याम्पस लगायतका संस्थाहरुलाई जानकारि गराउनु पर्ने र यस कार्यक्रमलाई सबैले बिस्तार र आ-आफ्नो क्षेत्रबाट सक्दो सहयोग गर्नुपर्ने मा जोड दिएका थिए।
 
सोमेश्वर उच्च माबिमा पहिलो चरणमा बिहान १० देखि १ बजे सम्म र खैरेनी माबीमा २ बजे देखि ५ बजे सम्म राखिएको थियो । सोमेश्वर उच्च माबीको कार्यक्रममा ब्यबस्थापन समितीका अध्यक्ष नारायण प्रसाद दवाडी अतिथी थिए भने शिक्षक युवराज लामिछानेले कार्यक्रमको संञ्चालन गरेका थिए । त्यस्तै गरि खैरेनी माध्यमिक बिधालयमा ब्यबस्थापन समितीका अध्यक्षलाई अतिथीको रुपमा आमन्त्रित गरिएको थियो ।

कार्यक्रमकी संयोजक तथा प्रशिक्षक पुजा गुरुङ्गले सहभागि बिधार्थीहरु र शिक्षकहरुलाई प्रशिक्षण दिएकी थिइन् । बुद्दि सुबेदीले अमेरिकाबाटै आँफु पढेको स्कुल, क्याम्पस र माडी क्षेत्रको लागि भनेर प्रयास र प्रायोजक गरि लगेको उक्त तालिम अहिले भईरहेको साईबर अपराधबाट बच्ने उपाय र फोन, फेसबुक, ईन्टरनेट, कम्प्युटर, वाईफाईलाई कसरी सुरक्षित तरिकाले चलाउने भन्ने बिषयमा केन्द्रित रहेको थियो । कार्यक्रमको अन्तमा, सहभागि बिधार्थीले आ-आफ्नो प्रतिकृया दिएका थिए । त्यस्तै गरि सहभागि शिक्षकहरुले यो कार्यक्रमबाट कुनै पनि बिधार्थी बन्चित नहुनु पर्ने र अझै थप कार्यक्रम गरिनु पर्ने कुरामा प्रायोजक बुद्दि सुबेदी र साईबर सेक्युरिटी ईन्टरन्यासनललाई अनुरोध समेत गरेका थिए ।

साईबर सुरक्षाको बारेमा जनचेतना जगाउने अभिप्रायले साईबर सेक्युरिटी ईन्टरन्यासनल अमेरिका र नेपालद्वार बिगत २ बर्ष देखि नेपालका बिभिन्न जिल्लाहरुमा स्कुल, क्याम्पस, कार्यालयहरुमा यो प्रयोगात्मक तालिम संञ्चालन गर्दै आईरहेको छ।

अहिले सम्मको कार्यक्रमहरुबाट २० हजार भन्दा बढि सहभागिहरु लाभान्वित भैसकेका छन ।  यस कार्यक्रमका जन्मदाता संचालक हाल अमेरिका निवासी साईबर सुरक्षा बिशेषज्ञ प्राध्यापक डा। रामहरि सुबेदी हुन् ।
