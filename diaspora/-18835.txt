झापाको विकासका लागि अमेरिकामा रहेका झापालीहरु सक्रिय

अमेरिका। झापा जिल्ला र यसआसपासका क्षेत्रहरुको समग्र विकास गर्ने उद्देश्यसहित अमेरिकामा रहेका झापालीहरु सक्रिय बन्न थालेका छन् । उनीहरुले संगठित रुपमै झापाको विकासमा योगदान पुर्याउने लक्ष्यसहित अभियान थालेका हुन् । अमेरिकाका विभिन्न राज्यहरुमा बसोबास गरेका झापालीहरु अहिले एउटै संस्थामा संगठित हुँदैछन् । झापाको समग्र गतिबिधिहरुमा सहयोग गर्ने उद्देश्यका साथ निकट भविष्यमै झापाली समाज अमेरिका गठन गरिने अन्तर्राष्ट्रिय झापाली समाजका अध्यक्ष दिनेश पोखरेलले जानकारी दिए ।

अमेरिकामा झापाली समाजको गठनको लागि उनीहरु अन्तिम चरणमा पुगेको जनाएका छन् । संसारभरी छरिएका झापालीबीच भाइचारा, सद्भाव र समग्र झापाको विकासमा सहयोग गर्ने उद्देश्यका साथ केही महिना पहिला अन्तराष्ट्रिय झापाली समाज गठन भैसकेको र अब अमेरिकामा पनि झापाली समाज अमेरिका गठनको प्रक्रिया थालिएको अभ्यक्ष पोखरेलले जानकारी गराए । 

अन्तर्राष्ट्रिय झापाली समाजका उपाध्यक्ष प्रमोद सिटौलाले अमेरिकामा झापा जिल्लाबाट आएकाहरुको ठूलो संख्या रहेको बताउँदै संगठित हुन सके झापाको विकास, कला र संस्कृति लगायत अन्य सामाजिक कार्यमा ठूलो योगदान हुने बताए । उनले यही परिकल्पनालाई सार्थकता दिन आफूहरुले अमेरिकामा समाज गठनको प्रयास थालेको बताए । 

यसअघि नै अमेरिकाका भर्जिनिया, टेक्सास राज्यहरूमा झापालीहरू संगठित भई पिकनिक साथै सामाजिक कामहरूमा समेत सक्रिय नै छन् । अब सबैलाई समेटेर अगाडि बढ्न १९ नोभेम्बरमा अमेरिकाको राष्ट्रिय स्तरमा कन्फ्रेन्स कल बैठक सम्पन्न गरी सकिएको र यही १९ डिसेम्बर भित्र तदर्थ समिति गठन गरिने जनाइएको छ ।

अमेरिकामा सक्रिय रहेका झापालीहरु लगायत अग्रज झापालीहरुको समेत उल्लेखनिय उपस्थिती रहेको बैठकमा क्यालिफोर्नियाबाट शम्भु ढुड्गाना, मोहन ओली, अनिल ओली, दिलिप थापाले जति सक्दो चाडो झापाली समाज अमेरिकाको निर्माण गर्नेतर्फ अगाडि बड्नु पर्ने बताएका थिए । टेक्सास अस्टिनका समाजसेवी हेम पाठकले समाज गठनमा समर्थन जनाउँदै पूर्ण सहयोगको प्रतिबद्धता जनाएका थिए ।

यसैगरी अलबामाबाट राम कुमार बिमली ले समाजको दायरा बढाउन अनुरोध गरेका थिए भने डालसका एनआरएन आइसीसी सदस्य बेदराज बस्नेतले आफुले अन्तराष्ट्रिय झापालि सम्मेलनमा भाग लिन नसकेकोमा दुख पोखेका थिए ।  त्यसै गरी डॉलसकै पर्शुराम दहाल र प्रदिप तिम्लसिनाले झापाली समाज अमेरिका गठन हुन लागेकोमा खुशि ब्यक्त गरेका थिए । 

ठूलो संख्यामा उपस्थित झापालिहरुमा मध्य भर्जिनियाबाट कबिन्द्र सिटौला, यम सिटौला, उत्सब गौतमका साथै कनेटिकटबाट एनआरएनए एनसीसीका उपाध्क्षय राम कुमार सुबेदि ,दिपेन्द्र पोखरेल ,यूबराज पोखरेल लगायतले  समग्र झापाको विकास र अमेरिकामा झापाली समाजको आवश्यकताका बारेमा आआफ्नो मन्तव्य राखेका थिए ।
