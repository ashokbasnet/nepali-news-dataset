एनआरएनएका अध्यक्ष भट्ट र उद्योग वाणिज्य महासंघकी अध्यक्ष राणाबीच भेटवार्ता

काठमाडौँ । गैरआवासीय नेपाली संघका अध्यक्ष भवन भट्ट र नेपाल उद्योग वाणिज्य महासंघका अध्यक्ष भवानी राणाबीच भेटघाट भएको छ। 
नेपाल उद्योग वाणिज्य महासंघमा भएको भेटवार्तामा संघको सचिवालय नागपोखरीमा सार्ने विषयमा छलफल भएको थियो। उक्त कार्यक्रममा अध्यक्ष भवन भट्टले महासंघ अध्यक्ष राणालाई हार्दिक धन्यवादको पत्रसहित टोकन अफ एप्रिसियसन प्रदान गरे। 

कार्यक्रममा बोल्दै अध्यक्ष भट्टले गैरआवासीय नेपालीहरूको क्षमता र प्रतिभालाई नेपालको सर्वाङ्गीण विकासमा उपयोग गर्दै विदेशमा रहेका नेपालीहरूको हितलाई संरक्षण गर्ने उद्देश्यले गैरआवासीय नेपाली संघको स्थापना गर्ने अभियानको थालनी गर्दाकै दिनदेखि नेपाल उद्योग वाणिज्य महासंघले निरन्तर सहयोग गर्दै अएको स्मरण गराए। गैरअवासीय नेपाली संघ नेपालमा दर्ता हुन लामो समय लागेको सन्दर्भमा महासंघले प्रदान गरेको संरक्षण र सहयोगप्रति अध्यक्ष भट्टले कृतज्ञता प्रकट गरे। 

सन् २००३ देखि महासंघको भवनमा एनआरएनए सचिवालय रहँदै आएको थियो। सन् २०१३ अक्टोवरमा परराष्ट्र मन्त्रालयबाट संघ विधिवत रुपमा दर्ता भएपछि बालुवाटारमा आफ्नो भवन निर्माण कार्य अगाडि बढ्न सकेको अट्टले बताए। 

महासंघका अध्यक्ष भवानी राणाले गैरआवासीय नेपाली संघसँग सहकार्य गर्न पाएकोमा संघप्रति आभार प्रकट गर्दे भविष्यमा यस सहकार्यलाई अझ दिगो पार्दै लैजाने बताइन्। 

कार्यक्रममा नेपाली उद्योग वाणिज्य महासंघ र एनआरएनए अध्यक्ष लगायत महासंघका उपाध्यक्षद्वय उमेशलाल प्रधान र चन्द्रप्रसाद ढकाल, गैरआवासीय नेपाली संघका सचिव डिबी क्षेत्री, महिला संयोजक रजनी प्रधान, युरोपका उपक्षेत्रीय संयोजक गोविन्द प्रसाद गौंतम, युकेका आइसिसि सदस्य शान्ति कुवँर थापा, युएसएका गैरआवासीय नेपाली शिशिर भट्ट, महासंघका महासचिव सुरेशमान श्रेष्ठलगायतको सहभागिता रहेको थियो।
