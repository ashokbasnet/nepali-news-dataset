चर्चित फोटोपत्रकार राजिव श्रेष्ठको 'ग्लाम क्यालेन्डर २०१८' मेरील्याण्डमा सार्वजनिक 

विजय थापा/ खेम भट्टचन


मेरिल्याण्ड । अमेरिकाको मेरील्याण्डस्थित सिल्भर स्प्रिङ्ग्समा नेपालका चर्चित फोटो पत्रकार राजिव श्रेष्ठको ग्लाम क्यालेन्डर २०१८ को सार्वजनिक तथा फोटो प्रदर्शनी सम्पन्न भएको छ। 



नेपालका चर्चित ग्लामर फोटोपत्रकार राजिव श्रेष्ठले खिचेका अमेरिकाको भर्जिनिया, न्युयोर्क, मेसेचुसेट्स राज्य तथा डिसी महानगर क्षेत्रमा रहेका नेपाली कलाकार तथा मोडलहरुका तस्वीरलाई पात्रो निर्माण गर्दै “ग्लाम क्यालेन्डर २०१८ “को सार्वजनिक गरेका हुन्।



श्रेष्ठ हाल अमेरिकाको मेरिल्याण्ड राज्यमा बसोबास गर्दै आएका छन्। अमेरिकामा रहेपनि उनले आफ्नो पेशालाई निरन्तरता दिइरहेका छन्। अमेरिकामा रहेतामा पनि उनले फोटोपत्रकारिता मार्फत अमेरिकामा रहेका नेपाली कलाकार, नमूना महिला पुरुष तथा कलाकार, मोडल क्षेत्रमा प्रवेश गर्न चाहने व्यक्तिलाई उनले प्रोत्साहन गर्न सहयोग गर्दै आएका छन्। 

यसअघि नेपालमा रहदा पनि ग्लाम क्यालेन्डर सार्वजनिक गरेका श्रेष्ठले त्यसलाई अमेरिकामा पनि निरन्तरता दिएको बताउछन्। उनले यसअघि नेपालमा रहदा कलाकारहरुको पोस्टकार्ड, ग्लामर क्यालेन्डर निकालेको बताए । आफ्नो संक्षिप्त मन्तव्य राख्ने क्रममा नेपालमा २०६५ सालमा यामाहाले सौजन्य गरेर पात्रो निकालेको उनले बताए। आफुले गरेका उक्त कामबाट मुनाफा कमाउन नसकेको पनि उनको भनाइ थियो। 



उनले भने, 'अमेरिका आउनु मेरो सपना थियो, अमेरिकामा आएर पनि पेशालाई निरन्तरता दिएको छु र दिइरहनेछु।' अमेरिकाका लागि नेपाली राजदुत डा अर्जुन कुमार कार्कीको प्रमुख अथित्यतामा सम्पन्न कार्यक्रममा ग्लाम क्यालेन्डर २०१८ सार्वजनिक गरिएको थियो। 

अमेरिकाका लागी नेपाली राजदुत डा अर्जुन कुमार कार्कीले उद्घाटन गरेको उक्त समारोहमा नेवा अर्गनाईजेसन अफ अमेरिका एनओएका कार्यकर्ता, राजेश लाल श्रेष्ठ, दिवाकर धौमडेल, महिन्द्र प्रधान, यज्ञमान शाक्य, मोडल रिमा कटुवाल, प्रबाशी नेपाली एकता समाज युएसएका अध्यक्ष लोकनाथ तिवारी, एनओएका निवर्तमान अध्यक्ष रामलाल श्रेष्ठ लगायत कलाकार, पत्रकार, खेलाडी तथा संघ, संस्थाका पदाधिकारीको उपस्थिती रहेको थियो।
