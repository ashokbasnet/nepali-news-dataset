इराकी प्रधानमन्त्रीद्वारा जिहादी विरुद्धको युद्ध अन्त्यको घोषणा

बग्दाद,  इराकका प्रधानमन्त्रीले यहाँ गएको करिब तीन वर्ष यतादेखि जारी राखेको जिहादी विरुद्धको युद्धको अन्त्य भएको घोषणा गरेका छन् । 
उनले भने – अतिवादी जिहादीहरुले हाम्रा( इराकी) नागरिकलाई मार्न चाहन्थे तर हामी हाम्रा नागरिकको सुरक्षा गर्न सफल भएका छौँ, जिहादीहरु हाम्रो भूमिबाट मारिएका छन् वा भागेका छन् । 

इराकी सेनाले गएको करिब तीन बर्ष यतादेखि यहाँका मुस्लिम अतिवादी, इस्लामिक स्टेट (आइएस) का विरुद्धमा युद्धमा युद्धको घोषणा गरेको थियो । 

उसले आइएसलाई इराकी भूमिबाट निस्तेज पारेरै छोड्ने बताएको थियो । इराकी प्रधानमन्त्री हैदर अल अबादीले आइतबार भने– हामीले जे भनेका थियौँ त्यो गरेका छौँ, इराकी सेनाले अन्ततः आफूले जितेको घोषणा गरेको छ । 

इराकमा यस युद्ध जितेको घोषणासँगै आइतबार सार्वजनिक विदा पनि दिइएको छ । नागरिकले आफ्नो देशले, सेनाले जितेको अवसरलाई भव्य रुपमा कार्यक्रमहरु गरेर मनाउन भनेर सार्वजनिक विदा दिइएको पनि इराकी अधिकारीहरुले जनाएका छन् । 

प्रधानमन्त्री अबादीले आइतबार देशबासीका नाममा गरेको  सम्बोधनका क्रममा सो जानकारी दिएका हुन् । उनले इराकी सेना वीर र हिरो हुन् पनि भनेका छन्  । 

उनले आइतबार दिएको सो देशवासीका नामको सम्बोधनमा देशले आतङ्कवादीलाई हराइसकेको, यो युद्ध जितेकोले अबका दिनमा भ्रष्टाचारका विरुद्धमा लड्ने अभ्यास गर्ने प्रण पनि गरेको  समाचारमा जनाइएको छ । 
उनले सो सम्बोधनमा भने– हामीले हाम्रो भूमिबाट आतङ्कवादीलाई हराइसकेका छौँ, अब भ्रष्टाचारविरुद्धमा लड्ने छौँ । 

इराकका विशेषगरी उत्तर र पश्चिमी क्षेत्रका कैयौँ भूभागमा आइएसले कब्जा जमाएको थियो । उनीहरुले सशस्त्र युद्धमार्फत इराकी सेनालाई हटाएर ती क्षेत्रमा कब्जा जमाएको थियो । 

सन् २०१४ मा यसरी आइएसले कब्जा जमाएको सो क्षेत्रबाट तीन वर्षको संघर्षपछि आफ्नो भूभाग आफैले लिन इराकी सेना सक्षम भएको हो । 

यसलाई इराकी सेनाले पनि आफ्नो ठूलो उपलब्धिका रुपमा लिएको छ । यसरी गरिएको कब्जालाई यहाँको सेनाले निकै नै रक्षात्मक रुपमा कारबाही गर्दै अगाडि बढेको थियो । 

रासस
