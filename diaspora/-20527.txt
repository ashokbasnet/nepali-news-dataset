अमेरिकामा अस्थायीरुपले रहेका नेपालीको टीपीएस नविकरण गराउन एनआरएनको पहल

केशव रेग्मी 
टेक्सास । अमेरिकामा अस्थायीरुपले बसोबास गरिरहेका प्रवासी नेपालीहरुलाई अमेरिकन सरकारले प्रदान गरिएको टीपीएस सुविधा नविकरणका लागी गैर आवासीय नेपाली संघ एनआरएन अमेरिकाले विभिन्न कंग्रेसनल लिडरसँग गम्भीर वार्ता तथा परामर्स गरेको छ। 

एनआरएन अमेरिकाले डिसेम्बर १४ का दिन राजधानी वासिंटन डिसीस्थित विभिन्न कंग्रेसनल लिडरहरु,  Department of State तथा Department of Homeland Security (DHS) संग भेटेर टीपीएस नविकरण तथा यसको दिर्घकालिन समाधानका लागी वार्ता तथा परामर्स गरेको हो।

संस्थाका अध्यक्ष डा केशव पौडेलको  नेतृत्वमा गएको एक टोलीले अमेरिकी कंग्रेस स्थित नेपाल ककसका प्रमुख जेरड पोलिस, नेपाल ककसका सदस्यद्धय स्याम ग्रेभ्स र सुजन डेल्बेने तथा न्युयोर्कका कंग्रेसम्यान ग्रेस मेङ्गका प्रतिनिधीसँग भेटी टीपीएस नविकरण गर्नका लागी छलफल तथा लिखित ज्ञापनपत्र समेत बुझाएको एनआरएन अमेरिकाले एक विज्ञप्ति जारी गर्दै जनाएको छ। 

नेपालका लागि अस्थाई रुपमा हाललाई कम्तिमा तीन वर्षको टीपीएस नविकरण तथा विधयक मार्फत यो समस्याको दिर्घकालिन समाधानका लागी आवश्यक पहल गर्न सबै कंग्रेसनल लिडरहरुका प्रतिनिधिहरु मार्फत आवश्यक प्रकृया अगाडि बढाउनका लागी आग्रह गरिएको छ।  

अमेरिकामा रहेका टीपीएसधारी नेपालीहरुको समस्याका बारेमा आफुहरु अवगत रहेको र यो समस्याको दिर्घकालिन समाधानका लागी आफुहरु चिन्तित रहेको भेटघाटका क्रममा प्रतिनिधिहरुले जनाएको विज्ञप्तिमा उल्लेख छ। 

यसैगरी सोही टोलीले Department of State स्थित नेपाल डेस्कका प्रतिनिधी एलेक्स लेफिक्टेसँग भेटी नेपालको वर्तमान अवस्थाका बारेमा अवगत गराउँदै टीपीएस नविकरणका लागि सम्बन्धित पक्षसँग पहल गर्न आग्रह गरेको छ।

यही क्रममा टीपीएस नविकरण गर्ने या नगर्ने विषयमा अन्तिम निर्णय लिने अधिकार बोकेको डिपार्टमेन्ट अफ होमल्याड सेक्युरीटी अन्र्तगत रहेको एसिया प्यासिफिक अफेयर्सका तीन जना प्रतिनिधीहरु सँग भेटी नेपाल र नेपालीको पछिल्लो अवस्थाका बारेमा जानकारी गराउँदै नेपालीहरुको टिपिएस नविकरण नगरे अमेरिका र नेपालमा रहेका नेपालीहरुलाई पर्न सक्ने सम्भावित समस्याका बारेमा टोलीले अवगत गराएको छ। 

बैठकका क्रममा होमल्याण्ड सेक्युरीटीका प्रतिनिधीहरुले हालसम्म आफ्नो निकायले कुनै ठोस निर्णय नलिएको र आगामी मार्च महिना सम्ममा निर्णयमा पुग्ने बताए। नेपाल सरकारको औपचारीक अनुरोध भएमा मात्र टिपिएस नविकरणको प्रक्रिया अघि बढ्ने प्रतिनिधीले बताएको विज्ञप्तिमा जनाइएको छ।  

एनआरएन अमेरिकाका मिडिया कोर्डिनेटर बाल जोशीले संयोजन गरेका सबै बैठकहरुमा अध्यक्ष डा केशब पौडेल, बरिष्ठ उपाध्यक्ष शुनिल साह, महासचिव बी आर लामा, मिडिया कोर्डिनेटर बाल जोशी तथा समाजसेवी मोहन ज्ञवालीलगायतको सहभागी रहेको थियो। Department of State संगको बैठकमा भने अध्यक्ष डा केशब पौडेल, मिडिया कोर्डिनेटर बाल जोशी र नेपाल अमेरिका पत्रकार संघका उपाध्यक्ष गुणराज लुइँटेलको सहभागिता थियो।
