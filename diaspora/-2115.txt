 दिदीबहिनी समाज भिक्टोरियाले मनायो फरक ढंगले नारी दिवस

ग्लेनरोइ, मेलबर्न: मेलबर्नमा करीब चार वर्ष अघि स्थापना भएको दिदीबहिनी समाज भिक्टोरियाले शुरुदेखि नै आफ्नो फरक ढंगको कार्यक्रमका कारण आफ्नै किसिमको पहिचान कायम गर्न सफल भएको छ । पश्चिम नेपालका बलात्कृलत महिलाहरुको पुनर्स्थापनाका लागि सहयोग पुर्याउँदै आइरहेको यस संस्थाले 'परिवर्तनका लागि साहसी बन' नाराका साथ १०७ औं अन्तराष्ट्रिय नारी दिवस पनि फरक ढंगले मनाएको छ ।    

कार्यक्रममा नाचगान, प्रमाणपत्र वितरण र मन्तब्य ब्यक्त गर्ने  लगायत योगा र ध्यानका बारेमा जानकारी गराउने र अभ्यास गराउने काम समेत भए ।

कार्यक्रममा बोल्दै भिक्टोरियाका अबैतनिक महाबाणिज्यदूत चन्द्र योन्जनले संस्थाको शुरुवातदेखि नै आफू यसको गतिबिधिसँग जानकार रहदै आएको र यसको हरेक गतिबिधिमा आफ्नो सहयोग रहने बताए । मोरल्याण्ड सिटी काउन्सिलका मेयर हेलेन डाभिडसनले दिदीबहिनी समाज भिक्टोरियाका गतिबिधिबाट आफू प्रभाबित भएको र मोरल्याण्ड सिटी काउन्सिलले यसका लागि सक्दो सहयोग गर्ने बताए ।

आध्यात्मिक गुरुमा सिस्टर राएवोन सिम्सनले योगा र ध्यानको महत्वमाथि प्रकाश पार्दै कार्यक्रममा उपस्थित सबैलाई ध्यानमा सहभागी गराएकी थिइन् भने काजल किरणले केही सरल योगाहरुलाई अभ्यास गराएकी थिइन् ।

संस्थाकी संस्थापक अध्यक्ष एवम् बर्तमान सचिब जमुना पराजुलीले सहभागीहरुलाई स्वागत गर्दै संस्थाले कठीन भन्दा कठीन अवस्था पार गरेर वर्तमान अवस्थामा आइपुगेको बताएकी थिइन्।

संस्थाकी कोषाध्यक्ष प्रभा श्रेष्ठले सहभागी सबैलाई धन्यवाद ज्ञापन गर्दै सहयोगी हातहरुको चर्चा गरेकी थिइन् । उनले मनकारी हातहरुको प्रशंसा गदै यस प्रकारको सहयोगले निरन्तरता पाउने आशाा व्यक्त गरिन् ।   

कार्यक्रम सञ्चालन अन्जना नेपालले गरेकी थिइन् ।
