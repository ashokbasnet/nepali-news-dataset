अभिनेता सरोज खनालको ‘पञ्चायत’ अमेरिकामा 

वासिङ्गटन डिसी । नेपाली चलचित्रका अभिनेता सरोज खनाल आफू अभिनित 'चलचित्र' पञ्चायत लिएर अमेरिका पुगेका छन्। अमेरिकाको बसाइको अवधिमा अमेरिकाका विभिन्न राज्यहरुमा सो चलचित्र प्रदर्शन गर्ने योजना रहेको रहेको छ। चलचित्र जनवरी ७ मा (आइतबारका दिन) दिउँसो २ बजे भर्जिनियाको फल्सचर्च स्थित लोमन्सप्लाजाको सिनेमा हलमा पहिलो प्रदर्शन गरिने यहाँ आयोजित पत्रकार सम्मेलन मार्फत अभिनेता खनालले जानकारी दिए। 

इनास, ग्लोवल टिभी तथा आवर इजी सोलुसनले संयुक्तरुपमा आयोजना गरेको उक्त पत्रकार सम्मेलनमा कलाकार सरोज खनालले चलचित्र पञ्चायतको बारेमा जानकारी गराएका थिए। चलचित्र पञ्चायतले कुनै राजनीतिक व्यवस्था पञ्चायतको बारेमा नभर्इ पुरानो समयमा नेपाली समाजमा विद्यमान रहेको मुखिया र उसले गाउँमा दिने न्याय लगायतका विषयहरुलाई कथामा समेटेको छ।

नेपाली समाजमा कुनै समय गाउँको मुखिया नै गाउँको मुख्य मान्छे हुन्थ्यो। मुखियाको निर्णय नै त्यो गाउँ र गाउँवासिको लागि अन्तिम निर्णय हुने थियो। उसले दिने निर्णयलाई पञ्चायतले गरेको निर्णय भनिन्थ्यो। सोही समयको सामाजिक परिवेश र पश्चिम नेपालमा हालसम्म पनि विद्यमान छाउपडी प्रथालाई मुख्य विषय बनाएर यो चलचित्र निर्माण भएको सरोजले बताए। 

उनले दिएको जानकारी अनुसार यस चलचित्रले नेपाली समाजको इतिहासलाई जस्ताको तस्तै पर्दामा उतारेको छ भने वर्तमान समयमा अझै अस्तित्वमा रहेको अमानवीय छाउपडी प्रथालाई समाज सुधारक, सामाजिक कार्यकर्ता देखि नीति निर्माण तहमा बसेकाहरुसम्मलाई झकझकाउने गरि निर्माण गरिएको छ। 

विशुद्ध सामाजिक कथा वस्तु रहेको यो चलचित्र सामाजिक जागरणको लागि  निर्माण गरिएकोले चलचित्र निर्माणमा लागेको लगानी उठिसकेपछि जति पनि फाइदा हुनेछ, त्यो रकम चलचित्र छायांकन गरिएको स्थानको विकासमा खर्च गरिने योजना रहेको समेत उनले बताए।

अत्यन्तै थोरै स्थापित कलाकारहरु र अधिकांश स्थानीय व्यक्तिहरुको अभियन रहेको यस चलचित्रले यसै वर्ष अमेरिकाको लस एञ्जलस शहरमा भएको अन्तराष्ट्रिय फिल्म महोत्सवमा विदेशी भाषाको फिल्म विधा अन्तर्गत उत्कृष्ट चलचित्रको पुरस्कार प्राप्त गर्न सफल रहेको थियो। विश्वभरबाट करिब १०३ वटा विभिन्न भाषाका चलचित्रहरु समावेश गरिएको सो महोत्सवमा यस चलचित्रकी निता ढुगांनाले उत्कृष्ट अभिनेत्रीको पुरस्कार समेत प्राप्त गर्न सफल भएकी थिइन। 

उक्त प्रेस मिट कार्यक्रमको दोश्रो चरणमा नेपाली पप सम्राट ओम विक्रम विष्टको उपचारार्थ आउँदो जनवरी २० तारिखमा भर्जिनियाको टाइसन्स कर्नरमा गर्न लागिएको साँस्कृतिक कार्यक्रमको बारेमा समेत जानकारी गराइएको थियो। सो सम्वन्धमा जानकारी दिंदै इनास भर्जिनियाका अध्यक्ष गोविन्ददास श्रेष्ठले ‘ओम विक्रम विष्ट सहयोगार्थ’ कार्यक्रमबाट उठेको रकममा खर्च कटाएर बाँकी रहेको सबै रकम कार्यक्रमको अवधिमा नै ओम विक्रम विष्टलाई हस्तान्तरण गरिने बताए। 

सो कार्यक्रममा ओम विक्रम विष्टको उपस्थितिमा सरोज खनाल, सुधांशु जोशि लगायत नेपाल र स्थानीय कलाकारहरुकोे प्रस्तुती रहने जानकारी गराइएको थियो। ‘स्रष्टालाई जिउँदो हुंदै सम्मान र सहयोग गरौँ’ भन्ने नाराका साथ इनासले आयोजना गर्ने यस कार्यक्रममा सम्भव भएसम्म सबैलाई र विशेष गरि वासिङ्गटन डिसी क्षेत्रका नेपाली समुदायलाई उपस्थित भई पुण्य कार्यमा हातेमालो गर्न इनासले अनुरोध गरेको छ।
