अनेसासले जनवरी ६ मा भर्जिनियामा पुरस्कार वितरण तथा भेलाको आयोजना गर्ने

काठमाडौँ । अन्तर्राष्ट्रिय नेपाली साहित्य समाजले आउँदो जनवरी ६ मा भर्जिनियाको मनासासमा सर्वोत्कृष्ट पुस्तक, पुरस्कार वितरण तथा अनेसास भेलाको आयोजना गर्ने भएको छ। 

भेलामा अमेरिकाका विभिन्न राज्यलगायत नेपाल, जापान र अन्य मुलुकहरूबाट साहित्यकारहरुको उपस्थिति रहने जनाइएको छ। कार्यक्रममा विगत २००३ देखि प्रदान गरिंदै आएको अनेसास सर्वोत्कृष्ट पुस्तक पुरस्कार वितरण गरिने, अनेसास भेला र कवि गोष्ठी आयोजना गरिने आयोजकहरुले बताएका छन्।

अन्तर्राष्ट्रिय नेपाली साहित्य समाजको आफ्नै कार्यालय हालसम्म नभएकोले वाशिंगटन क्षेत्रमा यसको प्रधान कार्यालय निर्माण गर्न अनेसासको भेलाको आयोजना गरेको हो। 

अमेरिका लगायत विभिन्न च्याप्टर, ट्रष्टी सदस्यहरु, पूर्व अध्यक्षहरु, आजीवन सदस्यहरु, पुरस्कारदाताहरु, पुरस्कार बिजेताहरु, अनेसासलाई माया गर्ने विशिष्ट व्यक्ति उपस्थिति रहने उक्त कार्यक्रममा सबैबाट सक्दो सहयोग प्राप्त हुने अपेक्षा गरिएको अध्यक्ष पदम विश्वकर्माले बताए। 

त्यस्तै अनेसास बोर्ड अफ ट्रष्टीका अध्यक्ष डा श्याम कार्कीले कार्यक्रममा सहभागी हुन यसका च्याप्टरहरु, ट्रष्टी सदस्यहरु, संस्थापकहरु, यसका आजीवन सदस्य र अन्य समाजसेवी, व्यापारी, विभिन्न संघ संस्थाका पदाधिकारीहरु र पत्रकारलाई उपस्थित जनाएर कार्यक्रम सफल बनाउन आह्वान गरेका छन्। 

अन्तर्राष्ट्रिय नेपाली साहित्य समाज, बोर्ड अफ ट्रष्टी, पुरस्कार समितिका अध्यक्ष सिता पाण्डेले अन्तर्राष्ट्रिय नेपाली साहित्य समाजबाट २००३ देखि प्रदान गर्दै आएको अनेसास सर्बोत्कृष्ट पुस्तक पुरस्कार यस वर्ष पनि प्रदान गरिने जानकारी दिइन्। २०१५ जनवरी १ देखि २०१६ डिसेम्बरसम्म प्रकाशित विभिन्न ९० भन्दा बढी कृतिहरु पुरस्कार छनोटका लागि प्राप्त भएका छन्।  त्यस मध्ये उत्कृष्ट ठहरिएका कृतिहरुलाई अनेसासका विभिन्न पुस्तकहरु प्रदान गरिने र त्यस मध्ये साहित्यकार कृष्ण धराबासीको पुस्तक ग्रेट फल्स ले  यस वर्षको सर्वोत्कृष्ट पुरस्कार पाउन सफल भएको आयोजकले जनाएको छ।
