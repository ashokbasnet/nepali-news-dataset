दिनबन्धु पोखरेल अष्ट्रेलियामा सम्मानित 

जिलोङ, अष्ट्रेलिया । वाचन प्रबिण पण्डित दिनबन्धु पोखरेललाई अष्ट्रेलियाको जिलोङमा सम्मान गरिएको छ । लुम्बिनी–कपिलवस्तु दिवस अभियानका तर्फबाट अभियानका विश्व संयोजक इञ्जिनियर रामकुमार श्रेष्ठले कदरपत्रले सम्मान गरेका हुन ।

अष्ट्रेलियाको जिलोङमा आयोजित एक कार्यक्रमका बीच राष्ट्रिय पहिचानका लागि नेपालको धार्मिक बैभव र परिचयका प्रतिकहरु पशुपति र बुद्धको मन्दिर स्थापनार्थ विभिन्न देशका नेपालीहरुलाई अभिप्रेरित र उत्प्रेरित गर्दै सो उद्धेश्य प्राप्तिका उल्लेख्य योगदान पुर्याएको भन्दै पोखरेललाई सम्मान गरिएको हो ।

कार्यक्रममा पण्डित पोखरेलले तपोभूमि र ध्यानभूमिका रुपमा परिचित नेपालका प्राचिन सम्पदालाई समस्याग्रस्त आजको विश्वमा समय सापेक्षित बनाएर सम्भावित सबै किसिमका सञ्जाल मार्फत अगाडी बढन सकिएको खण्डमा विश्वमा नेपालले नेतृत्वदायी भूमिका निर्वाह गर्न सक्ने सोँचका साथ आफू संस्थागत रुपमा अगाडी बढिरहेको बताए । अन्य देशकामा सयौँ बर्ष बिताउँदा पनि आफ्नो भाषा र संस्कृतिलाई कायमै राख्दा नेपालीहरुको नयाँँ पुस्तामा भने आफ्नो भाषा नै पनि बुझ्न र बोल्न नसक्ने देखिएकोले यो समस्या समाधान गर्ने क्रममा आध्यात्मिक पाटोलाई पनि संगसंगै अगाडी लैजान विभिन्न निकायसंग मिलेर काम गर्नु पर्ने आवश्यकता र सम्भावनाका बारेमा उनले जोड दिए ।

कार्यक्रममा वाचन प्रबिण पोखरेलका सहयोगीहरु डा. बिष्णु खनाल र बिनोदबाबु ढकालले संस्थागत महत्वपूर्ण जानकारी प्रदान गरेका थिए । कार्यक्रममा अस्ट्रेलियाको लेबर पार्टीका टार्नेट शाखाका अध्यक्ष डा. महेश भण्डारी, अस्ट्रेलियन नेप्लिज मल्टिकल्चरल सेण्टरका प्रतिनिधि प्रेमप्रसाद कंडेलले पनि मन्तव्य राखेका थिए । डा. भावना पोखरेल, दर्पणा घिमिरे लगायत केहीले छलफलमा सक्रिय सहभागिता जनाएका थिए । तीन हप्ता अघिमात्रै नेपाल आइडल बुद्ध लामा, निशान भट्टराई, प्रताप दास, प्रमिला राई र नेपाल आइडल होष्ट सुशिल नेपाल लुम्बिनी–कपिलवस्तु दिवस अभियानका सांस्कृतिक दूतको रुपमा नियुक्त गरिएका थिए । 

यस अघि अभियानले पूर्व प्रधानमन्त्री पुष्पकमल दाहाल प्रचण्ड, पूर्व मन्त्री एवंं पूर्व राजदूत दीपकुमार उपाध्याय र पूर्व राजदूत कमलप्रसाद कोइरालालाई सम्मान, राष्ट्रिय स्तरका कलाकारहरु मनोज गजुरेल, प्रेमराजा महत, जीवन शर्मा, बद्री पंगेनी, प्रमोद खरेल, धिरज राई, कोमल ओली, मीना लामा, सुनिता दुलाल, सुष्मा अधिकारी, रेखा थापा आदिलाई सांस्कृतिक दूत र भिक्षु मगर, वरिष्ठ पत्रकार चेतन पन्त, हरी श्रेष्ठ र सरोज अर्याललाई अभियानको शान्ति दूतको रुपमा नियुक्त गरिसकेको छ । त्यसैगरी निलेश अधिकारी पर्यटन, श्रीकुमार श्रेष्ठ शिक्षक, किशोर कुइँकेल स्काउट विद्यार्थी, अल्फा श्रेष्ठ पर्यावरण विद्यार्थी, सविता भट्ट कलेज स्टुडेन्ट दूत, आर्य पोखरेल विद्यार्थी दूत र सुनिता बस्नेत दूतको रुपमा नियुक्त भैसकेका छन् । डिआइडी लिटिल मास्टर्स सेसन ३ का बिजेता तेरिया फौजा मगरलाई अभियानको ‘लुम्बिनी वालिका शान्ति दूत’को रुपमा नियुक्त गरिएको छ । त्यसैगरी मिस वल्र्ड अष्ट्रेलिया नेशनल फाइनालिष्ट राशी कपूर, मिस श्रीलंका अस्ट्रेलियाका कार्यकारी साभ जैनुदिन, मिस श्रीलंका अस्ट्रेलियाका २०१५ का मिस फोटोग्राफिक सारा लियान्जे, मिस श्रीलंका अष्ट्रेलियाका कार्यकारी निर्देशक डिल्की पेरेरा, ब्राड क्लार्क, ग्राएम केण्टलाई फ्रेण्ड्स अप नेपालको रुपमा नियुक्त गरिसकेको छ ।
