एनआरएनए ओमान क्रिकेट प्रतियोगिताको उपाधि मगर संघलाई

डिसि नेपाल संवाददाता 
मस्कट । गैरआवासीय नेपाली  संघ (सोसल क्लव ओमान) को चौथो अन्तर नेपाली नकआउट क्रिकेट प्रतियोगिता सम्पन्न गरेको छ। 

खेलको उपाधि मगर संघ ओमानले हात पारेको छ। त्यस्तै प्रतियोगिताको दोश्रो खेल एनआरएनएससी “बी” र सगरमाथा समुह बिच भएको थियो जसमा सगरमाथा बिजयी भएको थियो। मसरुम दिवान समुहले वाकओभर लिएपछि एनआरएनएससी “ए” समुह सेमिफाइनलमा प्रवेश गरेको थियो । यसपश्चात बाईमा परेको गुल्मी सेवा समाज र एनआरएनएससी “ए” बीच पहिलो सेमिफाईनल खेल भएको थियो। जसमा एनआरएनएससी “ए” बिजयी भएको थियो। सेमिफाईनलको दोस्रो खेल मगर संघ ओमान र सगरमाथा समुह बीच भएको थियो । जसमा मगर संघ ओमान विजयी बन्यो। 

प्रथम चरणको खेल ८/८ ओभर सेमिफाईनल तथा फाईनल १०/१० ओभरको खेलाईएको थियो। प्रमुख अतिथि एनआरएनएका केन्द्रिय सचिव डि।बि छेत्रीले व्याटिङ्ग गर्दै उट्घाटन गरेको खेल बिहान ९ बजेदेखि सुरु भएको थियो। 

सेमिफाईनलमा विजयी टिमहरु एनआरएनएससी “ए” र मगर संघ ओमान बीच फाईनल खेल भएको थियो। टस जितेर व्याटिङ रोजेको एनआरएनएससी ए  ले निर्धारित १० ओभरमा ६ विकेटको क्षतिमा ५२ रन बनायो। ५२ रनको लक्ष्य पछ्याएको मगर संघ ओमानले ९/२ ओभरमा पुरा गर्यो। 

प्रमुख अतिथि, सोसल क्लवका अध्यक्ष तथा खेल संयोजकको उपस्थितमा विजयी तथा उपविजेता टिमलाई खसी, ट्रफी र मेडल प्रदान गरिएको छ।  प्रतियोगिताको सर्वोत्कृष्ट बलरको उपाधि मगर संघ ओमानका माधव केसीलाई प्रदान गरियो। त्यस्तै सर्वोत्कृष्ट व्याट्सम्यानको उपाधि एनआरएनएससी “ए” का बिरेन्द्र ठाकुरलाई प्रदान गरिएको छ। 

प्रतियोगिताको सर्वोत्कृष्ट खेलाडीको उपाधि मगर संघका तेज गुरुङ्गलाई प्रदान गरिएको छ। त्यस्तै मगर संघ ओमानका रुद्र मगरलाई प्रतियोगिताको प्रभावकारी खेलाडीको उपाधि प्रदान गरिएको छ। 

वैदेशिक रोजगारका क्रममा ओमानका बिभिन्न क्षेत्रमा बसोवास गर्दै आएका नेपालीहरु प्रतियोगितामा सहभागि भएका थिए। प्रतियोगिताका लागि लुम्विनी, मगर संघ, एन आर एनएससी बी, सगरमाथा समुह, एनआरएन एससी ए, मसरुम दिवान र गुल्मी सेवा समाज लगायत ७ टिम खेलमा सहभागी भएका थिए।
