ओमानमा नेपाली महिलाका लागि निःशुल्क स्वास्थ परीक्षण

•विनेश खनाल-

ओमान ।  नेपाली दूतावास मस्कट ओमानले यहाँ कार्यरत महिलाहरुलाई लक्षित गर्दै एकदिने नि- शुल्क स्वास्थ शिविर सम्पन्न गरेको छ । नेपाल र ओमानबीच कुटनीतिक सम्बन्ध स्थापित भएको ४० औं  वर्ष पूरा भएको  अवसरमा दूतावासले मस्कटको कुरम गार्डेनमा शिविर आयोजना गरेको हो ।

ओमान क्यान्सर एसोशियसन, बरखत अलनुर क्लिनिक तथा अलहसार फार्मेसीका विशेषज्ञहरुको सहयोगमा सप्पन्न सो शिविरमा महिलाहरुको स्तन क्यान्सर, ब्लड  प्रेसर, मधुमेह जस्ता रोगहरुको परीक्षण तथा यी रोगहरुको बारेमा जानकारी गराइएको थियो ।

नेपाल स्वास्थ तथा जनसंख्या मन्त्रालयको तथ्यांकअनुसार महिलाहरुमा हुने पाठेघरको मुखको क्यानसर पछि स्तन क्यान्सर दोस्रो ठूलो समस्या हो । नेपालमा सबै उमेर समूहका महिलाहरूमा स्तन क्यानसरको समस्या छ । जटिल समस्या बनेर देखा परिरहेको स्तन क्यान्सरलाई मध्यनजर गर्दै नेपाली दूतावासले आयोजना गरेको चेतनामूलक यो अभियान ओमानमा कार्यरत नेपाली महिलाहरूको लागि निकै उपयोगी भएको सहभागीले बताए । ओमानमा करिव ५ हजार नेपाली महिलाहरू कार्यरत  छन् ।

शिविरमा सहभागीहरुलाई सम्बोधन गर्दै ओमानका लागि नेपाली राजदूत शर्मिला पराजुली ढकालले शिविर संचालनमा स्वयंसेवकको रुपमा सहयोग गर्ने ओमानमा क्रियाशिल संघ संस्थाका प्रतिनिधिहरु, सहयोग गर्ने ओमानका विभिन्न निकायहरु सवैलाई धन्यावाद दिइन् । साथै उनले यो शिविरले नेपाली महिलाहरुमा स्तन क्यान्सरको बारेमा चेतना स्तर बढ्ने तथा रोकथाम गर्नमा टेवा पुग्ने बताइन् ।

दूतावासका अनुसार उक्त शिविरमा ओमानमा कार्यरत ७५ जना महिलाहरु परीक्षणमा सहभागी थिए । ब्लड प्रेसर, मधुमेह समस्या रहेका ४० जना पुरुषहरुले समेत स्वास्थ्य परीक्षणको लाभ लिए ।

सोहि अवसरमा ओमान क्यान्सर एसोशियनका अध्यक्ष डाक्टर वाहिद अलि अल खरुसीले शिविरमा स्वास्थ्य परीक्षण गराएका महिलाहरुलाई एसोसीएसनले आगामी दिनमा क्यान्सर परिक्षण तथा उल्ट्रासाउण्ड लगायत बिभिन्न सुविधा निशुल्क उपलब्ध गराउने घोषणा गरेका थिए ।
