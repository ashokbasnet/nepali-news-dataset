डिसीमा 'साहित्य संगम' को शुरुवात

वासिङ्गटन, डिसी। संस्कार र संस्कृति अनि भाषा नै हो मान्छेले आफूसंगै बोकेर लाने। भाषालाई साहित्य मार्फत बचाइराख्न
सर्जकहरु सिर्जनामा रमाउँछन् अनि समुदायले उनीहरुलाई स्थान, मान र सम्मान प्रदान गर्दछ।

अन्तराष्ट्रिय नेपाली साहित्य समाज, डिसी च्याप्टरले ‘साहित्य संगम’ कार्यक्रम मार्फत अमेरिकामा पनि नेपाली भाषा साहित्यको पक्षलाई बलियो बनाउने अर्को एक अभियानको शुरुवात गरेको छ। ‘वासिङ्गटन डिसी साहित्य संगम’ को नाम दिइएको कार्यक्रमको पहिलो श्रृङ्खला आज वासिङ्गटन डिसी क्षेत्र अन्तर्गत भर्जिनियाको मनाससमा सम्पन्न भएको छ।

वासिङ्गटन डिसीका क्षेत्र भित्र रहेका कविहरुलाई महिनामा एक पटक एकै ठाँउमा भेला गराएर उनिहरुका कविता सुन्ने र सुनाउने उद्धेश्यले ‘साहित्य संगम’ कार्यक्रम शुरु गरेको जानकारी संस्थाका अध्यक्ष रामप्रसाद खनालले दिए।

नेपाली चलचित्रका नायक कलाकार सरोज खनाल तथा हाँस्यव्यङ्ग कलाकार शिबहरि पौडेलको विशेष आतिथ्यताा रहेको सो कार्यक्रमको शुरुवातमा साहित्यकाहरु स्व. प्रेमा शाह र स्व। कविताराम श्रेष्ठ तथा संगितकार स्व. चन्द्रराज शर्मा प्रति हार्दिक श्रद्धाञ्जली अर्पण गरिएको थियो।

सामान्यतया कविता सुन्ने र सुनाउने सार्वजनिक कार्यक्रमहरुमा दर्शक श्रोताहरुको उपस्थिति यस क्षेत्रमा पातलो हुने भएता पनि आजको यस कार्यक्रममा उपस्थिति उत्साहजनक थियो। करिव १०० व्यक्तिहरुको उपस्थिति रहेको सो कार्यक्रममा करिब ४० जना कविहरुले आफ्ना कविता वाचन गरेका थिए। यस क्षेत्रमा कविकोरुपमा चिनिएका सर्जकहरुको साथमा नयाँ कविहरुका कविता पनि वाचन गरिएका थिए। बाहिर हिऊँ र चिसो भएता पनि कार्यक्रमको हल साहित्यिक माहौलले राम्रैसंग तातेको देखिन्थ्यो।

सहभागिहरुले कार्यक्रमको अन्त्यसम्म साथ दिएका थिए। गद्य र पद्य कविताहरु, गीत र गजल अनि मुक्तक पालैपालो बाचन गरिएका थिए। छन्दमा लेखिएका कविता देखि हलनै गुञ्जयमान हुने गरि स्वस्फूर्त तालि प्राप्त गर्ने गद्य कविताले कार्यक्रमको स्तरलाई माथि उकासेको थियो। हाँस्यव्यङ्ग कविताहरुले राम्रो मनोरञ्जन प्रदान गरेको थियो।दाश्रो पुस्ताहरुलाई पनि नेपाली साहित्यको क्षेत्रमा अगाडि बढाउने उद्धेश्यले अनेसास डिसी च्याप्टरले खगेन्द्र थापाको संयोजकत्वामा १३ सदस्यीय ‘युवा तथा विद्यार्थी विभाग’ गठन गरेको जानकारी संस्थाका महासचिव भूपनारायण घर्ती मगरले दिएका थिए। कार्यक्रममा उपस्थिति र कविता वाचनमा समेत युवाहरुको सहभागिता उल्लेख्य थियो।

नेपालीहरुले आयोजना गर्ने प्राय सबै कार्यक्रममा युवा पुस्ताको उपस्थिति नगण्य हुने गरेकोमा साहित्यिक कार्यक्रममा युवाहरुको यस प्रकारको सहभागिताले विदेशमा पनि नेपाली भाषा साहित्यमा उनीहरुको रुचि जगाउन सहयोग पुग्ने देखिन्छ। कार्यक्रममा कलाकार सरोज खनाल तथा एएनएसका उपाध्यक्ष कृष्ण अधिकारीलाइ सम्मान गरिएको थियो।

वासिङ्गटन डिसी क्षेत्र भित्र नेपाली भाषा साहित्य तथा संस्कृति सम्वन्धी कार्यक्रमहरु नियमितरुपमा सञ्चालन गर्दै आएको अनेसास डिसी च्याप्टरले सन् २०१८ मा ‘वासिङ्गटन डिसीका कवि र कविता’ नामक पुस्तक प्रकाशन गरिन लागेको जानकारी महासचिव भूपनारायण घर्ति मगरले गराएका थिए।

तीज, दशैंमा संयुक्त टिका लगाउने कार्यक्रम, साहित्यिक पिकनिक लगायतका विभिन्न कार्यक्रमहरु मार्फत डिसी क्षेत्रको नेपाली समुदायममा सक्रिय रहेको यस संस्थाले शुरुवात गरेको नियमित साहित्यिक कार्यक्रम राम्रो थालनी भएको सहभागिहरुले जनाएका थिए। हरेक महिना सञ्चालन गरिने यो कार्यक्रमलाई डिसी क्षेत्रका विभिन्न शहरहरुमा गर्ने हो भने कार्यक्रम अझ प्रभावकारी र सहभागिमूलक हुने कुरा अनेसासका
उपाध्यक्ष प्रकाश नेपालले बताए।

करिव तीन घण्टासम्म चलेको सो कार्यक्रममा संस्थाका अध्यक्ष तथा कार्यक्रमका सभापति रामप्रसाद खनालले कार्यक्रममा सवैलाई स्वागत गरेका थिए भने महासचिव भूपनारायण घर्तिमगरले कार्यक्रम सञ्चालन गरेको थिए।
