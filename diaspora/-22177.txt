नेपाली पप सम्राट विष्टको उपचारमा सहयोग जुटाउन इनास अमेरिकाले सांस्कृतिक कार्यक्रम गर्दै

वासिङ्गटन डिसी । नेपाली सांगितिक क्षेत्रमा पप गीतलाई स्थापित गराई खुशि बाड्ने नेपाली पप सम्राट ओम विक्रम विष्ट आज आफ्नै पीडामा छटपटाइ रहेका छन् । दुबै मृगौला खराब भएपछि उपचारको पर्खाइमा बसेका छन् । कलाकार र साहित्यकारहरुको सिर्जना अनि कलाबाट भरपूर मनोरञ्जन लिने तर श्रष्टालाई अप्ठेरोमा परेका बेला मुख फर्काउने अनि उसको मृत्यु पश्चात ठूलो स्वरमा गुणगान गाउने काम परम्परा जस्तै भएको छ नेपाली समाजमा । 

तर यो परम्परालाई तोड्दै ‘श्रष्टालाई बचाऊँ । श्रष्टालाई ज्यूँदो छदैँ सम्मान गरौँ ।’ भन्ने नाराका साथ कला र कलाकारको पक्षमा काम गर्दै आइरहेको संस्था सारथी इन्टरनेशनल नेपालिज आर्टिस्ट सोसाइटि (इनास), अमेरिकाले उनै पप सम्राटको उपचार सहयोगार्थ अमेरिकाको भर्जिनियामा एक भव्य साँस्कृतिक कार्यक्रमको आयोजना गर्न लागिरहेको इनास अमेरिकाले जनाएको छ ।  

इनास अमेरिकाका अध्यक्ष आनन्दु लामाका अनुसार ‘‘ओम विक्रम विष्ट सहयोगार्थ साङ्गितिक, साँस्कृतिक साँझ’’ नाम दिइएको सो कार्यक्रम यहि जनवरी २०तारिख शनिवार साँझ आयोजना गरिंने छ । 

ओम विक्रम विष्टको मृगौलाको खराबिको कारणले आवाज धस्सीएको छ । मृगौलाको उपचार महंगो हुने भएकोले भारतमा गएर उपचार गराउँने योजना बनाएका पप सम्राटले उपचारकोलागि आवश्यक रकम जुटाउन सकिरहेका छैनन् । करिब ५० लाख खर्च लाग्ने अनुमान गरिएको सो उपचारकालागि देश विदेशबाट स्वफूर्तरुपमा सहगोग जुटाउन नेपालीहरु लागि रहेकाछन् ।   

यसै सिलसिलामा इनास अमेरिकाले राष्ट्रियस्तरका कलाकारहरुको साथमा स्थानीय कलाकारहरुको प्रस्तुती रहने गरी सो दिन भव्य मनोरञ्जनात्मक कार्यक्रम आयोजना गर्न लागेको हो । 

इनास अमेरिका भर्जिनिया च्याप्टरका अध्यक्ष गोविन्द श्रेष्ठका अनुसार कलाकारहरु सरोज खनाल, सपना श्री, जगदिश हमाल, सुधांषु जोशि, संजिव प्रधान, राम श्रेष्ठ, किरणप्रताप के।सी, रिता श्रेष्ठ, अर्जुन घिमिरे, प्रयण श्रेष्ठ, अश्विनी पोर्खेल, पासा ब्याण्ड लगायतको प्रस्तुती रहनेछ । 

विशेष गरि वासिङ्गटन डिसी महानगर क्षेत्र भित्र रहेका सम्पूर्ण नेपालीहरुलाई पप सम्राटको उपचारार्थ सहयोग संकलन गर्ने एक मात्र पवित्र उद्धेश्य राखेर आयोजना गरिएको यस कार्यक्रममा उपस्थित भई मनोरञ्जन लिंदै विष्टको उपचारमा लाग्ने खर्चका लागि आर्थिक सहयोग गरिदिन अध्यक्ष लामा विशेष अुनरोध गर्छन् । 

‘उक्त कार्यक्रममा विमारी भई उठन समेत कठिन हुने अवस्थामा रहनुभएका हाम्रा वरिष्ठ गाएक पप सम्राट ओम विक्रम विष्टज्यू सो कार्यक्रममा उपस्थित हुने पक्का भइसकेको छ । हामी कार्यक्रमबाट उठेको रकममा खर्च कटाएर बाँकी रहेको सम्पूर्ण रकम सोहि दिन वहाँलाई हस्तान्तरण गर्नेछौँ । साथै कार्यक्रममा उपस्थित भएर थप सहयोग गर्न चाहनुहुने महानुभावहरुमध्ये ५०० अमेरिकी डलर वा सो भन्दा बढी नगद सहयोग गर्नुहुनेहरुलाई मञ्चमा आएर प्रत्यक्षरुपमा पप सम्राटलाई हस्तान्तरण गर्ने व्यवस्थासमेत गरिने छ ।’ लामाले भने । 

अध्यक्ष लामाका अनुसार कार्यक्रममा सकेसम्म कम खर्च गर्ने नीति लिइएको छ जसले गर्दा धेरै भन्दा धेरै रकम जुटाउन सकियोस् । कार्यक्रम सम्पन्न भइसकेपछि सम्पूर्ण आम्दानी खर्चको विवरण सार्वजनिक गरिने र बचेको सबै रकम पप सम्राटको उपचारकोलागि सहयोग गरिने छ । 

इनास अमेरिकाले विष्टको सहयोगार्थ यो कार्यक्रमको अलावा  विश्वभरबाट सहयोग जुटाउन ‘सेभ ओम विक्रम विष्ट’को नामबाट गो फण्डमा ‘ ‘https://www.gofundme.com/saveombikrambista’ खाता खोलेको छ । इच्छुक सहयोगीहरुले सो मार्फत पनि सहयोग गर्न सकिने इनासले बताएको छ । 

‘श्रष्टालाई जिउँदो छँदा नै सहयोग, मान, र सम्मान प्रदान गर्ने उदाहरणीय कार्यक्रमको रुपमा यस कार्यक्रमलाई स्थापित गराउन हरसम्भवको प्रयास गर्नेछौँ । कार्यक्रम हल, कार्यक्रमको स्तर र प्रस्तुतीहरु विशेष मनोरञ्जनात्मक हुने छन् । जसको लागि कलाकार सरोज खनाल, युनाइटेड नेपालका अध्यक्ष कलाकार किरणप्रताप के।सी। लगायत चर्चित नृत्य निर्देशक, कोरियोग्राफर नविन के।सी। लगायतले कार्यक्रमलाई भव्य बनाउन सहयोग गरिरहनु भएको छ ।’ गोविन्द श्रेष्ठले बताए ।
