शेर्पा संघ जापानले शेर्पा संस्कृतिको अध्ययन गर्न सकिने भौतिक संरचना निर्माण गर्ने

जापान । शेर्पा संघ जापानले यस बर्षको ग्याल्बो ल्होसार भव्यताका साथ मनाउने भएको छ  ।

बिगतका बर्षहरुमा झैं यस बर्षपनि शेर्पा संघ जापानले नेपालको हिमाली क्षेत्रमा बसोबास गर्ने शेर्पाहरुको मुख्य पर्व ल्होसारलाई भब्य रुपमा मनाउने तयारी गरेको हो । 

हिमाली शेर्पा समुदायहरुको नयाँ बर्ष २१४५  औँ स फो खी लो (कुकुर बर्ष) ग्याल्बो ल्होसारलाई अविश्मरणीय र मनोरञ्जनात्मक बनाउन शेर्पा संघ जापान तिब्र तयारीमा जुटेको छ । फेब्रअरी १८ तारिखका दिन तय गरिएको ल्होसार बिशेष कार्यक्रमको तयारी भव्य रुपमा भईरहेको आयोजक समितिका सदस्य फुरलाक्पा शेर्पाले जानकारी दिएका छन् ।

कार्यक्रममा विशेषगरी हिमाली क्षेत्रमा बसोबास गर्ने शेर्पा जातिको कला, भेषभुषा र संस्कृतीको प्रचार–प्रसार गर्ने हेतुले सोही दिन शेर्पा जातिको सिली नाँच, सेप्रु नाँच लगायतका संस्कृतीको प्रदर्शन, शेर्पा खाद्य पदार्थ तथा पेय पदार्थको सेवन तथा नेपाली कलाकारहरुले बिभिन्न नेपाली संस्कृति झल्कने नृत्य तथा गीत संगीतहरु प्रस्तुत गर्नेछन । त्यस्तै डिजे सेशनले कार्यक्रमलाई थप सांगीतिक माहोल तथा मनोरञ्जन प्रदान गर्नेछन ।

कार्यक्रम टोकियोस्थित हामामाचु स्टेशन नजिकै रहेको मन्दिर रेष्टुरेष्टमा हुनेछ । बिहान ११ बजेदेखि साँझ ५ बजेसम्म हुने कार्यक्रममा शेर्पा समुदायको पोशाक तथा विभिन्न संस्कृति प्रदर्शन र कार्यक्रम गर्ने हललाई हिमाली क्षेत्रमा बसोबास गर्ने शेर्पा जातिको रहनसहनसंग मिल्नेगरी शेर्पा जातिको सम्पूर्ण  संस्कृतिको अध्ययन गर्न सकिने गरी भौतीक संरचना निर्माण  गरिने शेर्पा संघले जनाएको छ । कार्यक्रममा जापानस्थित नेपाली दूताबास, एनआरएन, बिभिन्न नेपाली संघ संस्थाका पदाधिकारी, शेर्पा तथा गैरशेर्पाहरु लगायत सम्पूर्ण जापानबासी नेपालीहरुलाई हार्दिकताका साथ उपस्थित भईदिन शेर्पा संघ जापानले आमन्त्रण गरेको छ ।

प्रवासमा रहेर नेपाली भाषा, धर्म, संस्कृतिको संरक्षण तथा प्रवद्र्धन गर्न सांस्कृतिक पर्व ल्होसार मनाउन लागेको संघका अध्यक्ष लाक्पा गेलु शेर्पाले जानकारी गराए । साथै जापानमा स्थापना भएको नेपाली भाषी संघ संस्था र नेपालीहरुबिच एकता, समन्वय, सद्भाव बढाउनुको साथै कार्य ब्यस्तताका कारण उत्पन्न तनाब र थकानलाई न्यूनिकरण गर्दै आफ्नोपन महशुस गराउन यस कार्यक्रमले सहयोग पुर्याउने अध्यक्ष शेर्पाले बताए । संघका अध्यक्ष शेर्पाले जापानबासी सम्पूर्ण नेपालीहरूलाई ल्होसार कार्यक्रममा सहभागी भई शेर्पा जातिको संस्कार र संस्कृतिको अध्ययनसंगै भरपुर मनोरन्जन लिन विशेष आग्रह गरेका छन ।

कार्यक्रमको प्रत्यक्ष प्रशारण विभिन्न अनलाईन मिडियाहरुबाट गरिने छ । शेर्पा संघ जापान, जापानको कानुन अनुसार दर्ता भएको नेपाली समाजिक संस्था हो । शेर्पा संघले जापानबासी नेपाली समुदायलाई आपतविपद्मा आर्थिक तथा भौतिक रुपमा बिभिन्न सहयोगहरु गर्दै आएको छ ।
