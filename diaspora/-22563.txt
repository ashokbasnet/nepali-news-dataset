प्रतिनिधि नेपाली छन्द कविताको बृहत ग्रन्थ प्रकाशन हुने

परशु तिमल्सिना


वासिङ्गटन डिसी । विश्वव्यापी नेपाली छन्द भिडियो प्रतियोगिता हालै सम्पन्न गरेको छन्द अलङ्कारले वि.सं २०७५ सालको भानु जयन्तीका दिन विश्वका सात वटा देशहरुमा एकै साथ विमोचन गर्ने गरी ‘प्रतिनिधि नेपाली छन्द कविता- भाग १’ प्रकाशन गर्ने घोषणा गरेको छ। 

छन्द अलङ्कारको फेसबुक पेजबाट भिडियो सन्देश मार्फत व्यवस्थापक ज्ञानु विद्रोहीले उक्त घोषणा गरेका हुन्। 

उक्त भिडियो सन्देश मार्फत ज्ञानुले सो बृहत छन्द कविता ग्रन्थमा समावेश गराउन नेपाल लगायत संसारभरका नेपाली छन्द कविहरुलाई आफ्ना मौलिक र छन्दको शास्त्रीय नियममा लेखिएका मात्रिक र वार्णिक कविताहरु उपलब्ध गराउन आह्वान गरेका छन् । 

सन्देशमा भनिए अनुसार ‘नेपाली कविताको इतिहासमा आधिकारिक मानक र समावेसी छन्द कविता संग्रह बनाउने लक्ष्य सहित प्रकाशन गर्न लागिएको सो पुस्तकमा कविता प्रकाशन गराउन इच्छुक कविहरुले निम्नानुसार कुराहरुमा ध्यान दिनु पर्नेछः

१. कुनै पनि वार्णिक वा मात्रिक छन्दमा नेपाली भाषमा लेखिएका कविताहरुलाई मात्र पुस्तकमा स्थान दिइने छ। कविता प्रकाशित वा अप्रकाशित कुनै पनि हुन सक्नेछन्। 

२. शास्त्रिय छन्दको नियमलाई पूर्ण परिपालन गरिएको लेखिएको हुनु पर्नेछ। छन्द मिलाउने हेतुले ह्रस्व हुनु पर्नेलाई दीर्घ वा दीर्घ हुनु पर्नेलाई ह्रस्व वनाइएको अथवा गण सूत्र मिलाउनाका खातिर वर्णहरुलाई हलन्त (खुट्टा काटेको) बनाइएका कविताहरुलाई समावेश गरिने छैन। 
 
२. कम्तिमा ४ श्लोक देखि बढिमा १० श्लोक सम्मको हुनु पर्नेछ। 

३. २०७४ फाल्गुण मसान्त ९१५ मार्च, २०१८० सम्ममा विभिन्न देशमा रहेका प्रतिनिधिहरु अथवा संस्थाको इमेल ठेगानाः chandaalankar@gmail.com मार्फत उपलब्ध गराउन सकिनेछ। सो भन्दा ढिलो गरीप्राप्त भएका कविताहरुलाई समावेश गराउन सकिने छैन। 

४. कविताको साथमा कविले आफ्नो छोटो परिचय सहित हालसालै खिचिएको एक प्रति फोटो पनि उपलब्ध गराउनु पर्नेछ। 

५. मृत्यु भइसकेका कविहरुका कविता छनौटको काम सम्पादक मण्डलले गर्नेछ। 

६. प्राप्त कविताहरुमध्ये पुस्तकमा प्रकाशन गर्ने वा नगर्ने अन्तिम अधिकार सम्पादक मण्डलमा रहने छ।

७. यस सम्वन्धी वृस्तित जानकारी छन्द अलङ्कारको फेसबुक पेजमा उपलब्ध गराइने छ। 

ज्ञानु विद्रोहीका अनुसार उक्त बृहत ग्रन्थ प्रकाशनको निम्ती डा. देवी नेपालको नेतृत्वमा विभिन्न देशहरुबाट प्रतिनिधित्व हुने गरीनिम्नानुसारको एक सम्पादक मण्डल समेत गठन गरिएको छ :

प्रधान सम्पादकः डा. देवी नेपाल – नेपाल
सदस्यः  दुर्गा रिजाल – अमेरिका
सदस्यः नारायण गाउँले – बेलायत
सदस्यः मणिराम धिमाल – अमेरिका
सदस्यः  दिपेन्द्र उपाध्याय – नेपाल
कार्यकारी सम्पादकः पुरानाघरे – अमेरिका
व्यवस्थापकः ज्ञानु विद्रोही – नेपाल

त्यसै गरीछन्द अलङ्कारले उक्त कार्यको लागि विभिन्न देशहरुमा प्रतिनिधिहरु पनि तोकेको छ। जसमा, बर्माबाट धनी गौतम र टेकनारायण रिमाल, नेपालबाट घनेन्द्र ओझा, बासुदेव पाण्डेय, कविराज भट्ट विलौना, र खगिन्द्रा खुशी, भारतबाट मनोज भण्डारी र तारानाथ भण्डारी, जापानबाट सविना रेग्मी, द. कोरियाबाट सरोज भण्डारी सर्वहारा, बेलायतबाट दुष्यन्त भट्टराई र इजरायलबाट निशा अर्याल रहेका छन्। 

‘नेपाली छन्द कविताको विकास र विस्तारका लागि छन्द अलङ्कारले हरेक वर्ष छन्द कविताहरुको सङ्कलन र प्रकाशन गर्ने सिलसिलामा आगामी वर्ष छन्द कविताको बृहत ग्रन्थ प्रकाशन गर्न लागिएको हो। यस ग्रन्थलाई नेपाली छन्द कविताको इतिहासमा एउटा मानक कृतिकोरुपमा प्रकाशन गरिने भएकोले शास्त्रीय छन्दको नियमलाई पूर्ण पालना गरिएका रचनाहरुलाई मात्र स्थान दिइने छ। त्यसैले यसको लागि विश्वभरि छरिएर रहेका हरेक नेपाली भाषीहरुबाट पूर्ण सहयोग प्राप्त हुनेछ भन्ने विश्वास लिएका छौं।’ ज्ञानु विद्रोहीले सन्देशमा बताए। 

उक्त पुस्तकको प्रकाशन पश्चात छन्द कविता सम्वन्धी सैद्धान्तिक समालोचना तथा कृति परक समालोचनाहरु समेटिने गरी‘बृहत समालोचना ग्रन्थ’ प्रकाशन गर्ने गरीलेखन र सम्पादनको काम शुरु भइसकेको समेत ज्ञानुले बताएका छन्।

यसै भिडियो सन्देश मार्फत जनवरी १ मा घोषणा गरिएको नेपाली छन्द कविता भिडियो प्रतियोगिताका विजयी कविहरुलाई नयाँ वर्षको पूर्वाधमा २०७४ चैत्र २४ गते (अप्रिल ७, २०१८) दिन नेपालमा विशेष कार्यक्रम गरी पुरस्कार वितरण गरिने समेत जानकारी गराइएको छ। 

स्मरण रहोस, ‘छन्द अलङ्कार’ नेपाली साहित्य अन्तर्गत छन्द कवितालाई प्रोत्साहन, र यसको विकास अनि विस्तारकोलागि अमेरिकामा विधिवत दर्ता भएको मुनाफा रहित संस्था हो।
