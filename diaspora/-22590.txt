मलेसियामा पहिलो पटक थारु समुदायको माघी महोत्सव सम्पन्न 

काठमाडौँ । प्रवासी थारु सेवा समाज मेलेसियाले क्वालालम्पुरमा माघी महोत्सव तथा प्रथम वार्षिक उत्सव सम्पन्न गरेको छ। 

संघीय मामिला तथा स्थानीय विकास राज्यमन्त्री जनकराज चौधरीको प्रमुख अथित्यतामा सम्पन्न महोत्सवमा बोल्दै चौधरीले स्वदेशमै रोजगारी नपाएर विदेशिएका नेपालीहरुले विदेशमा समेत दुःख पाएको खबरले आफू निकै चिन्तित भएको बताए। 

राज्यमन्त्री चौधरीले भने,'हामीले राजनीति लडाई लडिसक्यौं अब विकास गर्नुपर्ने भएको र आफनै देशमा रोजगारीको सृजना गर्नुपर्ने भएको छ।'

आफूले कमाएको रेमिटान्स सही तरिकालेसदुपयोग गर्न अनुरोध गर्दै उनले भने,'दुःखले कमाएको पैसा ठीक ठाउँमा लगानी गर्नुहोस देश हामीलेनै बनाउने हो ।'

कार्यक्रममा एनआरएनएका महासचिव सुन्दर आले, एनआरएनएका पूर्व अध्यक्ष तथा हाल केन्द्रय सल्लाहकार शंकर पौडेल, कान्तिपुर दैनिकीका मलेसिया प्रतिनिधि रामचन्द्र गिरी, अनलाइन खबर साथै पिएनसिसिका प्रतिनिधि रामचन्द्र नेपाल, जनजाती महासंघ मलेसियाका अध्यक्ष पिटी शेर्पा, गायक फुर्बा तेम्बा शेर्पा, किरात राई यायोखा प्रतिनिधि भिम बानु किराँती, नेपाल मगर संघ मलेसियाका रमेश थापा मगर, नेपाली कांग्रेस जनसम्पर्क समिती मलेसियाका महामन्त्री योगेन्द्र कोइरला, विश्व शेर्पा महासंघ एसिया प्यासिफिकका प्रतिनिधि नुरि शेर्पा, त्यस्तै गरी शेर्पा किदुग मलेसियाका अध्यक्ष तेन्जि शेर्पा, सुनुवार सेवा समाजका सदस्यलगायतको उपस्थिती रहेको थियो। 

आरपी चौधरीले संचालन गरेको कार्यक्रममा थारु समुदायले माघी पर्वमा खाने विभिन्न प्रकारका परिकारको स्वाद चखाइएको थियो। 

कायक्रममा नेपालाबाट आएका अन्जु कुस्मी ,राज कुस्मी तथा स्थानीय कलाकारको प्रस्तुती रहेको थियो।
