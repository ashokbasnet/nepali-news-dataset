अमेरिकाको भर्जिनियामा ऒमबिक्रम बिष्ट सहयोग-साँझ सम्पन्न

खेम भट्टचन 

वाशिंगटन डिसी ।  पप सम्राट ऒमबिक्रम बिस्टको स्वास्थ्य उपचारार्थ सहयोगको लागी अमेरिकाको भर्जिनियामा एक सांस्कृतिक कार्यक्रम आयोजना गरियो। 

दुबै मृगौला फेल भएर जीबन मरणको दोसाँधमा रहेका पप् सम्राट बिस्टको स्वास्थ्य ऊपचारार्थ आर्थिक सहयोग जुटाउनको लागी नेपाली कलाकारहरुको संस्था इन्टरनेशनल नेप्लीज आर्टिस्ट सोसाइटी ईनास अमेरिकाको केन्द्रिय समिती र भर्जिनिया च्याप्टरको आयोजनामा राजधानी वाशिंगटन डिसी नजिकै भर्जिनियामा एक भब्य सांस्कृतिक साँझ सम्पन्न भयो। 

अमेरिकाका लागी नेपाली राजदुत डा अर्जुन कुमार कार्की, इन्टरनेशनल नेप्लीज आर्टिस्ट सोसाइटी ईनास का केन्द्रिय अध्यक्ष अनन्दु लामा र भर्जिनिया च्याप्टरका अध्यक्ष गोनिन्द दास श्रेष्ठले संयुक्त रुपमा ईनासको तर्फबाट दश हजार डलरले भरिएको एक झोला नगद पप सम्राट ऒमबिक्रम बिस्टलाई हस्तान्तरण गरियो। 

यसैगरी, पांचसय डलर भन्दा बढ्ता सहयोग गर्नेले मंचमै गएर ऒमबिक्रम बिस्टलाई नै प्रदान गरिएको र प्रवेश द्वारमा बक्सामा पनी चन्दा उठाईएको थियो।  

एउटा टिकटको २५ डलरको दरले सांस्कृतिक कार्यक्रमबाट ऊठेको रकममा खर्च कटाएर बाँकी बचेको सबै रकम पप् सम्राट ऒमबिक्रम बिस्टलाई प्रदान गरिने कुरा आयोजक संस्था ईनासका अध्यक्ष अनन्दु लामाले डिसीनेपाललाई बताए। 

नेपाल आईडलका कार्यक्रम संचालिका नायिका तथा मोडल रिमा बिश्वोकर्मा र आयोजक संस्था ईनासका सल्लाहकार रमेश मैनालीले संचालन गरेको भब्य सांस्कृतिक कार्यक्रममा बरिष्ट नायक सरोज खनाल र किरण प्रताप केसी दुई जनाले आकर्षक नाटक मन्चन गरेका थिए। 
 
नेपालको गणतान्त्रिक संबिधानमा पटक पटक गरिएको संसोधन, संघिय प्रणाली र नेपाल सरकारले गरेका गल्तीहरु बारेमा नाटक मन्चन गर्दाखेरी नायक सरोज खनालले मंचबाट तल झरेर नेपाल सरकारका प्रतिनिधी राजदुत डा अर्जुन कार्कीको नाक अगाडी नै चोर औंला तेर्स्याउंदै 
नेपाल सरकारलाई व्यंग गरिएको नाटक बडो आकर्षक र मर्मस्पर्शी थियो।

पेन्सिल्भानिया र म्यारिल्याण्ड राज्यको लागी नेपाल सरकारका अवैतनिक महाबाणिज्यदुत तथा बरिस्ठ लोकगायक प्रेमराजा महतले आफ्नो लोकगितमा दर्शकहरुलाई नचाएका थिए ।  

यसैगरी, नेपाल देखी आएका जिरे खुर्सानीका हाँस्य कलाकार शिवहरी पौडेल र कोलोराडो देखी आएका अर्का हाँस्य कलाकार कृष्ण मुरारी ढुंगेलको हाँस्यव्यंगले पनी दर्शकहरुलाई भरपुर मनोरन्जन प्रदान गरेको थियो ।  

न्यूयोर्क देखी आएका जगदीश समाल र सपना श्री तथा बाल्टिमोरका सन्जिब प्रधानको गीत पनी जम्नु जमेको थियो।  

त्यस्तै, गायीका रिता श्रेष्ठको प्रत्येक गितको बोलमा भित्ताको ठूलो स्क्रिनमा रंगी चंगी फूलहरु फुलेको दृश्यले सबैको नजर तानेको थियो । 

कार्यक्रम आयोजक संस्था ईनासका केन्द्रिय महासचिब कृष्ण श्रेष्ठको कम्प्युटर प्रबिधी प्रत्येक गीत, नृत्य प्रस्तुत हुँदा गीतको बोल ठुलो स्क्रिनमा आएको डिजिटल प्रविधीले कार्यक्रमलाई थप आकर्षक बनाएको थियो।  

अमेरिकाका लागी नेपाली राजदुत डा अर्जुन कुमार कार्कीले कार्यक्रममा भर्जिनियाको स्थानीय सरकार लाउडन काऊँन्टीका स्थानीय माननीय फ्यालिश जे र्यान्डललाई प्रसंशापत्रले सम्मान गरे।  अमेरिकाको राजनीतिक दल डेमोक्रयाटीक पार्टीका हरी शर्माले स्थानीय सरकारसंग समन्वय गरेका थिए। 

दोहोरी गायक रमेश परियारको रोचक लोकगीत लगायत अन्य स्थानीय कलाकारहरुको गीत तथा नृत्य मध्य रात सम्म जमेको थियो।

दुवै मृगौला फेल भएर जीबन मरणको दोसाँधमा परेका पप् सम्राट ऒम बिक्रम बिस्टलाई परेको दुखको बर्णन गर्दै कार्यक्रम संचालन गर्दा
संचालक रमेश मैनाली भाबुक भएर शब्द ऊच्चारण नै गर्न नसक्दा हलभरी खचाखच सम्पूर्ण दर्शकको आँखा रसाएका थिए।
  
डिसीनेपालबाट कार्यक्रमको प्रत्यक्ष प्रशारण गरिएको थियो।
