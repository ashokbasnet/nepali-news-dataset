मजदुर समस्या विषयक अन्तरक्रिया तथा नव नियुक्त श्रम सहचारीलाई स्वागत

कोरिया । एनआरएन दक्षिण कोरिया र आदिवासी जनजाति महासंघ दक्षिण कोरियाले संयुक्त रुपमा नेपाली मजदुरहरूको बढ्दो विभिन्न समस्याहरु समाधानका निम्ति बृहत अन्तरक्रिया कार्यक्रम आयोजना गरेको छ ।

कोरियाको राजधानी सौलस्थित नेपाल हाउसमा भएको अन्तरक्रियामा कोरियामा क्रियाशिल बिभिन्न संघ–संस्थाका प्रतिनिधीहरु, पत्रकार, मजदुर लगायत अन्य विभिन्न पेशा व्यवसायसंग सम्बन्धित व्यक्तित्वहरुको उपस्थिति थियो । कार्यक्रममा कोरियामा रहेका मजदुरहरुका विभिन्न समस्याबारे चर्चा गर्नुका साथै समस्या समाधानतर्फ लाग्नुपर्नेमा जोड दिईएको थियो ।

कार्यक्रममा नव नियुक्त श्रम सहचारी डिल्लीराम बास्तोलाले आफु भर्खर कोरिया आएको र नेपाली मजदुरहरुको समस्याहरु के–के हुन पहिचान गरी समाधनका लागि आवश्यक पहल चाल्ने विश्वास दिलाए ।

कोरियाका लागि नव नियुक्त श्रम सहचारी बास्तोलालाई एनआरएन दक्षिण कोरिया र आदिवासी जनजाति महासंघ दक्षिण कोरियाले संयुक्त रुपमा आयोजित स्वागत तथा अन्तरक्रिया कार्यक्रममा एनआरएन जनजाति महासंघ, नेपाल सम्पर्क समिती, शेर्पा संघ दक्षिण कोरिया लगायत अन्य बिभिन्न संघ संस्थाले खादा ओढाई स्वागत तथा सम्मान गरेका थिए ।
