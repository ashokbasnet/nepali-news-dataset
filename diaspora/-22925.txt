ओमानको ‘मस्कट महोत्सव’मा पहिलो पटक नेपालको सहभागिता (फोटो फिचर)

ओमान । ओमानको राजधानी मस्कटमा जनवरी १८ बाट शुरु भएको मस्कट महोत्सवमा नेपालको तर्फबाट ओमान स्थित नेपाली राजदूतावासले सहभागीता जनाईरहेको छ ।

यो महोत्सव ओमानमा प्रत्येक वर्ष यसै समयमा निरन्तर १ महिनासम्म चल्न गर्छ । ओमानको अल–अमरात पार्कमा गत बिहीबारदेखि शुरु भएको यो मेलामा नेपालको यो पहिलो सहभागीता हो ।

नेपालको कला, संस्कृति, भेषभुषा, रितिरिवाज र पर्यटनलाई विश्वभरका समुदायसम्म पुर्याउने उद्धेश्यका साथ दूतावासले यो महोत्सवमा सहभागीता जनाएको बताएको छ । ओमानमा संसारका धेरैजसो मुलुकका मानिसहरु रोजगारी तथा ब्यवसाय गरेर बस्ने गर्छन् । जसले गर्दा नेपाली मौलिकता, सांस्कृतिक रुप अन्तरास्ट्रिय समुदायमा चिनाउन ठूलो टेवा पुग्ने अपेक्षा गरिएको छ ।

उक्त महोत्सवमा ओमानस्थित विभिन्न नेपाली संघसंस्था तथा संगठनको समवन्यमा नेपाली  दूतावासले स्टल राखेको छ । सो स्टलमा नेपाली हस्तकला, भेषभुषा र संस्कृति झल्कने विविध नेपाली बस्तुहरु राखिनुको साथै नेपालका राष्ट्रिय सम्पदाहरु, पर्यटकीय स्थल लगायतका तस्बिरहरु पनि राखिएको छ । जसले नेपालको पर्यटन क्षेत्र प्रबर्द्धनमा सहयोग पुग्ने देखिन्छ ।

स्टलमा राखिएका सामाग्रीहरुको धेरैले चासो राख्दै अवलोकन तथा सोधपुछ गरिरहेका छन् । नेपाली राजदूतावासले राखेको सो नेपाली स्टलमा ओमानमा कार्यरत रहेका नेपालीहरु तथा संघ–संस्थाका प्रतिनिधिहरुले पालैपालो गरेर स्वयंसेवकको भूमिका निर्वाह गरिरहेका छन् ।
