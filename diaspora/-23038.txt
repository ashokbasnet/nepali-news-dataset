पप सम्राट विष्टको उपचारार्थ इनासले गर्योे एघार हजार डलर हस्तान्तरण

तस्वीर सौजन्य : विजय थापा
                                
                                        
                        वासिङ्गटन डिसी । अन्तराष्ट्रिय नेपाली कलाकार समाज (इनास) भर्जिनिया च्याप्टरले नेपाली पप सम्राट ओम विक्रम विष्टको उपचारार्थ एघार हजार डलर हस्तान्तरण गरेको छ ।

भर्जिनियामा जनवरी २० मा आयोजित सांस्कृतिक कार्यक्रमबाट एघार हजार डलर जुटाएर हस्तान्तरण गरिएको हो । इनास भर्जिनियाको कार्यालयमा आयोजित एक कार्यक्रममा उक्त रकमको चेक इनास भर्जिनियाका अध्यक्ष गोविन्द श्रेष्ठ, इनास क्षेत्रीय संयोजक हरि शर्मा तथा कलाकार सरोज खनालले संयुक्तरुपमा ओम विक्रम विष्टलाई हस्तान्तरण गरेका थिए ।

उक्त कार्यक्रममा पप सम्राटले भने –‘आफ्नो मर्म आफैभित्र राखि समाजको अगाडि बलियो छु भन्ने देखाइरहेको छु । सबैको मायाले नै मलाई आँट र हिम्मत दिएको छ र म त्यही मायाले बाँचेको छु ।’  दुवै मृगौला प्रत्यारोपण गर्नुपर्ने र हाल हप्तामा ३ पटक डायलोसिस गराइरहेका पप सम्राटले जहाँ चाँडो र सजिलो हुन्छ त्यही गएर मृगौला प्रत्यारोपण गरिने बताए । हाल उनि बसिरहेको न्यूयोर्क राज्यमा नै मृगौला प्रत्यारोपण गर्ने भए पाँच देखि आठ वर्ष कुर्नुपर्ने भएकोले अमेरिकाका अन्य पाँच ठाउँमा पनि निवेदन गरेको जानकारी दिए । 

रकम हस्तान्तरण कार्यक्रममा इनास अमेरिकाका महासचिव कृष्ण श्रेष्ठले ओम विक्रम गाउँन सक्ने अवस्थामा आएपछि डिसी क्षेत्रमा इनासले निःशुल्क कार्यक्रम गर्ने घोषणा गरेका थिए भने प्रत्युत्तरमा ओम विक्रम विष्टले आफू निको भएर आएपछि अमेरिकामा निःशुल्क गाउने बताए । 

पप सम्राट विष्टले इनास अमेरिका, इनास भर्जिनिया च्याप्टर, सरोज खनाल, आफ्ना फ्यानहरु, कार्यक्रममा सहभागीहरु, विश्वभरबाट सहयोग गर्ने सम्पूर्ण शुभचिन्तक तथा पत्रकारहरुलाई धन्यवाद ज्ञापन गरेका थिए । 

सहयोग रकम हस्तान्तरण कार्यक्रममा अमेरिका आइपुगेका सरोज खनालले आफूलाई नेपालमा रहेका सम्पूर्ण कलाकारहरुको तर्फबाट ‘ओम दाइ’लाई सहयोग गर्न भगवानले नै पठाएको जस्तो लागेको बताउँदै पप सम्राटको शिर्घ स्वास्थ्य लाभको कामना गरे । साँस्कृतिक कार्यक्रम सम्पन्न गर्न नायक खनालले विशेष सहयोग गरेका थिए । 

महासचिव कृष्ण श्रेष्ठले साँस्कृतिक कार्यक्रममा भएको आम्दानी खर्चको विवरण सुनाउँदै अपेक्षा गरिएकोभन्दा निकै थोरै व्यक्तिहरुले टिकट किनेको भएता पनि लक्ष्यभन्दा बढी नै सहयोग जुटाउन सफल भएको बताए । उनका अनुसार कार्यक्रमबाट जम्मा १६,५०५ डलर आम्दानी भएको र ८,६८७ डलर खर्च भएको बताए । बाँकी रकममा इनासले शुरु गरेको गो फण्ड मी खाता https://www.gofundme.com/saveombikrambista मा हालसम्म जम्मा भएको रकम सहित ११,००० डलर हस्तान्तरण गरिएको जनाए । गो फण्डको उक्त खाता मार्फत अहिले पनि पप सम्राटको स्वास्थोपचारको लागि सहयोग गर्न सकिने उनले बताए ।

महासचिव कृष्णले कार्यक्रममा पढेर सुनाएको विवरण अनुसार टिकट विक्री, स्पोन्सर तथा नगद सहयोगबाट रकम सङ्कलन भएको थियो भने कार्यक्रम सम्पन्न गर्न लाग्ने अत्यावश्यक काममा मात्र खर्च गरेको जनाए ।

सांस्कृतिक कार्यक्रम सञ्चालनको समयमा कुनै पनि व्यक्ति तथा कलाकारलाई कुनै रकम नदिइ सकेसम्म धेरै रकम पप सम्राटको उपचारार्थ सहयोग उपलब्ध गराउने उद्धेश्य रहेको भनिएको भएतापनि खर्च विवरण सुनाउने क्रममा साँस्कृतिक कार्यक्रम सञ्चालक रिमा विश्वकर्मालाई ८६५ डलर दिइएको महासचिव कृष्णले बताए । तर म्याकलिन बाइबल चर्चले हल निःशुल्क नै उपलब्ध भएको पनि जानकारी गराएका थिए । 
जनवरी २० को साँस्कृतिक कार्यक्रमको बिचमा पप सम्राटलाई सम्मान गर्दै १०,००० डलर हस्तान्तरण गरिएको थियो । (उक्त रकममा थप गरि एकमुष्ठ एघार हजार डलर आज हस्तान्तरण गरिएको हो)  । साँस्कृतिक कार्यक्रममा एरो नेपालका सञ्चालक राकेश श्रेष्ठ, ह्यारिसन्वर्ग नेपाली समाज र प्रेम भण्डारी तथा उनकी धर्मपत्नीले जनही पाँचसय डलर ओम विक्रम विष्टलाई मञ्चमा नै प्रदान गरेका थिए । 

‘श्रष्टालाई जिउँदो हुँदा नै सहयोग र सम्मान गरौँ’ भन्ने नाराका साथ जनवरी २० मा आयोजना गरिएको साँस्कृतिक कार्यक्रममा प्रमुख अतिथि अमेरिकाका लागि नेपाली राजदूत डा.अर्जुन कुमार कार्की, इनास अमेरिकाका अध्यक्ष आनन्दु लामा र इनास भर्जिनिया च्याप्टरका अध्यक्ष गोविन्द श्रेष्ठले सामुहिक रुपमा पप सम्राटलाई सम्मान गरेका थिए । 

साथै कलाकार सरोज खनाल, विश्व हेभिवेट च्याम्पिएन रुप कार्की र गिनिज बुक अफ वोल्र्ड रेकर्डमा नाम लेखाउन सफल कराँते खेलाडी उज्ज्वल ठकुरीलाई पनि सो कार्यक्रममा सम्मान गरिएको थियो । श्रष्टालाई जिउँदैमा आवश्यक सहयोग गरौँ भन्ने अभियान नै सञ्चालन गरेर इनासले राम्रो कामको शुरुवात गरेकोमा स्थानीय समाजले प्रशंसा गरेका छन् ।

यस्ता परोपकारी कामहरु गर्न भोलिका दिनमा अन्य संघसंस्थाहरुलाई पनि प्रेरणा मिल्ने भएकोले कार्यक्रमका सबै पक्षहरुलाई पारदर्शी बनाउनुपर्ने कुरामा विशेष ध्यान दिनुपर्ने कुरा सहभागिहरुले बताएका थिए ।
