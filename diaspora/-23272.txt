एक महिनाअघि ओमन पुगेका २० नेपाली कामदार अलपत्र (भिडियोसहित)

ओमान । रोजगारीको लागि एक महिना अघि ओमन आएका २० जना नेपाली कामदार अलपत्र परेका छन्। 

काठमाडौँमा रहेको अनेस्टी ओभरसिज म्यानपावर कम्पनीलाई प्रतिव्यक्ति एक लाख २० हजारसम्म तिरेर उनीहरु रोजगारका लागि ओमन आइपुगेका हुन्। कम्पनीले उनीहरुलाई ओमनको मुवाराद वादी मोर्डन ट्रेड कम्पनीमा स्काफफोल्डिङको काम गर्नका लागि डिसेम्बर ०२ र २६  तारिखमा ओमन पठाएको थियो। तर म्यानपावरको सम्झौता अनुसार कम्पनीले काम र खाने, बस्ने व्यवस्था नगरिदिएपछि आफुहरु अलपत्र परेको उनीहरुले बताएका छन्।  



एक हप्ता अघिसम्म २० जनालाई मस्कटदेखि करिब चार घन्टा टाढा सोहार भन्ने ठाउँमा राखिएको भएपछि ती मध्ये ११ जनालाई कम्पनीले थाँहै नदिई कामका लागि भनेर बर्का शहर नजिकैको स्वादि भन्ने ठाउँमा पुर्याएको छ। 



काम गर्न ओमन आएका एक नेपालीले भने, एक महिनासम्म हामीलाई म्यानपावरले भने अनुसारको काम दिइएको छैन्। सडकमा काम गर्न जा भन्छ, स्काफफोल्डिङका लागि भनेर हामीलाई यहाँ ल्याइएको हो। अब हामी कसरी सडकमा काम गर्न जानु। 

भिडियोमा हेर्नुहोस् ओमनमा अलपत्र पीडितको भनाई
 



ती मध्ये अर्को एक नेपालीले भने, एक महिनादेखि हामीलाई काम पनि दिइएको छैन भने बस्नका लागि एउटा सानो कोठा मात्र छ। तर खाने, पिउनेको कुनै ठेगाउन छैन्। हिजो बेलुकी मात्रै रोटी ल्याइदिएको थियो, समयमा खान दिदैन, पिउने र नुहाउने पानी पनि छैन्, हामीसँग पैसा पनि छैन्। घर जान पनि दिदैन, अब के गर्ने ? 



सोहारमा रहँदासम्म बासी भए पनि बाहिरबाट खाने कुरा ल्याइदिएपछि अहिलेको नयाँ ठाउँमा भने खाने कुरा समेत नदिने गरेको उनीहरुको गुनासो छ।   

शुरुमा आउने बित्तिकै सबैलाई दश,दश रियल दिएको थियो। त्यो पैसा सामान किन्न र घरमा आफुहरु पुगेको जानकारी गराउँदा सकियो, प्युठानका वसन्त गिरीले भने, त्यसपछि कम्पनीले १ रियल पनि दिएको छैन। थुप्रै जना एउटा सानो रूपमा बस्दा अनि पिउने पानी र सरसफाइको लागि पानी नहुँदा केही बिरामी समेत पर्न थालेका छन्। 

यो समस्या बारे ओमानमा रहेको नेपाली दूतावासले कम्पनीसँग छलफल गरिरहेको बताएको छ।  दूतावासका अनुसार कम्पनीले कामदारका समस्या समाधान गर्न केही दिन समय मागेको छ। कम्पनीले मागेको समयसिमा सकिए ओमान स्थित सम्बन्धित निकायको सहयोग लिने दूतावासले जनाएको छ। 

उनीहरु सबैले आफुहरुलाई जसरी हुन्छ उद्धार गरेर नेपाल फर्काउन अनुरोध गरेका छन्।
