दिल्लीमा पाँचौ विपी कोईराला इन्डो–नेपाल ब्याडमिन्टन प्रतियोगिता

सुबास बस्नेत
दिल्ली । भारतको राजधानी दिल्लीमा पाँचौ विपी कोईराला इन्डो–नेपाल ब्याडमिन्टन प्रतियोगिता भव्यताका साथ सम्पन्न भएको छ ।

हाम्रो स्वाभिमान  ट्रस्ट र यूनिभर्सल हेल्पिंग ह्याण्डको संयुक्त आयोजनामा त्यागराज इन्डोर स्पोर्ट्स स्टेडियममा आईतबार प्रतियोगिता सम्पन्न भएको हो । खेलप्रति रुचि भएका तर आफ्नो कलाकौशल प्रर्दशन गर्ने मौका नपाएका नेपालीहरुको लागी उचित वातावरणको सिर्जना गर्ने काम ट्रस्टले गर्दै आएको ट्रस्टका उप–महासचिव  डा. मोहन कार्कीले डिसी नेपाललाई बताए । आगामी दिनहरुमा ब्याडमिन्टनमा मात्र नभई अन्य खेलहरुको आयोजना तथा उत्थानमा आफ्नो सहभागिता रहने उपमहासचिव कार्कीले बताए ।

हाम्रो स्वाभिमान ट्रस्ट विगत लामो समयदेखि भारत प्रवासमा नेपाली संस्कृतिको  जगेर्ना गर्ने कार्यमा सक्रिय रहँदै आएको छ । नेपाल र नेपालीको हकहितमा कार्य गर्दै आएको यस संस्था प्रवासमा अग्रणी भूमिका निर्वाह गरिरहेको अनुभव भारतको राजधानी दिल्लीमा बसोबास गर्ने नेपालीहरुको रहेको छ ।

व्याडमिन्टन प्रतियोगितामा प्रथम, द्वितिय र तृतिय हुने विजेता खेलाडीहरुलाई आर्कषक ट्रफी र प्रशंसा पत्रका साथ सम्मान गरिएको थियो । कार्यक्रममा विभिन्न संघ संस्थाका दर्जनौं प्रतिनिधीहरू र खेलप्रेमीहरुको उल्लेखनिय उपस्थिति रहेको थियो ।
