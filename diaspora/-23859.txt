बिहुँकोट समाज जापानले गर्यो सम्मान तथा भेटघाट कार्यक्रम

जापान । बिहुँकोट समाज जापानले टोकियो सिनकोबुको सोलमारी मुरा हलमा बागलुङ क्षेत्र १ का निर्वाचित प्रतिनिधि सभा सदस्य डा.सूर्य पाठकको सम्मान, भेटघाट तथा अन्तरक्रिया कार्यक्रम गरेको छ ।

सो कार्यक्रम समाजका प्रवक्ता फणिन्द्र शर्माका सञ्चालन, उपाध्यक्ष गोपाल शर्मा ‘अशोक’को स्वागत मन्तव्य तथा समाजका अध्यक्ष देविलाल सुवेदीको सभापतित्वमा सम्पन्न भएको थियो । कार्यक्रममा प्रमुख अतिथी डा. पाठकले जापानमा सिकेको ज्ञान, सिप तथा प्रविधि ईमान्दारितापूर्वक देश विकासमा खर्चिने प्रतिबद्धता व्यक्त गरे ।

कार्यक्रममा समाजका कोषाध्यक्ष दिपक कंडेल, सल्लाहकार महेन्द्र प्रसाद कंडेल, जनसम्पर्क समिति जापानका उप–सभापति नवराज थापा, ओएनएफ जापानका उपाध्यक्ष सिद्धार्थ श्रेष्ठ, बिहुँकोट समाज जापानका सरंक्षक दिपक सुवेदीले मन्तव्य राखेका थिए । सो कार्यक्रममा डा. सूर्य पाठकले सहभागीहरूको जिज्ञासा मेटाउने प्रयास गरेका थिए ।

त्यस्तै बिहुँकोट हटिया निवासी अमर प्राविका पूर्व शिक्षक मृगौला पिडित शकंर दर्जीको आर्थिक सहयोगको लागि बिहुँकोट समाज जापानको सक्रियतामा सकंलित  रकम २ लाख ७१ हजार १ सय ११ रुपैयाँ नेपाल पठाईएको बिहुँकोट समाज जापानका प्रवक्ता फणिन्द्र शर्माले जानकारी दिए ।
