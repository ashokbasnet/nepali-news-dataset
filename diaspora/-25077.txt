अमेरिकाको एटलान्टा आएको सरकारी तथा अधिकारकर्मी टोलीसँग प्रवासी नेपालीको अन्तक्रिया

अमेरिका । अमेरिकी पूर्व राष्ट्रपति जिम्मी कार्टरको नाममा संचालित कार्टर सेन्टरको आयोजनामा “कन्फेरेन्स अन वुमन ट्रान्सफर्म” नामक दुईदिने कार्यक्रम सम्पन्न भएको छ। अमेरिकाको एटलान्टामा आयोजना भएको उक्त कार्यक्रममा सहभागी हुन नेपालबाट चार सदस्य टोली एटलान्टा आएको थियो।  

उक्त टोलीमा राष्ट्रिय सूचना आयोगका प्रमुख आयुक्त कृष्णहरि बाँस्कोटा, नेपाल पत्रकार महासंघका पूर्व सभापति तारानाथ दाहाल, मानवअधिकारकर्मी एवम् सञ्चारकर्मी बन्दना राणा र मानवअधिकारकर्मी सरु जोशी श्रेष्ठ सहभागी भएका थिए। 

कार्टर सेन्टरको दुई दिने सम्मेलनपछि उनीहरुको सम्मानमा एटलान्टावासी नेपाली समुदायले भेटघाट तथा नेपालको समसामयिक अवस्थाका बारेमा अन्तक्रिया कार्यक्रमको आयोजना गरेका थिए।  पर्यटनदूत राजा घलेले संयोजन गरेको उक्त कार्यक्रम एटलान्टामा रहेका नेपालीहरुले सञ्चालन गरेको हिमालयन स्पाईस रेष्टुरेन्टमा सम्पन्न भएको थियो। 

कार्यक्रममा राष्ट्रिय सूचना आयोगका प्रमुख आयुक्त कृष्णहरि बाँस्कोटाले प्रवासमा रहेका सबै नेपालीले बिभिन्न क्षेत्रबाट राष्ट्र निमार्णमा सहयोग पुर्याउदै आएको बताएका थिए। उनले कार्यक्रममा आफुले नेतृत्व गर्दै आएको नागरिक सूचना हक र अधिकारको बारेमा प्रष्ट्याएका थिए। 

त्यस्तै अधिकार तथा सञ्चारकर्मी बन्दना राणाले अधिकार एवं सञ्चारकर्मको क्रममा भोग्नु परेको समस्या र अफ्ठ्याराका बारेमा अनुभव साटेकी थिइन्। राणा विगत ३ दशक बढी लामो समयदेखि महिला अधिकार र लैंगिक समानताका लागि बिभिन्न संघसंस्थामा सक्रिय रहदै आएकी थिइन्। 

नेपाल पत्रकार महासंघका पुर्वसभापति तारानाथ दाहालले बिदेशमा रहेका नेपालीले कमाएको पैसा र सीपको सही सदुपयोग राज्यले गर्न नसकेको बताएका थिए। 

त्यस्तै अधिकारकर्मी सरु जोशी श्रेष्ठले देशबाट दिनहुँ बिदेशिदै गरेको दक्ष युवाशक्तिलाई स्वदेशमै परिचालन गर्नु पर्ने जिकिर गरिन्। नेपालका शहर र गाउँहरु “ट्रुथस र युथलेस” बन्दै गएको र आफुले त्यसैमा वकालत गर्दै आएको बताउँदै श्रेष्ठले एनआरएनले बिभिन्न क्षेत्रमा गर्दै आएको व्यक्तिगत,संस्थागत लगानीको प्रसंसा गरिन्। कार्यक्रममा पर्यटनदूत राजा घलेले सहभागीलाई स्वागत तथा धन्यवाद ज्ञापन गरेका थिए। 

कार्यक्रममा एनआरएन अमेरिका, जर्जिया च्याप्टरका अध्यक्ष सूर्य लम्साल, विश्व हिन्दु महासंघ, अमेरिकाका अध्यक्ष किरण श्रेष्ठ  लगायत जर्जियामा स्थापित बिभिन्न संघरसंस्थाका प्रतिनिधीलगायतको सहभागीता रहेको थियो।
