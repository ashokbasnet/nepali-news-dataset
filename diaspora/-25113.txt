कुवेतमा नेपाली श्रमिकहरुलाई थप रोजगारीको खोजी गर्नुपर्नेमा जोड

कुवेत । ‘नेपाली श्रमिकहरुका लागि कुवेतमा थप रोजगारीको खोजी एवं उनीहरुका समस्या समाधान’ विषयमा नेपाली राजदूतावास, कुवेत तथा कुवेतका रोजगारदाता कम्पनीहरुबिच अन्तरक्रिया कार्यक्रमको आयोजना गरिएको छ ।

अन्तरक्रिया कार्यक्रममा कुवेतका प्रमुख रोजगारदाता कम्पनीका उच्च तहका प्रतिनिधिहरुको सहभागीता रहेको थियो । अन्तरक्रिया कार्यक्रममा कुवेतका लागि नेपाली राजदूत महामहिम यज्ञबहादुर हमालले नेपाल तथा कुवेतबिचको मैत्रीपूर्ण सम्बन्ध तथा नेपाली नागरिकहरुको दक्षता एव्र कर्मशीलताको बारेमा उल्लेख गर्दै नेपालका दक्ष अर्धदक्ष लगायतका जनशक्तिका लागि रोजगारीका अवसरहरु वृद्धि कुवेतका रोजगारदाता कम्पनीहरुलाई आग्रह गरे । 

अन्तरक्रिया कार्यक्रममा राजदूतावासका द्धितिय सचिव ज्ञानहादुर मगरले ‘नेपाली श्रमिकका समस्याहरु एव्र तिनको समाधान’ विषयमा र श्रम सहचारी ज्ञानेन्द्र शर्माले ‘नेपाली श्रमिकहरुका लागि थप रोजगारीको सम्भाव्यता’ विषयमा विस्तृत रुपमा प्रस्तुति गरेका थिए ।

कार्यक्रमको संचालन एवं सहभागीहरुलाई स्वागत तथा धन्यवाद प्रथम सचिव भोगेन्द्र लिङदेनले गरेका थिए । कार्यक्रममा सहभागीहरुका तर्फबाट विभिन्न जिज्ञासाहरु राखिएको थियो भने राजदूतावासका कर्मचारीहरुबाट तिनको जवाफ एवं धारणा व्यक्त गरिएको थियो । कार्यक्रममा कुवेतका रोजगारदाता कम्पनीका प्रतिनिधिहरुले दक्ष एवं अर्धदक्ष नेपाली श्रमिकहरुका लागि रोजगारीको अवसर बृद्धि गर्दै जाने प्रतिवद्धता व्यक्त गरेका थिए ।
