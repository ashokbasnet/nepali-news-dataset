मलेसियामा एक नेपालीको मेसिन दुर्घटनामा मृत्यु

आरएन चौधरी


मलेसिया । रोजगारीका लागि मलेसिया गएका एक नेपालीको मेसिन दुर्घटनामा परी मृत्यु भएको छ। धनकुटा छथर तोखुवा ५ कार्कीटार निवासी टोक बहादुर लिम्बुका छोरा २८ वर्षीया गणेश निम्बुको निधन भएको मलेसियाबाट उनैसँग कार्यरत नेपाली खगेन्द्र खाजुम जिम्बुले जानकारी दिए। 

लिम्बु मलेसियाको पेनाङस्थित जि ब्रेसग्रेड प्रोडक्टस नामक कम्पनीमा कार्यरत थिए। सोमबार बिहान करिब ३ बजेतिर अचानक मेसिन दुर्घटनामा उनको निधन भएको हो। कम्पनीमा बिग्रेको प्राविधिक मेसिन मर्मत गर्ने क्रममा स्विच थिच्चिदा मेसिनमा बेरीएर लिम्बुको मृत्यु भएको उनैसँग कार्यरत नेपाली खगेन्द्रले जानकारी दिए। 

मृतक लिम्बु विगत ४ वर्षदेखि कम्पनीमा कार्यरत थिए। केही वर्षदेखि उनले उक्त कम्पनीमा लाइन लिडरको काम गर्दै आएका थिए। मेसिन मर्मत गर्दै गरेका लिम्बुको उनीसँगै काम गर्ने नेपालीले अचानक स्विच अन गर्दा मेसिनमै बेरिएर ज्यान गएको उनका सहयोगीहरुको आरोप छ।
