नेपालका सिनियर पत्रकार गुणराज लुइँटेलको अमेरिकाबाट लाईभ कार्यक्रम (भिडियोसहित)

वाशिंगटन डिसी। १७ वर्ष देखि अमेरिका बस्दै आएका पत्रकार गुणराज लुइँटेलले डिसीनेपाल डटकममार्फत 'डाउन टु अर्थ' नामक एक नयां कार्यक्रम शुरु गरेका छन्।

यस कार्यक्रमले अमेरिकाका राष्ट्रिय सवालका विषयहरु, नेपाली राजनीति इतर रहेर समुदायको उठानमा मद्दत पुर्याउने विषयहरु र समाजलाई सकारात्मक असर पार्न सहयोग पुग्ने खालका सामग्रीहरुलाई आफ्नो विषयबस्तुको रुपमा पस्किदै जाने छ। यस श्रृंखलाको पहिलो प्रस्तुति शुक्रबार अमेरिकाको राजधानी वाशिंगटन डिसीबाट प्रसारण भएको छ।

यसमा अमेरिकाले अपनाउन लागेको नेट न्यूट्रालिटी हटाउने सम्बन्धी कानूनका असर, सम्भावना र यसले समाजमा निम्त्याउन लागेका चुनौतिकाबारेमा विषयविज्ञ अधिवक्ता बन्दिता शर्मा दाहालसंग कुराकानी भएको छ।

अमेरिकी केन्द्रीय संचार एजेन्सी फेडरल कम्युनिकेसन्स कमिसनले इन्टरनेट फ्रिडम लागू गर्ने भन्दै आगामी अप्रिल २३ तारिकदेखि नेट न्युट्रालिटी अर्थात समान रुपमा इन्टरनेट प्रयोग गर्न पाउने ब्यवस्थाको अन्त्य गर्ने भएको छ जसबाट आम उपभोक्ताको अधिकार, साना ब्यापारीका अधिकार र प्रेस तथा नागरिक स्वतन्त्रतामा गम्भीर असर पर्ने बताइएको छ। 'डाउन टु अर्थ'मा यस विषयमा पनि छलफल भएको छ। 

साथै अमेरिकाको अध्यागमन हेर्ने विभाग युएससिआइएसले आफ्नो मूल मिसन नीति परिवर्तन गर्दै अमेरिकालाई अबदेखि नेसन अफ इमिग्रेन्ट अर्थात आप्रबासीहरुको देश नभन्ने भनेर निर्णय गरेको छ। यसको सट्टामा अबदेखि कानून सम्मत अध्यागमन नीति लागू गर्ने भएको छ।

साथै अमेरिकी कानूनी कागजपत्रको लागि निवेदन दिनेहरुलाई सो निकायले कस्टोमर भन्दै आएकोमा अबदेखि निबेदक भनेर सम्बोधन गर्ने निर्णय गरेको छ। डाउन टु अर्थ कार्यक्रममा पत्रकार लुइटेलले यी विषयहरुमा पनि अधिबक्ता दाहालसंग छलफल गरेका छन्। विस्तृत जानकारीको लागि हेर्नु होस् भिडियो लिंक
