फुटबल प्रशिक्षक प्रदिप हुमागाईले पूरा गरे वेष्ट ह्याम युनाइटेडको डिप्लोमा कोर्स 

वासिङ्गटन डिसी। नेपालको थ्रिस्टार क्लवका पूर्व प्रशिक्षक एवं हाल अमेरिकाको किस्टोन एथलेटिक्सका फुटबल(सकर) प्रशिक्षक प्रदिप हुमागाई इङ्गलैण्डको चर्चित क्लव वेष्ट ह्याम युनाइटेडको अन्तराष्ट्रिय ऐकेडेमीबाट ९ दिनको डिप्लोमा कोचिङ्ग कोर्स पूरा गरि अमेरिका फर्केका छन्।  

त्रिभुवन विश्वविद्यालयबाट हेल्थ एजुकेशन, फिजिकल एजुकेशन र समाजशास्त्रमा स्नातोकोत्तर गरेका प्रशिक्षक हुमागाईले केहि समय अगाडिमात्र ए कोचिङ्ग लाइसेन्समा सर्वोत्कृष्ट अङ्क प्राप्त गरि चर्चामा आएका थिए। 

काठमाण्डौ विश्वविद्यालयबाट आफ्नो प्रशिक्षणको शुरुवात गरेका हुमागाई प्राय खेलको लागि योजनामा बढि समय खर्चिन्छन् अनि खेलाडिको प्रतिभा र मनोविज्ञान बुझि आफ्नो टिमको प्रतिष्पर्धिको रणनीतिलाई मूल्याङ्कन गरि आफ्नो टिमलाई त्यहि अनुसार तयार बनाई खेल मैदानमा उर्ताछन्। 

थ्रिस्टारलाई २०६९ को शहिद स्मारक ए डिभिजन लिग जिताएपछि बढि चर्चामा आएका हुमागांई नेपाली फूटबलमा अझै धेरै गर्न बाँकी रहेको र आफूलाई यदि त्यस्तो जिम्मेवारी पाएमा आफूले प्राप्त गरेको अनुभव, तालिमलाई कुशलता पूर्वक उपयोग गरि अन्तराष्ट्रिय स्तरमा नेपाललाई उपलब्धी हासिल गराउन सकिने र त्यसको लागि तयार रहेको बताउँछन्।

भविष्यमा युरोपको फुटबल खेल दुनियामा प्रवेश गर्ने योजना बनाएका हुमागाई विदेशमा प्रशिक्षण गर्ने पहिलो नेपाली हुन्। नेपालको फूटबलको स्तर माथि उठाउन आफू भन्दा फूटबल खेललाई बढि माया गर्ने अनि स्वच्छ र इमान्दारी व्यक्तिहरुले एन्फाको जिम्मेवारी सम्हालेर काम गर्नु पर्ने बताउँछन् ।
