नेपाली झण्डासहित भगवान् बुद्धको मुर्ती दक्षिण कोरियामा प्रतिस्थापन गर्ने तयारी

सेर साङबो शेर्पा 


कोरिया सौल । गौतम बुद्ध नेपालमै जन्मेका हुन भन्ने सन्देश फैलाउने उद्देश्यले नेपाली सम्पर्क समिति एनसीसी दक्षिण कोरिया र नेपाल बौद्ध परिवारको सहकार्यमा कोरियामा बुद्धको मुर्ती प्रतिस्थापन गर्ने तयारी भएको छ। 

नेपालबाट बुद्धको मुर्ती ल्याएर कोरियाको योङिन शहरस्थित वाउछङसा गुम्बामा प्रतिस्थापन गर्ने उद्धेश्यले एनसीसी र नेपाल बौद्ध परिवारले अहिले कोरियामा रहेका नेपालीसँग सहयोग संकलन गरिरहेको छ।   

बुद्धको प्रतिमा प्रतिस्थापन गर्न करीब चार करोड कोरियन वोन अर्थात ३९ लाख नेपाली रुपैयाँ लाग्ने अनुमान गरिएको छ । जसका लागि अहिलेसम्म दुई करोड वोन संकलन भइसकेको आयोजकले जनाएको छ। 

भगवान बुद्धको मुर्ती आगामी बुद्ध जयन्तीका दिन अर्थात मे महिनामा हुने अन्तर्राष्ट्रिय शान्ति दिप महोत्सवको शुभ अवसर पारेर कोरियाको राजधानी सौल नगर परिक्रमा गराई विशेष बौद्ध धार्मिक बिधि पूर्वक नेपालको राष्ट्रिय झण्डा सहित वाउछङसा गुम्बामा प्रतिस्थापन गर्ने कार्यक्रम रहेको एनसीसी दक्षिण कोरियाका अध्यक्ष अन्जु केसीले बताइन्।

नेपालीहरु रोजगारीका लागि प्रवासमा रहेपनि आफ्नो राष्ट्रको स्वाभिमान उच्च बनाउन कुनै अभियानको आवश्यक पर्ने भएकाले यो अभियानमा सहयोग गरेर राष्ट्रप्रतिको माया प्रकट गरिदिन आयोजकले जनाएको छ।  

गौतम बुद्ध नेपालमै जन्मिएको भएपनि भारतले आफ्नो देशमा जन्मिएको भनी दाबी गर्दै आएका बेला भारतको गलत भ्रम चिर्न यस अभियानले कही भएपनि सहयोग गर्ने आयोजकको विश्वास छ।
