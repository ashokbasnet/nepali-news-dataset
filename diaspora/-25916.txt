नासाद्वारा ६३० जना शितलहर पीडितलाई कम्बल वितरण

वासिङ्टन डिसी। गत महिना पूर्वी तराइमा आएको शितलहरले दर्जनौं मानिसको ज्यान लिएको र लाखौं मानिसहरुलाई प्रभावित पारिरहेको बेला अमेरिकाको दक्षिणपूर्वका १५ राज्यहरुमा नेपालीहरुको प्रतिनिधित्व गर्ने साझा संस्था नासाले शितलहर पीडितहरुलाई कम्बल वितरण गरेको छ । बढी प्रभावित क्षेत्र रौतहट जिल्लाबाट सुरुवात भएको न्यानो कम्बल वितरण गर्ने कार्यक्रम, पर्सा, सुनसरी हुँदै पूर्व झापासम्म ६३०जना अशक्त, असहाय, अपांग र वृद्ध घर परिवारमा वितरण गरिएको नासाका सांस्कृतिक फाँटका प्रमुख विशाल भारतीले बताए ।



दैनिकजसो शितलहरले बालबालिका र वृद्धवृद्धाहरुलाई प्रभावित पारिरहेको समाचार पढिरहँदा र अमेरिकाबाट कुनै नेपाली संघ संस्थाहरु सहयोगमा लागि अघि नबढेको बेला नासाले सुरुवाती १०० वटा कम्बल बाँड्ने उदेश्यको साथ अभियान सुरु गरेको थियो । अभियान सुरु भएसँगै नेपालीहरुको उत्साहपूर्ण सहभागिता जुट्दा २ हप्तामा नै ६३० वटा कम्बल बाँड्न सफल भएको भारतीले बताए ।



निरन्तर रुपमा सामाजिक कार्य गर्दै आएको नासाले गत महिना मात्रै पप सम्राट ओमबिक्रम बिष्टको उपचारको लागि २ लाख ६० हजार रुपैयाँ प्रदान गरेको थियो । स्मरण रहोस् यसअघि पनि नासा सांस्कृतिक फाँटका प्रमुख विशाल भारतीकै पहलमा कलाकार दिपक छेत्रीलाई उपचारको निम्ति पहिलो फेसबुक फण्ड रेजिंग कार्यक्रम गरि २ लाख सहयोग गरिएको थियो । त्यस्तै पूर्वी नेपालमा बाढीले व्यापक क्षति पुर्याउँदा १०१३ घर परिवारलाई ७ लाख रुपैयाँ बराबरको राहत र ७ जना मृतक परिवारलाई रु ५००० को दरले सहयोग प्रदान गरिएको थियो
