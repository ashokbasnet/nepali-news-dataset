बेलायतमा पहिलो पटक नेपाली फिल्म अवार्ड हुँदै

खेमराज रानाभाट 'चिन्तन'

लन्डन- बेलायतमा पहिलो पटक ‘नेपाली फिल्म अवार्ड हुँदैछ। ‘थर्ड आई’ संस्थाको आयोजनामा आउँदो जुलाई ८ गते शनिबार एक ऐतिहासिक कार्यक्रम आयोजना गरि नेपाली फिल्म क्षेत्रका विभिन्न विधामा अवार्ड दिइदैछ।

युरोपमा सबैभन्दा धेरै नेपाली बसोबास गर्ने बेलायतलाई आधार बनाई नेपाली फिल्मी क्षेत्रको देशभन्दा बाहिर प्रचार(प्रसार,विस्तार र प्रवर्द्धन गर्ने हेतुले यो फिल्म अवार्ड आयोजना गर्न लागिएको हो । यो फिल्म अवार्ड कार्यक्रममा नेपाली कला,संगीत र फिल्म क्षेत्रमा विगतमा उच्च योगदान गरेका र वर्तमानका उत्कृष्ट कलाकार,संगीतकार, गायककार गरि करिब पचास जनाभन्दा बढी कलाकारहरु आउँदो जुलाईमा युके आउने भएका छन ।

‘नेपाली फिल्म क्षेत्रमा लामो समयदेखि योगदान गर्ने व्यक्तित्वहरु लगायत उत्कृष्ट फिल्म, नायक, नायिका, निर्देशक, संगीतकार,गायककार लगायत फिल्मी क्षेत्रका महत्वपुर्ण विधामा अवार्ड वितरण गर्ने गरि एक भव्य कार्यक्रम आयोजना गरिनेछ’ – थर्ड आई बेलायतका संयोजक विकास देवकोटाले बताएका छन् ।

यस अवार्ड कार्यक्रममा ‘उत्कृष्ट गीत,संगीत, डान्स, गीतकार, संगीतकारको मनोनयन र छनौट प्रक्रिया लन्डनको टीमबाट हुनेछ भने अन्य विधाहरुमा मनोनयन र छनौटका कार्य नेपालबाट गरिने कुरा सबैमा अवगत गराउन चाहान्छौं। ‘यस कार्यक्रमलाई भव्यरुपमा सफल पार्न बेलायतस्थित सम्पूर्ण व्यवसायी, सामाजिक संस्था, बुद्धिजीवि, पत्रकार लगायत नेपाली कला, संगीत र फिल्मी क्षेत्रलाई माया गर्ने सबै महानुभावलाई आयोजक टीम मार्फत हार्दिक अनुरोध गर्दछ,’ थर्ड आईबाट जारी एक विज्ञप्तीमा भनिएको छ ।
