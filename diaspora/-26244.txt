एनआरएन अमेरिकाद्वारा टिपीएस सम्बन्धी बार्ता, सिनेटरद्वारा सहयोगको आश्वासन

वाशिङ्गटन, डिसी । २०७२ सालको विनासकारी भूकम्पसँगै अमेरिकी सरकारले नेपालीलाई उपलब्ध गराएको टेम्पोरोरी प्रोटेक्टेड स्टाटस टिपिएस सुविधा थप्न गैर आवासीय नेपाली संघले नविकरणका लागि पहल गरेको छ।

टिपीएस नबिकरणका लागी पहल गर्न गैर आवासीय नेपाली संघ राष्ट्रिय समन्वय परिषद् एनआरएन अमेरिकाले अमेरिकी सिनेटर टेड क्रुजलाई भेटी औपचारिक अनुरोध गरेको हो।

एनआरएन अमेरिकाका अध्यक्ष डा. केशव पौडेलको नेतृत्वमा गएको एक टोलीले नेपालको वर्तमान अवस्थाबारे जानकारी गराउँदै अमेरिकामा रहेका टिपिएसधारी नेपालीहरूमा टिपिएस नबिकरण नभएमा पर्न सक्ने विभिन्न समस्याबारे सिनेटर क्रुजलाई अवगत गराएको थियो।

छलफलका क्रममा अध्यक्ष डा. पौडेलले टिपिएस एक अस्थायी समाधान भए पनि यसको समाधान दीर्घकालीन रूपमा खोज्नका लागी सिनेटर क्रुज समक्ष आग्रह गर्दै टिपिएस नबिकरणले अमेरिकामा रहेका नौ हजार बढी नेपाली परिवारहरूलाई सहयोग पुग्ने मात्र नभई नेपाल राष्ट्रलाई समेत आर्थिक रूपमा सहयोग पुग्ने भएकाले नबिकरणका लागि आवश्यक पहल गर्न सिनेटर क्रुज समक्ष आग्रह गरे।

सिनेटर क्रुजको आश्वासन 

छलफलका क्रममा सिनेटर क्रुजले भूकम्प पश्चात् नेपालको आर्थिक र नेपाली जनजिबनमा पर्न गएको प्रभावबारे आफू जानकार रहेको र टिपिएस नबिकरणका लागी आफ्नो तर्फबाट प्रयास हुने आश्वासन दिए। "नेपालीलाई परेको यो समस्याका बारेमा हामी सक्दो सहयोग गर्नेछौँ ” क्रुजले बैठकमा सहभागीलाई भने ।

एनआरएन अमेरिकाका मिडिया कोर्डिनेटर बाल जोशीको संयोजनमा भएको सो बैठकका सहभागीहरूले सिनेटर क्रुजको जुडिसिएल समिति सँग समेत भेटघाट गरे। 

सो समितिको प्रतिनिधित्व गर्दै जुडिसियल काउन्सिल क्याथलिन हुंकरले एनआरएन प्रतिनिधि मंडलसंग भेटी विनाशकारी भूकम्पले नेपालमा परेको दीर्घकालीन प्रभाव र अमेरिकामा रहेका टिपिएसधारी नेपालीहरूका बारेमा जानकारी लिनु भएको थियो ।

सिनेटर क्रुज र जुडिसियल समितिकी काउन्सिल क्याथलिन हुंकरसंग भएका दुवै बैठकमा एनआरएन अमेरिकाको वर्तमान कार्यसमितिका पदाधिकारीहरू, एनआरएनका विभिन्न च्याप्टरका प्रतिनिधिहरू, पत्रकारहरू तथा विभिन्न सामाजिक सङ्घ संस्थाका प्रतिनिधिहरूको सहभागिता रहेको थियो। 

२०१५ मा नेपालमा गएको विनाशकारी भूकम्प पश्चात् अमेरिकी सरकारले नेपालीलाई प्रदान गरेको टिपिएस सुविधा आगामी जुन २४ मा समाप्त हुँदैछ। यो सुविधा नबिकरण नभए झन्डै ९ हजार भन्दा बढी नेपालीहरूले अमेरिका छोड्न बाध्य हुनेछन्।
