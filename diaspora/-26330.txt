चैते दशै बाग्लुङ्गे मेलैमा, अप्रिल ७ जाउँ साथी रेलैमा, लुभेन सरर ..

बेल्जियम । बाग्लुङ्ग समाज बेल्जियमले चैते दशैँ धुमधामसंग मनाउने भएको छ। बेल्जियमको लुभेन स्थित ओन्ज हाउसमा यहि अप्रिल ७ का दिन नयाँ वर्ष २०७५ लाई समेत स्वागत गर्दै चैते दशैँ मनाउन लागिएको समाजले जनाएको छ।

समाजले उक्त सांस्कृतिक कार्यक्रम सहित हुने शुभकामना आदानप्रदान कार्यक्रममा सबै नेपालीहरुलाई सहभागी हुन आग्रह समेत गरेको छ।अन्तराष्ट्रिय सञ्जाल ब्यापक बनाउँदै लगेको बाग्लुङ्ग समाजको अहिले जापान, युएइ, हङ्कङ्, ग्रेट ब्रिटेन, क्यानाडा लगायत धेरै देशहरुमा उदाएको छ। 

त्यस्तै बेल्जियमको बाग्लुङ्ग समाजले लामो समयदेखि परोपकारी अभियानहरुमा साथ् दिँदै आएको छ। परोपकारी अभियानलाई मध्यनजर गर्दै बाग्लुङ्गमा परम्परादेखि मनाइदै आएको चैते दशैँलाई हरेक वर्ष बेल्जियममा पनि मनाइदै आएको छ। बाग्लुङ्गमा लाग्ने चैते दशैंको झल्को मेटाउन यो पटक प्रख्यात लोक कलाकार सकुन्तला थापा, बलराम पुनको उपस्थितिमा कार्यक्रम हुने समाजका महासचिब परमानन्द सापकोटाले बताएका हुन्।

चैते दशैमा बाग्लुङ्ग कालिका भगवती मन्दिरमा ठुलो मेला लाग्नुको साथै लोक संस्कृति सम्वन्धी बिभिन्न कार्यक्रमको आयोजना गरी मनाउने परम्परा रहेकोले यसैको सम्झनामा बेल्जियममा रहेका बाग्लुङ्गवासी नेपालीहरुले पनि समाजको स्थापना देखि नै चैते दशैँ पर्व मनाउन थालेका हुन्।

लगभग दुई सय ४४ सय बाग्लुङ्गबासीहरु बेल्जियमा रहेको प्रारम्भिक तथ्यांकले देखाएको छ । बाग्लुङ्ग जिल्लामा विभिन्न सामाजिक तथा मानविय कार्यमा सहयोग गर्ने सोचका साथ मनाइन लागेको यो उत्सबको अर्को उद्देश्य बेल्जियम बसाइको क्रममा रहेका बाग्लुङ्गेहरुबीच एक आपसमा परिचय तथा सहयोग आदान प्रदान तथा भातृत्वको भावानको विकास गर्नु पनि रहेको छ। एकै भौगोलिक जिल्लाका बासिन्दाहरुको बीच यस्ता कार्यक्रमहरुले जिल्लाबासीको एकतालाई मजबुत बनाउँदै लाने आयोजको आशा छ।

कार्यक्रममा सहभागी हुन १५ युरो टिकट दर तोकिएको छ। जसबाट बँचेको पैसा बाग्लुङ्गको स्वास्थ्य र शिक्षामा आर्थिक पहुँच नहुनेहरुलाई सहयोग प्रदान गर्न लागिएको ५० लाखको अक्षयकोषमा राखिने छ। त्यो कोषको समेत छिट्टै घोषणा गरिने जानकारी समाजका अध्यक्ष गङ्गा शर्मा आचार्यले बताएका छन्।

कार्यक्रममा बेनेलक्सका महामहिम राजदूत लोक बहादुर थापाको प्रमुख आतिथ्यता रहने छ। २६ मार्च का दिन दिउँसो दुइ बजेबाट शुरु हुने हुने छ।  बेल्जियमको शैक्षिक केन्द्र लुभेनको क्केसोलो (ortolanenstraat 6,kesselo 3010) हलमा हुने चैते दशैँ परोपकारी कार्यक्रमलाई सबैका लागि खुल्ला गरिएको भन्दै समयमै उपस्थित हुन समाजले सबै नेपाली र शुभचिन्तकहरुलाई आह्वान समेत गरेको छ।
