अष्ट्रेलियामा पढ्न आवेदन दिने नेपाली विद्यार्थी ४६ प्रतिशतले बढे

काठमाडौं । अष्ट्रेलियाका विश्वविद्यालयमा पढ्न आवेदन दिने नेपाली विद्यार्थीहरुको संख्या ४६ प्रतिशतले बढेको छ।

सन् २०१६ को दोस्रो उत्तरार्द्धको तुलनामा २०१७ मा यो संख्यामा ४६ प्रतिशतले बढोत्तरी भएको हो। 

अष्ट्रेलियामा अध्ययनका लागि जाने वर्षको जुलाई र डिसेम्बरको बीचमा एक लाख ९० हजार विद्यार्थीले आवेदन दिएका थिए। जसमध्य सबैभन्दा धेरै संख्या चिनीया र भारतीय विद्यार्थीको छ भने नेपाल तेस्रो स्थानमा छ।

जातीय आक्रमणबारे नकारात्मक मिडिया कभरेजका बाबजुद यी देशहरुबाट विद्यार्थीको आवेदन बढेको हो। अष्ट्रेलियन मिडियाका अनुसार २०१६ को जुलाई र डिसेम्बरबीचका ६ महिनामा भन्दा २०१७ को ६ महिनामा विदेशी विद्यार्थीहरुको आवेदन १४.१ प्रतिशतले बढेको छ। जसमा भारतीय विद्यार्थीहरुको आवेदन ३२ प्रतिशतले र चिनीया विद्यार्थीहरुको १३ प्रतिशतले बढेको छ।

तेस्रो स्थानमा रहेको नेपालबाट १२ हजार विद्यार्थीले आवेदन गरेका छन्। अघिल्लो वर्ष तेस्रो स्थानमा ब्राजिल थियो।

आवेदन गर्नेमध्ये ९० प्रतिशतभन्दा बढिलाई विद्यार्थी भिसा दिइएको छ, जसमा ४१ हजार चिनिया छन् भने २० हजार भारतीय छन्। समग्रमा भिसा पाउने विद्यार्थीको संख्या ७ प्रतिशतले बढेको छ।
