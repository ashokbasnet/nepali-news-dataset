अमेरिकी राष्ट्रपति ट्रम्पका ज्वाइँको पद घटुवा

अमेरिका । अमेरिकी राष्ट्रपति डोनल्ड ट्रम्पका ज्वाइँ जारेड कुश्नरलाई पहुँचमा घटुवा गरिएको त्यहाँका अमेरिकी सञ्चार माध्यमले जनाएका छन्।

ट्रम्पका एक उच्च सल्लाहकार रहेका कुश्नरले उच्चस्तरको सुरक्षासम्बन्धी रिपोर्ट पाउने गरेका थिए।

गोप्य कागजातहरूको पहुँचका लागि स्थायी अनुमति नपाएका जारेड कुश्नर र ह्वाइट हाउसका अन्य सहयोगीहरूले अब उप्रान्त उच्चस्तरका सुरक्षा रिपोर्ट पाउने छैनन्।

ट्रम्पकी छोरी इभांकासँग बिहे गरेका कुश्नरको राष्ट्रपतिलाई गराइने दैनिक गुप्तचर जानकारीमा पहुँच रहिआएको थियो।

कुश्नरका वकिलले पोलिटिको म्याग्जिनलाई पछिल्लो निर्णयबारे जानकारी गराएका हुन्।

नाम नखुलाइएका अरू दुईजना अधिकारीहरूले पनि समाचार संस्था रोयटर्सलाई त्यसबारे जानकारी गराएका थिए।

पोलिटिकोका अनुसार उक्त निर्णयबारे ३७ वर्षीय कुश्नरलाई गत शुक्रवार जानकारी गराइएको थियो।
