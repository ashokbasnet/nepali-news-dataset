ओमनमा मगर संघको भव्य कार्यक्रम सम्पन्न (फोटो फिचर)

•बिनेश खनाल/ ऋषि वाग्ले-

मस्कट, ओमन । नेपाल लगायत बिश्वभर छरिएर रहेका मगर समुदायहरुले मगर संघ स्थापनाको ३६ औं दिवस मनाईरहँदा शुक्रबार ओमनको राजधानी मस्कटमा पनि सांस्कृतिक कार्यक्रम सम्पन्न भएको छ । नेपाल मगर संघ ओमनले आयोजना गरेको कार्यक्रममा कलाकारको प्रस्तुतीमा दर्शकले भरपुर मनोरञ्जन लिए । मगर संघ ओमनमा २०११ देखि सक्रिय रहेको जातीय संस्था हो ।



फाल्गुन १५ गते यो दिवस पर्ने भए पनि ओमनमा भने सोहि दिन बिदा नहुने भएकाले शुक्रबार मनाईएको हो । मगर समुदायको सामाजिक, धार्मिक, सांस्कृतिक, साङ्गठनिक तथा राजनीतिक चाडको रुपमा यो दिवस मनाउने गरिन्छ ।

विश्व भर छरिएका सम्पुर्ण मगरहरुको ऐक्यबद्धतालाई संस्थागत स्वरुप प्रदान गर्न र सम्पुर्ण मगरहरुको हक अधिकारलाई सुनिश्चितता प्रदान गर्न वि.सं. २०३९ साल फागुन १५ गते नेपाल मगर संघको स्थापना भएको हो ।



शुक्रबार मस्कटमा भएको उक्त कार्यक्रम मगर संघ ओमनका अध्यक्ष सुर्य बहादुर थापाको अध्यक्षतामा सम्पन्न भएको थियो भने प्रमुख अतिथिको रूपमा ओमनका लागि नेपाली राजदुत शर्मिला पराजुली ढकालको उपस्तिथि रहेको थियो । त्यसैगरी विशिष्ट अतिथिको रूपमा गैर-आवसीय नेपाली संघ (एनआरएनए ) का केन्द्रिय सचिव डिबि क्षेत्रीको उपस्थिति थियो । साथमा ओमनमा रहेका राजनीतिक दलका भातृ संगठनका प्रतिनिधिहरु, संघ संस्थाका प्रतिनिधिहरु पनि अतिथिको रूपमा सहभागी थिए ।



त्यस्तै कार्यक्रमको बिशेश आकर्षकको रूपमा नेपाल बाट चर्चित लोकदोहोरी गायक पशुपति शर्मा तथा लोकदोहोरि क्षेत्रकै गायिकाहरु भुमिका गिरि र चिना थापाको उपस्तिथि रहेको थियो।  कार्यक्रमलाई सम्बोधन गर्दै अतिथिहरुले ३६ औं मगर दिवसको शुभकामना दिएका थिए ।

 

सो कार्यक्रमलाई हिमाल रेमिट, मलवार गोल्ड तथा अल मुधिस कम्पनीले प्रायोजक गरेका थिए । भने अफिसियल मिडिया डिसी नेपाल थियो । कार्यक्रममा ओमनमा कार्यरत रहेका करिब ५०० सय जना नेपाली समुदायको उपस्थिति रहेको थियो ।



कार्यक्रमको विशेष अतिथिका रूपमा रहेका कलाकारहरु पशुपति शर्मा, भुमिका गिरि र चिना थापाले विभिन्न गित गाएर मनोरंजन दिँदै स्टेज तताएर दर्शकहरूलाई नचाएका थिए । साथमा ओमनमा कार्यरत  रहेका अन्य स्थानीय  कलाकारहरुले पनि आ-आफ्नो प्रस्तुति प्रस्तुत गर्दै कार्यक्रममा  रौनक थपेका थिए ।



सोही अवसरमा ओमनमा मगर संघ लाई विभिन्न समयमा सहयोग पुर्याउने ब्यक्ति तथा संघ -संस्थाहरुलाई सम्मान पनि गरिएको थियो । कार्यक्रम संघका उपाध्यक्ष यामु थापाको स्वागत भासण तथा महासचिव सुशील पुन र व. उपाध्यक्ष गोम सारु मगरको संचालनमा सम्पन्न भएको थियो ।
