भर्जिनियामा नेपाली पाठशालाले मनायो होली, बालबालिकाले सिके संस्कार र संस्कृती 

वासिङ्गटन, डिसी । वासिङ्गटन डिसी महानगर अन्तर्गत भर्जिनियाको सेन्टरभिलमा सञ्चालित नेपाली पाठशालाले आज आफ्नो पाठशालामा अध्ययन गर्ने बालबालिकाहरु सहित फागु (होली) पर्व मनाएको छ।

करिब ६० जना साना विद्यार्थीहरु र उनीहरुका अभिभावक सहित करिब १०० जनालाई सेन्टरभिलमा एक अर्कालाई रङ्ग लगाई होली मनाइएको पाठशालाकी संस्थापक विना खड्का लामाले बताइन्।

अमेरिका तथा विदेशमा कतिपय चाडपर्वहरु सप्ताहन्तमा मनाउनुपर्ने बाध्यता समेत हुन्छ। यसै सिलसिलामा फागु पर्व नेपालमा हिजो शुक्रबारसम्म मनाइएको भएता पनि अभिभावकहरु काममा जानु पर्ने र बालबच्चाहरु अरु दिन उनीहरुको नियमित विद्यालय जानुपर्ने भएकोले आज शनिबार नेपाली पाठशाला सञ्चालन हुने दिनमा फागु मनाइएको उनले बताइन्।

साना बालबच्चाहरुले आफ्नै उमेर समूहका साथीहरुबीच रङ लगाई रमाइलो गरेका थिए । साथमा अभिभावकहरुले पनि बालबच्चा तथा पाठशालाका शिक्षक-शिक्षिकासँग रङ तथा टिका लगाइ फागु पर्व मनाएका थिए।

यस पाठशालाका विद्यार्थीहरुलाई नेपाली चाडपर्व कसरी मनाइन्छ भन्ने विषयमा जानकारी दिने र उनीहरुलाई पनि नेपाली संस्कार, संस्कृति र पर्वहरु प्रति माया र आस्था बढाउने हेतुले यस्ता कार्यक्रमहरु नियमितरुपमा मनाउँदै आइरहेको उनले बताइन्।

सन २०१५ फेब्रुअरि देखि सञ्चालनमा आएको नेपाली पाठशाला लगायत डिसी महानगर क्षेत्रमा सञ्चालित अन्य नेपाली भाषा पाठशालाहरुमा पनि फागु पर्व मनाएको जनाइएको छ। नेपाली भाषा सिकाउने विद्यालयबाट अमेरिकामा जन्मे हुर्केका नेपाली बालबच्चाहरुले नेपाली पर्वका विषयमा जानकारी पाउँछन्।
