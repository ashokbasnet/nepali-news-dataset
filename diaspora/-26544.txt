 एनआरएन अमेरिकाको खेलकुद समितिको अध्यक्षमा चन्द्र लामा मनोनित

वासिङ्टन, डिसी । गैर आवासीय नेपाली संघ अमेरिकाले नेपाली राष्ट्रिय खेलकुदमा लामो र उच्चस्तरीय योगदान प्रदान गरेका हाल भर्जिनियामा बसोबास गर्ने चन्द्र लामालाई २०१७-२०१९ को लागि एनआरएनए अमेरिकाको खेलकुद समितिको अध्यक्षमा मनोनित गरेको छ।

एनआरएनए अमेरिकाले विभिन्न समितिहरु गठन गरि सम्वन्धित क्षेत्रमा योगदान पु-याएका, विषय विज्ञ तथा जानकारहरुलाई समितमिा मनोनयन गर्ने काम गरिरहेको छ। 

यसै सिलसिलामा नेपालको उसु खेलमा विशेष योगदान दिएका र सन् २००४ देखि अमेरिकाको डिसी महानगर क्षेत्रमा बसोबास गरेर नेपाली समुदाय भित्रको खेल क्षेत्रमा निरन्तर योगदान पु-याउंदै आइरहेका चन्द्र लामालाई उक्त पदमा मनोनयन गरेको हो।

चन्द्र लामा नेपालका उसु खेलसंग विशेष सम्वन्धित थिए। १९८७ को सेप्टेम्बरमा जापानमा भएको प्रथम एशियन उसु प्रतियोगितामा नेपालको तर्फबाट पहिलो पटक प्रतिनिधित्व गरेका थिए।

यसै गरि उनी राखेप अन्तर्गत उसु खेलको वरिष्ठ प्रशिक्षक थिए भने नेपाल उसु संघको उपाध्यक्षको जिम्मेवारी समेत सम्हालेका थिए। 

नेपाल ओलम्पिक कमिटिको सदस्य समेत रहेर नेपालमा रहँदा नेपाली खेल क्षेत्रको विकासमा विशेष योगदान गरेका थिए।

पेशागतरुपमा भर्जिनियाको फेयर फ्याक्समा आफ्नै ‘मार्शल आर्ट्स स्कुल’ सञ्चालन गरिरेका लामाले अमेरिका आइसकेपछि पनि खेल क्षेत्रको आफ्नो अनुभव र सीपलाई नेपाली समुदायमा लगाउँदै आइरहेका छन्। 

सन् २००४ देखि हालसम्म पनि उनी एएनएका खेलकुद संयोजक रहि आएका छन् । यसै गरि उनी एएनएसका पनि खेलकुद संयोजक रहेका छन्। 

डिसी मेट्रो क्षेत्रभित्र रहेका युवाहरुलाई खेलकुद प्रति रुचि जगाउने उद्धेश्यले डिसीएफसी क्लव गठन गरि संयोजनकारी भूमिका निर्वाह गर्दै आइरहेका छन्।

नेपालको फुटबल क्षेत्रमा विशेष स्थान लिइरहेको ‘आहा रारा गोल्ड’ को गत वर्ष भएको खेलमा भाग लिन पहिलो पटक अमेरिकाबाट एएन्एले नेपाली युवाहरुको एक टोलि नेपाल पठाएको थियो।

 ‘स्पोर्ट्स एक्सचेञ्ज प्रोग्राम’ अन्तर्गत एएनएले अमेरिकामा रहेका नेपाली युवाहरुलाई उपलब्ध गराएको यो अवसरले उनीहरुमा फुटबल खेल प्रति
लगाव र झुकाव बढाएको छ। 

सो खेल टोली छनौट देखि नेपाल लाने र ल्याउने लगायतको सम्पूर्ण कामको संयोजन समेत लामाले गरेका थिए। एनआरएन अमेरिकाले उनलाई मनोनित गरेको खेलकुद समितिका अन्य सदस्यहरु मनोनयन गर्ने काम भइरहेको जनाइएको छ।

आफूलाई उक्त पदमा मनोनय गरेकोमा एनआरएन अमेरिकालाई आफ्नो फेसबुक पेज मार्फत धन्यवाद दिंदै आफूले प्राप्त गरेको खेलकुद क्षेत्रको ज्ञान र अनुभवलाई अमेरिकाको नेपाली समुदयाको सेवामा लगाउने बताएका छन्।

चन्द्र लामाको संयोजनमा एनआरएन अमेरिका मार्फत अमेरिकामा नेपाली समुदाय भित्र खेलकुदको विकास र विस्तार हुने कुरामा नेपाली समुदाय विशेष गरि नेपाली युवा पुस्ताहरु आशावादी रहेको पाइएको छ।
