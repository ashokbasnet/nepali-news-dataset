तीन महिनादेखि ओमनमा अलपत्र परेका २० जना मध्ये ११ जना नेपाल फिर्ता

बिनेश खनाल 

मस्कट,ओमन । तीन महिना अघि रोजगारको शिलसिलमा ओमनमा आई  अलपत्र परिरहेका २० जना मध्ये ११  जना आज  ओमन स्थित नेपाली राजदुतबासको पहलमा नेपाल फर्किएका छन् । 

काठमाडौँमा रहेको अनेस्टी ओभरसिज मार्फत डिसेम्बर २ र २६ तारिख गरेर २ चरणमा उनीहरु ओमन आएका थिए। उक्त कम्पनीले २० जनाबाट प्रतिव्यक्ति १ लाख २० हजार रकम लिएर ओमनस्थित मुवाराद वादी मोर्डन ट्रेड कम्पनीमा स्कापफोल्डिङको कामका लागि भनेर पठाएको थियो।  
 
तर यहाँ सर्त बमोजिमको काम र तलब तथा खान बस्न समेत नपाएपछि अलपत्र परेका उनीहरुले ओमन स्थित दूतावास अनि नेपाली संघ-संस्था लाई उद्दार गरिदिनको लागि आग्रह गरेका थिए ।

समस्याबारे थाहा पाउनासाथ ओमनमा रहेको नेपाली राजदुतावासले समस्या समाधानका लागि कम्पनी संचालकसँग पटक-पटक छलफल गरेको थियो। तर कम्पनी सञ्चालकले भने कामदार ल्याउन आफ्नो धेरै नै खर्च भएको भन्दै कामदार पठाउन अटेर गर्दै आएको थियो।


समस्या समाधानको लागि कैयौंपटक कम्पनी संचालकसँग अनुरोध गर्दा पनि अटेर गर्दै आएपछि करिब १ महिना अगाडि मात्रै नेपाली राजदुतावासले ओमन सरकारसँगको सहयोग माग्दै पीडितका मुद्धा ओमनको श्रम बिभागसम्म पुर्याएको थियो। 

साथै काठमाडौमा रहेको मेनपावर लाई पटकपटक आफुले पठाएका कामदार तुरुन्त फर्काउनको लागि नेपाली राजदुतावासले आग्रह गरेको थियो । तर मेनपावरले खासै चांसो नदेखाई ढिला सुस्ती गरेको थियो । 

अलपत्र परेका २० जना मध्ये ९ जना लाई ओमनको राजधानी मस्कटबाट करिब चार घन्टा टाढा सोहार भन्ने ठाउँमा कुनै अर्को कम्पनीमा सप्लाईमा राखेको छ । ९ जना अहिलेसम्म त्यहीँ छन् । उनीहरुको समस्या पनि उस्तै भएकोले दूतावासले उनिहरुलाई पनि छिटोभन्दा छ्टो फर्काउनको लागि पहल भैरहेको बताएको छ ।

आज नेपाल फर्किएका ११ जनालाई मस्कट नजिकै बर्कामा राखिएको थियो । बस्दै आएको क्याम्प बाट निकाली दिएपछि उनिहरु दूतावासको समवन्यमा संघ संस्थाको आश्रयमा बस्दै आएका थिए । ११ जना मध्ये ६ जनालाई नेपाली सोसियल क्लब र बाँकी ५ जनालाई नेपाली बुद्ध भिजन ओमनले आश्रय दिएको थियो । 


त्यस्तै उनीहरुको खानपिन लगायतका अन्य आधारभुत  समस्याहरुका लागि ओमनमा रहेका अन्य नेपाली संघ-संस्था तथा दलका भातृ संगठनहरुले पनि समवन्य गर्दै सहयोग गर्दै पुर्याएका थिए ।
  
 लामो समय लागे पनि अन्ततः ओमन राजदुतावास स्थित राजदुत शर्मिला पराजुली ढकालको व्यापक प्रयास र  पहल पछि पीडित मध्ये ११ जना आज नेपाल फर्कन सफल भएका छन् । साथै यसरी अलपत्र पार्ने सम्बन्धित ब्यक्ति तथा कम्पनी लाई कानून बमोजिम कारवाही तथा पीडितहरुको उचित क्षतिपूर्तिको लागि समेत  सम्वन्धित निकायहरूमा सिफारिस गरी पठाइएको दूतावासले जनाएको छ।

 

नेपाली राजदूतावास ओमनले निकालेको प्रेस वक्तव्य
