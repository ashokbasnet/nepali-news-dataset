बार्सिलोनाका नेपाली महिलाले पनि मनाए नारी दिवस (भिडियो सहित)

बिजय शर्मा दर्पण

स्पेन । ८ मार्च, १०८ औँ अन्तर्राष्टिय श्रमिक नारी दिवस । विश्वका महिलाले मुक्तिका लागि गरेको संघर्षको सम्झना गर्ने दिन । हरेक वर्ष झैँ यस वर्ष पनि विश्वभर अन्तर्राष्ट्रिय श्रमिक नारी दिवस मनाईएको छ।

सन् २०१० मा डेनमार्कको कोपनहेगनमा भएको समाजवादी श्रमिक महिलाको दोस्रो अन्तर्राष्ट्रिय सम्मेलनपछि हरेक वर्ष ८ मार्चलाई अन्तर्राष्ट्रिय नारी दिवसको रुपमा मनाउन थालिएको हो। नेपालमा भने यो दिवस वि.सं. १९७५ देखि मनाइँदै आइएको छ।



१ सय ८ औं अन्तराष्ट्रिय नारी दिवस बार्सिलोनामा भव्यताका साथ मनाईएको छ । “उठौ दिदिबहिनी संसारमा लम्कन, ब्युझौ दिदीबहिनी हाम्रो ईतिहास कोर्न “भन्ने सन्देशका साथ गैर आवासीय नेपाली संघ महिला फोरम स्पेनले सहभागिता जनाएको थियो।

हजारौ स्पेनिश नारीहरुले निकालेको जुलुसमा नेपाली झण्डा सहित यहाँ रहेका नेपाली महिलाहरुको सहभागिता रहेको थियो। महिला फोरम संयोजक ऋतु ढुंगानाले भनिन - नेपाली महिलाले दशकौंदेखि आफ्नो स्वतन्त्रता, समानता र मुक्तिको लागि संगठितरुपमा संघर्ष गर्दै आइरहेको उल्लेख गरिन्।

उनले थपिन्, “तर प्रतिक्रियावादी राज्यव्यवस्थाले उनीहरुप्रति सधै उपेक्षाको नीति अपनाउँदै आईरहेको छ र उनीहरुमाथि भइरहेको भेदभाव, अन्याय, अत्याचार, शोषण, दमन अहिले पनि विद्यमान छ । महिलामाथिको हिंसा दिनानुदिन बढिरहेको छ। यसका लागि हामी महिलाहरु एकजुट हुन अति जरुरी भएको छ।”

नेपाल तथा नेपालीहरुको सन्दर्भमा नारी दिवसलाई महिलाहरुको समस्या समाधान र नारी मुक्तिको आन्दोलनसँग जोडेर मनाउन थालेको तीन दशक बढी पार भइसकेको अवस्था छ यद्यपि नारीहरुलाई समाज र राज्यले गर्ने विभेद र हेर्ने दृष्टिकोण उस्तै हुनाले समस्या जहाँको तहीं छन्, झन् गम्भीर हुँदै गएको महसुस भैरहेको गैर आवासिय नेपाली संघ स्पेनकी उपाध्यक्ष सिता सिंहले बताईन।



त्यस्तै आधा आकाश ढाक्ने र आधा धर्ती ओगट्ने नारी शक्तिलाई, मातृशक्तिलाई राज्यले पुरुषहरु समान अधिकारको ग्यारेन्टी गर्न टड्कारो रूप नलिएको र दोस्रो कोटिको ब्यवहारभित्र पार्दै उलझाइरहेको अबस्थामा नारीहरुले दवाबमुलक कार्यक्रमहरु गर्नुपर्ने अबस्था रहेको जमुना सापकोटाले जानकारी दिईन्।

उक्त कार्यक्रममा महिला फोरमकी सह सयोजक रन्जिता गौतम सिवाकोटी, नेपाली जनसम्पर्क समिति स्पेनकी सह कोषाध्यक्ष अन्जु तिमिल्सिना अधिकारि, सरिता तिमिल्सिना पराजुली, गैर आवासीय नेपाली संघ स्पेनकी सल्लाहकारद्वय बिनिता रेग्मी खनाल र सरला सापकोटा (नेपाली पाठशाला स्पेनकी सयोजक) लगायत धेरै नेपाली महिलाहरुको उपस्थिति रहेको थियो।
