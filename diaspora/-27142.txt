अष्ट्रेलियामा रहेका सबै नेपालीको एक महिनाभित्र डाटाबेस राखिने

क्यानबेरा । अष्ट्रेलियामा रहेका सबै नेपालीको एक महिनाभित्र डाटाबेस राख्ने अभियान शुरु भएको छ।

नेपालीहरुको प्रतिनिधी संस्था गैर आवसीय नेपाली संघका अनुसार अष्ट्रेलियामा हाल करिब १ लाख ८० हजार हाराहारी नेपाली रहेका छन्। 

तर उक्त संख्या अष्ट्रेलियामा रहेका सबै नेपालीको यकिन नभइकन अनुमानित मात्र हो। यसका बाबजुद अष्ट्रेलियामा कति नेपाली छन् भन्ने संख्या न त नेपाल सरकारसँग नै छ न यहाँस्थित दुतावाससँग नै।

तर अब यो अन्यौलता छिट्टै नै हट्ने भएको छ। क्यानबेरास्थित नेपाली दुतावासले अष्ट्रेलियामा रहेका नेपालीहरुको तथ्यांक संकलन गर्ने भएको छ।

दुतावासले छिट्टै नै आफ्नो वेभसाइट मार्फत यहाँ रहेका नेपालीहरुको तथ्यांक संकलन गर्ने तयारी गरेको हो।

दुतावासले पहिलेदेखी नै यस विषयमा विभिन्न सरोकारवाला पक्षहरुसँग छलफल चलाएपनि काम भने सुरु भएको थिएन। तर अब दुतावासले डाटाबेस राख्ने प्रक्रियालाई तीव्र गतिमा अघि बढाएको छ।
