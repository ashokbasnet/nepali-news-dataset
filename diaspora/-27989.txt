अष्ट्रेलियाका यी ७ सडक, जसमा यस्ता छन् अचम्मका नियम

सिड्नी । अष्ट्रेलियाका सडक दुर्घटनाबाट हुनसक्ने संभावित क्षति न्युनिकरणका लागि विभिन्न उपाय अपनाउन थालिएको छ।

सम्पन्नशाली राष्ट्र मध्यको एक अष्ट्रेलियामा पर्याप्त सडक पुर्वाधार, फर्निचरको व्यवस्था र कडा ट्राफिक नियम तीनै उपायमध्यका केही प्रमुख हुन्।

अष्ट्रेलियामा केही यस्ता ट्राफिक नियम पनि छन् जसका बारेमा आम सर्वसाधारण प्राय अनभिज्ञ छन् र सोही गल्तीबापत वर्षेनी हजारौं डलर जरिवानाको भार खेपिरहेका छन्। यस्ता केही नियमका बारेमा हामी यहाँ उल्लेख गर्न गइरहेका छौंः

१.हर्न बजाउन पाईंदैनः अस्ट्रेलियाका सडकमा आवश्यत्ता नपर्दासम्म हर्नको प्रयोग गर्न पाईंदैन । यदि कसैले अत्यावश्यक अवस्था बाहेक हर्नको प्रयोग गरेको भेटिएमा सडक नियम अनुसार जरिवाना तिर्नुपर्छ।

२.जनावर राखेर गाडी चलाउन पाईंदैन: गाडी चलाउने चालकले आफ्नो काखमा जनावर राखेर गाडी चलाउन पाउँदैनन्। अस्ट्रेलियामा साथीका रुपमा कुकुर या विरालो पाल्ने चलन व्याप्त छ भने कतिपयले ती घरपालुवालाई काखमा राखेर गाडी चलाउने गर्छन्। 

३. झ्यालबाट हात बाहिर निकाल्न पाईंदैनः हालै सार्वजनिक एक तथ्यांक अनुसार अष्ट्रेलियाका विभिन्न राज्यमा झ्यालबाट हात निकालेको आरोपमा हजारौं सवारीचालकहरु कारबाहीमा परेका छन्।

४. साइकलमा घण्टीः अस्ट्रेलियाको सडक नियम अनुसार कुनैपनि साइकल चालकले आफ्नो साइकलमा घण्टी जडान गरेको हुनुपर्छ। यहि प्रहरीले साइकलमा घण्टी जडान नभएको भेटेमा जरिवाना तिराउन सक्छ।

५.हिलो छ्याप्न पाईंदैन: गाडी चालकले पानी परिरहेको अवस्था या सडकमा पानी जमेको अवस्थामा आफ्नो सवारीको गती घटाउनुपर्ने हुन्छ। यदि गाडीको गतिका कारण पैदलयात्रीहरुलाई बाटोको हिलो छ्यापियो भने तपाईं अस्ट्रेलियन सडक नियमको कसुरदार हुनुहुन्छ।

६. बच्चालाई अगाडीको सिटमा यात्रा गराउन पाईंदैनः तपाईं ४ या सो भन्दा बढी सिट क्षमताको गाडीमा ४ देखी ७ वर्षसम्मको बच्चाका साथ यात्रा गर्दैहुनुहुन्छ भने सर्तक रहनुहोस्। तपाईंले उक्त बच्चालाई चालकसँगै रहेको अगाडीको सिटमा यात्रा गराउन पाउनुहुन्न। 

७.गाडी लक गर्नुपर्छः  यो नियम भिक्टोरिया राज्यको हो। यहाँ चालकहरुले पेट्रोल स्टेशनमा पेट्रोल भरिसकेपछि पैसा तिर्न जाँदा पनि गाडी लक गरेर जानुपर्छ। यदि खाली गाडी लक नगरेको पाइएमा नीजलाई करिब ५ सय डलर जरिवाना हुन्छ।
