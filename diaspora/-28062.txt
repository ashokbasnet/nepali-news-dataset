बेलायतमा रुसी व्यापारीको घाँटी थिचेर हत्या

लन्डन । लन्डनमा भएको रुसी व्यापारीको मृत्युलाई बेलायत पुलिसले हत्याको आशंकामा अनुसन्धान शुरु गरेको छ।

६८ वर्षीय रुसी व्यापारी निकोलाई ग्लुसकोभको यही मार्च १२ मा आफ्नै घरमा मृतअवस्थामा फेला परेका थिए।

व्यापारी ग्लुसकोभको पोस्टमार्टम रिपोर्टमा उनको मृत्यु घाँटी थिचिएर भएको उल्लेख भएपछि बेलायत प्रहरीले हत्याको आशंकामा अनुसन्धान सुरु गरेको जनाएको छ।

रुसका पूर्व जासुस सर्गेइ स्क्रिपाल र उनकी छोरी युलियामाथि ‘नर्व एजेन्ट’बाट हमला भएको दुई हप्तापछि रुसी व्यापारी मृत अवस्थामा फेला परेका थिए। 

बेलायतका विदेशमन्त्री बोरिस जोनसनले स्क्रिपालमाथि भएको रासायनिक आक्रमणको पछाडी रुसको संलग्नता भएको आरोप लगाएका छन्। एजेन्सी
