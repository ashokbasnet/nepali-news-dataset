अष्ट्रेलियाद्वारा विदेशी कामदारहरुलाई दिँदै आएको भिसा प्रक्रिया परिवर्तन

काठमाडौँ । अष्ट्रेलियाले हालै मात्र नयाँ भिसा प्रक्रिया जारी गरेको छ। यसअघि विदेशी कामदारहरुलाई दिँदै आएको भिसा–४५७ लाई पूर्णत हटाउँदै नयाँ प्रक्रिया शुरु गरेको हो। यो प्रक्रिया आइतबारदेखि नै लागु भएको छ।

नयाँ भिषा प्रक्रिया अनुसार विदेशमा रहेका दक्ष कामदारहरुलाई अष्ट्रेलिया प्रवेश र काम गर्न सहजता प्रदान गर्ने विश्वास गरिएको छ। टेम्पोररी स्किल सर्टेट (टिएसएस) भिसा विभिन्न दुई तहमा वर्गिकरण गरेर जारी गरिएको हो।

यसपहिले रहेको ४५७ भिसा पनि विदेशी कामदारहरुलाई नै लक्षित भएपनि अष्ट्रेलिया सरकारले केही महिना पहिल्यै यो भिसा प्रक्रिया हटाउने निर्णय गरेको थियो । मार्चको १८ तारिखदेखि लागु भएको यो भिसा छोटो र लामो समयका लागि वर्गिकरण गरिएको छ।

जसअनुसार लामो भिसामा अष्ट्रेलिया आउने विदेशी कामदारहरुले स्थायी बासिन्दा (पिआर) को अनुमतीको आवदेन दिन पाउनेछन् भने छोटो भिसामा आउनेहरुलाई यो सुविधाबाट वञ्चित गरिएको छ।

अध्यागमन मन्त्रालयका अनुसार यो भिसा दुई वर्ष र चार वर्षका लागि फरक बनाइएको छ। जसमा दुई वर्षका लागि आउनेहरुले काम सकेपछि फर्कनुपर्नेछ भने ४ वर्षका लागि आउनेहरुले आएको ३ वर्षपछि स्थायी अनुमतिका लागि आवेदन दिने अधिकार पानेछन्।

अर्कोतिर यस भिसामा विदेशबाट कामदार बोलाउनुअघि अष्ट्रेलियामै रहेका कामदारहरुलाई प्राथमिकता दिएको हुनुपर्ने शर्त समेत राखिएको छ।
