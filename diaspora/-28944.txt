ग्रेटर रशमूर नेपाली कम्युनिटीले नेपाली नयाँवर्ष मनाउने

अल्डरशट । अल्डरशट स्थानीय नेपालीहरुको साझा संस्था ग्रेटर रशमूर नेपाली कम्युनिटी यूकेले नेपाली नयाँबर्ष २०७५ भव्यताका साथ सम्पन्न गर्ने पूर्व तयारी गरेको छ । 

स्थानीय एम्पायर हाउस अल्डरशटमा आगामी अप्रिल १४ साँझ ठिक १८ः०० बजेदेखि सुरु हुने उक्त कार्यक्रममा नेपाली र स्थानीय इङ्ग्लिश समूदाय लगायत इण्डियन, पाकिस्तानी, श्रीलंकन समूदाय समेतको सहभागिता रहने प्रवक्ता प्रमिला राइले बताइन । 

कार्यक्रमको लागि गत फेब्रुअरि ०६ देखि स्थानीय नेपाली युवा युवती तथा नानीहरुलाई हरेक सोमबार र बुधबार साँझ ५ जेदेखी देखि ८ बजेसम्म नृत्य एवं गायनको तालिम भैरहेको छ । जसको दिक्षान्त ६ वटा नृत्य सहित नयाँवर्षकै दिन गरिने र नेपाली तथा अंग्रेजी गीत, थप ३ वटा प्रोफेसनल नाँच लगायत प्रथम नौमती बाजा गुल्मी यूके र नेपालबाट आएका कलाकारको समेत बेजोड प्रस्तुति रहने संयोजक तथा बरिष्ठ उपाध्यक्ष राम धन राइले जानकारी दिए । 

ग्रेटर रशमूर नेपाली कम्युनिटीबाट गरिने कुनै पनि कार्यक्रमको मुख्य लक्ष्य भनेको स्थानीय समूदायसंगको सामिप्यता एवं आपसी सकारात्मक तालमेल भएको र अहिलेको परिवेसमा स्थानीय काउन्सिल, प्रहरी र प्रशासनसंग ग्रेटर रशमुर नेपाली कम्युनिटीको सुमधुर सम्बन्ध कायम हुनुले स्थानीय सरकारको प्रयास समेत समान रहेको मात्र नभई जीआरएनसीबाट गरिने हरेक कार्यक्रममा प्रत्यक्ष सहयोग एवं सहभागिताको लागि स्वयम काउन्सिल लिडरबाट नेपाली नयाँबर्षलाई आफ्नो क्यालेण्डरमा समाबेश गरेबाट बिगत वर्षहरुमा भन्दा यो बर्ष अलि बढी फरक समूदायका मानिसहरुको सहभागिता रहने आशा गरिएको छ ।

यो नयाँबर्ष कार्यक्रममा बेलायतका लागि नेपाली राजदुत डा. दुर्गा बहादुर सुबेदी, स्थानीय मेयर, मेयारिस, क्याबिनेट लिडर, डेपुटी क्याबिनेट लिडर, आर्मी कर्नेल, प्रहरी, रशमुर फायर एण्ड रेस्क्यु सर्भिसेजका मेनेजर, रशमोर ब्रो काउन्सिलका कम्युनिटी डेभलपमेण्ट मेनेजर, रशमुर भोलेण्टरी सर्भिसेजका चिफ एक्युकेटीभ, न्युनतम १५ जना काउन्सिलर, विभिन्न नेपाली र नेपाली बाहेकका संस्थाका प्रतिनिधिको सहभागिता रहने अध्यक्ष जीव बेलबासेले बताए ।

कार्यक्रमको सफलताको लागि सल्लाहकार र कार्यसमितिले अथक मेहनत गरेको छ भने समस्त नेपाली समुदायमा सहभागिताको लागि  ग्रेटर रशमूर नेपाली कम्युनिटीले हार्दिक आब्हान गरेको छ ।
