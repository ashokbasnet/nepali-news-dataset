आमाको उपचारका लागि उठेको रकम निधनपछि नाबालिका छोरीलाई 

काठमाडौं । वैदेशिक रोजगारीका लागि मलेसियामा रहेका ताप्लेजुङ थेचम्बुका युवाहरूले एक मृगौलारोगीको उपचारार्थ संकलन गरेको रकम पीडितको मृत्यु भएपछि छोरीलाई हस्तान्तरण गरेका छन्।


ताप्लेजुङ थेचम्बु युवा एकता सेवा समाज मलेसियाले पठाएको २ लाख रुपैयाँ शनिबार राजधानीमा आयोजित एक कार्यक्रममा श्रम तथा रोजगारमन्त्री सूर्यमान गुरुङले मृतक २९ वर्षीया सुमिरा लिम्बूकी छोरी अढाई वर्षीया मुमिन लिम्बूलाई हस्तान्तरण गरेका हुन्।

थेचम्बु माइती भई झापामा बिहे गरेकी सुमिराको दुवै मृगौला फेल भएर उपचार गराउँदै गर्दा गत पुसमा निधन भएको थियो। बिरामीको मृत्यु भएकाले सहयोग रकम उनकी छोरीको शिक्षादिक्षामा टेवा पुगोस् भनेर उपलब्ध गराइएको समाजका अध्यक्ष प्रबल मेन्याङ्बोलाई उद्धृत गर्दै थेचम्बु काबेली सेवा समाज काठमाडौंका सल्लाहकार मंगल मेन्याङ्बोले जानकारी दिए।

 
“काठमाडौंमा ल्याएर बिरामीको निःशुल्क डायलाइसिस भइरहेको थियो”, समाजद्वारा आयोजित कार्यक्रममा सल्लाहकार मेन्याङ्बोले भने, “मृगौला प्रत्यारोपणको तयारी पनि हुँदै थियो तर एक्कासि हृदयाघात भएपछि उनको मृत्यु भयो।”

मृतकका श्रीमान् वैदेशिक रोजगारीमा छन् भने छोरी ठूलीआमा निर्मलाले पाल्दै आएकी छन्। मन्त्री गुरुङले यस्ता बिरामीलाई सरकारले विशेष सहयोग गरिरहेको उल्लेख गर्दै सुमिराको निधनप्रति दुःख व्यक्त गरेका छन्।
