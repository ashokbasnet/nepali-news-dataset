अमेरिकाको सनफ्रान्सिस्कोमा एनआरएनको बौद्धिक भेला आयोजना हुँदै

सनफ्रान्सिस्को, अमेरिका । अमेरिका क्यानडा लगायत विश्वका विभिन्न देशमा रहेर आफ्नो विषय र क्षेत्रमा दक्षता हाँसिल गरेका गैरआवासीय नेपालीको सहभागितामा अमेरिकाको क्यालिफोर्निया स्थित सनफ्रान्सिस्कोमा जुन १६ र १७ मा बौद्धिक भेला आयोजना गरिने भएको छ। 

गैर आवासीय नेपाली संघ एनआरएनए अमेरिकाज् र एनआरएनए अमेरिकाको संयुक्त पहलमा यो भेला हुन लागेको आयोजकले जनाएको छ।

भेलामा अमेरिका क्यानडा लगायत विश्वका विभिन्न देशमा कार्यरत वैज्ञानिक, प्राध्यापक, डाक्टर, इन्जिनियर, व्यवसायी, विदेशमा राजनीतिमा संलग्न लगायत कुनै विषयमा दक्षता हाँसिल गरेका नेपाली र नेपाली मुलका गैर आवासीय नेपाली सहभागी हुनेछन्।

सम्मेलनको मुख्य उद्देश्य विदेशमा आफ्नो विषयमा दक्ष गैर आवासीय नेपालीको ज्ञान र सिपलाई नेपालको आर्थिक विकास र समृद्धिमा कसरी जोड्न सकिन्छ भन्ने रहेको छ। 

चिकित्सा, प्रविधि, अर्थशास्त्र, विज्ञान, उद्योग व्यवसाय लगायत थुप्रै विषयमा सफल दक्ष नेपाली विभिन्न देशमा कार्यरत छन्। यो सिप  र दक्षतालाई नेपालमा कसरी उपयोग गर्न सकिन्छ यसका लागि बौद्धिक वर्गसँगै सल्लाह सुझाव लिन भेला आयोजना गर्न लागिएको हो। 

भेलामा  नेपाल सरकारका विशिष्ट अधिकारी, बौद्धिक व्यक्तित्व र व्यवसायी तथा एनआरएनएका केन्द्रीय पदाधिकारीपनि सहभागी हुने छन्।

एनआरएन अमेरिकाज् क्षेत्रका संयोजक गौरी जोशीले  भन्छन्  अमेरिका र क्यानडा लगायत विश्वका विभिन्न देशका रहेका नेपाली बौद्धिक वर्गको पहिलो भेला अमेरिकामा हुन लागेकोमा हामी उत्साहित छौँ। 

यो भेलाले विदेशमा बस्ने नेपाली समुदाय र नेपालको आर्थिक सामाजिक विकासमा नेपाली बौद्धिक वर्गको सिप र दक्षतालाई जोड्न मद्दत गर्ने छ भन्ने विश्वास छ।

भेलामा नेपाल सरकारका उच्च पदस्थ व्यक्तित्व, बौद्धिक वर्ग, र व्यवसायी समेत सहभागी हुँदा विदेशमा रहनुभएका नेपाली मुलका बौद्धिक वर्गलाई नेपालको आर्थिक र सामाजिक विकासमा कसरी जोड्ने सकिन्छ भन्ने सम्भावना पनि खोजी हुने छ, भन्नेमा म आशावादी छु जोशीले भने। 

अमेरिकामा नेपाली विशेषज्ञहरुको सङ्ख्या निकै ठुलो भएकाले यहाँ हुन लागेको बौद्धिक भेला निकै महत्त्वपूर्ण हुने एनआरएन अमेरिकाका अध्यक्ष डा. केशव पौडेलले बताए। 

बौद्धिक भेलामा विदेशमा विज्ञता हाँसिल गरेका नेपाली वैज्ञानिक,  बौद्धिक वर्गलाई नेपालको विकास र समृद्धिमा जोड्ने कसरी सकिन्छ, यो छलफल हुने भएकाले महत्त्वपूर्ण भएको हो र एनआरएनएको क्षेत्रीय कार्यक्रम पनि हो पौडेलले भने।
