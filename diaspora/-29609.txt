पृथ्वीमा कहीँ पनि खस्न सक्छ यो अनियन्त्रित ‘स्पेश स्टेशन’, २ अप्रिलसम्म ३८ सहर खतरामा

एजेन्सी। चीनको बिग्रिएको स्पेश स्टेशन २ अप्रिलसम्ममा पृथ्वीमा खस्न सक्ने वैज्ञानिकहरुले अनुमान गरेका छन् । यो स्पेश स्टेशन पूरै अनियन्त्रित छ र पृथ्वीतर्फ बढिरहेको छ । यसको निरन्तर निगरानी गरिरहेका वैज्ञानिकका अनुसार यो कहाँ खस्छ भन्ने प्रस्ट अनुमान गर्न सकिएको छैन । 

चीनको अन्तरिक्ष कायृक्रम अन्तर्गत २०११ मा प्रक्षेपण गरिएको तियागोंग १ नामको यो स्पेस स्टेशन ३० मार्च देखि २ अप्रिलको बीचमा खस्न सक्ने युरोपियन स्पेश एजेन्सीले जनाएको छ । प्रारम्भिक अनुमानमा स्पेन, टर्की, भारत, इटली र अमेरिकाका खेही भागमा यो स्टेशन खस्ने खतरा बढी छ । 

चीनले आफू यो स्टेशनलाई नियन्त्रण गर्न असक्षम भएको स्पष्ट पारिसकेको छ । २ वर्ष अघि नै यो स्पेश स्टेशनसँग चीनको सम्पर्क विच्छेद भइसकेको छ । त्यतिबेलादेखि अनियन्त्रित रुपमा अन्तरिक्षमा घुमिरहेको यो स्टेशन विस्तारै पृथ्वीतर्फ बढ्न थालेको थियो । अहिले यसको गति बढेको छ । यो स्टेशन पृथ्वीको १०० किलोमिटर नजिक आएपति अत्याधिक तापका कारण जल्न सुरु हुनेछ । 

पृथ्वीको वातावरण क्षेत्रमा प्रवेश गरेसँगै यसको भाग जल्दै घट्दै जानेछ । तर यो जमिनमा खस्दासम्म पूरै जल्ने छैन । यसको केही भाग जमिनमा खस्ने अनुमान गरिएको छ । त्यो भाग एउटा ठूलो बसजत्रो हुने अनुमान गरिएको छ । यो अवशेष खस्ने खतरामा ३८ शहर छन् ।
