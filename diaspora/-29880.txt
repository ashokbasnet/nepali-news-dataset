डेभिड वार्नरकी पत्नीले भनिन् ‘बल टेम्परिङको खास कारण म हुँ’, बताइन् यस्तो कारण 

एजेन्सी। अस्ट्रेलियाका निलम्बित उपकप्तान डेभिड वार्नरकी पत्नी केंडाइस वार्नरले दक्षिण अफ्रिकामा भएको ‘बल टेम्परिङ’को खास कारण आफू भएको बताएकी छिन् । केंडाइसले सिड्नी सन्डे टेलिग्राफसँग कुरा गर्दै भनिन् ‘मलाई यस्तो लागिरहेको छ कि यो सबै गल्ती मेरो थियो ।’



टेष्ट सिरिजका बेला अस्ट्रेलिया र दक्षिण अफ्रिकाका खेलाडीबीच सम्बन्ध राम्रो रहेन । पहिलो टेष्टका क्रममा वार्नर र दक्षिण अफ्रिकाका विकेटकिपर क्विन्टन डिककबीच विवाद भएको थियो । यो विवादका विषयमा वार्नरले भनेका थिए – डिककले उनकी पत्नीका विषयमा अपशब्द बोलेका थिए । त्यतिबेला दक्षिण अफ्रिकाका केही फ्यानहरु खेल हेर्न अल ब्ल्याक रग्बी खेलाडी सोनी बिल विलियम्सको मुकुण्डो लगाएर आएका थिए । 



विलियम्स तिनै व्यक्ति हुन् जोसँग वार्नरसँग बिहे हुनुभन्दा अघि उनकी पत्नी केंडाइसको सम्बन्ध भएको चर्चा चलेको थियो । ती फ्यानहरुले यही कुरा उठाएर वार्नरलाई होच्याउनकै लागि मुकुण्डो लगाएर आएका थिए । यतिसम्म कि दक्षिण अफ्रिकी क्रिकेट बोर्डका केही अधिकारीहरुले ती मुकुण्डोधारी फ्यानहरुसँग फोटोसमेत खिचाएका थिए । 

केंडाइसले आफूले आफ्नो पतिको व्यवहारको लागि कुनै बहाना नबनाएको भन्दै जोडिन् ‘उनले (वार्नर) जतिसक्दो मलाई र आफ्ना छोराछोरीलाई बचाउन प्रयास गरिरहेका थिए ।’ दक्षिण अफ्रिकी खेलाडी र फ्यानहरुले खेल भावना नाघेर पारिवारिक विषय बीचमा ल्याउँदै वार्नरलाई तनाव दिएको उनले बताइन् । दक्षिण अफ्रिकीहरुले आफूहरुलाई अपमानित गर्ने प्रयास गर्दा समेत आफूले सहेर बसेको उनले बताइन् । शायद यही अपमानको जवाफ दिन वार्नरले पनि खेल भावना नाघेको हुन सक्ने उनले बताइन् ।
