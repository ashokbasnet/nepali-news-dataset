राष्ट्रिय कलाकारहरुको साथमा 'नयाँ वर्ष सांगीतिक साँझ-२०७४' इजरायलमा हुने

इजरायल । गैरआवासीय नेपाली संघ (एआरएनए) इजरायलले नयाँ वर्ष २०७४ को उपलक्ष्यमा सांगीतिक साँझ-२०७४’ विशेष कार्यक्रम आयोजना गर्ने भएको छ । 

कार्यक्रमबाट उठेको रकम इजरायलामा रहेका विभिन्न रोगबाट पीडित नेपाली दाजुभाई तथा दिदिबहिनीको सहयोगका लागि खर्च गरिने आयोजकले जानकारी दिएका छन् । ‘कार्यक्रम नयाँ वर्षको शुभकामना आदान–प्रदान तथा पीडित अक्षय कोषका लागि मनोरन्जन तथा सहयोगका लागि आयोजना गरिएको हो’, आयोजकले बताए ।
कार्यक्रम यही अप्रिल १४ तारिख शुक्रबार वाइजम्यान स्ट्रीट–६०, तेल अभिभमा आयोजना हुनेछ । बेलुकी ७ बजे आयोजना हुने कार्यक्रमका लागि सहयोग स्वरुप प्रवेश शुल्क १०० एनआइएस राखिएको छ । कार्यक्रमलाई भब्य बनाउन नेपालबाट चर्चित हास्य कलाकार मनोज गजुरेल, गायक प्रकाश कट्वाल र गायिका रजिना रिमाल इजरायल जानेछन्। त्यस्तै कार्यक्रममा इजरायलमा रहेका स्थानीय नेपाली कलाकारहरुको समेत बेजोड प्रस्तुति रहने बताईएको छ।
कार्यक्रमलाई सफल पार्न इजरायलमा रहेका सम्पूर्ण नेपाली तथा नेपाली शुभचिन्तकहरुलाई आयोजकले  आग्रह गरेको  छ ।
