नेपाली जनसंपर्क समितिमा मात्रै लाग्नुस्, कांग्रेसको जस्तो गुटमा नलाग्नुहोस्

न्यूयोर्क ।  यहि मार्च ३० तारिकका दिन नेपाली जनसंपर्क समिति न्यूयोर्क च्याप्टर अमेरिकाले पूर्व  मन्त्री एवं नेपाली काँग्रेसका नेता डा सुरेश मल्ल र अछामका पूर्व सांसद एवं काँग्रेस नेता राम बहादुर बिष्टसँग नेपालको वर्तमान समसामयिक राजनितिक अवस्थाका बारेमा एक अनौपचारिक  अन्तरक्र्रिया कार्यक्रमको आयोजना गरेको छ ।  उक्त कार्यक्रममा दुबै नेताले अहिले काँग्रेस भित्र गुटको राजनिति हाबी भएकाले त्यसबाट काँग्रेसलाई जोगाउँनुपर्ने कुरा राख्दै, अमेरिकामा कसैको होईन मात्र संगठनको मान्छे बनिदिन  सबैलाई आग्रह गरेका थिए।

देशमा लोकतन्त्र खतरामा पर्दा, प्रवासी नेपालीहरूले लोकतन्त्रलाई जोगाउँनका निमित्त खेलेको भुनिकाको स्मरण गर्दै, नेताहरूले उच्च सम्मान समेत व्यक्त गरेका थिए। विदेशमा बस्ने नेपालीहरूले प्राप्त गरेको ज्ञान, सिप र सम्पति सबै कुराको खाँचो र आवश्यकता यतिवेला मुलुकलाई भएकाले सकेको सहयोग देशलाई गर्न समेत नेताद्वयले उपस्थित सबैलाई अनुरोध गरेका थिए।

नेपाली जनसम्पर्क समिति अमेरिकाका महासचिव मुनिन्द्र नेम्बाङ, संगठन विभाग प्रमुख वेद प्रसाद खरेल, पूर्व संयोजक विष्णु सुवेदी, केन्द्रीय सदस्य सुवास तामांग, पूर्व महासमिति सदस्य बीरेन्द्र मानन्धर, एनआरएनका उपसभापति बन्दना कोईराला, केन्द्रीय सदस्य हरीश चन्द्र हमाल, च्याप्टरका सचिव रामहरी अधिकारी, दिलेन्द्र रावल, संजिव श्रेष्ठ, मकेन्द्र बहादुर सिंह लगायतको उक्त कार्यक्रममा उपस्थिती रहेको थियो। 

न्यूयोर्क शहरको कुईन्स बोरोमा अवस्थित मालिडंगो नेपाली रेष्टुरेन्टमा आयोजना गरीएको सो कार्यक्रमको संन्चालन च्याप्टरका महासचिव महेश मल्लले गरेका थिए भने व्यवस्थापनको जिम्मेवारी च्याप्टरका उपसभापति अमर तामाङ्ले गरेका थिए।
