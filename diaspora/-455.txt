आदिवासी जनजाति महासंघ जापानद्वारा कास्कीको एक विद्यालयलाई आर्थिक सहयोग

पोखरा, ११ फागुन - भूकम्पद्वारा क्षतिग्रस्त कास्की ल्वाङ घलेलको सरस्वती आधारभुत विद्यालयलाई नेपाल आदिवासी जनजाति महासंघ जापानले ५० हजार रुपैयाँ सहयोग गरेको छ। नेपाल आदिवासी जनजाती महासंघ जापानका प्रतिनिधि श्री गुरुङले मंगलबार विद्यालयमा आयोजित एक कार्यक्रमकाबिच विद्यालयका प्रधानाध्यापक शान्ती तामाङलाई सहयोग रकम हस्तान्तरण गरेका हुन्।

सहयोग हस्तान्तरण गर्दै गुरुङले कास्कीको नितान्तै बिकट गाउँमा रहेको विद्यालयलाई भुकम्पले क्षति भएको लामो समयपछि पनि सहयोग गर्न पाउँदा खूशी लागेको बताए। साथै उनले सहयोगी हातहरु शहर केन्द्रित नभएर गाउँ केन्द्रित हुन सबैमा आग्रह गरे । समाजले रकम जुटाउन सहयोग पुर्याउने नेपाल आदिबासी जनजाति महासंघ जापानका अध्यक्ष पासाङ्ग शेर्पा लगायत कार्यसमितिका पदाधिकारीहरुलाई धन्यवाद समेत दिएका छन् ।

यस्तै तमु धीं जापानका अध्यक्ष एवं भलिबलका पुर्व राष्ट्रिय खेलाडी गुरुङले आफ्नो व्यक्तिगत तर्फबाट पनि विद्यालयलार्ई २ थान भलिबल हस्तान्तरण गरे। नेपाली कांग्रेसका महाधिवेशन प्रतिनिधी राजबहादुर गुरुङले विदेशको भुमीमा कार्यरत रहेता पनि मातृभुमी माथि बिप्पद आईलाग्दा गर्ने सहयोगी मनको प्रशंसा गरेका थिए ।

विद्यालय व्यवस्थापन समितीका अध्यक्ष धनबहादुर तामाङको अध्यतामा सम्पन्न भएको कार्यक्रममा शिक्षक, विद्यार्थी र अविभावकको बाक्लो उपस्थिती रहेको थियो ।
