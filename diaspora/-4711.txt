नयाँ बर्षका दिन नेपालगञ्जमा मात्रै  डेढ दर्जन पक्राउ, दुई घरमा आगलागी

नेपालगञ्ज । नयाँ बर्षको अवसर पारी बजारमा होहल्ला गर्ने झण्डै डेढ दर्जनलाई प्रहरीले पक्राउ गरेको छ। गएराती नेपालगञ्जका विभिन्न होटल, लज तथा रेष्टुरेन्टहरुमा नयाँ वर्षको अवसरमा गरिइएका विभिन्न कार्यक्रमहरुमा मादक पदार्थ सेवन गरी होहल्ला गर्ने १५ जना पक्राउ परेका हुन्।

होहल्ला गरेर अशान्ति फैलाउने सबैलाई नियन्त्रणमा लिई आवश्यक अनुन्धान सुरु गरिएको जिल्ला प्रहरी कार्यालय बाँकेले जनाएको छ। 

आगलागी : बाँके जानकी गाउपालिका –५ बनियागाउँमा एक घरमा आगलागी हुँदा पचास हजार बराबरको क्षति भएको छ। स्थानीय मोसे धोबीको २ तले पक्की घरको माथिल्लो तलाको कोठामा राखिएको गहुको भुसमा आगलागी भएको हो। आगलागी स्थानीय बासिन्दा र प्रहरीको सहयोगमा नियन्त्रणमा आएको थियो।

यसैगरि बाँके राप्ती सोनारी गाँउपालिका –५ वस्ने जोधु थारुको बाख्राखोरमा पनि आगालागी भएको छ। अचानक लागेको आगलागीबाट  बाख्रा खोर आंशिक जलेको र एउटा बाख्रा जलेर घाइते हुँदा करिब १४-१५ हजार बराबरको क्षति भएको हो। स्थानिय र प्रहरीको सहयोगमा आगो नियन्त्रणमा आएको जिल्ला प्रहरी कार्यालय बाँकेले जनाएको छ।
