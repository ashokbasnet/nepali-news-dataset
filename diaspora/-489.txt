मिरा राईलार्इ अमेरिकामा स्वागत र सम्मान गरिने 

सुरेश चामलिंग
न्युयोर्क । यस वर्षको विश्वका साहसिक  व्यक्ति (एडभेन्चर अफ द  वर्ल्ड २०१७) ट्रेल रनर मिरा राईलाई न्युयोर्कमा भब्य स्वागत  गरिने भएको छ । 

नेशनल ज्योग्राफिद्वारा एडभेन्चर अफ द वर्ल्डको लागि गत नोभेम्वर ३ देखि डिसेम्बर २२,२०१६ सम्म  ४४ दिन सम्म अनलाइन भोटिंग गरिएको थियो ।  विश्वका १० जना साहसिक व्यक्तिहरु छानिएकोमा भोटिंगको माध्यमद्वारा मिरा राई यस बर्सको बिजेता बनेकी हुन् । उनको  भोटिंग क्याम्पेनमा नेपाल लगाएत विश्वका कुना कुनामा छरिएर बसेका नेपालीहरुले समेत सहयोग गरेका थिए ।

यसै सन्दर्भमा अमेरिकाको न्युयोर्कमा युनाइटेड किरात राई अर्गनाइजेसन अफ अमेरिकाले  एक कार्यक्रम गरि भोटको लागि सबैसँग सहयोगको आव्हान गरेको थियो । नेपालमा भोटिंग क्याम्पेनका लागि न्यु इंग्ल्याण्ड च्याप्टरले आर्थिक सहयोग गरेको थियो । मिरालाई भोटगर्ने तिनै मतदाताहरुलाई धन्यवाद दिन मिरा न्युयोर्क आउन लागेको जानकारी आयोजक दिएका छन् ।

अर्गनाइजेसनका न्युयोर्क च्याप्टर सभापति केशब राम राईका अनुसार युनाइटेड किरात राई अर्गनाइजेसन अफ अमेरिका,यु एस नेपाल क्लाइम्बर एस्सोसियाशन र भोजपुर समाज अमेरिका समेतको संयुक्त आयोजनामा स्वागत तथा अभिनन्दन कार्यक्रम गर्न लागिएको हो ।

अर्गनाइजेसनको केन्द्रिय सभापति बिष्णु राइले मिरा राईको भोटिंग अभियानलाई  अर्गनाइजेसनले प्रारम्भ देखिनै सहयोग गरेको र अहिले बिजयको उत्सव मनाइन लागेको जानकारी गराए ।

त्यस्तै भोजपुर समाज अमेरिकाका लिला राइले यो खुशी सारा नेपालीको भएको बताएका छन् ।  यु एस नेपाल क्लाइम्बर एसोसिएसन अमेरिका का  पासाङ्ग शेर्पाले मिरा राई नेपाल कै गौरव रहेको र उनलाई अभिनन्दन गर्नु हाम्रो दायित्व भएको बताएका छन् । एउटा खेलाडिको सम्मान गर्न पाउँदा हामी हर्सित भएका छौ उनले भने ।

मिरा राई न्युयोर्कमा यहि हप्ता आउने   र फेब्रुवरी २५  को कार्यक्रममा सहभागी हुने कुरा आयोजकहरुले जानकारी गराएका छन् । न्युयोर्कमा रहेको सम्पूर्ण नेपाली संघ संस्थाको प्रतिनिधिहरु तथा नेपाली कन्सुलर अफिस न्युयोर्कका प्रतिनिधि सबैलाई  निमन्त्रणा गरिने आयोजक मध्येका एक केशब राम राइले बताए ।
