नेपालका कानून व्यवसायीहरुलाई साइवर सुरक्षा र अपराध सम्बन्धी तालिम दिइने

डा. रामहरि सुबेदी, वाशिङ्टन डिसी, अप्रिल १६, २०१७ - आजको प्रविधिको युगमा इन्टरनेट आफैमा एउटा संसार हो । प्रविधिको विकास र समयको परिवर्तनसँगै अपराधको स्वरुप पनि नयाँ नयाँ तरिकाले देखिन थालेको छ । अझ साइवर अपराधको कुनै सीमा हुदैन, यो जुनसुकै ठाउँमा बसेर पनि गर्न सकिन्छ । हाल नेपालमा दिन प्रतिदिन सामाजिक सञ्जाल प्रतिको बढ्दो मोह र साइवर सुरक्षा सम्बन्धी ज्ञानको कमीले साइवर अपराधबाट पिडित हुनेको संख्या अंक गणीतिय हिसावले बढ्दो छ । साथै साइवर अपराध नियन्त्रण र कारवाही गर्ने स्पष्ट कानुनको कमीले गर्दा पनि नेपालमा साइवर अपराध समस्याको रुपमा देखिएको छ । साइवर अपराधबाट बच्न सर्वप्रथम साइवार सुरक्षा र अपराधको बारे जानकारी लिएमा धेरै हदसम्म बच्न सकिन्छ ।

 


साइवर सुरक्षाको बारेमा जनचेतना जगाउने अभिप्रायले साइवर सेक्युरिटी इन्टरनेशनल, अमेरिका र नेपालद्वारा नेपालमा विभिन्न पेशा, व्यवसायी, विद्यार्थी र गृहणी एवं विश्वका कुनैपनि कुनामा रहेका नेपाली समुदायहरुलाई लक्षित गरी प्रयोगात्मक तालिम सञ्चालन गर्दे आइरहेको छ । यसै सिलसिलामा हालसालै काठमाडौंमा तनहूँ जिल्ला पैत्रिक थलो भई काठमाडौंमा बिभिन्न पेशा व्यवसाय गरी बस्ने बौद्धिक व्यक्तिहरुको संस्था तनहुँ काठमाडौं डेमोक्र्याटिक इन्टलेक्चुअल सोसाइटी (ट्क्डििस नेपाल) को आयोजना अधिवक्ता धु्रव भट्टराईको प्रयासमा साइवर सेक्युरिटी इन्टरनेशनलले तनहुँवासी प्राध्यापक, वकिल, इन्जिनियर, पत्रकार, साहित्यकार, वैज्ञानिक, प्रशासक, उद्यमी र विद्यार्थी समेतलाई लक्षित गरी साइवर अपराधबाट बच्न कसरी सचेत हुने एवं कम्युटर, इन्टरनेट, मोवाइल, वाइफाइ र सामाजिक सञ्जाललाई सुरक्षित तरिकाले कसरी प्रयोग गर्ने सम्बन्धमा एक दिने साइवर अपराध र सुरक्षा तालिम सम्पन्न गरेको छ । उक्त कार्यक्रमको संयोजन नेपाल डेमोक्र्याटिक लयर्स एशोसिएशन (डीएलए नेपाल) का पूर्व अध्यक्ष एवं ट्क्डििस नेपालका अध्यक्ष अधिवक्ता यदुनाथ खनालले गर्नु भएको थियो । नेपाल टेलिकमका डाइरेक्टर आनन्दराज खनालको प्रमुख आतिथ्यमा शुरु भएको तालिममा ७० –८० जना सहभागी थिए । साइवर सेक्युरिटी इन्टरनेशनलको तर्फबाट प्रोफेसर कुमार पुडासैनीले सहभागीहरुलाई करिव ६ घण्टा लामो प्रयोगात्मक प्रशिक्षण दिनु भएको थियो भने संयोजक मनिषा रानाभाट र समीर अर्यालद्वारा कार्यक्रमलाई शुरु देखि अन्त्यसम्म कार्यक्रम सफल बनाउनको लागि सक्रिय भएर लाग्नु भएको थियो । तालिमको समापन कार्यक्रमका प्रमुख अतिथि सर्वोच्च अदालतका बरिष्ठतम माननीय न्यायाधीश श्री गोपाल पराजुलीज्यूले सहभागीहरुलाई प्रमाण पत्र वितरण गर्नु भएको थियो ।

 

उक्त तालिम विभिन्न पेशा व्यवसायीहरुलाई लक्षित गरी पाइलट तालिमको रुपमा सञ्चालन गरिएको थियो । कार्यक्रममा बिभिन्न पेशाका बौद्धिक सहभागीहरुले कार्यक्रम अत्यन्त व्यवहारिक, सूचनामूलक र उपयोगी भएकोले अहिलेको सन्दर्भमा साइवर अपराध र सुरक्षा कार्यक्रम सबै वर्गलाई लक्षित गरी निरन्तर सञ्चालन गर्न सुझाव दिनु भएकोले आगामी दिनहरुमा अधिवक्ता ध्रुव भट्टराईको प्रयासमा साइवर सेक्युरिटी इन्टरनेशनल अमेरिका र नेपालसँगको सहकार्यमा मुलुकभरका कानून व्यवसायीहरुलाई लक्षित गरी साइवर अपराध र सुरक्षा सम्बन्धी तालिम आयोजना गरिने भएको छ । २० बर्ष पछि हुन गइरहेको स्थानीय निर्वाचन सम्पन्न पश्चात एशोसिएशनको आयोजना देशका बिभिन्न ठाउँहरुमा तालिमको शुरुवात गरिने अधिवक्ता भट्टराई जानकारी गराउनु भयो ।
