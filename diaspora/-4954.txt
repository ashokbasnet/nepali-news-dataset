जापानका मुख्य शहरमा अतिथि देवो भव: र्याली सम्पन्न 

टोकियो । जापानका मुख्य शहरहरूमा आयोजना गरिएको अतिथि देवो भवस् र्याली भव्य र सभ्य रूपमा सम्पन्न भएको छ ।

राजधानी टोकियो सहित नागोया, ओशाका, फुकुओका, निगाता, ओकिनावा, गुम्वा, तोचिगी लगायतका मुख्य १२ शहरहरूमा एकै पटक आयोजना गरिएको र्यालीमा नेपालीहरूको उल्लेखनिय सहभागिता रहेको थियो ।

अंग्रेजी र जापानी भाषामा नेपालका पर्यटकिय क्षेत्र सहित सगरमाथा र लुम्बिनीको विशेष प्रचार सामाग्रीमा जापानीहरूले निक्कै चासो दिएका थिए।

टोकियो योयोगी पार्कबाट सुरू भएको र्याली सिवुया, सिनुजुकु, ईकेवुकुरो लगायतका मुख्य शहर हुँदै खानागावा राज्यको योकोहामामा पुगेर समापन भएको थियो। अन्य शहरहरूमा समेत नेपालीहरूको प्रर्दशनलाई जापानीहरूले स्वागत गरेका थिए।

टोकियोमा आयोजित र्यालीमा करिव ५० बढी निजी सवारीहरूमा नेपाली ढाका टोपीमा सजिएका नेपालीहरूले सवारीमा प्रचार सामाग्री राखेर “नमस्ते‘ अतिथि देवो भवस्” भन्दै नगर परिक्रमा गरेका थिए। समारोहको उदघाटन गर्दै जापानका लागि नेपाली कार्यवाहक राजदूत कृष्णचन्द्र अर्यालले विदेशमा रहेका नेपाली स्वयमको प्रयासले नेपालमा पर्यटन बढाउन सहयोग पुग्ने भएकाले यस्ता कार्यक्रम निरन्तरता गर्न जापानवासी नेपालीहरूलाई आग्रह गरेका थिए ।

यस्तै कार्यक्रमका मुख्य संयोजक गैरआवासीय नेपाली संघ एनआरएनए उपाध्यक्ष भवन भट्टले नेपालको समृद्दिका लागि प्रवासमा रहेर अभियानका रूपमा प्रर्यटन प्रबर्द्धन कार्यक्रम थालनि गरिएको जानकारी दिए । नेपालका मुख्य शहरहरूमा भर्खरै आयोजना गरिएको नमस्ते अभियान प्रभावकारी जानकारी दिए ।

कार्यक्रम समापन अवसरमा स्थानिय आयोजक गैरआवासीय नेपाली संघ एनआरएनए जापानका अध्यक्ष सुदन थापाले कार्यक्रम भव्य र उत्साहजनक रूपमा आयोजना भएकोमा सबैलाई धन्यबाद ज्ञापन गरेका थिए ।
