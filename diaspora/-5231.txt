योग प्रशिक्षक पुस्कर राज पन्त बेलायत र युरोपका विभिन्न स्थानमा

यु के - नेपालका पुर्व राष्ट्रिय बक्सिङ खेलाडी तथा ख्यातिप्राप्त योग प्रशिक्षक पुष्करराज पन्त बेलायतमा विभिन्न स्थानमा योग प्रशिक्षण दिइरहेका छन् । बेलायत र जर्मनीका विभिन्न ठाउँमा उनले ६ मईसम्म योग कक्षा संचालन गर्नेछन् ।

पन्तले १३ अप्रिलमा हिमालयन सेन्टर फर आर्टस एन्ड कल्चरले स्कट लाण्डमा र नेपाल स्कट लाण्ड एशोसिएनले एडिनबर्गमा आयोजना गरेको नयाँ वर्षको कार्यक्रममा योग र सकारात्मक जीवनशैलीबारे प्रशिक्षण दिएका थिए । त्यस्तै, १६ अप्रिलमा ग्लास्गो नेपलिज एशोसिएसन र दियो क्लब युकेद्वारा आयोजित एक दिवसीय निःशुल्क योग प्रशिक्षण शिविर सञ्चालन गरेका थिए ।

बेलायतको ब्रम्हिमगममा शान्ति समाज युकेको आयोजनामा १९ अप्रिलमा हुने कार्यक्रममा पनि प्रशिक्षक पन्तले योगसम्बन्धि कार्यपत्र प्रस्तुत गर्नुका साथै प्रशिक्षण दिएका छन । त्यस्तै, २० अप्रीलमा जर्मनीको फ्रेन्कफर्टमा आयोजना हुने अन्तर्राष्ट्रिय सम्मेलनमा उनले ‘खेलकुदका लागि योग’ विषयमा कार्यपत्र प्रस्तुत गर्नेछन ।

२१ अप्रिलमा खेलकुदको अन्तर्राष्ट्रियस्तरको संस्था इन्टरनेसनल काउनसिल फोर स्पोट्स साइन्स एन्ड फिजिकल अजुकेसनको विशेष साधारण सभामा पन्त खेलकुद प्रवद्धन संस्था नेपाल स्पोर्ट प्रमोसन  अर्गनाईजेसन अफ नेपाल्,स्पोन नेपालका तर्फबाट सहभागिता जनाउने छन् । पन्त स्पोन नेपालका अध्यक्ष पनि हुन । योग, आयुर्वेद तथा खेलकुदका माध्यमबाट जीवनस्तर उकास्ने, स्वस्थ जीवन र सकारात्मक सोचका लागि जनचेतना फैलाउने उद्देश्यले २०६३ सालमा उक्त संस्था स्थापना गरिएको थियो ।

योग प्रशिक्षक पन्तले अप्रिलको अन्तिम साता बेलायतको लण्डनमा उलवीच कमन कम्युनिटी सेन्टरमा एक दिवसीय निःशुल्क योग कक्षा सञ्चालन गर्ने छन् भने ६ मईमा  नर्थ हल्ट पार्क सोसियल क्लब ,नर्थ हल्ट लन्ड्नमा बक्सिङ्ग खेलाडीहरुका लागि योग कक्षामा प्रशिक्षण दिने छन । त्यस सगसगै उनले बेलायतका विभिन्न ठाउमा व्यक्तिगत रुपमा पनि नेपालीलाई योग र आयुर्वेदका बारेमा जानकारी तथा प्रशिक्षण दिइरहेका छन् ।

नीजि खर्चमा बेलायत  पुगेर योग प्रशिक्षण दिइरहेका पन्तले योग तथा पुर्वीय दर्शन सम्बन्धि जन चेतना जगाउने आफ्नो अभियानलाई सफल पार्न सम्पुर्ण नेपाली र सरोकारवाला निकायहरुलाई अनुरोध गरेका छन् ।

प्रशिक्षक पन्तले सन २००५ देखि नै नेपाल लगायतका विभिन्न मुलुकमा योग प्रशिक्षण गराउदै आएका छन् । उनले सन २०१०–२०११ मा पतंजलि योगपीठ हरिद्वारबाट एडभान्स योग प्रशिक्षण प्राप्त गरेका हुन । उनी अध्यक्ष रहेको संस्था स्पोन नेपालले खेलकुदमा योगको प्रभावका विषयमा रिसर्च गरी अमेरिकन कलेज अफ स्पोर्टस मेडिसिनद्वारा आयोजित  एक्सर्साइज इज मेडिसिन  दोस्रो विश्व सम्मेलनमा अमेरिकाको कोलोराडोमा कार्यपत्र प्रस्तूत गरेका थिए ।

सन २०१५ अप्रिलमा नेपालमा आएको विनासकारी भुकम्पपछि पनि पतंजलि योगपीठ नेपालको मातहतमा स्पोन नेपालको तर्फबाट भुकम्प पिडित विभिन्न ८ वटा जिल्लामा पन्त योगका माध्यमबाट भुकम्प पिडितहरुको मानसिक पिडा कम गर्ने कार्यमा ६५ दिनसम्म स्वयमंसेवकको रुपमा काम गरेका थिए । २०१५ नबेम्बरमा पनि जर्मनीको बर्लिनमा आयोजित कम्युनिटी एन्ड क्राईसिस ईन्क्लुसिभ डिभलपमेन्ट थ्रु स्पोर्ट नामक अन्तराष्ट्रिय सम्मेलनमा पनि पन्तले खेलकुदका लागि योग विषयमा आफ्नो कार्यपत्र प्रस्तुत गरेका थिए । विक्रम सम्वत २०५९ साल देखि नै नेपालमा खेलकुदमा योगको विषयमा कार्यपत्र प्रस्तुत गर्ने पहिलो संस्थाका रुपमा स्पोन नेपालले काम गर्दै आईरहेको छ ।

पन्त योग क्षेत्रमा आउनु अघि २०४८ सालदेखि बक्सिङ्ग खेल्न थालेका थिए । उनी २०४९–२०५१ सम्म तीन पटक भारोत्तोलन, २०५२–२०५९ सम्म एमेच्योर तथा प्रोफेशनल बक्सिङ्गमा चारपटक राष्ट्रिय च्याम्पियन बनेका थिए । क्वानमुकान करातेको विशेष प्रशिक्षण लिई पन्तले सन २००२ मा स्पेनमा २१ देशको सहभागितामा भएको अन्तराष्ट्रियस्तरको कराते प्रतियोगितामा नेपालको तर्फबाट रजत पदक जितेका थिए ।
उनी काठमाण्डौस्थित बाग्मति बोर्डिङ्ग स्कुल र भारतीय राजदुताबासभित्रको केन्द्रिय विद्यालयमा योग तथा खेल प्रशिक्षकको रुपमा कार्यरत छन् । पन्तले सन २००८ देखि नै विभिन्न स्कुल कलेजहरु र संघसंस्थाहरुमा योग सम्बन्धि प्रशिक्षण तथा कार्यशाला गर्दै आएका छन् ।
