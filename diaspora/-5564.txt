गुरुङ भाषामा निर्मित चलचित्र मैंरिमो को प्रिमियर सो अमेरिकामा

गुरुङ भाषा र संस्कृतिमा आधारित चलचित्र मैंरिमोको आगामी में ७ तारिख न्युयोर्कमा प्रिमियर हुने भएको छ । न्युयोर्क कुईन्सस्थित गुल्सन टेरेस (ढाका क्लव) मा प्रर्दशन हुन लागेको चलचित्र मा न्यूयोर्क निवासी प्रेम गुरुङ र सपना गुरुङको लगानी रहेको छ । गुरुङ भाषामा मैंरिमोको नेपाली अर्थ सम्झी रहनु (मिस यु) हो । चलचित्र गुरुङ भाषामा निमार्ण गरिएको भए पनि चलचित्रमा नेपाली सब टायटल रहेको निमार्ण पक्षले जानकारी गराएको छ ।

 चलचित्र र यसको प्रर्दशन सम्बन्धी जानकारी दिने उद्देश्यले मिति ०७ अप्रिल २०१७ न्यूयोर्कमा पत्रकार भेटघाट कार्यक्रमको आयोजना गरिएको थियो । पत्रकार भेटघाट कार्यक्रममा चलचित्रका निर्माता एवं नायक प्रेम गुरुङले चलचित्र राम्रो बनेको र सबैले रुचाउने बताए । बैदेशिक रोजगारी र यसबाट उत्पन्न सामाजिक अफ्ठ्याराहरुलाई चलचित्रको मुख्य विषयबस्तु बनाइएको पत्रकार भेटघाटमा गुरुङले जानकारी गराए ।

पत्रकार भेटघाट कार्यक्रममा नेपाल आदिवासी जनजाति महासंघ अमेरिका ९फिप्ना०का अध्यक्ष लुईसाङ वाईवा तामाङले गुरुङ जातिको मौलिक भाषा र संस्कृतिको संरक्षणार्थ गुरुङ चलचित्रहरुले विगतमा पुर्याएको योगदानको चर्चा गर्दै चलचित्र मैरिमो अर्को कोशेढुङ्गा साबित हुने बताए । पत्रकार भेटघाट कार्यक्रममा नेपाली अमेरिकन कलाकार संघका अध्यक्ष सुमन बुढामगर, व्यवसायी मनिता गुरुङ र अभिभावक नारायण गुरुङले चलचित्रको सफलताको शुभकामनासँगै चलचित्र हेर्नको लागि सम्पूर्ण नेपाली समुदायलाई अनुरोध समेत गरे ।

चलचित्रको सम्पूर्ण छायाङ्कन लमजुङ मलिंङ गा।बि।स। अन्तर्गत शैलुङ गाउ, बाग्लुंङपानि र पोखरामा गरिएको छ। न्युयोर्कपछि हङकङ, बेलायत र युरोपमा चलचित्र प्रर्दशन हुने कार्यक्रम तय भइसकेको र नेपालमा पनि चाँडै नै प्रर्दशन गरिने नायक तथा निर्माता प्रेम गुरुङले बताए

मुनाल फिल्मको प्रस्तुति रहेको चलचित्रको निर्देशन भोजबहादुर गुरुङले गरेका छन् भने चलचित्रको मुख्य भूमिकामा नायिका सपना गुरुङलाई प्रस्तुत गरिएको छ । दुई घण्टा लामो चलचित्रको नायकको रुपमा गमन घले र प्रेम गुरुङले अभिनय गरेका छन् भने नवनायिकाको रुपमा सेसुबा गुरुङ (सुनु)लाई प्रस्तुत गरिएको छ । चार गीत मध्ये ‘ए ङोल्स्यो.....ए ङोल्स्यो..... बोलको गीत गुरुङ समुदायमाझ निकै चर्चित बनिसकेको छ ।
