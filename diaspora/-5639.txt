कतारको सडक दुर्घटनामा परि एक नेपालीको मृत्यु 

कतार । रोजगारीको सिलसिलामा कतारमा रहेका अर्घाखाँचीको सिमल पानी गाविस ९ बाउनटोलका ३० वर्षीय बिष्णु भट्टराईको मृत्यु भएको छ। केही समयदेखि कतारमा काम गर्दै आएका भट्टराई गत अप्रिल २० तारिकका दिन डिउटीको समयमा सवारी दुर्घटनामा परि घाइते भएका थिए।

भट्टराईको निधनले अर्घाखाँची सेवा समाज कतार परिवार मर्माहत हुँदै दुख ब्यक्त गरेको छ। भट्टराईको निधनको खबर प्रति सिङ्गो अर्घाखाँची सेवा समाज शोकमा डुबेको समाजका अध्यक्ष् ठाकुर परियारले बताएका छन्।  समाजले दिवंगत आत्माको चिर शान्तिको कामना गर्दै सोक सन्तप्त परिवार जनमा समवेदना प्रकट गरेको छ।

समाजले दिएको जानकारी अनुसार भट्टराई बिगत ७ बर्षदेखि कतारको एक प्रतिष्ठित कम्पनी पिजाहटमा होम डेलिभरीको रुपमा कार्यरत थिए। 
समाजले आगामी अप्रिल २८ का दिन आयोजना गरेको नव वर्ष २०७४ सालको अवसरमा शुभकामना आदान प्रदान तथा विविध साँस्कृतिक कार्यक्रम केहि समयका लागि स्थगित गरेको समाजका अध्यक्ष ठाकुर  परियारले जानकारी गराएका छन्। 

मृतक भट्टराईको शव अहिले हमद जनरल अस्पतालको शव गृहमा राखिएको छ। कागजिय प्रक्रिया पुरागरी छिटो भन्दा छिटो शवलाई नेपाल पठाउन कम्पनीबाट पनि आवश्यक कार्य भैरहेको सोही कम्पनीमा कार्यरत टिकर लोक राईले बताएका छन् । भट्टराईको घरमा श्रीमति र ५ महिने छोरा रहेको मृतकका भाई सालो सन्दिप बस्नेतले बताएका छन्।
