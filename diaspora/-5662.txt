मौलाकालिका मन्दिर हेर्न ईटालीमा दर्शनार्थीको भीड

ईटाली   । नेपाली कला, संस्कृती र भेषभुसा मार्फत नेपाललाई प्रवर्धन गर्ने उद्देश्यले ईटालीको रोम लगिएको नवलपरासी जिल्लास्थित मौलाकालिका मन्दिरको नमुना हेर्न ईटालियनहरुको भीड लागेको छ । 

दुई दिनमै एक लाख ५० हजार भन्दा बढि ईटालियनहरुले मन्दिर अवलोकन गरेको   एभरेष्ट क्राफ्ट प्रालीका इन्टरनेशल मार्केटिङ डाईरेक्टर शिव रिजालले जानकारी दिए । यो मन्दिर देखेपछि नेपालको कला संस्कृतिको नमुना राख्ने भन्दै अन्य मेला आयोजक संस्थाहरुले पनि चासो देखाएका छन् । मन्दिर हेर्न ईटालियन र नेपाली समुदायको भीड लागेको छ ।

दुई दिन अघि गैह्र आवासिय नेपाली संघका प्रमुख संरक्षक, व्यवसायि जिवा लामिछानेले मन्दिरमा पूजा गरेर उद्घाटन गरेका थिए ।  त्यस लगत्तै सर्वसाधारणकालागि खुला गरिएको मन्दिरमा नेपालीहरुले पूजा गरेका थिए । मन्दिर उद्घाटन गर्न नेपालका लागि ईटालीका अवैतनिक वाणिज्यदूत पाउलो निगुरे समेत पुगेका थिए । उद्घाटनका क्रममा लामिछानेले नेपालबाट ल्याइएको यो मन्दिरले नेपाली कलासंस्कृतिको प्रचार प्रसार गर्नुकासाथै नेपाली र नेपाल लागि यो आस्थाको विषयसमेत बन्ने बताए । 

अवैतनिक वाणिज्यदूत पाउलो निगुरेले  मन्दिर र नेपाली जनजातिका पोशाकले ईटालियनहरुलाई नेपालप्रति अकर्षण बढाउन सजिलो हुने बताए ।  ओरियन्टल क्षेत्रका नागरिकरुको कला कौशल,  संस्कृति, भेषभुषा र सम्पदाहरुको परिचय गराउन आयोजना गरिने मेलाहरुमा नेपालीले  नमूना राखिएको यो पहिलो पटक हो । दुई हप्ता चल्ने यो मेलामा लाखौंले अवलोकन गर्ने अनुमान गरिएको छ। 

मन्दिरसँगै नेपालको पर्यटकिय क्षेत्रको प्रचारप्रसार गर्न सूचना डेस्कसमेत राखिएको छ । त्यसबाट सयौं आगन्तुकहरुले पर्चा, पोस्टर र नेपालबारे सूचना दिने पुस्तकहरु लिईरहेका छन् । मन्दिर उद्घाटन अघि रोममा ‘वर्तमान विश्वसंरचनामा नेपाली हस्तकला र यसको बजारीकरण’ विषयक अन्तर्क्रिया भएको थियो ।

अन्तर्क्रिया कार्यक्रममा विशेष अतिथिका रुपमा बोल्दै जिवा लामिछानेले नेपालको तराई, हिमाल र पहाडमा आआफ्नै विशेष कला र संस्कृति भएको स्पष्ट पारे ।  उनले भने ‘हाम्रो देश कला कौशल र सांस्कृतिक विविधताले भरिपूर्ण छ  । त्यो हरेक जातजाति, समूह र संस्कृति अनुसारको हस्तकलालाई गुणस्तरीय उत्पादन गरेर विश्वबजारमा लैजाने हो भने बजारीकरण गर्न सकिने ठूलो संभावना छ ।’

अन्तर्क्रिया कार्यक्रममा नेपालबाट आएका शिक्षा मन्त्रालयका सचिव शान्त बहादुर श्रेष्ठले विश्व बजारमा गुणस्तरीय उत्पादनहरुको माग रहेकाले व्यापारी र उद्दमीहरुले त्यसैमा ध्यान दिनुपर्ने बताए । त्यस्ता गुणस्तरीय वस्तुहरु उत्पादन गर्न सक्ने दक्ष प्राविधिक तयार पार्न व्यापारीसँग मिलेर काम गर्न मन्त्रालय तयार रहेको बताए । 

सो अन्तर्क्रियापछि नेपाली हस्तकलाको बजारीकरण, दक्ष प्राविधिक निर्माण, नेपाली हस्तकलाका ब्यापारीहरुको हकहितको सुरक्षा, गुणस्तरीय वस्तुहरुको उत्पादन गरी नेपाली कला संस्कृतीको संरक्षण, संवद्र्धन र प्रवर्धन गर्ने उद्देश्यले अन्तर्राष्ट्रिय हस्कला महासंघको गठन गरिएको छ । 

शिव रिजालको अध्यक्षतामा गठन गरिएको उक्त महासंघमा उपाध्यक्ष, महासचिव्, सचिव, कोषाध्यक्ष र सदस्यहरुमा क्रमश: शम्भु गौतम, उत्सव घिमिरे, कृष्ण अधिकारी, सिताराम त्रिपाठी, विशाल तामाङ, सन्जय शाह, भरत तामाङ र हरि तामाङ रहेका छन् ।
