दुबई  विमानस्थलमा अलपत्र ४४ नेपाली महिलाको उद्धार गरी नेपाल ल्याइयो

काठमाडौँ । विना भिसा संयुक्त अरब इमिरेट्स (युएइ) को दुबई विमानस्थल पुर्याइएका ४४ जना नेपाली महिलालाई त्यहाँको अध्यागमन विभागले काठमाडौँ फर्काइदिएको एकजना नेपाली अधिकारीले बताएका छन्।

ती महिलाहरुलाई कुवेत लैजाने भनेर भारतको दिल्लीस्थित अन्तर्राष्ट्रिय विमानस्थलबाट दुबई विमानस्थल पुर्याइएको जानकारी पाएको अध्यागमन विभागका महानिर्देशकले दिएको बीबीसीले जनाएको छ।

गम्भीर प्रकृतिको घटना भएको भन्दै आवश्यक अनुसन्धानका लागि छलफल भइरहेको विभागले बताएको छ। संसद्को श्रम तथा वैदेशिक समितिले वैदेशिक रोजगारीका नाममा नेपालबाट संगठित रुपमा मानव तस्करी गर्न थालिएको निष्कर्ष निकालेको दुई महिना पनि नबित्दै पछिल्लो घटना प्रकाशमा आएको हो।

अध्यागमन विभागका महानिर्देशक गंगाराम गेलालका अनुसार दुबई विमानस्थलबाट फिर्ता पठाइएका ४४ जना नेपाली महिला मंगलबार र बुधबार गरी काठमाडौँस्थित त्रिभुवन अन्तर्राष्ट्रिय विमानस्थलमा ओर्लिएका हुन्।
   
तीमध्ये मंगलबार १२ जना, बुधबार एकपटक १३ र अर्कोपटक १९ जना काठमाडौँ आइपुगेका हुन्।

महानिर्देशक गेलालका अनुसार भारतसँगको स्थल सीमा नाका हुँदै नेपाली महिलाहरुलाई दिल्ली पुर्याइएको र नयाँ दिल्लीस्थित इन्दिरा गान्धी अन्तर्राष्ट्रिय विमानस्थलबाट दुबई विमानस्थल पुर्याइएको बुझिएको छ। बीबीसी
