बालबालिकाको पठनपाठनको लागि आर्थिक सहयोग

दिपा महतो,
कैलाली, १४ फागुन । कैलालीको थापापुर गा.वि.स. झबहीमा थरुहट/थारुवान आन्दोलनको क्रममा जेल जीवन बिताइरहेका टिकापुर घटनाका पिडितको परिवारका बालबालिकाको पठनपाठनको लागि आर्थिक सहयोग हस्तान्तरण कार्यक्रम सम्पन्न भएको छ ।

थरुहट/थारुवान संयुक्त संघर्ष समिति कैलालीको आन्दोलनको क्रममा टिकापुर घटनाको आरोपितहरु विगत एक बर्ष ६ महिना देखि राजबन्दीको रुपमा जेल जिवन बिताइरहेका छन् ।

राज्यले हाल सम्ममा पिडितहरुको कुनै पनि सुनुवाई गरेको छैन । हाल राजबन्दीहरुको परिवार तथा बालबालिकाहरुको नाजुक अवस्था रहेको छ । यसैले पीडितहरुको पारिवरिक अवस्थालाई मध्यनजर गरी आर.एन. चौधरी थारुको अध्यक्ष नेत्तृवमा केही महिना अगाडि मात्र गठन भएको प्रवासी थारु सेवा समाज मलेसियामा आबद्ध थारु युवा, महिला, बुद्धिजीवीहरुको र बुद्धबातिक रनगाई कपिलबस्तुका तथा प्रवासी थारु सेवा समाज मलेसियाका सचिव मनिराम थारु लगायतको विशेष सहयोगमा आर्थिक संकलन गरि पीडितका परिवारका बालबालिकाको पठनपाठनको लागि सहयोग पठाइएको थियो ।

सो आर्थिक सहयोग रकम थरुहट/थारुवान संयुक्त संघर्ष समिति कैलाली कञ्चनपुरको सहकार्यमा पिडितको परिवार जनहरुलाई जनही रु २००० को दरले २५ घरपरिवारलाई आर्थिक सहयोग हस्तान्त्रण गरिएकोे हो । सो आर्थिक सहयोग थरुहट/थारुवान संयुक्त संघर्ष समिति कैलाली कञ्चनपुरको संयोजक प्रभात कुमार चौधरीेले हस्तान्तरण गरेका थिए ।

कार्यक्रमा थरुहट/थारुवान संयुक्त संघर्ष समिति कैलाली कञ्चनपुरको प्रावक्त ठाकुर प्रसाद करियाप्रधान, युवा नेता चन्द्र सडगौवा, लखन चौधरीको पनि कार्यक्रममा सहभागिता रहेको थियो ।
