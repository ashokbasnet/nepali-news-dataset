चलचित्र महोत्सवमा शेर्ढाक, उर्मिला र ‘दद्या’ उत्कृष्ट

अमेरिका- पहिलो नेपाल-अमेरिका अन्तर्राष्ट्रिय चलचित्र महोत्सव अमेरिकामा  सफलतापूर्वक सम्पन्न भएको छ। 

 नेपाल अमेरिका फिल्म सोसाइटी लगायतका संस्थाहरुको आयोजनामा वासिङ्टन डीसी महानगर क्षेत्रमा यहि मे ५,६ र ७ मा नेपाल–अमेरिका अन्तर्राष्ट्रिय चलचित्र महोत्सव सम्पन्न भएको हो।

दीपक रौनियारद्वारा निर्देशित अन्तर्राष्ट्रिय पुरस्कार विजेता चलचित्र ‘सेतो सूर्य’, उद्घाटनमा प्रदर्शन गरिएको थियो ।

कार्यक्रममा नेपाल पानोरामा, अन्तर्राष्ट्रिय सिनेमा, फर्केर हेर्दा नेपाली सिनेमा र साइडबार गरी नेपाल, अमेरिका र दक्षिण एसियाका २० वटा चलचित्र प्रदर्शन गरिएका थिए ।

निर्देशक नवीन सुब्बा प्रमुख जुरी र ग्लोबल पीस फिल्म फेस्टिभलकी नीना स्ट्रिच र इरानका निर्देशक फारिद बोजोर्गमेहर सहितको तीन सदस्य मण्डलले चार वटा विधामा पुरस्कारको घोषणा गरेका थिए ।

चलचित्रहरुमा कथानक तर्फ राजन कठेतद्धारा निर्देशित ‘शेर्ढाक द गोल्डेन हिललाई उत्कृष्ट घोषणा गरिएको थियो भने  डकुमेन्टी तर्फ जर्मनी निर्देशक सुसन ग्लोथको ‘उर्मिला माई मेमोरी इज पावरलाई । त्यसैगरी शर्ट फिल्म तर्फ निर्देशक विभुषण बस्नेत र पूजा गुरुङको ‘दद्या’, र स्पेशल जुरी मेन्सन अवार्ड तर्फ अमेरिकी निर्देशक एन्डी कक्रमको ‘शेर्पा स्ट्यु’ लाई पनि उत्कृष्ट घोषणा गरिएको थियो ।

उद्घाटनको चलचित्रको रुपमा रहेको ‘सेतो सुर्य’, समापनको चलचित्र ‘कालो पोथी’, नेपाली सिनेमा फर्केर हेर्दा अन्तर्गत प्रदर्शन गरिएको नवीन सुब्बा निर्देशित ‘नुमाफुङ’, छिरिङ रितार शेर्पा निर्देशित ‘मुकुण्डो’ र ग्लोबल पीस फिल्म फेस्टिवलको साइडबार तर्फका दुइवटा चलचित्रहरु प्रतिष्पर्धामा थिएनन् ।

युनिभर्सिटी अफ मेरील्याण्डको हफ थिएटरमा उद्घाटन भएको चलचित्र महोत्सवको समापन एएफ आई सिल्भर थिएटरमा भएको थियो । उत्कृष्ट घोषणा भएका चलचित्रहरुलाई नासो कम्यूनिटी अमेरिकाका केन्द्रीय अध्यक्ष गोपाल विश्वकर्मा, साउथ एसियन च्याम्बर अफ कमर्सका अध्यक्ष अलि राजा र जनसंपर्क समिति म्यारील्याण्ड च्याप्टरका अध्याक्ष राजेन्द्र सेन्चुरी र जुरी मण्डलले सयुक्त रुपमा पुरस्कार वितरण गरेका थिए ।

स्कट डेलीसी, गैरआवसीय नेपाली संघ अमेरिकाका अध्यक्ष केशव पौडेल लगायत उपस्थित नेतृत्वहरुले महोत्सवलाई बधाई तथा शुभकामना व्यक्त गरेका थिए ।
