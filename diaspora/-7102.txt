थाइल्यान्ड पुगेकी राष्ट्रपति भण्डारीको स्वागतमा दूतावासमा समारोह

काठमाडौँ । थाइल्यान्ड र श्रीलङ्काको पाँचदिने औपचारिक भ्रमणका लागि आज थाइल्यान्ड पुग्नुभएका राष्ट्रपति विद्यादेवी भण्डारीका सम्मानमा नेपालका लागि त्यहाँका राजदूत खगनाथ अधिकारी र श्रीमती अधिकारीले आज बैंककस्थित नेपाली दूतावासमा स्वागत समारोह आयोजना गरेका छन्। 

सो अवसरमा राष्ट्रपति भण्डारीले ठूलो सङ्ख्यामा उपस्थित नेपाली समुदायलाई सम्बोधन पनि गरे। समारोहमा सवारीमन्त्री केशवकुमार बुढाथोकी, राष्ट्रपतिका विदेश मामिलाविज्ञ डा मदनकुमार भट्टराई, परराष्ट्र सचिव शङ्करदास वैरागी, राष्ट्रपति कार्यालयका सचिव भूपेन्द्रप्रसाद पौडेललगायत नेपाल सरकारका उच्चपदस्थ अधिकारीको सहभागिता रहेको बैंककस्थित नेपाली राजदूतावासले जनाएको छ । 

राष्ट्रपति भण्डारी शनिबार बैंककबाट श्रीलङ्काको राजधानी कोलम्बोतर्फ प्रस्थान गर्ने कार्यक्रम छ । बुद्धजयन्तीका अवसरमा श्रीलङ्काले मनाउन लागेको संयुक्त राष्ट्रसङ्घीय वैशाख सम्मेलनको समापन समारोहमा राष्ट्रपति भण्डारी प्रमुख अतिथिका रुपमा सहभागी हुनुहुनेछ। यही वैशाख २९ गते श्रीलङ्काको राजधानी कोलोम्बोमा सुरु हुने सो सम्मेलनको समापन वैशाख ३१ गते श्रीलङ्काकाको दोस्रो ठूलो शहर क्यान्डीमा हुनेछ।
