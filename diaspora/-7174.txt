अमेरिकामा एच वी भण्डारी सम्मानित

बाल्टिमोर, अमेरिका-मेरिल्याण्डको बाल्टिमोर काउण्टीमा बसोबास गर्दै आइरहेका नेपालीमूलका युवा एच बी भण्डारी ‘बाल्टिमोर काउण्टी एशियन अमेरिकनल एक्सलेन्स अवार्ड’ बाट सम्मानित भएका छन् । सन् १९९२ देखि अमेरिकाले मे महिनालाई ‘एशियन प्यासिफिक अमेरिकन हेरिटेज महिना’ को रुपमा मनाउँदै आइरहेको छ र सोहि अवसरमा यस वर्ष बाल्टिमोर काउण्टीले भण्डारीलाई मे ९ मा सम्मानित गरेको हो । 

सम्मानित हुनेहरुमा भण्डारी लगायत उत्कृष्ठ पाँच एशियन मूलका अमेरिकीहरु रहेका छन्। काउन्टीका कार्यकारी प्रमूख केभिन कमेनेजले काउन्टी सरकारको तर्फबाट सो सम्मन प्रदान गरेका थिए । अवार्ड वितरण समाहरोहमा काउन्टीका अन्य निर्वाचित पदाधिकारी र काउन्टी परिषदका सदस्यहरु समेत सहभागी थिए ।

बाल्टिमोर काउण्टीको वेभ साइटका अनुसार यस प्रकारको सम्मान बाल्टिमोर काउण्टीमा बसोबास गर्ने त्यस्ता व्यक्तिहरुलाई प्रदान गरिन्छ जसको कामले ग्रेटर बाल्टिमोर काउण्टी क्षेत्रलाई उर्जा प्रदान गर्न सफलतापूर्वक योगदान प्रदान गरेको हुन्छ । साथै त्यस्ता उदाहरणीय व्यक्तित्वहरु जसले अरुको जीवनमा सकारात्मक परिवर्तन र डाइभर्सिटीमा रमाउन प्रेरणा प्रदान गर्दछ ।

नेपालीमूलका भण्डारी लगायत सो सम्मानबाट सम्मानित हुनेहरु भारतीय मूलका व्यापारी राजेश पटेल,कोरियाली मूलका अल्बर्ट किम,पाकिस्तानी मूलका नशारोग विशेषज्ञ डाक्टर आघा खान र फिलिपिनो मूलकी बेला सान्तोश ओवेन्स रहेका छन् । बाल्टिमोर काउण्टीमा आर्थिक तथा सामाजिक क्षेत्रमा उल्लेखनीय कार्य गरेकोले पाँच जनलाई सम्मानित गरिएको हो ।

एच वी भण्डारी अमेरिकाको राजनीति क्षेत्र अन्तर्गत डेमोक्रयाटिक पार्टीमा क्रियाशील रहेका छन् । उनी  योङ्ग डेमोक्र्याट अफ अमेरिका माइनरिटी ककसका पूर्व राष्ट्रिय सचिव समेत हुन् । नेपालको पर्वत जिल्लामा जन्मेका भण्डारी हाल बाल्टिमोरमा आफ्नो परिवार सहित बस्दै आइरहेका छन् । शिक्षण पेशामा आवद्ध भण्डारी हाल भाषा, साहित्य र संस्कृति विषयमा विद्यावारिधीको क्रममा छन् ।

उनी बाल्टिमोर काउण्टीको पैदलयात्री एवं साइकल चालकहरुको सल्लाहकार कमिटिको सदस्य समेत रहेका छन् । डेमोक्रयाटिक पार्टीमा नेपालीमूलका उदाउँदो युवा नेतृत्वकोरुपमा हेरिंदै गरिएका भण्डारी हाल डेमोक्रयाटिक पार्टीको डिस्ट्रिक्ट सिक्सका बोर्ड सदस्य समेत हुन् ।
आफू सम्मानित भएकोमा खुशी ब्यक्त गर्दै भण्डारीले  भने- निस्वार्थ भएर काम गर्नु पर्छ तर सम्मान पाउँछु कि भनेर होइन । अमेरिकाको जुनसुकै स्थानमा बसे पनि समुदाय र समुदायका मानिसको हितको खातिर काम गर्ने हो भने एक न एक दिन कामको कदर हुन्छ ।

उनी भन्छन् ‘हामी अमेरिकामा एक्सटेण्डेड आइडेण्टिटीको लागि आएका हौँ । समाजमा राम्रा, प्रेरणादायी र स्थानीय हितकालागी काम गर्ने हो भने समाजले हामीलाई चिन्छ र कदर गर्छ । हामी चिनिनु भनेको हाम्रो आवाज सुनिनु हो । हाम्रो आवाज सुनाउन सकेमा मात्र हामी जस्ता माइनरिटीको आवश्यकता र चाहना पुरा गराउन सक्छौँ यो अमेरिकामा पनि ।’

‘नेपालीहरुलाई यहाँको समुदाय देखि सरकारसम्म पुर्याउनको लागि एक भएर अगाडी बढ्नुको बिकल्प नरहेको भनाई भण्डारीको रहेको छ ।  । नेपालको एउटा जिल्ला वा भेग वा जाती वा धर्मका नाममा समूह खडा गरेर हाम्रा मनका रहर त मेटन सकिएला तर यहाँको आवश्यकता पुरा गर्न सबै नेपाली एक भएर हाम्रा आवाज बाहिर ल्याउने अयिभानमा आफू लागि परेको उनी बताउँछन् ।

आफूले पाएको यो सम्मान सम्पूर्ण नेपालीले पाएको सम्मानकोरुपमा हेरेका भण्डारी नेपाल र नेपालीहरुको परियच बढाउने र अमेरिकामा उनीहरुको अधिकार र क्षमतालाई बढाउन ‘स्टडी रिसर्च सेन्टर’ बनाउने सोचमा रहेका छन् ।

उनी विशेष गरि अमेरिकामा रहेका सबै नेपालीहरुको बीचमा सौहार्द एकताको आवश्यकता देख्छन् । नेपालको भौगोलिक इगोको झारलाई उखेली एकले गरेको राम्रो कामको सम्मान गर्दै, सिक्दै सम्पूर्ण अमेरिकामा सिंगो नेपालीको एउटै आवाज बनाएर मात्रै अमेरिकामा नेपालीलाई चिनाउन सकिने कुरामा विश्वास गर्छन् ।

भण्डारी भन्छन् ‘ हामीले युवा पुस्ताको लागि संघर्ष गर्नु पर्छ यहाँ । उनीहरुलाई अगाडि बढाउन हामीले समुदायमा पाइला चाल्नु पर्छ । हाम्रो आफ्नै नेपाली समुदाय भित्रमात्र सिमित नभइ अमेरिकी समुदायसंग घुलमिल गरेर हाम्रो उपस्थिति जनाउन सकेमा मात्र हामी चिनिने छौँ ।

नेपाली समुदायले एचवी भण्डारीलाई बाल्टिमोर काउण्टीको मात्र नभइ अमेरिकामा बस्ने सम्पूर्ण नेपालीहरुकोलागि समेत एक प्रेरणादायी सामाजिक युवा नेताको रुपमा हेरेको छ र उनले नेपालीको शीर उचो बनाउने काम गरेकामा खुशि व्यक्त पनि गरेको छ ।
