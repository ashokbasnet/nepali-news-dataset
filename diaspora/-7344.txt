 साइप्रसमा साकेला धुमधामका साथ मनाइयो

साइप्रस,निकोसिया- किराँत राईहरुको महान चाड साकेला नाचलाई साइप्रसमा रहेका राई समुदायले धुमधामका साथ मनाएका छन् ।
 
आप्रवासमा रहेपनि आफ्नो परम्परा तथा चाडबाडलाई जिवितै राख्न साइप्रसमा बसोबास गरिरहेका सबै राई समुदायले साइप्रसको निकोसियामा महान चाड साकेला नाच कार्यक्रमको आयोजना गरेका हुन् ।

साइप्रसमा बसोबास गर्ने सम्पूर्ण नेपाली समूदायलाई कार्यक्रममा उपस्थिती जनाइदिन राई समुदायले अनुरोध सहितको निमन्त्रण गरेको थियो । निम्तोलाई स्विकार्दै हिजो आइतबार मे १४ तारिखमा आयोजना गरेको साकेला नाच कार्यक्रममा अनुमान गरेभन्दा धेरै पाहुनाहरुको उपस्थिती रहेको आयोजकले जनाएको छ ।

राष्ट्र गीतबाट सुरु भएको कार्यक्रममा राई पोसाकमा सजिएका सबै दिदीबहिनीहरुले बिभिन्न साकेला गीतमा आफ्नो नाचकला प्रस्तुत गरेका थिए ।

साइप्रसमा यस प्रकारको कार्यक्रम पहिलो भएको आयोजकले जनाएको छ । आफ्नो परम्परा, संस्कृती, रितीरिवाज तथा भेषभूषाको जगेर्ना देश बाहिरै भएर पनि गर्न सकिने  उद्धेश्यका साथ यस्तो कार्यक्रमको आयोजना अव उप्रान्त नियमित गरिने पनि आयोजकले जानकारी गराएको छ ।

कार्यक्रमको संयोजन धुर्व तारा राई, सेरबहादुर राई, रमिला राई, संगम राई, एस्टीना राई, गोमा राई, सरमिला राई, निरु राई र बसुन राईले गरेका थिए ।
