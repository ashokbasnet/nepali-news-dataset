गायक रामकृष्ण ढकालको युरोप यात्रा

नेपाली माटो र भाषामा सर्वाधिक रुचाइएका सफल गायक रामकृष्ण ढकाल अहिले युरोप आइपुगेका छन । परिवार सहित आएका गायक ढकाल एक महिना युरोपका विभिन्न देशमा नेपाली समुदायद्धारा आयोजित सांगितिक कार्यक्रममा व्यस्त रहनेछन् । मे महिनाको २६ अर्थात जेठ १२ गते शुक्रबार जर्मनीको ह्यानोभरमा नेपाली समाज ह्यानोभर, अन्तराष्ट्रिय कलाकार मञ्च जर्मनी (शाखा) र गैर आवासीय नेपाली संघ (ब्रेमेन नेदरज्याक्सन) जर्मनीको संयुक्त आयोजनामा रामकृष्ण ढकाल सांगितक साँझ कार्यक्रमको आयोजना गरिएको छ । हानओभरसँगै युरोपको विभिन्न स्थानमा उनले छोरी रानीको साथमा सांगितिक प्रस्तुती दिने बताएका छन । ढकाल बाबुछोरीले ‘बाँचुन्जेलीलाई...’, ‘माया गर्नेको...’ जस्ता गीत युगल गाउनेछन् । नयाँ एल्बम ‘आवरण’ का गीतहरू पनि सुनाउने रामकृष्णले जानकारी दिए । सदाबहार गीतहरु ओराली लागेको...’, ‘बिहान उठ्नेबित्तिकै...’ जस्ता गीत त जहाँ गए पनि छोड्नै नमिल्ने उनको भनाइ छ । पछिल्लो एल्बमको बिक्रीबाट उठेको रकम समाजसेवामा लगाएका गायक ढकालले यस भ्रमणमा पनि समाजसेवाले नै प्राथमिकता पाउने बताए । विदेशमा रहेका नेपालीले आफ्नो देशको गीत संगित सम्बद्र्धनमा अतुलनिय योगदान पुर्याएकोमा आयोजकहरु समक्ष आभार ब्यक्त गरे । पछिल्लो समय विदेशमा हुने विभिन्न सांगितिक कार्यक्रमहरुले गीत संगितलाई उच्च स्थानमा पु¥याएको र कलाकारलाई बाँच्न सक्ने पनि बनाएको ढकालको बुझाइ छ ।
 


गायक ढकालको युरोप यात्रा र विशेषगरी ह्यानओभरमा हुने साँझ एक अविस्मरणिय साँझ बनाउने बताउँदै त्यसको तयारीमा रहेको अन्तराष्ट्रिय कलाकार मंचका अध्यक्ष एवं एनआरएनए जर्मनीका सांस्कृतिक संयोजक बेल गुरुङले बताए । साथै उनले युरोपबासी नेपालीलाई Roesebeckstraße 1, 30449 Hannover हुने सो कार्यक्रममा उपस्थित भई, नेपाली कला र संस्कृति जगेर्नाको लागि सहयोग गर्न र कार्यक्रम भव्य बनाउन पनि आग्रह गरेका छन । कार्यक्रमलाई थप मनोरञ्जनपूर्ण बनाउनको लागि स्थानीय कलाकारहरुको पनि बेजोड प्रस्तुती रहने गुरुङले जानकारी दिए । मे २६ साँझ पाँच बजे सुरु हुने सो कार्यक्रमका आगन्तुकहरुलाई नेपाली भोजनले स्वागत गरिने छ । कार्यक्रममा सहभागी हुनको प्रतीब्यक्ती २० युरो, विद्यार्थीलाई १५ युरो र परिवार ‘सहित सहभागी हुनेलाई ५० युरो दरको टिकट तोकिएको आयोजकले जनाएको छ ।

४३/०४४ सालदेखि गायनमा सुनिन थालेको रामकृष्ण ढकालको नाम अहिले पनि त्यति नै चर्चामा छ । लोकप्रिय गायक नारायणगोपालको अर्काे पुस्ताको रुपमा उनलाई लिइँदै आइएको छ । संघर्षको कठिन गोरेटोबाट सफलताको फराकिलो राजमार्गसम्म आइपुगेका रामकृष्णमा नेपाली गीति क्षेत्रले गर्व गर्दै आएको छ । सानो परिवारमा रमाउँदै धर्मपत्नी निलम र छोरी रानीको माया, सद्भाव लिंदै आफ्नो गायनयात्रालाई अगाडि बढाउँदै आएका रामकृष्ण ढकाललाई संगीत बुझ्नेहरुले एउटा व्यक्तिको रुपमा नभई संस्थाको रुपमा पनि हेर्छन् ।
