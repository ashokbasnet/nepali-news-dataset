न्यूह्यामसर नेपाली समाजमा गुरुङ

अमेरिकाको न्यूह्यामसर राज्यमा विगत लामो समयदेखि स्थापित नेपालीहरुको एकमात्र छाता संगठन न्यूह्यामसर नेपाली समाजले आगामी कार्यकालका लागि सोम गुरुङलाई अध्यक्षमा निर्वाचित गरेको छ । समाजको हालै सम्पन्न निर्वाचनले आगामी दूई बर्षका लागि गुरुङसहित अन्य पदाधिकारीहरुलाई निर्विरोध निर्वाचित गरेको हो ।

सन् २०१७–२०१९ कार्यकालका लागि निर्वाचित अन्य पदाधिकारीहरुमा उपाध्यक्षमा शान्ता विष्ट, महासचिवमा राम भण्डारी, कोषाध्यक्षमा कमल ढुंगाना र सह–सचिवमा माधव गुरुङ रहेका छन् । समितिका सदस्यहरुमा कुमार भट्टराई र दिल गुरुङ पनि निर्विरोध निर्वाचित भएका छन् । अन्य बाँकी पदाधिकारीहरुलाई सबै क्षेत्र, वर्ग र समुदायहरुको प्रतिनिधित्व हुने गरी नवनिर्वाचित अध्यक्षले आगामी महिना कार्यभार सम्हाले लगत्तै नियुक्त गर्नेछन् ।

नवनिर्वाचित पदाधिकारीहरुलाई शनिबार सम्पन्न बार्षिक साधारण सभामा निर्वाचन कमिटिका शम्भू गुरुङ, जयबहादुर खड्का र खड्ग गुरुङले प्रमाणपत्र प्रदान गरेका थिए । सभामा बोल्दै नवनिर्वाचित अध्यक्ष सोम गुरुङले सबै नेपालीहरुलाई समेट्दै राज्यमा स्थापित अन्य गैर नेपाली समुदायहरुसँगसमेत नेपाली समाजको सम्बन्ध विस्तार गर्नेमा आफूले महत्वपूर्ण भूमिका निर्वाह गर्नेमा जोड दिए ।

यसैगरी सभाले स्थानीय समाजसेवी इश्वरी भट्टलाई न्यूह्यामसर नेपाली समाजको आपतकालिन राहत कोषको संयोजकको रुपमा चयन गरेको छ । संयोजक भट्टले बाँकी अन्य सदस्यहरुलाई मनोनयन गर्नेछन् ।
यसैगरी सभाले महासचिव शान्ता विष्टले प्रस्तुत गरेको सांगठानिक प्रतिवेदन र कोषाध्यक्ष लाक्पा शेर्पाले प्रस्तुत गरेको आर्थिक प्रतिवेदनलाई एक मतले पास गरेको थियो ।  सभा समाजका वर्तमान अध्यक्ष रविन थापाको अध्यक्षतामा सम्पनन भएको थियो ।

सन् २०१० मा स्थापित समाजले राज्यमा नेपाली समुदायलाई लाभान्वित हुने विभिन्न कार्यक्रमहरु गर्दै आएको छ ।
