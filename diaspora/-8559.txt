क्यानडामा मनाइयो गणतन्त्र दिवस २०७४

क्यानडाको ओटवा स्थित नेपाली राजदूतावासले गणतन्त्र दिवस २०७४ धुमधामका साथ मनाएको छ ।

गणतन्त्र दिवस २०७४ को उपलक्ष्यमा नेपाली राजदूतावास, ओटवा, क्यानडाले  आज जेष्ठ १५ गते तदअनुसार मे महिनाको २९ तारिक का दिन नेपाली राजदूतावास परिसरमा एक स्वागत समारोहको आयोजना गर्‍यो।

गणतन्त्र दिवस समाहरोहमा उपस्थित अतिथिहरुलाई स्वागत गर्दै क्यानडाका लागि नेपालका राजदूत कालीप्रसाद पोखरेलले नेपाली जनताको लामो संघर्ष र वलिदानबाट प्राप्त गणतन्त्रका उपलब्धीहरुलाई संस्थागत गर्ने दिशामा नेपाल सरकार निरन्तर लागि परेको बताएका छन् ।

शहीदहरुप्रति श्रद्वाञ्जली अर्पण गर्दै राजदूत पोखरेलले राजनीतिक स्थायित्वसँगै आर्थिक विकासको गतिलाई पनि तिव्र बनाउनु आवश्यक भएको बताउँदैं नेपाल सरकारले गैरआवासीय नेपाली नागरिकता समेतका माध्यमबाट विदेशमा रहेका नेपाली समुदायलाई पनि मुलुकको विकासको मूलधारमा समेट्ने प्रयास गरेको जिकिर गरे । व्यपार, लगानी र पर्यटन प्रवर्द्वनको माध्यमबाट नेपाल-क्यानडाबीचको द्विपक्षीय सम्बन्ध मजबुत बनाउन क्यानडाका नेपाली समुदायले राजदूतावासलाई पुर्‍याएको सहयोगको राजदूत पोखरेलले  प्रसंशा गर्दै सहयोगी हातहरुलाई धन्यवाद दिएका छन् ।

कार्यक्रममा गैरआवासीय नेपाली संघ क्यानडाका उपाध्यक्ष सुरेन उप्रेतीले गणतन्त्र दिवसको उपलक्ष्यमा शुभकामना व्यक्त गर्दै उनले गैर आवासीय नेपाली संघले भूकम्पपछिको पुनःनिर्माण, लगानी लगायतका क्षेत्रमा क्रियाशील रहेको बताए । उनले गैरआवासीय नेपाली संघ क्यानडाले विभिन्न समयमा समुदायमा आईपर्ने अफ्ठ्याराहरुमा समेत सहयोग गर्दै आएको र भविष्यमा पनि यस्ता सहयोग जारी रहनेमा प्रतिबद्धता जनाए ।

त्यसैगरी, ओटवास्थित नेपाली समुदायको संस्था नेप्लिज् क्यानेडियन एशोसियसन अफ ओटवाका प्रतिनिधि श्री कमल महतले गणतन्त्र दिवस कार्यक्रम आयोजना गरेकोमा नेपाली राजदूतावासलाई धन्यवाद दिंदैं शुभकामना व्यक्त गरेका थिए ।  

नेपालको राष्ट्रिय गान बाट सुरु भएको कार्यक्रममा राजदूतले नेपालको राष्ट्रिय झण्डाको झण्डोत्तोलन गरेका थिए । उक्त अवसरमा  सम्पूर्ण ज्ञातअज्ञात शहीदहरुको संझानामा एक मिनेट मौन धारण समेत गरिएको थियो। कार्यक्रममा ओटवामा रहेका विभिन्न नेपाली संघ संस्थाका प्रतिनिधिहरु लगायत त्यहाँ बसोबास गर्ने नेपालीहरुको उल्लेखनीय सहभागिता रहेको थियो।
