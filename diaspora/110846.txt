दुबईमा तीजको रमझम (फोटो फिचरसहित)
लालबहादुर ढेंगा
अबुधावी । युएईस्थित कार्यरत नेपाली दाजुभाई तथा दिदीबहिनीहरुले प्रवासको भूमिमा पनि महिलाहरुको महान चाड हरितालिका तीज आफ्नै रितीरिवाजका साथ पारम्पारिक पहिरन रातो साडी र छड्के तिलहरी लगाएर तीजको गीत गाउदै विविध रंगारंग सांस्कृतिक कार्यक्रमका साथ मनाएका छन् । कार्यक्रम अर्घाखांची सम्पर्क समिति युएई र गुल्मी सेवा समाज युएईको संयुक्त आयोजनामा शुक्रबारका दुबईको इम्पिरियल सुईट होटलमा भएको हो ।
उक्त कार्यक्रमको प्रमुख अतिथिमा गुल्मी सेवा समाज युएईका अध्यक्ष लक्ष्मण भण्डारी रहनु भएको थियो भने कार्यक्रमको अध्यक्षता अर्घाखांची सम्पर्क समिति युएईका अध्यक्ष राजु खड्काले गर्नु भएको थियो । त्यस्तैगरी बिशेष अतिथिमा गायिका सम्झना लामिछाने र अन्य अतिथिमा विभिन्न संघ संस्थाका प्रतिनिधिहरु, समाजसेवी, व्यावसायी र पत्रकारहरु रहेको कार्यक्रमलाई पत्रकार उमाकान्त पाण्डेले संचालन गरेका थिए ।
स्थानीय कलाकार आशिकी पाण्डे, सविता आचार्य, विमला सापकोटा, बिष्णुप्रसाद आचार्य, सावित्रा ज्ञवाली, अमृता पौडेल र सृजना भण्डारीको समुह स्वागत गीतबाट थालनी गरिएको लगत्तै “परेली फरफर फरफरायो” तीजको गीतमा मौसमी केसीको नृत्यले हललाई तताउन सुरु गरेको थियो । “अहिलेको तीजमा ढल्की नाच्ने हो” गीतमा लक्ष्मी भुसाल र “ढक्क कपाल फर्काएर आउ” सृजना भण्डारीको नृत्य सेलाउन नपाउदै “आंसुले पिरतीको कुराले” भन्ने गीतमा माइनस प्लस संगौला र सीता केसीको युगल जोडी नृत्यले अझै सुनमा सगन्ध थपिदिएको थियो ।
नेपालबाट आएकी अतिथि कलाकार चर्चित लोक गायिका सम्झना लामिछाने रातो साडीमा सजिएर छड्के तिलहरीमा जब स्टेजमा प्रवेश गरिन सिटीको साथ स्वागत भएको थियो । म कुवारी कन्य केटी दुबईमा सोल्टीहरुको खोजीमा आएको भन्दै युवाहरुको दिल जित्न प्रयास पनि गर्दै थिइन् । गायिका लामिछानेको लागि दुबई नौलो थिएन । गत साल पनि युएईमा तीजको कार्यक्रमको लागि आएकी हुनाले सोल्टीहरु र दर्शकहरु पनि परिचित भइसकेका थिए । 
त्यस्तैगरी स्थानीय कलाकार नरेन्द्र भाटको नृत्य, “पिरती बस्यो सुस्तरी-सुस्तरी” को गीतमा शिला आलेको नृत्य, “बसे सानु आंसु नझारे” चुमान कांउछाको गीत, डम्बर नेपालीको नृत्य, “चन्द्र मुखी तारा” यमलाल पराजुलीको गीतले पनि निकै मनोरञ्जन दिएको थियो ।  सो अवसरमा आ-आफ्ना शुभकामना मन्तव्य राख्नेहरुमा गुल्मी सेवा समाज युएईकी महिला प्रमुख अमृता पौडेल, अर्घाखांची सम्पर्क समिति युएईका उपाध्यक्ष सम्रात ध्रुव केसी र प्रमुख अतिथि लक्ष्मण भण्डारी रहेका थिए भने कार्यक्रमका अध्यक्ष राजु खड्काले कार्यक्रमको विसर्जन गरेको थियो । 

