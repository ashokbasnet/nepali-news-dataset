मलेसियामा पनि मनाइयो तीज (फोटोफिचर)
रामचन्द्र नेपाल 
क्वालालम्पुर । नेपाली नारीहरुको महान पर्व हरितालिका तीज मलेसियामा पनि भव्यताका साथ मनाइएको छ । गैरआवासिय नेपाली संघ (एनआरएन) मलेसियाको आयोजनामा शनिवार क्वालालम्पुरमा भब्य रुपमा तीज कार्यक्रम सम्पन्न भएको हो । क्वालालम्पुरको वुकिविन्ताङमा रहेको होटल फेडरलमा भएको तीज कार्यक्रममा मलेसियामा रहेको सयौँ नेपालीहरुको सहभागिता रहेको थियो ।
गैरआवासिय नेपाली संघका महिला सदस्य सुभद्रा लिङदेनले कार्यक्रममा उपस्थित सवैलाई स्वागत गनुभएको थियो भने कार्यक्रममा नेपाली दूतावासका प्रथम सचिव दुरपदा सापकोटा, गैर आवासिय नेपाली संघ मलेसियाका अध्यक्ष शंकर वहादुर पौडेल,नेपाल एयरलायन्सका कन्ट्री मेनेजर रशु कार्की लगायतकाले शुभकामना मन्तब्य राख्नु भएको थियो । गैरआवासिय नेपाली संघ मलेसियाका महासचिव सुनिल चालिसेले कार्यक्रमको संचालन गर्नुभएको थियो ।
कार्यक्रममा नेपालीदेखि आएकी लोक दोहोरी गायिका सम्झना लामिछाने मगरले तीजका निकै मिठा-मिठा गीत गाएर सवैलाई नचाउनु भएको थियो । रातिको साढे ८ वजेदेखि शुरु भएको कार्यक्रम राति साढे ११ बजे सकिएको थियो । कार्यक्रमसंगै दर र सेलरोटी खुवाईएको थियो । महिलाहरु रातो साडिमा सजिएर स्टेजमै पुगेर छमछमि नाचेका थिए यस्तो दृश्य देख्दा सवैले आफुलाई स्वदेशमै रहेको भान परेको थियो ।





