एनआरएन एनसीसी चीनको सातौं वार्षिक कार्यक्रम सम्पन्न
ग्वाङ्गजौ । चीनको दक्षिणी आर्थिक प्रशासनिक केन्द्र ग्वाङ्गजौमा गैरआवासीय नेपाली संघ राष्ट्रिय समन्वय परिषद् (एनआरएन एनसीसी) चीनको सातौं वार्षिक कार्यक्रम सम्पन्न भएको छ ।
कार्यक्रममा बोल्दै प्रमुख अतिथि तथा एनआरएनका अध्यक्ष शेष घलेले ग्वान्जौमा नेपाली महावाणिज्य दूतावास स्थापनामा भएको ढिलाईबारे अर्को हप्ता नेपाल पुगेर परराष्ट्र मन्त्रिसँग छलफल गर्ने बताएका थिए ।
अध्यक्ष घलेले केही महिनाअघि निधन भएका संस्थाका निवर्तमान अध्यक्ष सुन्दर थापाको ब्यक्तित्व र संस्थाप्रतिको योगदानको कदर गर्दै सामूहिक पहलमा चीनमा सबै नेपालीहरुको एकमात्र साझा चौतारीको रुपमा विकास गरेकोमा प्रशंशा गरे ।
दलालबाट हङकङ र मकाउमा रोजगारीको प्रलोभन देखार्इ चीनको बाटो प्रयोग गर्दा अलपत्र धेरै नेपालीलार्इ नेपाली दूतावासको सहकार्यमा उद्धार गरेकोमा संस्थाको प्रशंसा गर्दै अध्यक्ष घलेले भौगोलिक दृष्टिले ग्वाङ्जौबाट बेइजिङ् भन्दा हङ्कङ् नजिक भएकाले हङङस्थित महाबाणिज्यदूतावास एनआरएनलार्इ कुटनैतिक परामर्शका लागि दुतावासमा पहल गर्ने बताए ।
एनआरएन चीनले स्थापना गरेको स्वर्गीय सुन्दर थापा स्मृति कोषमा दुई हजार अमेरीकी डलर सहयोग घोषणा गर्दै अध्यक्ष घलेले एनआरएनको नेपालमा निर्माणाधीन भवनमा थापाको नामबाट एउटा कोठा बनाउन सुझाब समेत दिए।
कार्यक्रमा हङकङस्थित नेपाली महाबाणिज्यदूत महेशप्रसाद दाहाल एनआरएन हङकङका अध्यक्ष दुर्गा गुरुङ र एनआरएन मकाउका अध्यक्ष सुदर्शन थापा पनि उपस्थित थिए । कार्यक्रममा हङकङ, मकाउ र नेपालबाट पनि अतिथि तथा यहाँ बसोबास गर्ने ब्यापारी, ब्यवसायी, कर्मचारी र विद्यार्थीको पनि बाक्लो उपस्थिति थियो ।
कार्यक्रममा गैरआवासीय नेपाली संघ चीनका महासचिव सुदेशकुमार झाले संस्थाको एक वर्षको वार्षिक प्रतिवेदन पेश गरे । उनले एनआरएनले गएको एक वर्षमा नेपालमा शिक्षा र स्वास्थ्यमा सक्दो सहयोग गरेको उल्लेख गरे ।
संस्थाले आगामी दिनमा पनि चीनमा बस्ने ब्यापारी, ब्यवसायी र विद्यार्थीहरुको सामूहिक हितमा सक्रिय हुने संस्थाका प्रवक्ता सागर न्यौपानेले बताए ।

