स्पेनमा बालनृत्यको उपाधि भण्डारीलाई
वसन्त रानाभाट
वार्सिलोना । अन्तराष्ट्रिय कलाकार मञ्च स्पेनको आयोजनामा सम्पन्न एकल बालनृत्य प्रतियोगिताको उपाधि दिब्या भण्डारीले जितेकी छन् ।
‘नेपाली कला र संस्कृति हाम्रो देशको गहना, संरक्षण प्रवर्द्दन र विकासका निम्ति नेपालीको चाहना’ मूल उद्घोषका साथ वार्सिलोनमा प्रतियोगिता सोमबार सम्पन्न भएको हो । प्रतियोगितामा सुस्मिता गिरीले दोस्रो र सोनिया खत्रीले तेस्रो स्थान हासिल गरे ।
उत्कृस्ट तीनलाई पुरस्कार एवम् सहभागी सबैलाई प्रमाणपत्र प्रदान गरियो । निणार्यकमण्डलका तीन सदस्यहरु तमु समाज स्पेनकी अध्यक्ष ज्योति गुरुङ, अशोक बराईली, भुवन अछामी र स्पेनखबर डटकमका प्रधान सम्पादक दीपक क्षेत्री, आमिक्स नेपालका रामोन भिलादोमातलाई सम्मान गरिएको थियो ।
 गैरआवासीय नेपाली संघ अन्तराष्ट्रिय समन्वय परिषद् स्पेनका सदस्य दीपक खरेलले उद्घाटन गरेको कार्यक्रममा संघ, संस्थाका प्रतिनिधिलगायत नेपाली समुदायको उपस्थिती थियो। कार्यक्रममा स्थानीय कलाकर्मीले गीत संगीत र नृत्यमात्र प्रस्तुत गर्दा दर्शक रमाएका थिए ।
मञ्चका संस्थापक अध्यक्ष राजेन्द्र लम्सालको अध्यक्षतामा सम्पन्न कार्यक्रममा महासचिव डीक कार्कीले स्वागत र सचिव प्रेम सापकोटाले कार्यक्रम सन्चालन गरेका थिए ।

