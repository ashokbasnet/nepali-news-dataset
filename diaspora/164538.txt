एनआरएन भवनका लागि अष्ट्रेलियाको न्यू साउथ वेल्सबाट ४० लाखको प्रतिबद्धता, अष्ट्रेलियाबाटै २ करोड उठाउने लक्ष्य
२९ जुन, काठमाण्डौ । हाम्रो घर, हाम्रै दायित्व भन्ने नाराका साथ काठमाण्डौमा गैरआवासीय नेपाली संघको आफ्नै कार्यालय भवन बनाउन अष्ट्रेलियामा आर्थिक संकलन अभियान थालिएको छ ।
एनआरएन अध्यक्ष शेष घलेको अगुवाईमा सुरु भएको भवन निर्माण अभियान अन्र्तगत एनआरएन अन्तराष्ट्रिय समन्वय परिषद्मा आबद्ध सवै ६८ वटै राष्ट्रिय समन्वय परिषद्लाई रकम संकलन अभियानमा परिचालन गरिएको छ ।
सोही अभियान अन्र्तगत अष्ट्रेलियामा करिव २ करोड रुपैयाँ संकलन गर्ने लक्ष्यसाथ बिभिन्न कार्यक्रम आयोजना गरिँदै छ ।
ओसियाना क्षेत्रमा कार्यक्रम ब्यबस्थापनको जिम्मा पाउनुभएका ग्लोबल इभेन्ट्स म्यानेजमेन्ट संयोजक एवं एनआरएन अष्ट्रेलियाका पूर्व अध्यक्ष गणेश केसीले अहिलेसम्म न्यू साउथ वेल्स क्षेत्रबाट मात्र करिव ४० लाख रुपैयाँको प्रतिबद्धता आइसकेको जानकारी दिनुभयो ।
एनआरएनए अष्ट्रेलिया र ओशियान रिजनका आईसीसी पदाधिकारी तथा सदस्यहरुको सहकार्यमा जुलाई ५ तारिकका दिन भवन निर्माणका लागि गाला डिनर कार्यक्रमको बिशाल तयारी भईरहेको उहाँले जानकारी दिनुभयो । ओशियाना रिजनका संयोजक बिष्णु हमाल, उपसंयोजक भोमा लिम्बु, एनआरएनए प्रबक्ता मन केसी, अन्तर्राष्ट्रिय यूवा उपसंयोजक कृष्ण गिरी, एनआरएनए अष्ट्रेलियाका महेन्द्र ओली, हरी रामजाली, प्रेम सापकोटा, दिनेश पोखरेल, स्वतन्त्र शाह, सिताराम घिमीरे, तोनु घोताने लगायतका एनआरएनए प्रतिनिधिहरुको आर्थीक संकलन कार्यमा सक्रिय सहभागिता रहेको छ ।
आयोजकहरुले गैरआवसीय नेपालीको शान, पहिचान, गौरव र एकताको प्रतिक निर्माण हुन लागेको भवनका लागि शुरु गरिएको अभियानमा सबैलाई सहयोग गर्न अपिल समेत गरेका छन् । एनआरएनए केन्द्रिय अध्यक्ष घलेको प्रमुख आतिथ्यमा सिड्नीमा हुने कार्यक्रममा धेरै भन्दा धेरै आर्थीक संकलन गर्ने लक्ष्यसहित सामाजिक संजालमा लगायत प्रचार प्रसारलाई तिब्र बनाईएको जनाईएको छ । सिड्नी पश्च्यात १२ जुलाईमा क्यानवेरा, १८ जुलाईमा ब्रिशवेन र २६ जुलाईमा मेलवर्नको समेत कार्यक्रम तय भईसकेको बताईएको छ ।



