जनसम्पर्क समिति क्यानडाले क्रियाशील सदस्यता वितरण गर्ने
टोरन्टो । नेपाली जनसम्पर्क समिति क्यानाडाले नेपाली काँग्रेसको क्रियाशील सदस्यता २७ जुलाईबाट वितरण गर्ने भएको छ। छिट्टै समितिको अधिवेशन गर्ने योजना अनुरुप साधारण सदस्यता र क्रियाशील सदस्यता वितरण हुन लागेको हो। नेपाली जनसम्पर्क समितिका अनुसार २७ जुलाइमा ओन्टारियो प्रान्तको मिसिसागा नगरस्थित वाइल्डवूड पार्कमा हुन गैरहेको बार-बी-क्यु कार्यक्रमबाटै सदस्यता वितरणको थालनी गरिने छ।
जनसम्पर्क समिति क्यानडाका अध्यक्ष बुद्धि प्रकाश ओलीले सदस्यता खुल्ला गरिएको बताउँदै सदस्यता लिन क्यानडामा बस्दै आइरहेका लोकतन्त्रबादी तथा नेपाली काँग्रेसजनहरुलाई अनुरोध गरेका छन्। उनले यो कांग्रेस महाधिबेशनलाई लक्षित गरेर भन्दा पनि डायस्पोरामा स्थापित नेपाली जनसम्पर्क समितिको संस्थागत विकास र विभिन्न कारणले प्रवासिएका काँग्रेसजनहरुलाई एकताबद्ध गराउनु नै सदस्यता वितरणको प्रमुख लक्ष्य रहेको बताए।
‘क्यानेडियन रजिष्ट्रड यो संस्था जसले कानुनी मान्यता पाएको १८ महिना भित्र साधारण सभा गरिसक्नु पर्ने प्रावधान छ।  समितिले अधिबेशनको मिति भने किटान गरिसकेको छैन। जनसम्पर्क समितिका पदाधिकारी एवं सदस्यहरुलाई आफ्नो अनुकुल समयमा सम्पर्क गरेर आवेदन भर्न सकिने छ। कांग्रेसले ५ बर्षअघि औपचारिक निर्णय गरी जनसम्पर्क समितिहरुलाई पनि जिल्ला समिति सरहको मान्यता र व्यहार गर्ने नीति अख्तियार गरेपछि प्रवासका यी समितिले अवसर पाएका हुन्।
कांग्रेसको नोभेम्बर,२००९ मा सम्पन्न महासमितिको बैठकले प्रवास इकाइको वैधानिक मान्यता प्राप्त नेपाली जनसंपर्क समितिहरुलाई महाधिवेशनमा महासमिति सदस्य र महाधिबेशन प्रतिनिधिको मान्यता दिने निर्णय गरेको थियो।

