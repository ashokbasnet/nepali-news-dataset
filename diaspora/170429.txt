अटवामा भानुभक्त जयन्ती मनाईयो
अटवा । अन्तराष्ट्रिय साहित्य समाज (अनेसास) अटवा, क्यानडाको आयोजनामा  क्यानडाको राजधानी अटवामा आदिकवि भानुभक्त आचार्यको दुईसयौं जन्मजयन्ती सम्पन्न भएको छ । कार्यक्रममा कविता बाचनका साथसाथै आदिकवि आचार्यले नेपाली भाषा र साहित्यमा पुर्याउनुभएको योगदानको चर्चापरिचर्चा गरिएको थियो ।
अनेसास अटवाका अध्यक्ष हरि न्यौपानेको अध्यक्षतामा सम्पन्न कार्यक्रममा समाजका उपाध्यक्ष कमल कोइरालाले आदिकवि भानुभक्त आचार्यको जीवनी र नेपाली भाषा साहित्यमा उहाँले पुर्याउनुभएको योगदानको चर्चा गर्नुभएको थियो भने सदस्य डा. गोविन्द दाहालले आदिकवि भानुभक्त आचार्यको योगदानबाट वर्तमान समाजले सिक्नुपर्ने कुराहरुका बारेमा प्रकास पार्नुभएको थियो । कार्यक्रममा आदिकविको स्मरणका साथसाथै समसामयिक विषयमा कविकवयत्रीहरुले कविता प्रस्तुत गर्नुभएको थियो ।
 समाजका सल्लाहकारहरु कृष्णहरि गौतम र भरत श्रेष्ठ, अध्यक्ष हरिराज न्यौपाने, सदस्यहरु सुरेन उप्रेती र तारा उप्रेती लगायत लिलावती न्यौपाने, दिलिप दुलाल, तुलसा खरेल, कन्चन गौतम  विद्यालयमा अध्यनरत भाई बहिनीहरु कृषिर न्यौपाने, जेसन सिंखडा, आरोह उप्रेती, आयुसी रेग्मी, आस्पद भट्टराई र अलिसा रेग्मीले आ-आफ्नो कविता प्रस्तुत गर्नुभएको थियो ।
कार्यक्रममा समाजका सल्लाहकार राधा बस्न्यातले बोल्नुहुँदै समाजले प्रबासबाट नेपाली भाषा र साहित्यको विकासका लागि सवैसँग समन्वय गर्नुहुँदै अगाडी बढ्नुपर्नेमा जोड दिनुभयो भने अर्का वक्ता सल्लाहकार कृष्णहरि गौतमले नेपालमा धेरै भाषा रहेको र यसको जगेर्ना सवै मिली गर्नुपर्ने बताउनुभयो । समाजका अध्यक्ष हरि न्यौपानेले आगामी दिनहरुमा अनेसास, अटवाले अझ बढी सक्रिय भई नेपाली भाषा र साहित्यको विकास र प्रवर्धन गर्न कार्यक्रम ल्याउने बताउनुभयो । 
कार्यक्रममा कविता प्रस्तुत गर्ने विद्यालयमा अध्यनरत विद्यार्थीहरुलाई मेदनी खरेल र विष्णु कमला भट्टराईले समाजको तर्फबाट सान्तवना पुरस्कार वितरण गर्नुभएको थियो ।
सल्लहकार  द्वय  राधा बस्न्यता  तथा  कृष्णहरीगौतम बाट  भानुभक्तको तस्विरमा माला र अविर अर्पन गर्नुका साथै पानसमा बत्ती बालेर शुरुभएको कार्यक्रमलाई सस्थाका सचिब सन्तोष बराल ले सन्चालन गर्नुभएको थियो भने महा सचिबयोगेन्द्र भट्टराईले स्वागत मन्तब्य राख्नुभएको थियो । कार्यक्रमको अन्त्यमा जलपानको ब्यबस्था गरिएको थियो ।
 

