लण्डनमा नेपाली महिलाहरुको फोरम गठन
लण्डन । नेपाली महिलाहरुले भोग्नुपरेका प्रसुती सम्बन्धी समस्या लगायत महिला स्वास्थ्यमा सघाउन बलायतमा बस्ने गैरआवासीय नेपाली महिलाहरु संगठित भएका छन् । गैरआवासीय नेपाली संघ युकेमा आबद्ध महिलाहरुको पहलमा आइतवार लण्डनमा वुमन फोरम गठन गरिएको फोरमकी संयोजक बबिता लामाले जानकारी दिइन् ।
एनआरएन युकेको महिला विभाग प्रमुख लामाको पहलमा गठन भएको फोरममा बेलायत बसोबास गरिरहेका महिला र विशेष गरि नर्सहरु आबद्ध छन् । फोरम गठनका अवसरमा एनअारएन युकेका उपाध्यक्ष शान्ति थापा कुँवर, सदस्य कुमारी गुरूङ, युवा संयोजक श्रद्धा गुरूङ लगायतको उपस्थिति थियो ।  यो फोरमले नेपालमा महिला स्वास्थ्य सम्बन्धी शिविरहरु सन्चालन गर्ने लक्ष्य राखेको पूर्व महिला संयोजक संगिता मरहठ्टाले जानकारी दिइन् । फोरम गठनमा बविता लामा र संगिताले पहल गरेका थिए ।
उनको पहलमा यसअघि पनि मिसन टु हेल्प नेपाल लगायत संस्थाले निःशुल्क स्वास्थ्य शिविरहरु सन्चालन गरेका थिए । विशेष गरि प्रस्सुति व्यथाका कारण वर्षेनी सयौं महिलाहरुले अकालमा ज्यान गुमाउने गरेकाले फोरमले त्यस्ता क्षेत्रमा आफ्ना कार्यक्रम लैजाने योजना बनाएको उनले जानकारी दिइन् ।


