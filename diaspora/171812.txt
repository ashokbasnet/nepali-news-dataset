बेलायतमा १०० औँ वीपी जयन्ति मनाइयो
लण्डन । साहित्यकार वि.पी कोइरालाको १०० औं जन्म जयन्ती तथा नेपाली साहित्य र आख्यानको विषय एक साहित्यिक कार्यक्रम भव्यताका साथ सम्पन्न भएको छ । अन्तर्राष्ट्रिय नेपाली वाङ्गमय प्रतिष्ठान बेलायतको आयोजनामा साउथहल, लन्डनमा आइतबार अध्यक्ष विकल चन्द्र आचार्यको सभापतित्व एवम् प्रमुख अथितिहरु नेपाली दूताबासका कार्यबाहक राजदूत तेजबहादुर क्षेत्री र नेपाली साहित्यकार तथा संस्कृतिविद् प्रोफेसर तुलसी दिवसले आसन ग्रहण गर्नु भएको थियो ।
कार्यक्रममा नेपालबाट आउनु भएका अथितिहरु कवि तथा महाकाव्यकार नरेन्द्र परासर,समाजसेवी दिक्षा चापागाई, दिर्घ शिक्षा सेवी तथा समाज सेवी रामचन्द्र आचार्य, विविसी नेपाली सेवाका पूर्व कार्यक्रम प्रमुख खगेन्द्र नेपाली, विविसी नेपाली सेवाका सुमन खरेल, गायिका सितु खरेल, गोर्खाली समाजका अध्यक्ष भरत क्षेत्री, नेपाली कांग्रेस जनसम्पर्क समितिका विज्ञान प्रसाई,डम्बर गिरि लगायत विभिन्न संघसंथाका प्रतिनिधिहरूको उल्लेख्य रुपमा उपस्थिति थियो ।
साहित्यकार तथा संस्कृतिविद् प्रोफेसर तुलसी दिवसले प्रवासी भूमिमा अन्तर्राष्ट्रिय नेपाली वाङ्गमय (अनेवा) यस्तो कार्यक्रम आयोजना गरेकोमा विशेष धन्यवाद दिँदै नेपाली साहित्य र संस्कृतिलाई बचाउन गरेको यस्ता कार्यक्रमले प्रवासी समाजमा ठुलो महत्व पूर्ण भूमिका खेल्ने छ भन्नु भयो । मन्तव्यको क्रममा उहाँले आजको युगमा नेपाली संस्कृति र साहित्य लाई बचाऊन अब युवा साहित्यकारहरु स्वदेश अथवा विदेश सबै ठाउँबाट आ- आफ्नो क्षेत्रमा पहल गर्दै अगाडी बढ्नुपर्ने आबश्यकता रहेको छ भन्नु भयो । भाषा – साहित्यको कुनै सिमाना नहुने, भाषा – साहित्य र संकृतिले नै नेपाल र नेपालीको परिचय बचायर राख्ने छ भन्दै नेपाली साहित्यको क्षेत्र धेरै ठुलो रहेकोछ भन्नु भयो । वि.पी कोइराला को १०० औं जयन्ति मनाउनु केवल विपी कोइरालाको सम्झना मात्रनभयर नेपाली साहित्य लाई बचाउनु पनि हो भन्दै विपी कोइरालाको साहित्यक जीवनीको बारेमा विभिन्न कुराहरु माथि चर्चा गर्नु भयो ।
आफ्ना विभिन्न कृतिका केही साहित्यिक रचना वाचन गर्दै आगामी दिनमा अन्य देशमा रहेका नेपालीहरुले पनि यस्तो खालको कार्यक्रम गरेर नेपाली साहित्यको जगेर्ना गर्न लागि पर्ने छ भनेर अपेक्षा गर्नु भयो । कवि तथा महाकाव्यकार नरेन्द्र परासरले आफ्ना कृतिहरुको वाचन गरेर सबैलाई मन्त्र मुग्ध पार्दै नेपाली साहित्यमा विपी कोइरालाको अग्रणी स्थान रहेको छ भन्दै विपी कोइरालालाई राजनीतिको दृष्टिबाट मात्र हेरेमा गलत हुने भन्दै विपी नेपाली साहित्यको एक धरोहर हो भन्नु भयो ।
 नेपालका सम्भवत : सर्वश्रेष्ठ राजनैतिक दुरद्रष्टा विपी कोइरालाको आत्मवृत्तान्तलाई नेपालको पहिलो अडियो पुस्तकको रुपमा आफ्नो स्वरमा प्रकाशित गर्न पाउनु मेरो सौभाग्य थियो भन्दै खगेन्द्र नेपालीले विपीको अडियो पुस्तक र साहित्यको बारेमा छोटो विचार राख्नु भएको थियो । कार्यक्रममा समाजसेवी दिक्षा चापागाईलाई अनेवा बमबहादुर केसी नामक रु २०,००० राशीको पुरस्कारबाट सम्मान गरियो भने पत्रकार चिरण शर्मा लगायत विभिन्न ब्यक्तिहरुलाई कदर पत्र दिएर सम्मान गरिएको थियो । कार्यक्रममा समापन मन्तव्य महासचिब जया लक्ष्मी राईले दिनुभएको थियो भने कार्यक्रम संचालन उपाध्यक्ष गोपी कृष्ण प्रसाईले गर्नु भएको थियो ।


