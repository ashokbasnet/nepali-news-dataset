शिकागोमा नेपालीहरुको समर कार्यक्रम सम्पन्न
सन्ध्या राई 
शिकागो । शिकागोस्थित नेपालीहरुको सामूहिक संस्था शिकागो ल्याण्ड नेपाली फ्रेण्डशिप सोसाइटीले समर कार्यक्रम सम्पन्न गरेको छ । नेपालको विभिन्न स्थानबाट आएर शिकागोमा बसोबास गर्दै आाएका तथा भर्खरै आएका सम्पूर्ण नेपालीहरुबीच भेटघाट गराइ एक आपसमा भातृत्वको बिकास गराउने उद्देश्यले हरेक वर्ष सोसाइटीले कार्यक्रमको आयोजना गर्दै आएको हो ।
कार्यक्रममा खेलकुदको बिकास गर्ने उद्देश्यले फुटबल, भलिबल, बास्केटबल, दौड जस्ता खेलहरुको आयोजना गरिएको थियो । त्यसैगरी नेपाल सम्बन्धि जानकारी बढाउने तथा बौद्धिक बिकास गर्ने उद्देश्यले नेपालकै विषयमा आधारित प्रश्नहरुका साथमा हाजिरी जवाफ प्रतियोगिता गरिएको थियो । सहभागी सम्पूर्णलाई मनोरञ्जन गराउन म्युजिकल चेयरको समेत आयोजना गरिएको थियो । सम्पूर्ण खेलकुदको संयोजन संस्थाका सदस्य तथा नेपालका भूतपूर्व राष्ट्रिय तेक्वाण्डो खेलाडी गणेश थापाले गर्नु भएको थियो ।
सो अवसमा आयोजित हरेक खेलदक्षहरुको सुपरिवेक्षणमा सम्पन्न भएको थियो । नेपालका भूतपूर्व राष्ट्रिय फुटबल खेलाडी देवनारायण चौधरीले फुटबलको संयोजन गर्नुका साथै एम्पायर पनि हुनुहुन्थ्यो । त्यसैगरी भलिबल एम्पायर संस्थाका सल्लाहकार चन्नु प्रसाद भट्टराई, म्युजिकल चेयरका लागि संस्थाका उपाध्यक्ष काशीप्रसाद सिंह, दौडको लागि संस्थाका उपाध्यक्ष बेनी माधव कँडेल रहनु भएको थियो । त्यसैगरी बास्केट तथा पुरुष भलिबलको एम्पायर सचिव सुरज घिमिरे रहनु भएको थियो भने हाजिरी जवाफको लागि साधारण सदस्य डोरेन्द्र अधिकारी रहनु भएको थियो । बालबालिकाहरुको लागि पनि छुट्टै खेलकुदको व्यवस्था गरिएको थियो ।
हरेक खेलका प्रथम स्थान हासिल गर्नेलाई गोल्ड मेडल, दोस्रोलाई सिल्भर मेडल, तेस्रोलाई ब्रोन्ज मेडल तथा प्रमाण प्रदान गरिएको थियो । विजयी खेलाडीहरुलाई संस्थाका बर्तमान अध्यक्ष टेकबहादुर केसी, उपाध्यक्ष बेनीमाधब कँडेल तथा निवर्तमान अध्यक्ष खेम पाठकले मेडल तथा प्रमाणपत्र वितरण गर्नु भएको थियो । उक्त खेलहरुमा सहभागीमध्ये भलिबल, बास्केटबल, फुटबल र सय मिटर दौडमा प्रथमहुँदै गणेश थापा सर्वोत्कृष्ट खेलाडी घोषित हुनुभएको थियो ।
कार्यक्रमको अन्त्यमा संस्थाकाअध्यक्ष के सीले सबै सहभागीहरु लगायत खेलाडी, संयोजक, रेफ्री, चन्दादाता तथा स्वयंसेवकहरुलाई धन्यबाद दिनु भएको थियो । हरेक वर्ष यसरी नै गरिने यो कार्यक्रममा सम्पूर्ण नेपालीहरुलाई एकै थलोमा भेला गराई मनोरञ्जन गराउनुका साथै आपासी सदभाव कायम गराउने संयोजक थापाले बताउनु भयो ।

