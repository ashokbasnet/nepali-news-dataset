कतारबाट चार बर्षपछि मृतकका परिवारलाई ४० लाख क्षतिपूर्ति
घनश्याम पराजुली 
दोहा । रोजगारीको शिलशिलामा कतार आएका बेला ज्यान गुमाएका स्याङ्गजा बिचारी चौताराका दलबहादुर बिकका पीडित परिवारले चार वर्षपछि क्षतिपूर्ति पाएका छन् । रोजगारीका लागि कतार आएको तीन महिनामै कतारमा सडक दुर्घटनामा परि सन् २०१० जुलाईमा दलवहादुरले ज्यान गुमाएका थिए ।
४ बर्षपछि कतारको अदालतले मृतकको पक्षमा सुनुवाई गरेपछि मृतक विककी श्रीमती दिल कुमारी बिकलाई कतारी रियाल १ लाख ५९ हजार ८ सय ६० क्षतिपूर्ती स्वरुप बिमा कम्पनीले दिएको हो ।  विकको परिवारिक अवस्थालाई मध्यनजर गर्दै स्यासस बिचारी चौतारा ईकाई कतारले सन् २०१० मै ४ लाख संकलन गरि मृतकका परिवारलाई राहात स्वरुप पठाएको थियो ।
कम्पनीले दिएको रकम संस्थाका उपाध्यक्ष प्रकाश पौडेल नेपाल गएको बेलामा स्यासस अन्तराष्ट्रिय समन्वय समितकिा अध्यक्ष अनन्त कुमार श्रेष्ठ, सचिव मेघ प्रनेश लगायतका व्यक्तिहरुको रोहवरमा मृतकका परिवारलाई हस्तान्तरण गरेको स्यासस बिचारी चौतारा ईकाई कतारका अध्यक्ष बम बहादुर कार्कीले बताए ।
बिमा कम्पनीबाट क्षतिपूर्ति स्वरुप पाएको रकमले मृतकका परिवारलाई भविश्यमा सहज होस भन्ने उद्धेश्य अनुरुप २० लाख जिल्लास्थित कृषि विकास बैकको मुद्धती खातामा पाँच बर्षका लागि जम्मा गरिएको छ भने बाँकी रकम गरिमा विकास बैँकमा जम्मा गरिएको अध्यक्ष कार्कीले बताए ।
विभिन्न माध्यमबाट सहयोग गर्ने संस्थाका संरक्षक पे्रम नेपाली, संस्थापक अध्यक्ष खड्कबहादुर नेपाली , नेपाली दूतावास कतार लगायत सम्पूर्णलाई अध्यक्ष कार्कीले धन्यवाद प्रकट गरेका छन् ।


