सिड्नीमा रक्षा बन्धन
सिड्नी । नेपालीहरुको बाक्लो उपस्थिति रहेको अष्ट्रेलियाको सिड्नीमा विधि पूर्वक रक्षा बन्धन सम्पन्न भएको छ । सिड्नीमा सक्रिय रहेको नेपालीहरुको हिन्दू समुदाय ‘नेप्लिज हिन्दू सोसाइटी’ले विधि पूर्वक जनै मन्तर्ने र यज्ञोपवित ग्रहण कार्यक्रम आयोजना गरेको थियो ।
गिलफोल्डमा सोसाइटीले आयोजना गरेको रक्षा बन्धनमा नयाँ जनै फेर्ने तथा रक्षा बन्धनका लागि सिड्नीका विभिन्न स्थानमा बसोबास गर्ने नेपालीहरु पुगेका थिए । जनैपूणिर्मा तथा रक्षा बन्धनका लागि आउनेहरुका लागि सोसाइटीले प्रसाद वितरण समेत गरेको थियो । जनै फेर्न र रक्षा बन्धनका लागि पुगेकाहरुलाई पण्डित बासुदेव पौडेल र प्रकाश ढोडारीले वैदिक मन्त्रोच्चारण सहित रक्षा बन्धन लगाइदिएका थिए ।
सोसाइटीका उपाध्यक्ष भिमप्रसाद पौडेलले अष्ट्रेलियामा रहेका नेपालीहरुलाई धर्म, संस्कृति सहज रुपमा मान्न सक्ने वातावरण बनाउन आफूहरु लागिरहेको बताए । पौडेलले रक्षा बन्धनका क्रममा संकलन हुने रकम सुनकोसीका बाढी पीडितलाई प्रदान गर्ने बताए । नेप्लिज हिन्दू सोसाइटीले अष्ट्रेलियाका विभिन्न भागमा रहेका नेपालीलाई वैदिक पूजा तथा संस्कारलाई नेपालमा जसरी नै आयोजना साथै मनाउन सजिलो बनाउँदै आएको छ । सोसाइटीले अष्ट्रेलियामा नै पण्डितको पनि व्यवस्था गरेको छ । 

