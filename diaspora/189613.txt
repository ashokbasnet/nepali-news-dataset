फिनल्याण्डमा ६० वटा नेपाली रेष्टुरेन्ट

हेल्सिन्की । नेपालीहरु विदेशमा रोजगारका लागि मात्रै जादैनन्, विदेशीहरुलाई रोजगार समेत दिएका छन् । उत्तरी युरोपको एक समृद्ध देश फिनल्याण्डमा २५ सय  भन्दा बढी नेपाली छन् ।
फिनल्याण्डमा रहेको होटेल रेष्टुरेन्टमध्ये ६० वटा भन्दा बढी नेपाली रेष्टुरेन्ट छन् । फिनल्याण्डको राजधानी हेल्सिन्कीमा मात्रै २५ वटा नेपाली रेष्टुरेन्ट रहेका छन् ।
रोजगारीकै सिलसिलामा फिनल्याण्ड पुगेका नेपालीहरुले रोजगार गरी कमाएको पैसाले आफै रोजगार थालेका हुन् । नेपालीहरुले सञ्चालन गरेका हेल्सिन्कीका रेष्टुरेन्ट मध्ये माउन्टेन रेष्टुरेन्ट निकै प्रसिद्ध रहेको छ । हेल्सिन्कीसँगै जोडिएको सहर एस्पोमा रहेको ठमेल रेष्टुरेन्ट पनि उत्तिकै चर्चामा रहेको छ । राजधानी हेल्सिन्कीसँग जोडिएको भान्तामा रहेका तीन नेपाली रेष्टुरेन्टमध्ये सगरमाथा रेष्टुरेन्ट चर्चित छ ।
फिन्ल्याण्डमा रहेका नेपालीहरुलाई त यहाँका नेपाली रेष्टुरेन्टहरुले आफ्नै देशमा गएको अनुभूति दिलाउँछ नै, यहाँ नागरिकहरुलाई पनि नेपाली रेष्टृुरेन्टहरुले नेपाल गएको अनुभूति दिलाउने होटल सञ्चालन गर्दै आएका नेपाली ब्यवसायीहरु ।
फिनल्याण्डका अन्य सहरहरु युभआस्कुला, ताम्पेरे, कोपीई, लहातीमा पनि नेपाली रेष्टुरेन्टहरु प्रसस्त छन् ।
होटलमा काम गर्ने नेपाली कामदार बढी 
फिनल्याण्डमा अधिकांश होटलमा काम गर्न कै लागि अधिकांश नेपालीहरु आउने गरेका छन् । नेेपाली कुकलाई भिसा पाउन पनि निकै सजिलो हुने भए पनि अन्य कामदारको लागि भने भिसा पाउन निकै गाह्रो हुने गरेको फिनल्याण्डका नेपालीहरु बताउँछन् ।

युरोपियन मुलुक फिनल्याण्डमा युवाहरु मात्र होइन, युवतीहरु पनि रोजगारीको सिलसिलामा फिनल्याण्ड आएका छन् । प्रायः युवतीहरु नर्स तथा घरेलु कामदारको रुपमा आउने गरेको गैरआवासीय नेपाली संघ फिनल्याण्डले जनाएको छ ।
पूर्वमा रुस, पश्चिममा स्वीडेन, दक्षिणमा बाल्टिक सागर तथा उत्तरमा नर्थ पोललाई छुन खोजेको फिनल्याण्ड केही समय जर्मनी नाजीहरुसँगको युद्ध र स्वीडेन अनि रुससँगको युद्ध तथा आफ्नै गृहयुद्धका कारणपछि परेको थियो । फिनल्याण्ड सन् १९१७ मा स्वतन्त्र भएको हो ।
नेपालको भन्दा थोरै ५५ लाख मात्रै जनसंख्या रहेको फिनल्याण्डमा ६ महिना भन्दा बढी समय हिउँले ढाकिएको हुन्छ । २५ सय भन्दा बढी नेपालीहरु बसोबास गर्दै आएको फिनल्याण्डमा पछिल्लो समय विद्यार्थी तथा कामदार भिसामा आउनेको संख्या भने बढ्दै गएको छ ।
तलबको २५ प्रतिसत कर बुझाउँछन् नेपाली
रोजगारीको शिलशिलामा फिनल्याण्ड आएका नेपालीहरुले आफूले पाएको तलबको २५ प्रतिशत कर बुझाउने गरेका छन् । होटलमा काम गर्नेले ‘टिप्स’ पाउने भएकाले कर बुझाए पनि खासै समस्या नपरेको बताउँछन् । ‘मासिक दुई लाख सम्म कमाई हुने गरेकोमा ५० हजार भन्दा बढी त यहाँको सरकारलाई नै कर बुझाउनु पर्छ,’ हेल्सिन्कीमा होटलमा काम गर्दै आएका नवलपरासीका चुडामणी कंडेलले भने-‘आम्दानी राम्रै भएकाले राज्यलाई ठूलै रकम कर बुझाउँदा पनि फरक पर्दैन ।’
विश्वकै उत्कृष्ट शिक्षा 
फिनल्याण्डमा विश्वमै उत्कृष्ट शिक्षा भएको मानिने भएकाले पनि नेपाली विद्यार्थीहरुको आकर्षण पनि बढी रहेको छ । यहाँ प्राथमिक शिक्षादेखि विश्वविद्यालय शिक्षा सम्म नै निःशुल्क रहेको एनआरएन फिनल्याण्डका अध्यक्ष बालकृष्ण श्रेष्ठ बताउँछन् ।
विद्यार्थी भिसामा रहेकाहरुले सामान्यतया हप्ताको २५ घण्टासम्म काम गर्न सक्ने ब्यवस्था यहाँको सरकारले गरेको छ । रोजगारीको लागि भने फिनल्याण्डमा उद्योग/ब्यवसाय सञ्चालन गरेका नेपाली तथा गैर नेपालीको सहयोगमा मात्रै कामदार भिसामा नेपालीहरु आउने प्रचलन रहेको देखिन्छ ।

