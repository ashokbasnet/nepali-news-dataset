अमेरिकी अदालतमा पुग्यो नेपालीको ‘पँधेरे झगडा’
११ असोज, काठमाडौं । अमेरिकामा रहेका नेपालीहरुको संस्था ‘एसोसिएसन अफ नेप्लिज इन अमेरिका’ -एएनए)का पदाधिकारीलाई अवैधानिक भनेर टिप्पणी गरेको आरोपमा त्यहाँ रहेका एक नेपालीले दुईवटा अदालतमा मुद्दा खेप्नुपरेको छ ।
दश वर्षदेखि अमेरिकामा बस्दै आएका काठमाडौं निवासी विनोदकुमार नेपाललाई अमेरिकामै रहेका केही नेपालीले गत सालदेखि नै मुद्दा हाल्न थालेपछि उनी लुकीलुकी हिँड्न बाध्य भएका छन् ।
विनोदको दोष एउटै छ, उनले एएनएको कार्यसमिति अवैधानिक र उनीहरुले गरेको महाधिवेशन पनि अबैधानिक छ भनेर लेखे ।
संस्थाको आलोचना गरेपछि विनोदविरुद्ध म्यारिल्याण्ड राज्यको सर्किट कोर्ट अफ मन्टगोमेरी काउन्टी ९म्यारिल्याण्ड ० र सुपेरिएर कोर्ट अफ डिस्ट्रिक अफ कोलम्बिया (वाशिंगटन डिसी) मा मानहानी, चरित्र हत्या, धोखाधडी र असत्य लेखेको भन्दै मुद्दा हालिएको छ ।
अमेरिकी राष्ट्रपति बाराक ओबामाले दुईपटक शुभकामना दिइसकेको र पिटर डब्ल्यु बोडेसमेत अतिथि भइसकेको संस्थाको आलोचना गरेको भन्दै उनीमाथि नेपालीले नै हालेका हुन् ।
अदालतले यो मुद्दा खारेज गरिदिएपछि विनोदले सामाजिक सञ्जालमा आफूले मुद्दा जितेको लेखेका थिए । तर, फेरि अहिले विनोदलाई दुःख दिने नियतले उनीमाथि एएनएका पदाधिकारीले थप मुद्दा हालेका छन् ।
आफूलाई आलोचना गरेवापत विनोदमाथि पञ्चायती शैलीमा मानहानीको मुद्दा लगाइएको हो । नेपालमा निरंकुश सामन्ती व्यवस्था ढले पनि अमेरिकामा रहेका नेपालीमा भने सामन्ती संस्कार यथावतै रहेको यो घटनाले देखाएको छ ।

