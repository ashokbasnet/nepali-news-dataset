युवा अभियान जापानको वाषिर्क उत्सव र अन्तरक्रिया सम्पन्न
टोकियो । जापानमा नेपालीहरुको संख्या वढ्दै गएको सन्दर्भमा आइतवार राजधानी टोकियोमा एक अन्तरक्रिया कार्यक्रम सम्पन्न भएको छ । कार्यक्रममा मनोवैज्ञानिक डा. विजय ज्ञवालीले विदेशमा आएका नेपालीहरुको मानसिक अस्वस्थ हुने समस्याबारेको कार्यपत्र प्रस्तुत गरेका थिए । डा.ज्ञवालीले मानिस अध्यात्मिक, शारीरिक र मानसिक रुपमा स्वस्थ भए मात्रै उसलाई स्वस्थ भन्न सकिने बताए ।
ठूलो सपना बोकेर विदेशिने र विदेशिएपछि ती सपनाहरु पुरा हुन नसक्दा नेपालीहरुमा मानसिक रोग -डिप्रेसन)को समस्या हुने गरेको डा. ज्ञवालीले बताए । जापानका नेपाली समुदायमाझ मानसिक स्वास्थ्य समस्या बल्झिएको भन्दै डा. ज्ञवालीले टोकियोमा निः शुल्क परामर्श सेवा स्थापना गरेका छन् ।
अभियानको प्रथम वाषिर्क उत्सव कार्यक्रमको अवसरमा जापान च्याप्टरले आयोजना गरेको अन्तरक्रिया कार्यक्रमको उद्घाटन गर्दै जापानका लागि नेपाली राजदूत डा. मदनकुमार भट्टराईले जापानमा रहेका नेपाली समुदायको सम्बन्ध नङ् र मासुको जस्तै भएको भन्दै नेपालीहरुको सिर्जनात्मक कार्यहरुको प्रशंशा गरे ।
आयोजक संस्थाका अध्यक्ष सुजन पन्तको अध्यक्षतामा भएको उक्त कार्यक्रममा केही महिनाअघि ट्रेनको लिगमा खसेकी जापानकी महिलालाई ठूलो जोखिम मोलेर बचाउने साहसी युवा अनुजराज कार्कीलाई सम्मान समेत गरिएको थियो ।
कार्यक्रममा अभियानका उपाध्यक्ष धर्मराज सेढाईले स्वागत मन्तब्य राखेका थिए भने सदस्य विष्णु भण्डारीले संस्थाको कार्यप्रगति प्रतिवेदन र भावी कार्ययोजनाबारे प्रकाश पारेका थिए । संस्थाकी महासचिव संगीता अधिकारी सुवेदीले नारीका लागि नारी अभियानकाबारेमा प्रकाश पारेकी थिइन् । कार्यक्रममा एनआरएन एशिया प्यासिफिकका पूर्व उपसंयोजक किरणविक्रम थापा र एनआरएन आईसीसी सदस्य भूषण घिमिरेले मन्तब्य राखेका थिए ।

