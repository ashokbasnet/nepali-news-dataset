जापानमा मृत्यु भएका नेपाली विद्यार्थीको परिवारलाई सहयोग हस्तान्तरण
काठमाडौ । गत जुलाई अन्तिम साता जापानको ओइता केनस्थित सामुन्द्रिक किनारमा पौडी खेल्ने क्रममा डुबेर मृत्यु भएका गोरखाका संजित ढकालको परिवारलाई आर्थिक सहयोग हस्तान्तरण गरिएको छ ।
नेपाली विद्यार्थी ढकालको उपचारको लागि लागि भन्दै संकलन गरिएको रकम संजितका बुवा तुलसीप्रसाद ढकाललाई हस्तान्तण गरिएको हो ।
संजित ढकाल बचाउ अभियानमा संकलन भएको ६ लाख ९२ हजार ३ सय ४२ जापानी येन संजित ढकाल बचाउ अभियानका संयोजक एवम् एनआरएन जापान कान्तो क्षेत्रीय समितीका कोषाध्यक्ष नविन निउरेले सोमबार काठमाडौमा एक कार्यक्रमकाबीच बुवा तुलसीप्रसादलाई हस्तान्तरण गरेका हुन् ।
जापानमा संचालन भएको संजित ढकाल बचाउ अभियानमा एनआरएन जापान, नेपाली साझा समाज जापान, म नेपाली समूह, गल्कोट समाज जापान, स्याङजा समाज जापान, नेसाज, नेपाली जनसम्पर्क समिति जापान, पोखरा कम्पनी प्रा।लि लगायत जापानवासी नेपाली र जापानमा क्रियाशील विभिन्न संघ संस्थाहरुले सहयोग गरेका थिए ।
त्यस्तै एनआरएन जापानले एकलाख १४ हजार ७ सय ७७ जापानी येन सहयोग गरेको थियो भने एनआरएन कान्साईका कोषाध्यक्ष भूमीराज दवाडीको संयोजकत्वमा एनआरएन कान्साइले संजित बचाउ अभियान संचालन गरेर १ लाख ८५ हजार १७७ जापानी येन आर्थिक सहयोग गरेको थियो ।

