शिकागोमा महको साथमा दसैं तिहार साँझ सम्पन

शिकागो । नेपालीहरुको महान चाडहरु दशैं तथा तिहारलाई लक्ष्यित गर्दै शिकागोमा दशैं तिहर साँझ सम्पन्न भएको छ । शिकागोल्याण्ड नेपाली फ्रेण्डशिप सोसाइटीको आयोजनामा भएको सो कार्यक्रममा सम्पूर्ण नेपालीहरुले मनोरञ्जन लिनुका साथै एकै थलोमा शुभकामना आदन प्रदान पनि गरेका थिए ।
अमेरिकाको शिकागोमा हिजो सम्पन्न सो साँझमा नेपालका ख्यातीप्राप्त कलाकार द्धय मदन कृष्ण श्रेष्ठ तथा हरिवंश आचार्य (मह) जोडीको विशेष प्रस्तुति रहेको थियो । त्यसै गरि किरण केसी, शिवहरि पौडेल, बसुन्धरा भूसाल, मोहित आचार्य र यमन श्रेष्ठले कार्यक्रमा आ–आफ्नो प्रस्तुति दिएका थिए । करीब छ सय जतिको उपस्थिति रहेको उक्त साँझमा स्थानीय कलाकारहरु अनिल पाण्डे, बबि अधिकारी, शान्ति क्षेत्री भण्डारी लगायतले पनि मनोरञ्जन प्रदान गरेका थिए ।
संस्थाका कार्यवाहक अध्यक्ष जितेन्द्र राणाको सभापतित्वमा भएको सो कार्यक्रममा द्धितिय उपाध्यक्ष काशीप्रसाद सिंहले उपस्थित सबैलाई संस्थागत रुपमा स्वागत गर्नु भएको थियो भने गिनिज बुकमा नाम लेखाउन सफल सञ्चारकर्मी रवि लामिछानेको उद्घोषण रहेको थियो । कार्यक्रमको अन्तमा मह जोडीले शिकागोबसी नेपालीहरुलाई दशैं तिहारको शुभकामना दिनुका साथै आयोजकलाई धन्यवाद दिनु भएको थियो । यसै अवसरमा नेपालबाट आउनु भएका कलाकारहरु, स्थानीय कलाकारहरु तथा भरखरै सदस्यता लिनु भएको आजीवन सदस्यहरुलाई प्रमाण पत्र, मायाका चिनो तथा दोसल्लाले सम्मान गरिएको थियो ।
संस्थाले नेपालका विभिन्न स्थानबाट आएर शिकागोमा बसोबास गरिरहेका नेपालीहरुलाई मनोरञ्जन दिदैं आफ्नो संस्कृतिको संरक्षण तथा संबद्र्धन गर्ने उद्देश्यले हरेक वर्ष यसरी नै सामूहिक दशैं मनाउदै आएको छ । यस परम्परालाई आगामी दिनहरुमा पनि निरन्तरता दिदैं जाने समेत कार्यवाहक अध्यक्ष रााणाले बताउनु भयो । उहाँले कार्यक्रम सफल बनाउन सहयोगी भूमिका निभाउने साथै प्रायोजकहरु आईटी अमेरिकन, जे एण्ड जे ट्याक्स, न्यूयोर्क लाइफ इन्स्योरेन्स, माउन्ट एभरेष्ट रेष्टुरेन्ट तथा ब्ल्यू रिवन लगायतलाई पनि विशेष धन्यवाद दिनु भएको थियो ।
सन्ध्या राई कार्की


