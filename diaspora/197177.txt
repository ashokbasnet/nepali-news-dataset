पुन परिवारलाई म्याग्दी समाजद्वारा आठ लाख सहयोग
३० असोज, म्याग्दी । दक्षिण कोरियामा दुर्घटनामा परी ज्यान गुमाएका म्याग्दी हिस्तान गाविस-८ का पंकज पुनका परिवारलाई म्याग्दी समाज दक्षिण कोरियाले आर्थिक सहयोग प्रदान गरेको छ ।
म्याग्दी समाज दक्षिण कोरियाले पुनको परिवारलाई सात लाख ८० हजार रुपैंया राहत सहयोग प्रदान गरेको हो । रोजगार अनुमति प्रणाली (ईपिएस) मार्फत दुई वर्षदेखि कोरियामा कार्यरत पुनको केही महिनाअघि काम गरेकै कम्पनीमा दुर्घटनामा परी मृत्यु भएको थियो ।
म्याग्दी समाजका सचिव पुस्कर पुन, म्याग्दीका प्रमुख जिल्ला अधिकारी टेकबहादुर केसी र स्थानीय विकास अधिकारी चिरञ्जीवी पौडेलले बुधबार बेनीमा आयोजित कार्यक्रममा पंकजकी आमा प्रेमशोभा पुनलाई सहयोग रकम हस्तान्तरण गरेका थिए ।

