देउसीभैलो खेल्दै क्यानाडावासी नेपालीले तिहार मनाए
क्यानाडा । क्यानडाको राजधानी अटवामा रहेका नेपालीहरूले देउसीभैलो खेल्नुका साथै महाकवि लक्ष्मीप्रसाद देवकोटालार्इ सम्झिएर तिहार मनाएका छन् । अन्तर्राष्ट्रिय नेपाली साहित्य समाज क्यानडाको आयोजनामा देउसी देवकोटा जयन्ती मनाइएको हो । अन्तर्राष्ट्रिय नेपाली साहित्य समाज (अनेसास) क्यानडाले तीन वर्षदेखि लगातार देउसीभैलो कार्यक्रम गर्दै आएको छ ।
देउसीभैलो खेल्दा प्राप्त रकमबाट विश्वभरीबाट साहित्यकारहरूका रचनाहरू संकलन गरी प्रतिध्वनी नामक साहित्यक पुस्तकको दोश्रो भाग निकाल्ने योजना रहेको कुरा आयोजकले जनाएको छ । गत वर्ष संकलित रकमबाट अटवामा संचालित नेपाली भाषा स्कुललार्इ ल्यब टप खरिद र संस्थालार्इ साउण्ड सिष्टम खरिद गरिएको र प्रतिध्वनी साहित्यिक पुस्तकको प्रथम अंक प्रकाशन गरिएको थियो ।
मुलुक बाहिर रहेर पनि देउसी भैलो खेल्दा आफ्नै जन्मभूमीमा रहेको अनुभूति हुने र स–साना नानीहरूलार्इ पनि नेपाली भाषा संस्कृति र परम्पराकोबारेमा जानकारी हुने यहाँका नेपालीहरूको विश्वास छ । देउसी भैलोमा परम्परागत देउसीभैलोगीतका साथै नेपालका बिभिन्न भागमा गार्इने प्रचलित लोकगीतहरू गाएर नाचगान गरिएको थियो । लक्ष्मी पूजा र गोवर्ध्दन पूजाका दुर्इ साँझमा देउसीभैलो खेलेर क्यानेडियन डलर एक हजार ६६ जम्मा भएको अनेसासका सचिव सन्तोष बरालले जानकारी दिए ।

अनेसासले भाइटिकाका दिन लक्ष्मीप्रसाद देवकोटाको १०५ औ जन्म जयन्तीको आयोजना गरी विविध कार्यक्रम गरी देवकोटा जयन्ती कार्यक्रम गरिएको थियो । कमल कोइरालाको स्वागत मन्तव्यबाट सुरू भएको कार्यक्रममा नेपालीज–क्यानेडियन एनसोसियन अफ अटवाका तर्फबाट शिवचन्द्र घिमिरेले देवकोटाको शकुन्तल महाकाव्यका प्रथम श्लोकहरू वाचन गरे । विभिन्न सात अर्थ लाग्न सक्ने उनले ती श्लोकहरूले  देवकोटाको विशेषता प्रषट भएको उनले बताए ।
 संस्थाका सल्लाहकारद्वय राधा बस्न्यात तथा डा कृष्णहरि गौतमले स–साना नानीहरूले नेपाली भाषामा कविता वाचन गरेको प्रशंसा गर्दै बाचित कविताहरूको वारेमा चर्चा गरेका थिए । अनुशा रेग्मी, विभूति बराल, आयुषी रेग्मी, आशुतोष उप्रेती,  आश्पद भट्टरार्इ, आरोह उप्रेती, योगेन्द्र भट्टरार्इ, सुरेन उप्रेती, नविन सुवेदी, तारा उप्रेती, हरिराज न्यौपानेलगायतले कविता वाचन गरेका थिए ।
संस्थाका अध्यक्ष हरिराज न्यौपानेको अध्यक्षतामा भएको कार्यक्रमको सञ्चालन महासचिव योगेन्द्र भट्टरार्इ र सचिव सन्तोष बरालले गरेका थिए ।



