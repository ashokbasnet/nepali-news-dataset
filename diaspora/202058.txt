जीवन शर्माको साथमा ओमानमा सांस्कृतिक कार्यक्रम सम्पन्न
ओमान । नेपालीहरुको महान चाड बडादसैं, तिहार तथा छठ पर्वको अवसरमा ओमानमा जनगायक जीवन शर्माको साथमा सांस्कतिक कार्यक्रम सम्पन्न भएको छ । ओमान नेपाली एकता समाजको आयोजनामा भएको कार्यक्रममा गायक शर्माले वेदनाका गीतहरु प्रस्तुत गरी ओमानका नेपालीहरुलाई मन्त्रमुग्ध पारे ।
गायक शर्माले झरनाको चिसो पानी, सिमली छायाँमा बसी, हामी सबै नेपाली, फकल्याण्डको टापुबाट जस्ता चर्चित गीत गाएर मनोरञ्जन प्रदान गरे । गायक शर्माले यसपाली त यस्तै भो आमा..अर्को साल आउने छु दशंैमा भन्ने गीत गाएर ओमानमा भएका नेपालीहरुलाई रुवाए ।
कार्यक्रममा प्रमुख अतिथि नेपाली दूतावास मस्कटका राजदूत कुष्णप्रसाद सुबेदीले नेपालीहरु भएको ठाउामा नेपाल रहेको बताए । उनले नेपाल आफ्नो सिमानभित्र मात्र कैद नभइ हरेक नेपालीको मनमा रहेको उल्लेख गरे ।
नेपाली दूतावास ओमानका कार्यबाहक राजदुत कृष्णप्रसाद सुवेदी प्रमुख अतिथि तथा कार्यक्रमको सभापतित्व समाजका अध्यक्ष शिबलाल गिरीले गरेका थिए । उक्त सांस्कृतिक कार्यक्रममा एकल नृत्य तथा कबिता, गजल र मुक्तक पनि प्रस्तुत गरिएका थिए । सोही कार्यक्रममा नेपाली दूतावास मस्कटका कार्य प्रगति बिवरणहरु पनि सार्वजनिक गरिएको थियो ।


