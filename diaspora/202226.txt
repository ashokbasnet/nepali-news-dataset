क्षयरोग निर्मुल पार्न विश्वभर ६ बिलियन डलर छुट्टाउन अपिल
बसन्त रानाभाट
बार्सिलोना । क्षयरोग र फोक्सो रोग बिरुद्धको अन्तराष्ट्रिय संघको आयोजनामा फोक्सोको स्वास्थ्य सम्बन्धी ४५ औ विश्व सम्मेलनले क्षयरोग निर्मुल गर्न करिब ६ बिलियन डलर छुट्टाउन सबैलाई अपिल गरेको छ ।
सम्मेलनमा सहभागीहरू
स्पेनको बार्सिलोनामा अक्टोबर २८ देखि नोभेम्बर १ तारिकसम्म चलेको सम्मेलनले राष्ट्रसंघ सम्बन्धित देश, ग्लोबल फण्ड लगायत बिभिन्न संस्थाहरुसँग यस्तो अपिल गरेको हो ।
सम्मेलनमा नेपालका ३० जना स्वास्थ्यकर्मी, विशेषज्ञ लगायत एनजीओ, आइएनजीओका प्रतिनिधिहरुको सहभागीता थियो ।
अझै पनि विश्वका सबै क्षयरोगीहरुले सहज रुपमा उपचार सेवा पाउन नसकेको ठहर गर्दै सम्मेलनले प्रभावित देशहरुलाई पर्याप्त बजेट विनियोजन गर्न समेत अपिल गरेको छ ।
सम्मेलनमा भारतका स्वास्थ्य मन्त्री हर्षबर्धन, दक्षिण अफ्रिकी स्वास्थ्य मन्त्री, बेलायतका सांसद लगायत बिश्वभरका उच्च पदस्थ सरकारी अधिकारी स्वास्थ्यकर्मी, बिशेषज्ञहरुको सहभागिता थियो ।
नेपालबाट भने स्वास्थ्य मन्त्रालयका सचिव विमलप्रसाद ढकाल, स्वास्थ्य सेवा बिभागका महानिर्देशक डा. सेनेन्द्रराज उप्रेती, राष्ट्रिय क्षयरोग केन्द्रका निर्देशक डा. विकास लामिछाने, नेपाल चिकित्सक संघका पूर्व अध्यक्ष डा. केदारनरसिंह केसी लगायत सहभागी थिए ।
बजेट अभाव, आवश्यक जनशक्ति अभाव, दुर्गम क्षेत्र, खुल्ला सिमाना लगायतका कारण नेपालमा क्षयरोग नियन्त्रणको उपचार पद्दतिमा असर पुर्‍याएको सरोकारवालाहरु बताउछन् । कुल जनसंख्याको करिब १ प्रतिशत रोगबाट पीडित भए पनि तुलनात्मक रुपमा उपचार पद्धति अघि बढिरहेको सम्मेलनमा सहभागीहरुको भनाइ छ ।
नेपाल चिकित्सक संघका पूर्व अध्यक्ष डा. केसी भन्छन्, ‘हामीले विश्वका बिभिन्न मुलकमा क्षयरोगको नियन्त्रणको लागि भैरहेको प्रयास र अनुभवहरु आदान प्रदान गर्न पायौं सम्मेलनबाट प्राप्त उपलब्धीलाई लागु गर्न हामी नेपाल सरकारसँग परामर्श गरि गर्छौं ।’

