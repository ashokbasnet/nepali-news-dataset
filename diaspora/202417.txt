दीपावली कप सेभेन ए साईड फुटबल प्रतियोगीता सम्पन्न
बार्सिलोना । बीसीएन सुजुरन ब्याईजले प्रवासी नेपाली मन्च स्पेनलाई हराउँदै दीपावली कप सेभेन ए साईड फुटबल प्रतियोगीताको उपाधि जितेको छ ।
गैरआवासीय नेपाली संघ रास्ट्रिय समन्वय परिषद स्पेनले आईतबार बार्सिलोनामा आयोजना गरेको प्रतियोगितामा अन्य सात टोलीलाई पछि पार्दै उपाधि चुमेको हो। उपाधिसँगै बिजेताले नगद तीन सय एक युरो र उपविजेताले एक सय ५१ युरो साथमा ट्रफी तथा प्रमाणपत्र प्राप्त गरेका छन्।
स्पेनिस कातालान नागरिक अलफोन्स सान्चेस फर्नान्डेजले जर्सी तथा नगद मार्फत सहयोग गर्नाले आफूहरु तयारीमा जुट्न पाएको र फलस्वरूप उपाधि चुम्न सकेको कप्तान शान्गे शेर्पाले प्रतिक्रिया दिए।  सुजुरन ब्याईजकै एलेन गुरुङ प्रतियोगिताकै सर्बोत्कृस्ट खेलाडी घोषित भए । विजेता ब्याईजमा शैलेश मगर, रेन्जी शेर्पा, बिनोद लामा, पोपेन्द्र गुरुङ, सन्तोष गुरुङ, सुदीप गिरी र सबिन गुरुङ रहेका थिए ।
नेपाली जनसम्पर्क समिति र एनआरएनए स्पेनले सेमिफाइनलसम्मको यात्रा तय गर्न सफल भए भने ईनास स्पेन, गल्कोट समाज,म्याग्दी समाज र नेवारी समाज(पासा पुच) भने प्रतियोगिताको पहिलो चरणबाट नै बाहिरिएका थिए।
१४ बर्ष मुनिका खेलाडीहरुबीचको प्रतिस्पर्धामा भने परिवेश केसीको कप्तानीमा उत्रेको नेपाली जुनियर समुह ‘ए’ ले बिजय परियारको समुह ‘बी’ लाई ५- ० को गोल अन्तरले पराजित गर्रयो । खेलमा आजिब कार्की सर्बोत्कृस्ट खेलाडी बने।
प्रतियोगितालाई रोचक बनाउनको लागि दर्शकदिर्घामा रहेका महिलाहरुलाई पनि दुई समूहमा बिभाजन गरी प्रतिस्पर्धा गराइएको थियो। प्रतिस्पर्धामा सरला सापकोटा र जमुना सापकोटाको समूह मैदानमा उत्रिएको थियो।
संघका कोषाध्यक्ष एबम् तयारी समितिका संयोजक हेमन्त रानाभाटले खेलमा सहभागिता जनाएर प्रतियोगिता सफल बनाइदिएकोमा स्पेनबासी नेपाली समुदायलाई धन्यबाद दिए । आईसीसी सदस्य दीपक खरेल, संघका अध्यक्ष एकराज गिरीले नगद, ट्रफी तथा प्रमाणपत्र प्रदान गर्दै खेलाडीहरुलाई हौसला प्रदान गरेका थिए।
बसन्त रानाभाटबाट


