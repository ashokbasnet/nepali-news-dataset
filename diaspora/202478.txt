अमेरिकाको ड्यालसमा नेपालको लागि ५ माइल पदयात्रा
विकासराज न्यौपाने
अमेरिका । ड्यालास रहेका  नेपालका युवाको सक्रियतामा आइतवार अमेरिकाको टेक्सासको ड्यालस सहरस्थित बाचमेन लेकमा नेपालको नाममा पाँच माइलको पदयात्रा गरिएको छ ।
पदयात्रामा यस क्षेत्रका विभिन्न सङ्घ संस्थाका प्रतिनिधिहरू, विद्यार्थी लगायत झन्डै पाँच सयको संख्यामा सर्बसाधारणहरुको उपस्थिति थियो।
नेपाली डायस्पराहरुमा नेपालको समसामयिक गतिविधिहरुको बारेमा जानकारी गराउने तथा नेपालका विभिन्न च्यारिटी संस्थाहरुलाई आर्थिक सहयोग जुटाउने उदेश्यले कार्यक्रम अायोजना गरिएको थियो ।
सन् २०११ मा अमेरिकाको बोस्टन सहरबाट सुरु यो कार्यक्रम तेस्रो पटक गरिएको हो । कार्यक्रममा सात वटा च्यारिटी संस्थाहरू सहभागी रहेका थिए ।
पदयात्रामा युनिभर्सिटी अफ टेक्सास, नेपाली सोसाइटी टेक्सास, इन्द्रेणी कल्चर एशोसियसन, डालस गोर्खाज, डालस एभरेष्ट लायन्स क्लव, पिस फर डेभलपमेन्ट, नेपाली समाज नर्थ डालस, अन्तर्राष्टिय साहित्य समाज लगायतका संस्था सक्रिय थिए ।
कार्यक्रममा पदयात्राका साथै स्थानीय ब्याण्ड तथा कलाकारहरुको प्रस्तुति तथा विभिन्न रमाइला खेलहरू खेलाइएका थिए । हरी थापाको नेतृत्वमा पन्चे बाजाको तालमा ५ माइलको पदयात्रा गरिएको थियो।

