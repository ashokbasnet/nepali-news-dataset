उपन्यासकार मुकारुङ्गलाई कतारमा सम्मान

दोहा । दमिनी भीर उपन्यासकालागि मदन पुरस्कार प्राप्त गरेका कवि तथा आख्यानकार राजन मुकारुङ्गलाई अन्तर्राष्ट्रिय नेपाली साहित्य समाजले सम्मान गरेको छ । अन्तर्राष्ट्रिय नेपाली साहित्य समाज, संन्ध्याग्रुप अलखोर र नवोदित साहित्यिक वाचनालय कतारले १०५औ लक्ष्मी जयन्ती समारोहमा सम्मान गरेको हो ।
कार्यक्रममा प्रमुख अथिति अन्तर्राष्ट्रिय नेपाली साहित्य समाज कतार च्याप्टरका अध्यक्ष तीर्थसंगम राईले विगतदेखि नै कतारका तीन साहित्यिक संस्थाहरुले ख्यातिप्राप्त कविहरुलाई कतारसम्म ल्याएर साहित्य फाँटका राष्ट्रका अमूल्य निधीहरुको कृति र उनीहरुको सम्झनामा कार्यक्रमहरु आयोजना गर्दै आएको भन्दै खुशी ब्यक्त गरे ।
बिशेष अतिथि एनआरएनए एनसीसीका उपाध्यक्ष कुमार कार्की, नबोदित साहित्य वाचनालयका द्धितीय उपाध्यक्ष बिन्देश्वर ठाकुर लगायतले कवि मुकारुङ्गको लेखकिय क्षमता, गहकिला र चोटिला कृतिहरुको प्रसंशा गरेका थिए ।
कवि मुकारुङ्गले समाजमा विद्यमान रहेका जाति, भाषा, वर्ग शोषण, वर्ग विभाजन, जातीयता, भेदभाव, दलित, उत्पीडित जस्ता विसंगतिहरुको साहित्यका माध्यमबाट चिरफार गर्ने प्रयास विगत १५ वर्षदेखि गर्दै अएको बताए । उनले मदन पुरस्कार पाउन सफल कृति दमिनी भीर उपन्यासलगायतका कृतिहरु चर्चा गरेका थिए ।
 कार्यक्रममा संस्थाका सल्लाहकार बिजयकुमार यादवले मायाको प्रदान गर्नुका साथै अन्य अतिथिहरुले खादा ओढाएर सम्मान गरेका थिए । समाजका अध्यक्ष थर्चा लामाको अध्यक्षतामा भएको कार्यक्रममा महासचिव उमेश बस्नेतले स्वागत मन्तव्य तथा प्रमुख सल्लाहकार बिरेन्द्र याक्थुम्बाले संचालन राखेका थिए ।


