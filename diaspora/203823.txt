गोन्जालेजको निधनको शोकमा फ्रान्सस्थित नेपाली दुतावासले श्रद्धान्जली सभा गर्ने
बसन्त रानाभाट 
बार्सिलोना । स्पेनको राजधानी म्याड्रिडस्थित नेपाली अवैतानिक वाणिज्य दुत भिक्टर गोन्जालेज फ्रागुसको निधनप्रति दु:ख ब्यक्त गर्दै फ्रान्सस्थित नेपाली राजदुताबासले श्रदान्जली सभा आयोजना गर्ने भएको छ।
सेप्टेम्बर २१ तारिकमा ७५ बर्षको उमेरमा गोन्जालेजको निधन भएको थियो । उनले सन् १९९४ देखि म्याड्रिडको कन्सुलर कार्यलयमा रही नेपाली समुदायमा २० बर्षे लामो कार्यकाल बिताएका थिए । नेपाली सँस्कृतिलाई औधी माया गर्ने गोन्जालेज पटक पटक नेपाल जाने आउने गर्दथे । उनले स्पेनिसहरुलाई नेपालको प्रकृतिको बारेमा गुनगान सुनाएर नेपाल जान प्रेरणा दिने गरेको जानकारहरु बताउछन् ।
गोन्जालेजको निधनले क्षति पुराएको भन्दै नेपाल सरकारको तर्फबाट पेरिसस्थित दुताबासका कार्यबाहक राजदुत रामबाबु ढकालको उपस्थितिमा म्याड्रिडमा शोकसभा आयोजना हुन लागेको हो । नोभेम्बर ८ तारिख हुने शोकसभाका लागि  गैरआबासीय नेपाली संघ राष्ट्रिय समन्वय समिति स्पेनका अध्यक्ष एकराज गिरी लगायत बिभिन्न सस्थाका प्रतिनिधिहरु बार्सिलोनाबाट म्याड्रिड प्रस्थान गर्ने भएका छन् । सभामा एनआरएनए म्याड्रिड शाखाका प्रतिनिधिहरु लगायत नेपाली समुदायको बाक्लो उपस्थिति रहने बताईएको छ।
यसैबीच संघका अध्यक्ष गिरिको अध्यक्षतामा बसेको आकस्मिक बैठकले गोन्जालेजको  निधनले नेपाली समाजलाई अपुरणीय क्षति पुर्याएको ठहर गर्दै  शोक प्रस्ताब पारित गरेको छ । साथै मृतआत्माको चीरशान्तिको कामना गरेको छ । बैठकले एमआरपीको फाराम संकलन गर्न पेरिस दुताबासबाट बार्सिलोनामा घुम्ती टोलि आउन लागेको भन्दै फारम संकलनलाई तिब्रता दिने भएको छ। नोभेम्बर ६, ७ र ८ तारिक फारम संकलन गरि ९ गते टोलिसँग बसेर फारम रुजु गराउने र कार्यबाहक राजदुतसँग अन्तरक्रिया समेत गर्ने भएको छ।

