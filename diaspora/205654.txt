स्पेनमा नेपाली दुतावासको घुम्ती टोलि, झण्डै २२० जना लाभान्वित
-बसन्त रानाभाट
बार्सिलोना । फ्रान्सस्थित नेपाली राजदुताबासबाट स्पेनको बार्सिलोना आएको घुम्ती टोलीले मेसिन रिडेबल पासपोर्ट (एमआरपी)को लागि फारम संकलन, वितरण र अस्थायी पासपोर्ट जारी गर्ने काम सम्पन्न गरेको छ । गैरआवासीय नेपाली संघ राष्ट्रिय समन्वय परिषद स्पेनको पहलमा कार्यवाहक राजदुत रामबाबु ढकालको उपस्थितिमा ति काम गरिएको हो ।
स्पेनलाई समेत हेर्दै आएको दुतावासले बार्सिलोनाबाट एमआरपीको लागि १ सय ३६ वटा फारम,४ वटा अस्थायी पासपोर्ट जारी र १४ वटा बनिसकेका नयाँ पासपोर्ट वितरण गरेको छ ।
साथै दुतावासको टोलीले राहदानी सम्बन्धि संशोधित निर्देशिका अनुसार नेपालबाट हस्तलिखित राहदानी लिई विदेश आएका र हाल नागरिकताको लागि उमेर पुगेर पनि नागरिकता प्रमाण पत्र प्राप्त नगरिसकेका व्यक्तिहरुलाई २ बर्षको अबधि राखी नयाँ राहदानी जारी गर्ने ब्यवस्था भएबमोजिम स्पेनबाट पनि फारम संकलन गरेको छ ।
नाबालक हुदै स्पेन आएका तर अहिले उमेर पुगेर पनि नागरिकता प्रमाणपत्र नलिएका नेपालीहरुमा एमआरपी जारी गर्न समस्या देखिएको थियो । अहिले राहदानी सम्बन्धि निर्देशिका संशोधन भएपछि उनीहरुको हकमा २ बर्षे एमआरपी बन्ने बाटो खुलेको हो ।
दुतावासबाट आएको घुम्ती टोलीले आईतबार फारमहरु रुजु गर्नु भन्दा ३ दिन अगाबैबाट एनआरएन स्पेन, नेपाली जनसम्पर्क समिति, प्रवासी नेपाली मन्च, जनप्रगतिशील मन्च लगायत स्पेनस्थित संघ संस्थाहरुले टोलि बनाएर नै बार्सिलोनाका बिभिन्न ठाउँहरुबाट फारमहरु संकलन गरि सघाएका थिए ।
संघका अध्यक्ष एकराज गिरीले स्पेनमा प्रत्येक ६ महिनामा दुतावासबाट टोलि आउनु पर्नेमा नियमित रुपमा आएको र यसपाली करिब २ सय २० जना लाभान्वित भएको जानकारी दिए । उनले काममा खटिने सम्पूर्ण संघ सस्थाहरु, कार्यबाहक राजदूत, कन्सुलर, पत्रकार लगायत सबैलाई धन्यवाद पनि दिए ।
यसैबीच कार्यवाहक राजदूत ढकाल र नेपाली समुदायबीच अन्तरक्रिया कार्यक्रम पनि सम्पन्न भएको छ । कार्यक्रममा सहभागीहरुले पासपोर्ट बन्न ढिलो हुने, पठाईएको फारम लामो समयसम्म रोकिने, दुतावासमा सम्पर्क गर्दा फोन नउठ्ने, कागजात हराउने, राहदानी गलत बनेर आउने लगायतका समस्याहरु राखेका थिए ।
कार्यक्रममा कार्यवाहक राजदूत ढकालले गैरकानुनी रुपमा चिनजानको आधारमा पदको दुरुपयोग नगर्ने तर प्रकिया पुर्‍याएर आएका समस्याहरुलाई सम्बोधन गरिरहेको जानकारी गराएका थिए । फारम भर्दा गलत भए त्रुटीपूर्ण पासपोर्टको जिम्मेबारी आवेदक आफैले नै लिनुपर्ने हुदा सचेत रहन उनले सुझाव पनि दिए ।

