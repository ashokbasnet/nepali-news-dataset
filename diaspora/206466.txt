सिम्रौनगढ गोली काण्डका मृतक र घाइतेलाई आर्थिक सहयोग
मधेसी कोरिया समाजले सिम्रौनगढ गोली काण्डका मृतक र घाइतेलाई आर्थिक सहयोग गरेको छ ।
बारा जिल्लाको सिम्रौनगढ बजारमा बिहीबार कार्यक्रम आयोजना गरेर समाजले ६१ हजार रुपैयाँ रुपैया सहयोग गरेको हो । मधेसी पत्रकार संघले संयोजन गरेको कार्यक्रममा समाजका संस्थापक अध्यक्ष महे्न्द्र यादवले प्रहरीको गोलीबाट मृत्यु भएका बाराकै हरिहरपुर गाविसका जयनारायण पटेलकी पत्नी मञ्जु देवीलाई ५१ हजार रुपैयाँ हस्तान्तरण गरे ।
यसैगरी यादवकै हातबाट सिम्रौनगढ घटनामा घाइते भएका शाह अहमद हवारी र प्रचण्ड जैसवालका परिवारजनलाई जनही ५/५ हजार रुपैयाँ सहयोग गरिएको थियो ।
दक्षिण कोरियामा कार्यरत सप्तरीका राजाबाबु यादव र धनुषाका रामनरेश साहलगायत ३५ भन्दा बढी युवाले उक्त सहयोग रकम संकलन गरेर मधेसी पत्रकार संघमार्फत् पीडित परिवारसमक्ष पठाएका थिए ।
रौतहट, बारा र पर्सा जोड्नेसडक खण्ड पुनर्निर्माण हुनुपर्ने मागसहित आन्दोलनमा उत्रेका स्थानीयवासीमाथि प्रहरीले गोली चलाउँदा असोज २५ गते एक जनाको मृत्यु र दुई जना गम्भीर घाइते भएका थिए ।

