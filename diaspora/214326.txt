अमेरिकी अदालतले नेपालीहरुको चुनाब गराउने

विजय थापा
१९ मंसिर, डिसी । अमेरिकामा नेपालीहरुको संगठनमा विवाद देखिएपछि अमेरिकी अदालतले नै नेपाली संगठनको निर्वाचन गरिदिने भएको छ । नेपालीहरुको छाता संगठन दि एसोसिएसन अफ नेप्लिज इन अमेरिका (एएनए)मा विगत लामो समयदेखि विवाद रहँदै आएको थियो ।
अमेरिकाको मेरिल्याण्ड राज्यको पि्रन्स जर्ज काउन्टीको सर्किट अदालतले अमेरिकाको डिसीमा १९८३ मा दर्ता भएको एएनएको निर्वाचन आगामी डिसेम्बर २४ तारिखमा गरिदिने भएको हो । निर्वाचन कार्यक्रम अनुसार डिसेम्बर ५ तारिख भित्र सदस्यहरुको प्रमाणीकरण तथा डिसेम्बर ९ तारिखमा प्रस्तावित सदस्य सूची प्रकाशन गर्ने उल्लेख छ ।
एएनएको निर्वाचन सम्पन्न गराउन अदालतबाट नियुक्त भएका ट्रस्टी डेनिएल ए लाप्लासाले निर्वाचन सम्बन्धी छापा बिज्ञप्ति मार्फत संस्थाका सदस्य तथा संचार माध्यमलाई जानकारी गराएका छन् । मुलुक बाहिर अदालतको पहलमा नेपालीहरुको विवाद समाधान गर्न अदालतको पहलमा चुनाब गराई दिन लागेको समभवतः यो पहिलो हुनेछ ।
यसैगरि बिधान अनुसार उम्मेदवार हुन चाहनेले डिसेम्बर १५ सम्म मनोनयन भर्नुपर्ने जानकारी सहित डिसेम्बर २४ देखि डिसेम्बर ३१ तारिखसम्म विद्युतीय प्रणालीबाट निर्वाचन गरिने जानकारी दिएका छन् ।
आउदो डिसेम्बर २४ तारिखमा हुने निर्वाचन तीन पटक असफल भएपछि चौथो पटक हुन् लागेको हो । सन् २०११ मा आजीवन सदस्य तथा साधारण सदस्यको बिषयलाई लिएर मतभेद उत्पन्न भएपछि एएनएको निर्वाचन अदालतमा पुगेको थियो । गत जुलाई ४ तारिखमा ३२ औ एएनए डिसी सम्मेलनमा निर्वाचन गर्ने समय तोकिए तापनि अमेरिकाको मेरिल्याण्ड राज्यको पि्रन्स जर्ज काउन्टीको सर्किट अदालतमा निर्वाचन स्थगित गरि पाउँ भनि एएनएका पूर्व पदाधिकारीहरुले मुद्दा दायर गरेपछि निर्वाचन स्थगित हुन पुगेको थियो ।
तेस्रो पटक अदालतबाट नियुक्त भएका ट्रस्टी डेनिएल ए लाप्लासाले गत अगस्त २०१४ मा निर्वाचन गराउन समिति समेत गठन गरे पनि सदस्यताका बिषय तथा अन्तरिम कार्यकारी समितिका वर्तमान पदाधिकारीहरुले निर्वाचनमा उम्मेदवारी दिन नपाउने भनि अगाडि सारिएको प्रस्तावको बिषयमा मतभेद भएपछि समिति भंग भएको थियो ।
अमेरिकामा नेपालीहरुबीचकै विवादले अदालत सम्म पुगेका घटनाहरु प्रशस्त भए पनि नेपाली समुदायको निर्वाचन नै अदालतले गर्ने गरि अख्तियार सुम्पिएको पहिलो हो ।
निर्वाचनको नतिजा जनवरी ५ तारिख गरिने उक्त छापा बिज्ञप्तिमा जनाउदै ट्रस्टी डेनिएल ए लाप्लासाले सदस्यको पूर्ण ठेगाना, सदस्य भएको प्रमाणीकरण गर्नुपर्ने, सदस्यता शुल्क तिरेको भरपाई राख्नु पर्ने तथा एएनएको गोश्वारा खातामा दर्ता भएको हुनुपर्ने जस्ता कुराहरु अदालतले निर्णय गर्दै सोही अनुसार आदेश दिएको उल्लेख गरेका छन् ।
श्रोत अनुसार अदालतबाट नियुक्त भएका ट्रस्टी डेनिएल ए लाप्लासाको खर्च अदालतमा मुद्दा दायर गर्ने वादी र प्रतिवादीले बेहोर्नु पर्ने बुझिएको छ ।

