पोर्चुगलमा एनआरएन महिला फोरम गठन
लिस्वोन । पोर्चुगलमा विष्णु लुईटेलको संयोजकत्वमा गैरआवासीय नेपाली संघ (एनआरएन) महिला फोरम गठन भएको छ ।
अन्तरराष्ट्रिय समन्वय समिति (आईसीसी) को महिला सह-संयोजक रजनी प्रधानको प्रमुख आतिथ्यतामा बसेको भेलाले लुईटेलको संयोजकत्वमा एनआरएन महिला फोरम, पोर्चुगल गठन गरेको हो ।
उक्त भेलाले महिला फोरम मार्फत प्रदेशमा नेपालीले भोग्नु परेको तथा नेपालमा महिलाहरुले भोगी रहेका समस्या समाधानार्थ विशेषत मासिक रुपमा एक एनआरएन महिला एक युरो सहयोग संकलन गर्ने अभियान चलाउने निर्णय गरेको छ ।
आर्थिक संकलनका लागि हरेक नेपालीको घर-घरमा साथै नेपालीहरुबाट सञ्चालित व्यवसायी केन्द्रमा दानपेटिका राखिनेछ ।
कार्यक्रममा आईसीसी महिला सह-संयोजक रजनी प्रधानले आफू पोर्तुगलमा आउनुको उद्देश्य र एनआरएनको वर्तमान अवस्थाको अफ्ठ्यारा र चुनौतीहरुकोबारेमा प्रस्ट्याएकी थिइन् ।
कार्यक्रममा एनआरएन आईसीसी महिला प्रतिनिधि मनु मल्लले स्वागत मन्तव्य तथा समाजको अध्यक्ष सीता बरालले महिलाले भोग्नु परेको विविध समस्या र नेपाली नारी समाज पोर्चुगलकोबारेमा विचार राखेकी थिइन ।
एनआरएन पोर्चुगलको कार्यालयमा संघको कार्यवाहक अध्यक्ष गोबिन्द पौडेलको अध्यक्षतामा बसेको भेलामा देशभित्र र बाहिर नेपाली महिलाले भोग्नु परेको समस्या र त्यसको न्युनिकरणका लागि एनआरएनले खेल्नु पर्ने भूमिकाको बारेमा छलफल भएको थियो ।
कार्यक्रममा आईसीसी सदस्य सूर्य हमाल, पूर्व आईसीसी सदस्य पूर्ण हमाल, जनसम्पर्क समितिको उपाध्यक्षद्धय भानु सापकोटा, सुशील शर्मा गैरे, प्रवासी नेपाली मञ्चको उपाध्यक्ष नारायणदत्त आचार्यलगायत अन्य पोर्चुगलवासी नेपालीको उपस्थिति रहेको थियो। उक्त कार्यक्रमको सञ्चालन संघको कोषाध्यक्ष दामोदर सुवेदीले गरेका थिए ।
 

