विदेशमै नेपालीहरूको पूजापाठ गराउँछन् टीकाराम
बसन्त रानाभाट 
बार्सिलोना । दौरा सुरुवाल र ढाका टोपी ढल्काउदै हतार हतारमा पाईला लम्काईरहेको देख्दा लाग्छ, उनी शास्त्री टीकाराम कंडेल नै हुन् । बार्सिलोनामा कसैको घरमा पुजापाठ, न्वारन वा ग्रहशान्ति केही त आज पक्कै छ भनेर उनको पहिरनबाट नै सजिलै अनुमान लगाउन सकिन्छ।
बिगत चार बर्षदेखि स्पेनको बार्सिलोनामा बस्दै आएका शास्री कंडेलले सबै समुदायको गरि एक दर्जन जति बिबाह, ४० भन्दा बढी न्वारन, २५ जति सत्यनारायण पूजा लगायत शिब पुराण, दुर्गा पूजा, शुभ मुहुर्तहरु सम्पन्न गरेका छन्। हिन्दु धर्मप्रति आस्थावान नेपालीहरु मात्र नभइ भारतीय र केही बंगलादेशीहरुले पनि उनलाई बोलाएर पुजापाठ गर्ने गर्दछन्।
बिदेशमा रहेर पनि आफ्नो धर्म संस्कृतिलाई निरन्तरता दिन सकिन्छ, कंडेलले भने, जब कसैको घरमा गएर पूजापाठ गर्छु, धेरै नै आनन्द आउँछ। पूजापछि जब भजन शुरु हुन्छ, आफू सात समुन्द्र पार गरेर आए जस्तो लाग्दैन, नेपालमा नै भएको भान हुन्छ।”
नेपाली समुदायको चाहना अनुसार बिधिपूर्बक पूजाआजा गर्नको लागि नै नेपालबाट कुश, गाईको गहुँत, जनै, जौ–तिल लगायत पूजाका सबै सामाग्री जुटाउने गरेको  कंडेल बताउँछन् । आफू बस्ने घरको कोठामा नै मन्दिर बनाएको छु, यदि कसैलाई ठाउँले अप्ठ्यारो पार्छ भने पनि मैले घरमा नै बोलाउने गरेको छु उनले भने । तर बिदेशमा बिधिपूर्बक पूजाआजा गर्न सामान नै हुदैन भन्नेहरुप्रति इंकित गर्दै कंडेल भन्छन्, “सबै भन्दा ठूलो कुरा मन हो, मनले माने सबै कुरा छ।”
भरतपुर नगरपालिका -८ गौरीगन्ज, पिपलचोकमा जम्मेका ३७ बर्षे कंडेलको धर्मकर्ममा लगाव सानैबाट थियो । गौरीगन्ज हुँदै शरदपुर माबिमा कक्षा ८ हो अध्ययन गर्दा गर्दै उनलाई संस्कृतमा बढी रुचि लाग्यो। आफ्नो सानोबाबा खगराज रिजालको प्रेरणाले उनी त्रिपुरेश्वर शिब मन्दिर संस्कृत बिद्यालयमा भर्ना भए र त्यहीँबाट नै उनले यी सबै कुरा सिके। शास्त्री अध्ययनका लागि पछि उनी भारत गए। उनले सम्पूर्ण बिश्वबिद्यालय बनारसबाट अध्ययन पुरा गरे।
नेपालमा छँदा एक हजार आठ स्वामी ज्ञाननन्द सरस्वती, डियास आचार्य, किशोरकुमार गौतम, ज्योतिष खगराज रिजाल, देवीलाल कंडेलजस्ता गुरुहरुको संगत गर्ने अवसर मिलेकोले नै बिदेशमा रहेर पनि कामलाई निरन्तरता दिन सकेको उनी बताउँछन्।
बैदेशिक रोजगारको क्रममा विदेश आएका कंडेल आफूले गर्ने कामको अलवा पूजापाठको कर्मलाई पनि यसरी  निरन्तरता दिदै आएका छन्। अन्य मुलुकका नागरिकहरुले पनि कुनै नयाँ ब्यबसाय होस् बा पसल उद्घाटन गर्दा शुभमुर्हतको साईतमा गएर पूजा गर्न पाउँदा उनी निकै खुशी ब्यक्त गर्छन्। बार्सिलोना मात्र हैन स्पेनका बिभिन्न ठाउँमा रहेका नेपालीहरु तथा भारतीयहरुले बोलाउने क्रम आजभोलि बढ्दो छ , उनी भन्छन् “दान दक्षिणाको मलाई कुनै प्रलोभन छैन कहीँ गएर कसैको मन शान्ति गराउँदा नै मलाई आनन्द लाग्छ।”
आजभोलि त स्पेनिसहरु पनि हात हेराउनु पर्यो भन्दै आउँछन्, भाषा अलि मेरो राम्रो छैन कसैलाई ट्रान्सलेट गराउन लगाएर भए पनि हात हेरिदिन्छु। सायद मन परेर होला, एक पटक आएकोले अर्को पटक आउँदा फेरि नयाँ साथी लिएर आउने गरेको कंडेल बताउँछन्। कंडेलले स्पेनमा रहेर पनि हिन्दु परम्परा अनुसारका बिभिन्न चाडवाड, बर्त लगायत पूजापाठहरु पनि नेपाली समुदायबीच परम्परा अनुसार नै गर्दै आएका छन्।


