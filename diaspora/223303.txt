ओलीको युरोप भ्रमण रद्द, प्रबासी मन्च स्पेनको अधिबेशन ज्ञवालीले उद्घाटन गर्ने
बसन्त रानाभाट
बार्सिलोना । नेकपा एमालेका अध्यक्ष केपी शर्मा ओलीले युरोप भ्रमणलाई रद्द गरेका छन्। अध्यक्ष ओलीको भ्रमण रद्द भएपछि प्रबासी नेपाली मन्च स्पेनको तेस्रो अधिबेशनलाई उद्घाटन गर्न एमाले सचिब तथा पोलिटब्युरो सदस्य प्रदीप ज्ञवाली आउने भएका छन्।
युरोप भ्रमण गर्ने भनेकै दिन जनकपुरको भेलालाई सम्बोधन गर्ने कार्यक्रम भएपछि ओलीको भ्रमण रद्द भएको हो।
एमालेले संविधानका अन्तरबस्तुमा पार्टीको धारणा स्पष्ट र माघ ८ भित्रै संविधान जारी गर्नका लागि अनुकुल वातावरण सिर्जना गर्ने भन्दै जनवरी २ तारिकमा मुख्य १५ वटा सहर र जिल्लाहरुमा बृहत् कार्यकर्ता भेला गर्ने निर्णय गरेको छ। सोही निर्णय अनुरुप ओलीले जनकपुर भेलालाई सम्बोधन गर्न लागेका हुन्।
प्रबासी नेपाली मन्च स्पेन र डेनमार्कको अधिबेशनलाई उद्घाटन गर्ने गरि ओलीले युरोप भ्रमण तय गरेका थिए। ओलीका लागि भन्दै स्पेनमा मन्चले दुई-दुई पटक अधिबेशनको मिति सारेको थियो। उनले स्पेन र फ्रान्सको बिचमा रहेको युरोपको छैटौ सानो मुलुक एण्डोराको भ्रमण गर्ने समेत योजना बनाएका थिए । एण्डोराका परराष्ट्र मन्त्री गिलबेट साबोईया सुने लगायत सरकारी उच्चपदस्त अधिकारीहरुसँग भेटघाट गर्ने कार्यक्रम रहेको थियो ।
प्रबासी नेपाली मन्च स्पेनको तेस्रो अधिबेशन आगामी जनवरी ४ तारिक बार्सिलोनामा हुँदैछ। मन्चको अध्यक्षमा दिनेश गुरुङ सर्बसम्मत भईसकेका छन्। नयाँ कार्यसमिति नै सर्बसम्मत चुनिएको बताए पनि अन्यको नामावली भने अधिबेशन स्थलबाट नै सार्बजनिक गर्ने भन्दै समन्वय समितिले गोप्य राखेको छ। तर उपाध्यक्ष ओमर गुरुङ, महासचिबमा लक्ष्मण शर्मा सर्बसम्मत भएको स्रोतको दाबी छ।


