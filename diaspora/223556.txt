एनआरएन यूएईले नयाँ बर्ष मनायो
आबुधाबी । गैरआवासीय नेपाली संघ यूएईको आबुधाबी क्षेत्रीय समितिले विभिन्न कार्यक्रम गरी अंग्रेजी नयाँ बर्ष मनाएको छ । नयाँ वर्षको अवसर पारी आबुधाबीको फेमिली कर्नेस पार्कमा आबुधाबी क्षेत्रीय समितिले बार्बिक्यु कार्यक्रम आयोजना गरेको हो ।
यूएईका लागि नेपाली राजदूत धनन्जय झाको समेत उपस्थिति रहेको उक्त कार्यक्रममा संघका यूएई अध्यक्ष कृष्णप्रसाद भुसाल तथा संघकै केन्द्रिय पदाधिकारी र सदस्यहरु, बिभिन्न नेपाली संघ संस्थाका प्रतिनिधिहरु, समाजसेवी, ब्यबशायीका साथमा आबुधाबीमा रहेका नेपालीहरु सहभागी भएका थिए ।
उक्त क्षेत्रीय समितिका अध्यक्ष गोकुल कुइंकेलको सभापतित्वमा आयोजित औपचारिक कार्यक्रममा राजदूत झा, संघकी यूएई महिला संयोजक अमृता सिग्देल, प्रवासी नेपाली मंच यूएईका महासचिव उत्तम अधिकारी लगायतले शुभकामना मन्तब्य राखेका थिए ।
राजदूत झाले बिश्वब्यापी रुपमा नेपालीहरुलाई संगठित गर्दै आइरहेको र नेपाल सरकारबाट पनि बिदेशमा मान्यता प्राप्त एनआरएनएले ठूला मुद्दा उठाउनु पर्ने र ठुला समस्याको दीर्घकालिन समाधानका निमित्त बृहत कार्यक्रम र योजना ल्याउनुपर्नेमा जोड दिए ।
संघका यूएई अध्यक्ष कृष्णप्रसाद भुसालले एनआरएनए यूएई यहा रहेका सबै नेपालीको साझा संस्था भएकाले सबैको सहयोग, सद्भाव र समर्थनको जरुरत पर्ने भन्दै नेपाली कामदारलाई आइपरेका समस्या समाधानका लागि संघले निरन्तर सक्दो प्रयास गर्दै आइरहेको बताए ।
आबुधाबी क्षेत्रीय समितीका सचिव तोरणदत्त सुबेदीद्वारा संचालित उक्त कार्यक्रममा काम गर्ने क्रममा दुवै हात र एक खुट्टा गुमाएका नेर्पू गाबिस वडा न ८ खोटांगका बिद्युत प्राधिकरणमा ज्यालादारी काम गर्ने नेर्पू गाबिस वडा न ८ खोटांगका हरिकाजी ढुंगानालाई सहयोग स्वरूप उक्त क्षेत्रले संकलन गरेको २ हजार एकसय ९३ दिर्हाम सम्बन्धित पक्षसम्म पुर्याउने गरी हिमाल गुरुङलाई हस्तान्तरण गरिएको थियो ।

