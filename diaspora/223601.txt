नेपालमा संविधान माग्दै मोदीलाई ज्ञापनपत्र बुझाइने
नयाँ दिल्ली । प्रवासी नेपालीहरुले पनि नेपालमा तोकिएको समयमा नयाँ संविधान जारी हुनुपर्नेमा जोड दिएका छन् । देशमा माघ ८ गते संविधान जारी नभएमा मूल प्रवाह अखिल भारत नेपाली एकता समाजले भारतव्यापी आन्दोलन गर्ने बताएको छ ।
हालै बसेको केन्द्रीय समितिको बैठकले सो निर्णय गरेको समाजका अध्यक्ष मित्रलाल शर्माद्वारा हस्ताक्षरित प्रेस विज्ञप्तिमा उल्लेख छ । दलहरुको अदूरदर्शिता एवं अकर्मन्यताप्रति पनि गम्भीर ध्यानाकर्षण भएको बैठककाे ठहर छ ।
भारतस्थित नेपालीहरुका विभिन्न समस्याहरुलाई लिएर समाजले भारतका प्रधानमन्त्री नरेन्द्र मोदीलाई ज्ञापनपत्र दिने समेत निर्णय गरेको छ ।
साथै भारतका सम्पूर्ण निकायहरुमार्फत दुबै देशका राष्ट्रप्रमुखहरुलाई ज्ञापनपत्र बुझाउनेबारे वक्तव्यमा जोड दिइएको छ । समाजले आफ्नो ३६ औं वर्ष प्रवेशको सन्दर्भमा ३ महिने नगर सम्मेलन गर्ने निर्णय गरेको छ ।
०६२/०६३ को जनआन्दोलनको समयमा पनि मूल प्रवाह अखिल भारत नेपाली एकता समाजको अगुवाईमा भारतमा रहेका प्रवासी नेपालीहरुले दवावमुलक कार्यक्रम गरेका थिए ।
‘माघ ८ मा राष्ट्रिय हितमा संविधान जारी गरिएन भने प्रवासमा रहेका सम्पूर्ण देशभक्त जनतान्त्रिक शक्तिहरुलाई आ-आफ्नो मूलुक वा क्षेत्र नगरहरुबाट आन्दोलनको उठान गर्दै संघर्ष गर्न आह्वान गर्दछौं,’ जारी विज्ञप्तिमा भनिएको छ ।
१०-१५ वर्षदेखि लगातार फेमली पेन्सन लिइरहेकालाई पनि हाल भारत सरकारले आधार कार्ड माग्दै बैंकहरु मार्फत पेन्सन दिन रोक लागाएकोमा समाजले खेद प्रकट गरेको छ ।
-धनवीर पुनबाट

