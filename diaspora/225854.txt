मण्डला अनलाईन रेडियोबाट दृष्टिविहीनलाई सेतो छडी वितरण
चितवन । डेनमार्कको कोपनहेगनबाट सञ्चालन हुँदै आएको मण्डला अनलाईन रेडियोले चितवनका १५ जना दृष्टिविहीनहरुलाई सेतो छडी वितरण गरेको छ । २०५ औं अन्तराष्ट्रिय ब्रेल लिपी दिवसको अवसर पारेर मण्डला अनलाईन रेडियो, लायन्स क्लब अफ लंकु र चितवन नेत्रहीन संघको संयुक्त आयोजनामा सेतो छडी वितरण गरिएको हो ।
कार्यक्रममा ब्रेल लिपी लेखन प्रतियोगिताका विजयीहरुलाई पुरस्कृत पनि गरियो ।
डेनमार्कमा क्रियाशील संचारकर्मीहरु अजित देवकोटा, जनार्दन अधिकारी, सुनिल शर्मा दाहाल र मनोज दाहालको पहलमा रेडियो मण्डला स्थापना गरिएको हो । रेडियोले गत डिसेम्बर २१ मा कोपनहेगनमा आयोजना गरिएको सांगितिक कार्यक्रममा संकलित रकमबाट सेतो छडी वितरण गरेको हो ।
यो अभियानमा गैह्रआवासीय नेपाली संघ युरोप क्षेत्रका उपसंयोजक तथा लायन्स क्लब अफ लंकु इन्टरनेशनल ३२५ बी २ प्रथम उपाध्यक्ष सोम सापकोटाले समन्वयकारी भूमिका निर्वाह गर्दै आएका छन् । सापकोटाले नेपालमा सेतो छडी नबन्ने भएकाले भारतबाट थप ४ सयको संख्यामा झिकाउन लागिएको जानकारी दिए ।
कार्यक्रमका प्रमुख अतिथि भरतपुर प्रहरी तालिम केन्द्रका प्रमुख, एसएसपी रमेश खरेलले डेनमार्कमा रहेका नेपालीहरुले चितवनका दृष्टिविहीनका लागि देखाएको सदासयताको प्रशंसा गरे । खरेलले सञ्चारक्षेत्र र समाजसेवालाई संगसंगै अघि बढाउन सुझाव समेत दिए ।
नेत्रहीन संघ चितवनका अध्यक्ष भरत भट्टले आफूहरुलाई राज्यले उपेक्षा गरिरहेको गुनासो गर्दै डायस्पोरामा रहेका नेपालीहरुबाट अझ ठूलो सहयोगको अपेक्षा गरिएको बताए ।
कार्यक्रममा रेडियो मण्डलाको प्रतिनिधित्व गरेका पत्रकार पवनराज पौडेलले निकट भविष्यमा ४ सयको संख्यामा र दीर्घकालीन रुपमा चितवनका हरेक दृष्टिविहीनको हातमा सेतोछडी पुर्‍याउने योजना सुनाए ।
कार्यक्रममा सहआयोजक संस्थाको तर्फबाट लायन्स क्लब अफ लंकु इन्टरनेशनल ३२५ बी २ चितवन नेपालका अध्यक्ष भानुभक्त सापकोटा, वैदिकनगर लायन्स क्लवका नारायण सापकोटा लगायतले पनि धारणा राखेका थिए ।

