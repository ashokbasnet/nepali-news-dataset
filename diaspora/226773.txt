एनआरएन भवनका लागि युरोपबाट उठ्यो १ करोड पाँच लाख
गैरआवासीय नेपाली संघ अन्तराष्ट्रिय समन्वय परिषद्को काठमाण्डौमा बन्न लागेको केन्द्रीय कार्यालय भवन निर्माणका युरोपका ४ देशमा बसोबास गरिरहेका गैरआवासीय नेपालीहरुले १ करोड ५ लाख रुपैयाँ संकलन गरेका छन् ।
गैरआवासीय नेपाली संघका अध्यक्ष शेष घलेको उपस्थितिमा डिसेम्बर अन्तिम साता  जर्मनी, बेल्जियम र स्वीटजरल्याण्डमा आयोजित कार्यक्रमबाट रकम संकलन गरिएको हो ।
जर्मनीको फ्रयाङ्कर्फटमा आयोजित कार्यक्रममा सो क्षेत्रमा बसोबास गर्ने गैरआवासीय नेपालीहरुले ४६ लाख रुपैयाँ संकलन गरे । यसैगरी बेल्जियममा आयोजित कार्यक्रममा ४३ लाख रुपैयाँ संकलन भएको फण्ड रेइजिङ कमिटी युरोपकी संयोजक जानकारी गुरुङले जानकारी दिइन् ।
सोही कार्यक्रममा नेदरल्याण्डका एनआरएन प्रतिनिधिहरुले १० लाख रुपैयाँ सहयोग गर्ने घोषणा गरेका थिए ।
उत्साहजनक सहयोग
यसैगरी स्वीटजरल्याण्डको जेनेभामा आयोजित कार्यक्रममा ६ लाख रुपैयाँ संकलन भएको गैरआवासीय नेपाली संघ अन्तराष्ट्रिय समन्वय परिषदले जनाएको छ ।
एनआरएनए अध्यक्ष घलेले युरोपका तीन शहरमा गरेको भ्रमणबाट १ करोड ५ लाख रुपैयाँ सहयोग जुटेको परिषदका प्रवक्ता मन केसीले जानकारी दिए ।
गैरआवासीय नेपाली संघले करिव १५ करोड रुपैयाँलागतमा काठमाण्डौमा आफ्नै कार्यालय भवन निर्माण गर्ने योजना बनाएको छ । जसका लागि अध्यक्ष घलेले विश्वभर छरिएर रहेका गैरआवासीय नेपालीको भावनात्मक एकताको प्रतीकस्वरुप कार्यालय भवन निर्माण हुन लागेकोले सबैको सहभागीता हुने गरी रकम संकलन अभियान संचालन गर्दै आएका छन् ।
‘यसपटक युरोपमा हामीले अपेक्षा गरेभन्दा निकै उत्साहजनक सहभागीता रह्यो,’ अध्यक्ष घलेले भने, ‘एनआरएनको आफ्नै भवन बनाउने अभियानमा युरोपबासी नेपालीको ऐक्यबद्धता र हातेमालोप्रति म आभारी छ ।’
यो अभियानमा अष्ट्रेलिया, अमेरिका, हङकङ, चीन, थाइल्याण्ड लगायतका मुलुकमा रहेका नेपालीहरुले सक्रियतापूर्वक सहभागीता जनाइसकेका छन् भने युरोपका चार मुलुकमा बसोबास गर्ने नेपालीहरुले पनि अध्यक्ष घलेको उपस्थितिमा रकम संकलन कार्यक्रममा सहयोग गरेका छन् ।

