स्पेनमा नेपाली भाषाको अध्यापन
बसन्त रानाभाट
बार्सिलोना । विदेशमा हुर्केका आफ्ना छोराछोरीहरुले स्नेहपूर्वक बाबा, आमा भनेर बोलाईदिए पनि मन प्रफुल्ल बनाउने अभिभावकहरु झन् उनीहरुले नेपाली अक्षर लेख्न र पढ्न थालेपछि त खुशीको कुनै सीमा नै छैन। स्पेनको बार्सिलोनामा हुर्केका बालबालिकाहरुलाई घरमा नै नेपाली कक्षा चलाएर सिकाउन थालेपछि उनीहरुको नेपाली भाषामा सुधार आएको हो।
स्कुल जाँदा बालबालिकाहरु स्पेनिस भाषामा नै लेख्न र पढ्नु पर्ने हुँदा फुर्सदको समयमा नेपाली भाषालाई पनि सिक्न सकुन् भनेर हरेक हप्ता नेपाली कक्षा संचालन ल्याईएको हो। हरेक शनिबार साँझ दुर्इ घण्टा उनीहरुलाई नेपाली लेख्न र पढ्न सिकाईन्छ ।
नेपालमा पनि ७ बर्ष जति स्कुलमा नै बालबच्चाहरुका साथ जीवन बिताए अहिले बिदेशमा पनि बाबु नानीहरुलाई पढाएर समय बिताउन पाउदा निकै खुशी लागेको छ, शिक्षिका केशरी श्रेष्ठ भन्छिन् , “अभिभावकहरुले मलाई पढाउनको लागि जिम्मा दिनुभयो, आफ्नै घरमा नै कक्षा चलाएकी छु। शुरु-शुरुमा गाह्रो पनि भयो तर अहिले सहज हुदै गएको छ। एक वर्षमा अहिले उनीहरुले वाक्य उच्चारण पनि गर्छन् र लेख्न पनि सक्छन्।
सात वर्षदेखि नाै वर्ष सम्मका ८ जना बालबालिकाहरुलाई उनले आफ्नै घरमा पढाउदै आएकी छन्। अहिले त झन् आफुलाई भेटेर ५ बर्ष मुनिका आफ्ना बालबालिकाहरुलाई पनि पढाई दिनुपर्यो भनेर अभिभाबकहरुले अनुरोध गरिरहेको शिक्षिका श्रेष्ठ बताउँछिन् ।
गतवर्ष जनवरी पहिलो हप्तादेखि शुरु भएको नेपाली कक्षाले एक बर्ष पुरा गरिसकेको छ। पहिलो बार्षिकउत्सवको अवसरमा बालबालिकाहरु अभिभाबकको साथमा खानपिन गर्दै खुशी मनाएका थिए।
सोही कक्षामा राखेर पढाईरहेकी एक अभिभाबक सरला सापकोटाले आफ्नो छोराले नेपाली भाषामा गरेको प्रगतिले खुशी बनाएको बताउँछिन्। सन् २०१० तिर पनि कक्षा चलाउने कुरा चलेको थियो तर शुरु हुन सकेन उनी भन्छिन्, “बार्सिलोनामा यति धेरै संघसस्थाहरु छन्, कसैले पहल गरेर निश्चित ठाउँमा अझ ब्यवस्थित तरिकाले कक्षा चलाउन पाए अरु बालबालिकाहरुले पनि पढ्न पाउने थिए।”
केही अभिभावकहरुले आफ्ना बालबालिकाहरुको स्कुल बाहेकको समय निकालेर यसरी नेपाली भाषा र संस्कृतिप्रति देखाएको चासोलाई नेपाली समुदायले मुक्त कण्ठले प्रशंसा गरेको छ। नेपाली कक्षाबाट नै राष्ट्रिय गान सिकेपछि आजभोलि त बालबालिकाहरुले नेपाली कार्यक्रमहरु पनि भाग लिएर गाउन पनि थालेका छन्।

