भर्जिनियामा एमअारपी सम्बन्धी कार्यशाला गोष्ठी सम्पन्न
डिसी । नेपाली राजदूतावास वासिङ्टन डिसी र अमेरिका नेपाल सोसाइटीले संयुक्त रुपमा मेसिन रिडेबल पासपोर्ट (एमअारपी) सम्बन्धी कार्यशाला गोष्ठी भर्जिनियाको अर्लिङ्टन लाइब्रेरीको सभाकक्षमा सम्पन्न गरेको छ ।
अमेरिका–नेपाल सोसाइटीका सभापति जीवन तिवारीको सभापतित्वमा भएको कार्यक्रममा  अमेरिकाका लागि कार्यबाहक राजदूत ऋषिराम घिमिरेले प्रमुख अतिथि थिए । गोष्ठीमा राजदूत घिमिरेले समय सीमा भित्र मेसिन रिडेबल पासपोर्ट बनाउने कार्यमा दुबै सेवाग्राही र सेवा प्रदायकलाई सहज हुने बताए ।
राजदूत घिमिरेले अमेरिका–नेपाल सोसाइटीले मेसिन रिडेबल पासपोर्ट सम्बन्धी अत्यन्त समसामयिक विषयमा अन्तरक्रियात्मक कार्यक्रम गरी सेवाग्राहीमा रहेको अन्योल हट्ने विश्वास ब्यक्त गरे ।
उनले मेसिन रिडेबल पासपोर्ट बनाउदा ख्यालगर्नुपर्ने कुरा तथा एमअरपी बनाउँदा देखिएका बिभिन्न त्रुटीहरूकोबारेमा अवगत गराए । मुख्यतया राहदनी बनाउने क्रममा प्राविधिक यान्त्रिक जटिलता, ब्यक्तिगत लापर्बाही र लक्षित समूहसम्म सूचना सम्प्रेषण नै मुख्य समस्याका रुपमा देखिएको उनले जानकारी दिए ।
सहभगीहरूलाई दुताबासको वोबसाइटमा बिभिन्न समयमा जारी गरिएका राहदानी सम्बन्धी सूचनामुलक बिज्ञप्ति हेर्न र उल्लेख गरिएका बुंदाहरू ख्याल गरे मात्रै पनि पासपोर्ट बनाउदा हाल देखिएको निबेदन अस्वीकृत हुने बिधमान समस्याबाट निकै हदसम्म मुक्त हुन सकिने चर्चा गरे ।
अन्तरक्रियात्मक कार्यक्रमलाई अमेरिका नेपाल सोसाइटीका संचार संयोजक सुजित अर्यालले सहजिकरण, प्रथम उपाध्यक्ष चन्द्र प्रकाश बरालले स्वागत भाषण तथा महासचिब प्रेम पौडेलले कार्यक्रम सन्चालन गरेका थिए । उक्त अवसरमा राहदानी बनाउनका लागि आवश्यक फर्म बितरण गर्नुका साथै रित पुगेका निवेदनहरू संकलन समेत गरिएको थियो ।


