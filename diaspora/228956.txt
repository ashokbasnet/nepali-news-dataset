एनअारएन सदस्यताबारे टेक्सासमा छलफल
विकास राज न्यौपाने
अमेरिका । नेपाली समाज टेक्सासको आयोजना तथा स्थानीय संघ संस्थाहरूको सहभागितामा नेपाली समाज टेक्सासकै कार्यालयमा गैरआवासीय नेपाली संघ अमेरिकाको सदस्यता बनाउने सम्बन्धमा छलफल भएको छ । टाउन हल मिटिङको संचालन नेपाली समाजका महासचिव विजयराज भट्टराईले गरेका थिए ।
कार्यक्रममा एनआरएन अमेरिकाका केन्द्रीय कोषाध्यक्ष बेदराज बस्नेतले स्वागत गरेका थिए भने एनआरएनका केन्द्रीय सल्लाहकारद्वय अन्जन श्रेष्ठ तथा डा केशब पौडेलले एनआरएनको सदस्यता किन लिने तथा एनआरएनको अतीतदेखि अहिलेसम्मका सफलता असफलताकोबारेमा जानकारी गराए ।
त्यसैगरी एनआरएनका पूर्व अध्यक्ष राम पोख्रेल तथा वर्तमान अध्यक्ष भुवन आचार्यले टेक्सासबासीले धेरै सदस्यता बनाउनुपर्ने कुरामा जोड दिए ।
एनआरएन अमेरिका केन्द्रीय कमिटीले विजयराज भट्टराईको संयोजकत्वमा बनाएको ३५ सदस्यीय सदस्यता कमिटिको नामावली समेत पढेर सुनाइएको थियो। नेपाली समाज टेक्सासले एनआरएन को सदस्यताको लागि हरेक आइतबार नेपाली सेन्टर मा १ बजे देखि ४ बजे सम्म डेस्क राख्ने जानकारी कार्यक्रममा दिइएको थियो।
कार्यक्रममा टेक्सासको ड्यालस क्षेत्रमा रहेका नेपाली संघ संस्थाहरू, नेपाली समाज टेक्सासका पूर्व अध्यक्षहरु डा प्रेम अधिकारी, जनसम्पर्क समिति वेस्ट टेक्सास च्यापटर सभापति हरिबोल भण्डारी, जनसम्पर्क समिति ड्यालस फोर्टवोर्थ च्यापटर सभापति ज्ञानेन्द्रराज कार्की थिए ।
यस्तै, नेपाली अध्यात्मिक तथा सांस्कृतिक संघका संयोजक डा. मुरली अधिकारी, प्रवासी नेपाली मञ्चका अध्यक्ष गोकर्ण दाहाल, इन्द्रेणी संस्कृतिक संघका अध्यक्ष नेत्र पाण्डे, ड्यालस एभरेस्ट लायन्स क्लबकाका अध्यक्ष खेम बास्तोला, अन्तराष्ट्रिय नेपाली साहित्य समाज ड्यालसका अध्यक्ष बासु शर्मा, महासचिव, पदाधिकारीहरू लगायत झन्डै एक सयको संख्यामा सर्बसाधारणहरुको उपस्थिति थियो।

