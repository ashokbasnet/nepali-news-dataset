दिल्लीका गोर्खाहरूद्वारा न्यानो लुगा र खाना वितरण
नयाँ दिल्ली । भारतको दिल्लीमा गोर्खाहरूलाई  प्रतिनिधित्व गर्ने  सामाजिक संस्था, असोसिएशन फर रिसर्च अन् नन्प्रफिट अर्गनाइजेशन्स  एन्ड वोल्युन्टेरी एक्टिभिटिज (आर्नोवा) अनि अल इन्डिया किराती खम्बु राई एसोसिएशन, दिल्ली शाखाको संयुक्त प्रयासमा न्यानो लुगा र खानाहरू वितरण गरिएको छ । चिसोमा कठ्याङ्ग्रिएका विपन्न परिवारका नागरिकहरूका लागि लुगा र खानाहरू वितरण गरिएको हो ।
आर्नोवाले प्रत्येक वर्ष हिउँदको समयमा सडकमा जीवन विताउने परिवारहरूलाई एकपटक न्यानो लुगा र खानेकुराहरू वितरण गर्दै आइरहेको छ। यसपटक अल इन्डिया किराती खम्बु राई एसोसिएशन,  दिल्ली शाखासँग मिलेर आर्नोवाले झुपडी क्षेत्रका दुर्इ सय विद्यार्थीहरूलाई न्यानोलुगाहरू लगायत, खानाहरूसमेत वितरण गरेको छ ।
दक्षिण दिल्ली अन्तर्गत मान्डी गाउँ अवस्थित झुग्गी झुपडी क्षेत्रको प्राइमेरी शिक्षा केन्द्रका विद्यार्थीहरूलार्इ राहत वितरण गरिएको आर्नोवाका संस्थापक अध्यक्ष रुबेन गुरूङ्गले बताए ।
खानेकुरा अनि न्यानो लुगा प्रदान गर्नेहरूमा आर्नोवाकी मुख्य सहयोगी तथा दिल्लीमा गोर्खा समुदायमा सामाजिक कार्य गर्दै अएकी मीना लिम्बू, आर्नोवाबाट अध्यक्ष बन्दना राई, संस्थापक सदस्य रेबेका राई, कार्यकारी सदस्य,  आकाश रामुदामु, मीनु गगन थापा, नीमा राई,  महासचिव रमेश सेवा अनि समीर राई,  पूर्व अध्यक्षा, प्याट्रिशिया निकोलस लगायत थिए।
यसैगरी अल इन्डिया किराती खम्बु राई एसोसिएशन, दिल्ली शाखाबाट महासचिव, विनय राई, मन्जु राई, भक्तराज खम्बु,विजय खम्बु, मीना राई, किरण खम्बु लगायतले प्रदान गरेका थिए।
वितरण कार्यक्रममा दिल्लीका चर्चित  समाजसेवीद्वय, डा. सन्जीव सिंह, अन्जु शर्मा लगायतको सहभागिता रहेको थियो। स्कूलका शिक्षकहरू अनवर सिद्दिकी र सन्जीवनी चौधरीले स्कूलको दुरावस्थाको बारेमा संस्थाका  कार्यकर्ताहरू लाई जानकारी गराएका थिए ।

