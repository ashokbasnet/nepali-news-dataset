स्पेनमा दूतावास स्थापनाबारे छलफल गरिँदै
बसन्त रानाभाट
बार्सिलोना । गैरआवासीय नेपाली संघ,राष्ट्रिय समन्वय परिषद् स्पेनले राजदूतावास स्थापनाको मागसँगै दुई देशबीचको सम्बन्ध बिस्तार गर्ने पहल स्वरूप बिभिन्न क्षेत्रका प्रतिनिधिहरुसँग भेटघाट तथा छलफल गर्ने भएको छ।
पर्यटन, स्वास्थ्य, उद्योग ब्यवसाय लगायतका क्षेत्रमा पनि सहयोग आदानप्रदान गर्न नेपालमा प्रतिनिधिहरुसँग छलफल गर्न लागेको हो।
मुख्यतः स्पेनमा नेपाली राजदुताबासको माग गर्दै  आगामी साता नेपाल सरकारलाई बुझाउन लागेको ज्ञापनपत्रमा अन्य क्षेत्रहरुलाई पनि समेटेर सम्बन्ध बिस्तारको प्रयास गर्न लागेको संघले जनाएको छ। स्पेनस्थित नेपाली संस्थाहरुको सहयोगमा संघले तीन हजार पाँच सय बढी हस्ताक्षर संकलन गरिसकेको छ।  संघले नेपाल सरकारलाई ज्ञापनपत्रको साथमा हस्ताक्षर बुझाउने पनि तयारी गर्दैछ।
संघका अध्यक्ष एकराज गिरीले स्पेनका परराष्ट्र मन्त्रालयका उच्च अधिकारीहरु समकक्षीहरुसँग भेटघाट गर्न ईच्छुक रहेको बताएका छन्। उनले भने,”तत्कालिन समयमा  फ्रान्सस्थित नेपाली राजदूत कृष्णमोहन श्रेष्ठ हुँदा पनि हामीले स्पेनका परराष्ट्र मन्त्रालयका अधिकारी इरनेस्तो लोरेनासँग  भेटघाट गरेका थियौं। भेटमा भनेअनुसार उनीहरु नेपाल सरकारसँग सम्बन्ध बिस्तार गर्न ईच्छुक छन् हामी यो कुरा नेपालको परराष्ट्र मन्त्रालयमा राख्नेछौ।”
स्पेनको प्रान्तीय सरकार (कातोलोनिया) स्वास्थ्य क्षेत्रमा सहयोग गर्न तयार 
संघका अनुसार स्पेनको प्रान्तीय सरकार (कातोलोनिया) नेपालमा स्वास्थ्य क्षेत्रमा सहयोग गर्न ईच्छुक देखिएको छ। मेडिकल क्षेत्रमा छात्रबृद्धि प्रदान गर्न, तालिम तथा स्वास्थ्यकर्मीबीच अनुभब आदानप्रदान जस्ता कार्यक्रम ल्याउन तयार रहेकोले पनि नेपालको स्वास्थ्य मन्त्रालय भेट गरी जानकारी गराउने संघले जनाएको छ। जसका लागि बार्सिलोनास्थित नेपाली कन्सुलर लुईस बेल्बिसको सहयोग प्रपोजल तयार गरेको छ। नेपाल सरकारका अधिकारीहरुसँग  हस्ताक्षर गरी ल्याएको प्रपोजल कातोलोनियाका स्वास्थ्य अधिकारीहरुबाट हस्ताक्षर गराएर सम्बन्ध बिस्तार र सहयोग आदानप्रदानको बाटो खुलाउने प्रयास संघले थालेको छ। स्पेनले साउथ अमेरिका र अफ्रिकी मुलुकहरुमा स्वास्थ्य क्षेत्रमा ठूलो सहयोग गर्दै आएको छ।
नेपालको मेडिकल रिपोर्टलाई मान्यता नदिनेबारे ध्यानआकर्षण 
परिवार पुनर्मिलनको क्रमका दिल्लीस्थित स्पेनिस दूतावासले नेपालको कुनै पनि मेडिकल रिपोर्टलाई मान्यता नदिनेबारे नेपाल मेडिकल काउन्सिलको ध्यानआकर्षण गराउने भएको छ । स्वास्थ्य मन्त्रालयमा पनि जानकारी गराउदै संघले यो बारे चासो लिन काउन्सिललाई पनि  अनुरोध गर्नेछ । नेपालका मेडिकलहरुबाट बनाईएको रिपोर्ट मान्य नहुने भन्दै दिल्लीमा नै मेडिकल गर्नुपर्ने बाध्यात्मक परिस्थिति रहेको छ।
पर्यटन बिकास तथा लगानी भित्राउन पहल गर्ने 
बार्सिलोनास्थित उद्योग ब्यवसायीहरुको संजाल कामारा दे कमरसियो दे बार्सिलोना नेपाल उद्योग वाणिज्य महासंघसँग छलफल गर्न तयार रहेको छ।  महासंघका प्रतिनिधिहरु भेट गरी योबारे जानकारी गराउने संघले जनाएको छ। आपसी सम्बन्ध बिस्तार हुन सकेमा लगानीमैत्री वातावरणको सृजना दुई मुलुकबीच हुनसक्ने प्रचुर सम्भावना रहेको छ।
यता, स्पनिसहरु नेपालको प्राकृतिक मोहमा चुर्लुङ्ग डुब्ने गरेका छन्।  सगरमाथाको आरोहण लगायत अन्य हिमालहरु चढ्न, ट्रेकिंग, मनोरम दृश्य हेर्नको लागि स्पेनिसहरु नेपाल पुगेको पाइन्छ। तर नेपालमा स्पेनिस भाषामा टुरिस्ट गाईडलाईन ,निर्देशिका,नक्सा उपलब्ध गराउन सकेमा सहज हुने हुँदा योबारे सम्बन्धित पक्षसँग संघले छलफल गर्ने भएको छ।
स्पेनिस माझ नेपाललाई चिनाउने कार्यक्रमहरु गर्दै आएको संघले आगामी बैशाखमा बुद्ध र नेपाललाई चिनाउने बिशेष कार्यक्रम समेत बार्सिलोनामा गर्ने हालै निर्णय गरेको छ।
ज्ञापनपत्रका लागि स्पेनबाट नेपालीको जम्बो टोली 
दूतावास स्थापनाको दबाब लगायत दुई देश बीचको कुटनीतिक सुधारको पहलको रुपमा हेरिएको ज्ञापनपत्र बुझाउन स्पेनबाट नेपालीहरुको जम्बो टोली रहेको छ। अन्तरास्ट्रिय समन्वय परिषद्का सल्लाकार पुष्पराज तिमिल्सिना र सदस्य दीपक खरेल नेपाल पुगिसकेका छन्।
यस्तै संघका अध्यक्ष एकराज गिरी तथा महासचिव सन्दिप मोहन भट्टराई नेपाल जाने तयारीमा छन् भने टोलीमा संघका सल्लाहकार तथा चितवन समाज स्पेनका अध्यक्ष प्रकाश तिमिल्सिना, कार्यसमिति सदस्यहरु प्रकाश भट्टराई, बसन्त नाथ रेग्मी, रोशन गुरुङ, क्षेत्रीय समिति ग्रान क्यानारियाका सल्लाहकार कृष्ण भुसाल पनि रहेका छन्। यस्तै केन्द्रबाट गैरआबासीय नेपाली संघका महासचिब कुमार पन्त पनि सहभागी भएर संघको अभियानमा सघाउने भएका छन्।


