सहमतिबाट संविधान लेख्न बेलायतबाट नेपालीहरूको अपील
 दधिराज घिमिरे 
बेलायत । सहमतिबाट संविधान निर्माणका लागि बेलायतमा रहेका नेपालीहरूले नेपाल सरकार समक्ष अपील गरेका छन् । नेपाली जनएकता समाज, बेलायतले सहमतीय प्रणालीवाट पहिचानसहितको अग्रगामी संविधान लेखनका लागि बेलायतस्थित नेपाली दूतावास मार्फत नेपाल सरकार र नेपालका राजनैतिक पार्टीलाई ज्ञापनपत्र बुझाएका हुन् ।
माओवादी सम्बद्ध प्रवासी संगठनहरूको संगठन नेपाली जनएकता समाज, बेलायतलका प्रतिनिधी मण्डलहरुले कार्यवाहक राजदूत तेजबहादुर क्षेत्री मार्फत ज्ञापनपत्र बुझाएका हुन् ।
ज्ञापनपत्र बुझाउँदै समाजका संयोजक पूर्ण लोक्सोमले नेपालका केही हुनेखाने वर्गले नेपाली जनताले गरेको संघर्षको मर्म भन्दा बाहिर गएर हिजोकै असफल ब्यवस्थालाई निरन्तरता दिने नियत रहेको बताए । संविधान जस्तो देसको मुल कानून निर्माण गर्दा नेपालमा रहेको सम्पूर्ण दलहरुको सहमति हुनुपर्नेमा जोड दिए । साथै उनले सम्पूर्ण उत्पीडित जाति, वर्ग, क्षेत्रको अधिकारलाई सुनिश्चित गर्दै पहिचानसहितको संविधान निर्माण होस् भन्ने माग समेत गरे ।
सोही कार्यक्रमलाई संबोधान गर्दै समाजका सचिव सुरेन्द्र श्रेष्ठले नेपाली जनताको अधिकार कुण्ठित गर्ने चालबाजीमा नेपालका केही दल र सरकार केन्द्रित रहेकाले त्यस्ता प्रतिगामी खेलका बिरोधकालागि नेपाली दूतावस आउनु परेको उल्लेख गरे ।  साथै उनले नेपालका सत्ताधारीहरु बिगतका आन्दोलबाट प्राप्त उपलब्धि खोस्ने प्रयत्न गरिएमा उपलब्धिहरुको रक्षाका लागि प्रवासमा रहने सम्पूर्ण प्रवासी नेपालीहरु आन्दोलन गर्न बाध्य हुने चेतावनी दिए ।
ज्ञापनपत्र बुझ्दै कार्यवाहक राजदूत क्षेत्रीले ज्ञापनपत्र तुरून्तै नेपाल सरकार तथा सम्पूर्ण राजनीतिक दलहरुलाई फ्याक्समार्फत पठाउने जानकारी दिए ।


