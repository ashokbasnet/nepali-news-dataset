संविधान दिन नसकेको भन्दै प्रवासी नेपालीको ध्यानाकर्षण
कतार । दोस्रो संविधानसभाले एक वर्षभित्र संविधान जारी गर्ने गरी तय गरेको कार्यतालिका भित्र संविधान जारी गर्न नसकेको भन्दै प्रवासी नेपालीहरुले संविधानसभाको ध्यानाकर्षण गरेका छन् ।
कतार नेपाली एकता समाजले प्रेस विज्ञप्ति जारी गरि आफैले तय गरेको समय सीमा माघ ८ मा संविधान दिन नसकेको भन्दै संविधानसभा तथा दलहरुको ध्यानाकर्षण गरेको हो ।
दोस्रो संविधानसभाको निर्वाचनमा जानेक्रममा प्रमुख दलहरुले आ-आफ्नाे चुनावी घोषणा पत्र मार्फत एक वर्ष भित्र संभव भए सहमतिमा नभए लोकतान्त्रिक प्रक्रियाबाटै भए पनि संविधान जारी गर्ने प्रतिवद्धता जाहेर गरेका थिए ।
निधारित कार्यतालिका अनुसार सहमति हुन नसकेपश्चात समयमा नै प्रक्रियामा लगेर संविधान निमार्ण गर्ने कुरालाई विलम्ब गर्ने काम सत्तारुढ प्रमुख घटक नेपाली कांग्रेस र एमालेबाट भएको भन्दै नेपाली एकता समाजले दुई दलको आलोचना गरेको छ ।
त्यस्तै, एनेकपा माओवादी नेतृत्वको १९ दलीय मोर्चाले आफ्नाे प्रतिवद्धता विपरित सहमतिबाहेक प्रक्रियाबाट संविधान जारी हुनै नसक्ने भनी संविधानसभा भित्र विरोधको नाममा वितण्डा मचाउदै संविधानसभालाई अल्पमतको बन्दी बनाउने क्रियाकलापले गर्दा नै तोकिएको समयमा संविधान जारी हुन नसकेको समाजको ठहर रहेको कतार नेपाली एकता समाजका महासचिव खिम बुढाद्वारा जारी विज्ञप्तिमा उल्लेख छ ।
एक वर्षको समयसीमा सकिएको भएता पनि पुनः छोटो कार्यतालिका निर्माण गरी यथासिघ्र सहमति वा सहमति नभए लोकतान्त्रिक विधि र प्रक्रियाबाट संविधान जारी गर्न समाजले माग गरेको छ ।

