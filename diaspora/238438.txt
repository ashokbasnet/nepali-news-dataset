कोरियाको नेपाल हाउसलाई भट्टले गरे तीन लाख सहयोग
दक्षिण कोरिया । दक्षिण कोरियामा दिगो रुपमा सञ्चालन हुने नेपाल हाउसलाई एनआरएन उपाध्यक्ष भवन भट्टले तीन लाख रुपैयाँ सहयोग गरेका छन् ।
सउलमा भएको एक भेटघाट कार्यक्रममा भट्टले एनआरएन कोरिया अध्यक्ष विनोद कुवँरलाई सहयोग हस्तान्तरण गरेका थिए । कार्यक्रममा एनआरएन क्षेत्रिय संयोजक गगांराज राई तथा एनआरएन आइसिसि प्रतिनिधी केपी सिटौलाको समेत उपस्थिति रहेको थियो । 
भेटका क्रममा कोरियामा दिगो रुपमा सञ्चालन गर्न लागिएको नेपाल हाउसकोबारेमा उपाध्यक्ष भट्टलाई जानकारी गराइएको थियो । टिविआइ होल्डिङ्स गु्रपका अध्यक्ष समेत रहेका भट्टलाई सउलमा फेब्रुअरी १९ तारिखमा हुन लागेको महामेलामा उपस्थितीका लागि निम्तो समेत दिइएको छ ।
भेटका क्रममा जापान र कोरिया नजिक भएका कारण दुर्इ देशमा रहेका नेपालीहरुको सहयोग र भावना नजिक र फराकिलो बनाउनु पर्ने भन्दै उपाध्यक्ष भट्टले जापान र कोरियाका नेपालीहरु मिलेर नेपालका लागि विकासका योजना लैजान पहल गर्नुपर्ने धारणा ब्यक्त गरे ।
न्युजिल्याण्डमा एनआरएनको एक सम्मेलनमा भाग लिन जान लागेका भट्ट फेबु्रअरी ६ तारिख शुक्रबारका दिन कोरिया ट्रान्जिटका क्रममा सउलमा ३ घण्टा भेटघाट कार्यक्रममा सहभागी भएका थिए ।
उपाध्यक्ष भट्टको करिव २१ वटा कम्पनी रहेका छन् । त्यसमध्येको एक टीवीआई फुड्सले अहिले जापानमा ७८ वटा रेष्टुँरा सम्हालिरहेको छ ।

