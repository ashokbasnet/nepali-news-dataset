एनआरएनको ओसियाना क्षेत्रीय वैठक सम्पन्न
न्यूजिल्याण्ड । गैरआवासीय नेपाली संघले सुरु गरेका सामुहिक तथा ब्यक्तिगत लगानीको अभियानमा सामेल हुन आहृवान गरेको छ ।
न्यूजिल्याण्डको अकल्याड शहरमा शनिबार गैरआवासीय नेपाली संघको ओसियाना क्षेत्रीय बैठकले विदेशमा आर्जन गरेको ज्ञान, सीप र पूँजीलाई स्वदेशमा लगानी गर्ने गैरआवासीय नेपालीहरुको प्रमुख उद्देश्यअनुरुप संघले सुरु गरेका सामुहिक तथा ब्यक्तिगत लगानीको अभियानमा सामेल हुन आहृवान गरेको हो ।
गैरआवासीय नेपाली संघको ओसियाना क्षेत्रीय बैठक शनिबार न्यूजिल्याण्डको अकल्याड शहरमा सम्पन्न भएको छ । ‘अनेकतामा एकता’ भन्ने मुख्य नारा रहेको यस वैठकले ९ बुँदे प्रतिबद्धतापत्र सार्वजनिक गरेको छ ।
बैठकमा न्यूजिल्याण्डका मन्त्री पासेता साम, सांसद फिल गोफ, अष्ट्रेलिया र न्यूजिल्याण्डका लागि नेपाली राजदूत रुद्रकुमार नेपाल, गैरआवासीय नेपाली संघ अन्तराष्ट्रिय समन्वय परिषदका अध्यक्ष शेष घले, संरक्षक इन्द्रा बन, उपाध्यक्ष भवन भट्ट लगायत ओसियाना क्षेत्रमा रहेका एक सयभन्दा बढी एनआरएन प्रतिनिधिहरुको सहभागिता थियो ।
वैठकले माघ ८ गते नयाँ संविधान जारी गर्ने दलहरुको घोषित प्रतिबद्धता पुरा हुन नसकी दलहरुवीच झनै तिक्तता बढ्ने अवस्था सिर्जना भएकोप्रति दुःख ब्यक्त गर्दै संविधानमार्फत् स्थायित्व कायम भई मुलुकको आर्थिक सम्बृद्धिका लागि हातेमालो गर्ने अवसरका रूपमा लैजान माग गरेको छ ।
बैठकले नेपालमा एक अर्ब रुपैयाँको परोपकारी कोष स्थापना गर्ने गैरआवासीय नेपाली संघका अध्यष शेष घले एवं उनकी पत्नी जमुना गुरुङको घोषणाप्रति हार्दिक आभार प्रकट गर्दै गैरआवासीय नेपालीहरुलाई नेपालमा परोपकारी तथा सामाजिक कार्यमा लगानी बढाउन आह्वान गरेको छ ।
वैठकले ओसियाना क्षेत्रभित्र रहेका बिभिन्न नेपाली संघसंस्थासँग सहकार्य गर्दै जाने र गैरआवासीय नेपाली संघको राष्ट्रिय समन्वय समिति स्थापना नभएका देशहरुमा संजाल विस्तार गर्ने निर्णय गरेको छ । साथै न्यूजिल्याण्डमा गैरआवासीय नेपाली संघको महिला फोरम स्थापना भएकोमा संघले खुसी ब्यक्त गरेको छ ।
उदघाटन वैठकलाई सम्बोधन गर्दै गैरआवासीय नेपाली संघका अध्यक्ष शेष घलेले बिगत १५-२० वर्षमा विश्वमा नेपाली समुदायको विकाश र विस्तार निकै आश्चर्यजनक रहेको बताए । ‘सायद सर एडमण्ड हिलारी पनि यो तीब्र विस्तार देखेर छक्क पर्नुहुन्थ्यो होला’ अध्यक्ष घलेले भने- वास्तवमै कसैको कल्पनाभन्दा धेरै नेपाली समुदायले विश्व मानचित्रमा आफूलाई विस्तार गरिरहेको छ ।’
एडमण्ड हिलारीकै कारण नेपाल र न्यूजिल्याण्डवीच जनस्तरमै विशेष सम्बन्ध रहेको भन्दै अध्यक्ष घलेले न्यूजिल्याण्डमा नेपाली समुदायले गरेको प्रगतिप्रति सन्तोष ब्यक्त गरे । गैरआवासीय नेपाली संघले गैरआवासीय नेपालीहरुवीच सम्पर्क संजाल बढाउनुका साथै विदेशमा सिकेको सीप र पूँजी नेपालमा लगानी गर्न महत्वपूर्ण भूमिका खेलेको बताए ।
वैठकमा बिभिन्न सेसनमा गैरआवासीय नेपाली संघका मुद्दा र प्राथमिकतामाथि छलफल भएको थियो । ओसियाना क्षेत्रीय संयोजक विष्णु हमालले सहभागीहरुलाई स्वागत गरेका थिए । एनआरएन न्यूजिल्याण्डका संस्थापक अध्यक्ष बाबुराजा महर्जनले पनि आफ्ना धारणा राखेका थिए ।
भवन निर्माणका लागि १५ हजार डलर
यसैवीच गैरआवासीय नेपाली संघको काठमाण्डौमा बन्न लागेको केन्द्रीय कार्यालयका लागि न्यूजिल्याण्डमा १५ हजार डलर संकलन भएको छ । एनआरएन न्यूजिल्याण्डलाई ५ हजार डलरको लक्ष्य दिइएकोमा शनिवार साँझ आयोजित डिनर कार्यक्रममा १५ हजार डलर संकलन भएको एनआरएन ओसियाना क्षेत्रका बिल्डिङ फण्ड रेइजिङ संयोजक गणेश केसीले जानकारी दिए । उनका अनुसार एनआरएन न्यूजिल्याण्डले कम्तीमा २० हजार डलर संकलन गर्ने प्रतिबद्धता जनाएको छ ।
गैरआवासीय नेपाली संघले आफ्नो केन्द्रीय कार्यालय भवन निर्माणका लागि काठमाण्डौको बालुवाटारमा जग्गा खरिद गरिसकेको छ भने केही समयपछि नै भवनको शिलन्यास गर्ने तयारी गरिरहेको छ ।

