कोरियामा नेपाल घर निर्माणार्थ एक करोड ५ लाख उठ्यो 
सोल । कोरियाको सोलमा दीर्घकालीन र व्यवस्थित नेपाल घरको निर्माणार्थ सहयोग अभियान अन्तर्गत कोरियामा रहेका बिभिन्न नेपाली पेशाकर्मीबाट अहिलेसम्म १० करोड ५० लाख वोन (एक करोड ५ लाख) रकम संकलन भइसकेको र सहयोग संकलन हुन क्रम जारी रहेको एनआरएन कोरियाका अध्यक्ष विनोद कुवँरले जानकारी दिए ।
कोरियन नयाँ बर्ष सलनालको अवसरमा यहि फेब्रुअरी १८ तारिख पुसान र १९ तारिख सोलमा ” प्रवासमा सम्पूर्ण नेपालीहरूको एकता ! दीर्घकालिन र ब्यवस्थित नेपाल हाउस आजको आवश्यकता !! नारा राखेर ‘नेपाल हाउस सांगीतिक महामेला’  कार्यक्रम पनि आयोजना गरिदैछ ।
उक्त कार्यक्रममा नेपालका ख्याती प्राप्त कलाकारहरू मह जोडी, प्रमोद खरेल, बिष्णु माझी, छुल्टिम गुरुङ, रेजिना रिमाल र यमबुद्ध जस्ता चर्चित कलाकारहरूले कोरियाको चिसो मौसम तताउने आयोजकले जनाएको छ ।
कन्सर्टबाट उठेको पैसा र संकलित पैसाले नेपाल घर निर्माण गरिने र निर्माण भइसकेपछि उक्त भवनमा दु:ख, बिरामी परेकाहरू, काम छोडेकाहरूलाई बस्नको ब्यवस्था हुनुको साथै नेपाली कला संस्कृति झल्किने वस्तुहरू राखिने र कोरियामा रहेको दर्जनौ क्रियाशील संस्थाको आफ्नै कार्यालय अहिलेसम्म नभएको हुँदा बिभिन्न संस्थाहरूको कार्यालयको लागि पनि नेपाल घरलाई प्रयोजनमा ल्याईने  निश्चल काउचाले जनाएका छन् ।

