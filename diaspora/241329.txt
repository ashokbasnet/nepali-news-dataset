पहिचानवादीहरुको आन्दोलनका लागि जापानबाट लाखाैं सहयोग
३ फागुन, काठमाडौ । पहिचानवादीहरुको आन्दोलनका लागि जापानबाट लाखौँ रुपैयाँ आर्थिक सहयोग प्राप्त भएको छ । पहिचानवादीहरुको दोस्रो चरणको आन्दोलनका लागि भन्दै जापानमा रहेका आदिवासी जनजाति समूदायले आर्थिक सहयोग प्रदान गरेका हुन् ।
पहिचानवादीहरुको आन्दोलनलाई सहयोगार्थ ४ लाख ७० हजार रुपैयाँ नेपाली आर्थिक सहयोग पठाइएको नेपाल आदिवासी जनजाति महासंघ जापानका सह अध्यक्ष पासाङ् शेर्पाले जनाएका छन् । जापानका आदिवासीहरुले पद्मरत्न तुलाधर नेतृत्वको आदिवासी जनजाति राष्ट्रिय आन्दोलन नेपालका लागि सो आर्थिक सहयोग पठाएका हुन् ।
नेपालको पहिचानका लागि थालेको आदिवासी जनजाति राष्ट्रिय आन्दोलन नेपालको आन्दोलनलाई सहयोग गर्न भन्दै जनजाति महासंघ जापानले चेतना अभिवृद्धि कोष खडा गरेको थियो । सोही कोषमा जम्मा भएको रकम जनजाति आन्दोलनका लागि पठाइएको शेर्पाले विज्ञप्ति जारी गरी जानकारी दिएका छन् ।
बिगतमा विभिन्न पक्षहरुसँग पटक पटक गरिएका सम्झौता कार्यान्वयन तथा अन्तरिम संविधानमा उल्लेख भई सकेका बुँंदाहरु नयाँ बन्ने संविधानमा उल्लेख नभए त्यसको प्रतिकारका लागि समेत आदिवासी जनजाति महासंघ जापान तत्पर रहने शेर्पाद्वारा जारी विज्ञप्तिमा उल्लेख छ ।

