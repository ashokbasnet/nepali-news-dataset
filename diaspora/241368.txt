एनआरएन अधिवेसनका लागि राजेश हमाल पनि अमेरिका आउने  
डिसी । गैरआवासीय नेपाली संघ राष्ट्रिय समन्वय समिति अमेरिकाको अधिवेसनको लागि नेपाली चलचित्र जगतका महानायक राजेश हमाल आउने भएका छन् ।
एनआरएन एनसीसी यूएसको वर्षिक साधारणसभा आगामी मार्च २१ र २२ तारिख डिसी महानगर क्षेत्रको म्यारील्याण्ड राज्यको सिल्भर स्प्रिङग शहरको होटल हिल्टन डबल ट्रीमा हुने भएको छ ।
दुई दिने अधिवेसनमा कलाकारहरुको बेजोड सांस्कृतिक कार्यक्रमको पनि आयोजना गरिने भएकोले नायकका पनि महा नायक राजेश हमाललाई एनआरएन अमेरिकाको अधिवेसनमा बोलाईएको जानकारी मुख्य संयोजक तथा वर्तमान वरिष्ठ उपाध्यक्ष लोकनाथ तिवारीले दिएका छन् ।राजेश हमाल आउने निश्चित भएपछि यो कुरा जानकारी गराईएको छ ।
एनआरएनको ईतिहास मै सबै भन्दा बढी सदस्य भएको मुलुक अमेरिका बन्न सफल भएपछि एनआरएन अमेरिकाको यो अधिवेसन आशा गरिएको भन्दा ज्यादा सहभागी हुने देखिएको मुख्य संयोजक तथा वर्तमान वरिष्ठ उपाध्यक्ष लोकनाथ तिवारीले जानकारी दिएका छन् ।
अधिवेसनमा एनआरएन आइसीसीका पूर्व अध्यक्षहरु, पदाधिकारीहरु, एनआरएन आइसीसी शेष घले लगायत विश्वभरिबाट नै अतिथिहरु, अमेरिकाकै पचास वटै राज्यहरुबाट सहभागिता हुने देखिएकोले ५१ सदस्यीय मुल समारोह समिति बनाई सकिएको छ ।
–विजय थापाबाट

