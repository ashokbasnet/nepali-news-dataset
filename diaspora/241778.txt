मलेसियामा राहदानी नविकरणबारे एसएमएसबाटै थाहा पाइने
क्वालालम्पुर । मलेसियास्थित नेपाली दूतावासमा राहदानी नविकरण भए नभएको जानकारी एसएमएसबाट प्राप्त गर्न सकिने भएको छ । मलेसियास्थित नेपाली दूतावासले जारी गरेको सूचनाअनुसार दूतावासले एक मलेसियन कम्पनीसँगको सहकार्यमा एसएमएस सेवा ल्याएको हो ।
सूचनाअनुसार राहदानी चेक गर्न मोबाइलको म्यासेज बक्समा गई एनपीपी टाइप गरि एक स्पेस छाडेर आफ्नो पुरानो राहदानी नम्बर टाइप गरेर ३६६६० मा एसएमएस पठाएर जानकारी लिन सकिने मलेसियास्थित नेपाली दूतावासले जनाएको छ ।
यो सुविधा आएपछि मलेसियामा काम गर्ने नेपालीले राहतको महसुस गरेका छन् । यसअघि मलेसियाले राहदानी आए नआएको हेर्न अनलाईन सेवाको ब्यवस्था गरिएको थियो ।
मलेसियाको पोर्ट केलाङ्गमा कार्यरत भोजपुरका प्रदीप पराजुलीले भने ‘हामी दूताबासको अनलाइन खोलेर आफ्नो पासपोर्ट आए/नअाएको जानकारी लिन सवैले नजान्ने भएकाले एसएमएस सेवाबाट हामीले राहत महसुस गरेका छौ ।’
एसएमएस सुविधाबाट राहदानी नबिकरणका लागि दूतावासमा आवेेदन बुझाउने नेपालीलाई सहयोग पुग्ने मलेसियास्थित नेपाली राजदुत डा. नीरञ्जनमानसिंह बस्न्यातले विश्वास ब्यक्त गरे ।


