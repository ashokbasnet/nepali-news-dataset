नर्थ क्यारोलिनामा नेप्लिज कम्युनिटीले होली मनायो
नर्थ क्यारोलिना । अमेरिकाको हाईप्वान्ट र गि्रन्सबोरो क्षेत्रमा रहेका नेपालीहरूको संस्था ट्रायड नेप्लिज कम्युनिटी सेन्टर (टीएनसीसी)ले नर्थ क्यारोलिना होली मनाएको छ ।
संस्थाको साधारणसभाको अवसरमा उनीहरुले होली मनाएका हुन् । रंगहरुको पर्व होलीको अवसरमा भएको साधारणसभामा उनीहरुले आपसमा रंग खेलेर अमेरिकामै होली मनाएका हुन् । संस्थाले हालैमात्र खरिद गरेको नेपाल हेरिटेज सेन्टरमा भएको कार्यक्रममा संस्थाका करिव एक सय ५० भन्दा बढी सदस्यहरू उपस्थित थिए ।
संस्थाका अध्यक्ष नारायण खड्काको सभापतित्वमा सम्पन्न साधारणसभाले आगामी दुई वर्षका लागि पुनः नारायण खड्काकै अध्यक्षतामा नयाँ कार्यकारी समिति निर्विरोध चयन गरेको छ ।
साधारणसभाबाट संस्थाको कार्यकारी उपाध्यक्षमा प्रभा मरहठ्ठा, उपाध्यक्षमा सुष्मा ढकाल, महासचिवमा रोसन भण्डारी, सहसचिवमा समीर गुरागाईं, कोषाध्यक्षमा रामजी कोइराला चयन भएका छन् । सदस्यमा लक्ष्मण ढकाल, विशाल भारती, दीपक रानाभाट र सान्त्वना खड्का निर्वाचित भएका छन् ।
कार्यक्रममा संस्थाका उपाध्यक्ष दिलबहादुर क्षेत्रीले उपस्थित सबैलाई स्वागत गर्दै विविधकार्यक्रमबारे प्रकाश पारे भने संस्थाका महासचिव प्रसिम पौडेलले संस्थाले विगत कार्यकालमा भएका गरेका उल्लेखनीय कार्यक्रमहरूबारे जानकारी गराए ।
त्यसैगरी डा.रितेश पौडेलले संस्थाले हालैमात्र खरिद गरेको भवन तथा पार्कस्थलबारे जानकारी दिएका थिए । कार्यक्रममा आर्थिक संकलन कोषका संयोजक वसन्त खड्काले भवन तथा स्थल खरिदका लागि आफूले अत्यन्तै कठिन कार्य भएको अनुभूति सुनाएका थिए ।
(शिव बिष्टबाट)

