क्यानाडामा नेपाली भाषाको टीभी कार्यक्रम सुरु
टोरोन्टो । क्यानाडामा पहिलो पटक नेपाली भाषाको टेलिभिजन कार्यक्रम प्रारम्भ गरिएको छ । नेपाली भाषामा निर्माण गरिएको टेलिभिजन कार्यक्रम ‘नेपाल टिभी क्यानाडा’ शनिबारदेखि स्थानीय सामुदायिक टेलिभिजन च्यानलबाटमार्फत प्रशारण आरम्भ भएको हो ।
क्यानाडाको लोकपि्रय मध्येको रोजर च्यानल १० ले नेपाली कार्यक्रमको प्रस्ताव र ढाचा स्वीकारेपछि शनिवार विहानबाट पहिलो ६ महिनाका लागि प्रशारण आरम्भ भएको हो । प्रत्येक १५ दिनमा ३० मिनटको कार्यक्रम प्रशारण हुने सम्झौता भएको टेलिभिजन संचालक स्वंयसेवी कमिटीका संयोजक संजिव रिजालले बताए ।
क्यानाडाका लागि नवनियुक्त राजदूत कालिप्रसाद पोखरेलले कार्यक्रमको उद्घाटन गरे । सो अवसरमा राजदुत पोखरेलले क्यानाडामा नेपाली भाषा निर्माण गरिएको कार्यक्रम प्रशारण हुनु नेपालीका लागि गौरवको विषय भएको बताए । उनले दूतावासबाट सर्वसाधारणका लागि दिनुपर्ने जरुरी सूचना दिन पनि सजिलो भएको उल्लेख गर्दै टीभी कार्यक्रमको निरन्तरताको शुभकामना दिए ।
कमिटीका सदस्य नवराज गुरुङले नेपाली कार्यक्रम प्रशारण भएकोमा खुशीका साथै चुनौती पनि रहेकेा बताए । अर्का सदस्य डा. तुलसी धरेलले कार्यक्रममा मनोरन्जर, शिक्षा र जानकारीमुलक सामग्री समावेस गरिने बताए । उनले वाइ द कम्युनिटि, फर द कम्युनिटि र टुद कम्युनिटि भन्ने टीभी कार्यक्रमको उद्देश्य रहेको जनाए ।
तत्कालका लागि ग्रेटर टोरोन्टो एरियामा मात्र प्रशारण क्षमता भएपनि चाडैनै अन्टारियो भरि पुर्याउन प्रयास गरिने अर्का सदस्य डा. हरि गुरुङले बताए । रोजर १० सामुदायिक प्रशारण च्यानल भएकाले कार्यक्रम प्रशारणको कुनै पनि शुल्क नलाग्ने स्वयंसेवी कमिटीका सदस्य कृष्ण तिम्सिनाले बताए । उत्पादनका लागि भने प्रति अंक न्यूनतम ५ सय डलर खर्च हुने उनले बताए ।
कार्यक्रम प्रोडक्सनको जिम्मेवारी लामो समयदेखि क्यानाडामा टेलिभिजन कार्यक्रमसम्बन्धी विभिन्न सामग्री उत्पादन गर्दै आएका ईश्वर थापाले पाएका छन् । थापाले टेलिभिजन सम्बन्धि विभिन्न विधाका दक्ष र प्राविधिक व्यक्तिहरुको संयोजन गरेका छन् ।
– पिताम्वर भट्टराईबाट

