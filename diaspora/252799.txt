अनेसासको डेलावर शाखा गठन​ ​
विजय थापा 
डिसी । अमेरिकाको डेलावर राज्यमा रहेका साहित्यप्रेमी नेपालीहरुको एक भेलाले साहित्यकार तथा पत्रकार गुणराज लुइँटेलको अध्यक्षतामा अन्तरराष्ट्रिय नेपाली साहित्य समाज (अनेसास)को डेलावर शाखा गठन गरेको छ ।
सो अवसरमा अनेसासका अध्यक्ष पदम विश्वकर्माले शुभकामना दिदै नवगठित डेलावर शाखाको पूर्ण सफलताको शुभकामना दिए ।
शाखा गठनले अन्तर्राष्ट्रिय साहित्य समाजको साहित्य प्रबर्द्धन प्रयासमा नयाँ इटा थपिएको भन्दै विश्वकर्माले अनेसास केन्द्रबाट पूर्ण सहयोग प्रदान गर्ने आश्वासन दिए ।
यसैगरी अनेसासका संस्थापक अध्यक्ष तथा उपन्यासकार होमनाथ सुवेदीले अनेसास डिसी मेट्रो क्षेत्रको महासचिवको अनुभव समेत सम्हाली सकेका गुणराज लुइँटेलको नेतृत्वमा गठित डेलावर शाखाले निकै सशक्त कार्यक्रमहरु अगाडि ल्याउने विश्वास व्यक्त गरे । उनले यस शाखाले न्यूयोर्कदेखि डिसी क्षेत्रसम्मका शाखाहरु तथा केन्द्रसँग हातेमालो गरेर काम गर्ने आशा प्रकट गरे ।
अनेसास बोर्ड अफ ट्रष्टिका अध्यक्ष डा. श्याम कार्कीले चाँडै नै आफूले अनेसासका सवै शाखाहरुलाई राखेर शाखाहरुको  संरचना र संस्थागत विकासकोबारेमा छलफल गर्न लागेको जानकारी दिए । अनेसास सल्लाहकार तथा वरिष्ठ समालोचक प्रा.डा. खगेन्द्रप्रसाद लुइँटेलले शुभकामना सन्देश पठाउदै अव नेपाली साहित्यमा संख्या भन्दा पनि गुणस्तरको खाँचो भएको बताए ।
डेलावर च्याप्टर गठन भएकोमा अनेसास निवर्तमान अध्यक्ष गीता खत्री, अनेसास केन्द्रीय महासचिव गोवर्द्धन पूजा, अनेसास केन्द्रीय सचिव तथा डि.सी. च्याप्टर अध्यक्ष प्रकाश नेपाल, अनेसास कोषाध्यक्ष गीता पन्थ, मेरिल्याण्ड च्याप्टरका अध्यक्ष तीर्थ पाण्डे, अन्तरराष्ट्रिय कलाकार मञ्चका अध्यक्ष रामप्रसाद खनाल, नेपाल अमेरिका पत्रकार संघका अध्यक्ष गौतम दाहाल लगायतले शुभकामना दिए ।
अनेसास डेलावर च्याप्टरमा बिकाश श्रेष्ठ, विनय लुइँटेल, प्रतीक श्रेष्ठ, गोकर्ण चालिसे, देव बैंजु, आश्मा शर्मा, ओम घले, दिपेश कार्की, अभिशेक झा, मनिष श्रेष्ठ तथा क्षमा लुइँटेल छन् ।

