एनआरएन यूरोप क्षेत्रीय वैठकको तयारी सुरू
कोपेनहेगन । एनआरएन यूरोप क्षेत्रीय आठौं बैठक तथा छैठौं महिला सम्मेलनको लागि एनआरएन डेनमार्कले तयारी थालेको छ ।
आगामी जुन महिनाको तेस्रो सप्ताहको अन्तमा हुने यस कार्यक्रमका लागि एनआरएन डेनमार्कले आयोजक समिति तथा सचिवालय समिति गठन गरेको छ ।
एनआरएन यूरोप क्षेत्रीय संयोजक अर्जुनकुमार श्रेष्ठको उपस्थितिमा भएको बैठकले आयोजक समिति तथा सचिवालय समिति गठन गरेको एनआरएन डेनमार्कका अध्यक्ष दीपक सापकोटाले जानकारी दिए ।
युरोपियन बैठक तथा महिला सम्मेलनको आयोजक एनआरएनए डेनमार्क भएकाले सापकोटाको संयोजकत्वमा एनसीसीका सवै पदाधिकारी रहने गरी मुल आयोजक समिति गठन गरिएको र अन्य उपसमितिहरु गठन गर्दै जाने महासचिव वीरेन्द्र सिंह कार्कीले बताए ।
यसैगरी एनआरएन यूरोप क्षेत्रीय संयोजन अर्जुनकुमार श्रेष्ठको संयोजकत्वमा बैठक तथा सम्मेलनका लागि नौ सदस्यी सचिवालय गठन गरिएको छ । सचिवालयमा एनआरएनए आइसीसी महिला कोअर्डिनेटर सपिला राजभण्डारी, उपकोअर्डिनेटर रजनी प्रधान, एनआरएन यूरोप क्षेत्रीय उपसंयोजक सोम सापकोटा, एनआरएन डेनमार्कका अध्यक्ष दीपक सापकोटा, डेनमार्क आईसीसी सदस्य सूर्यप्रकाश खनाल, महासचिव वीरेन्द्र सिंह कार्की, महिला संयोजक सुशीला हमाल र युवा संयोजक लोकराज शर्मा छन् ।
आठौं युरोपियन बैठक तथा छैठौं महिला सम्मेलन आगामी जुन २० र २१ तारिखमा आयोजना हुँदैछ । कोपेनहेगन एयरपोर्टसँगै रहेको हिल्टन होटलमा गरिने यस बैठकमा आउने पाहुनाहरुको सजिलोको लागि एयरपोर्टसँगैको होटलमा सम्मेलन आयोजना गरिएको युवा संयोजक शर्माले बताए ।
दूताबासले सहयोग गर्ने
डेनमार्कस्थित नेपाली दूताबासले वैठक तथा सम्मेलनका लागि आवयश्यक सहयोग गर्ने भएको छ । डेनमार्कका लागि राजदत मुक्तिनाथ भट्टले कार्यक्रम नेपाली र नेपाल सम्बन्धी रहेकाले दूताबासले सहयोग गर्ने बताए ।
हालै यूरोप संयोजक अर्जुन श्रेष्ठ, एनआरएन डेनमार्क अध्यष लगायतले राजदूत समक्ष भेट गरी सहयोगका लागि आग्रह गरेका थिए ।
पर्यटन प्रवर्द्धनमा जोड दिइने
बैठक तथा सम्मेलनको पूर्वसन्ध्यामा नेपालको पर्यटन प्रवर्द्धनसम्बन्धी कार्यक्रम नेपाल प्रमोशनको आयोजना गरिने भएको छ । नेपालको पर्यटन र यसको बारेमा जानकारी दिने उद्देश्यले नेपाली दूतावासको विशेष सहयोगमा उक्त कार्यक्रम आयोजना गरिने अध्यक्ष सापकोटाले बताए । विशेष गरी स्थानीय डेनिस नागरिकहरुको उपस्थितिमा कार्यक्रमको आयोजना गरिनेछ ।

