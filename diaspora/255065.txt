एनआरएन अमेरिकाका अध्यक्षका उम्मेदवारहरुबीच प्रत्यक्ष बहस हुने 
भर्जिनिया । एनआरएन अमेरिकाको आसन्न निर्वाचनका अध्यक्षका प्रत्यासीहरुकाबीच प्रत्यक्ष बहस कार्यक्रम हुने भएको छ ।
भिजन फर नेपाल फाउन्डेशनले एनआरएन अमेरिकाको तेश्रो वार्षिक साधारणसभाको अवसर पारेर साधारणसभा हुने मेरिल्याण्डको बेथेस्डास्थित हिल्टन होटलमा यस्तो प्रत्यक्ष बहस कार्यक्रम आयोजना गर्न लागेको हो ।
फाउन्डेशनका अध्यक्ष पत्रकार कृष्ण शर्माले दिएको जानकारी अनुसार आइतवार साँझ ६ बजे यस्तो प्रत्यक्ष बहस कार्यक्रम गरिनेछ । यसका लागि आफूले अध्यक्षका आकांक्षीहरु सबैलाई आमन्त्रण गरेको उनले जानकारी दिए । यस्तो कार्यक्रम टीभी बहसको रुपमा रेकर्ड समेत गरिने बताइएको छ ।
विश्वमै अनुकरणीय मानिने प्रजातान्त्रिक शैली,खुला प्रतिष्पर्धा र नेतृत्वका लागि चाहिने ज्ञान,अनुभव,कुटनीति,वाक पटुताको परीक्षण एक साथ हुने गरेको अमेरिकी राष्ट्रपति चुनावमा गरिने बहसलाई मध्यनजर गर्दै यस्तो बहस कार्यक्रम गरिएको उनले जनाए ।
तीन चरणमा हुने करीब ९० मिनेट लामो कार्यक्रममा अध्यक्षका प्रत्यासीहरु सबैलाई पहिलो तीन मिनेट आफ्नो उम्मेद्वारी बारे प्रकाश पार्न अवसर दिइनेछ भने संचालकले प्रत्येक उम्मेदवारलाई पांच प्रश्न सोध्नेछन् । बहसमा सहभागी दर्शक मध्येबाट तीन अतिरिक्त प्रश्न लिइनेछ भने अन्तिम चरणमा अध्यक्षका प्रत्यासी प्रत्येकलाई दुई दुई मिनेटको समापन मन्तव्यका लागि समय दिइनेछ ।
 

