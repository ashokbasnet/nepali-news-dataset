एनआरएन अमेरिकामा चुनावी प्रचार तीब्र
डीसी । गैरआवासीय नेपाली संघ (एनआरएन) राष्ट्रिय समन्वय समितिको अधिवेशन नजिकिँदै गर्दा चुनाव प्रचारप्रसार तीब्र पारिएको छ ।  निर्वाचनका लागि अमेरिकामा एनआरएन राजनीति निकै तातेको छ । एनआरएन एनसीसीका विभिन्न पदका प्रत्यासीहरु अमेरिकाका एनआरएन प्रतिनिधिका घरघरमा पुगेका छन् ।
नगेन्द्र पाैडेल अध्यक्षका प्रत्यासी
आगामी अप्रिल १६ तारिखमा हुने उक्त निर्वाचनमा नगेन्द्र पौडेल अध्यक्ष पदमा सशक्त दावेदार मानिएका छन् । चितवनको भरतपुरमा जन्मिएर झण्डै २० वर्षदेखि परिवारका साथ अमेरिकाको वासिङ्टन डीसी समिपको शहरमा बस्दै आएका छन् ।
अमेरिकी वैज्ञानिक संस्था नासामा काम गर्ने पहिलो नेपाली ईन्जिनियर पौडेल स्नातकोत्तर अध्ययनका लागि मेरिल्याण्ड युनिभर्सिटीको प्रतिष्ठित जेम्स स्कुल अफ इन्जिनियर गएका थिए । त्यहाँबाट इन्जिनियरिङ् विषयमा डिग्री गरेका उनले नासामा सिस्टम/एरोन्यूटिकल ईन्जिनियरिङको रुपमा सन् २००८ सम्म गरेका थिए ।
अन्तरिक्षमा भू-उपग्रहयानको पृथ्वीबाट सन्चालन गर्ने अभिभारा बोकेका पौडेल सन् २००८ को फेब्रुअरी महिनामा अमेरिकाको केन्द्रीय सरकार वाणिज्य मन्त्रालय अन्तर्गत विज्ञान तथा प्रविधिसंँग सम्बन्धित संस्था नेशन ओसियनिक एण्ड एटमोसफेरिक एड्मिनिष्ट्रेशनको मातहतमा रहेको नेशनल जिओडेटिक सर्भे संस्थामा कार्यरत छन् । उनी यो संस्थामा अमेरिका लगायत विश्वलाई पृथ्वीमा कुनै स्थान वा समुन्द्रको स्थिति तथा उचाइ एवम् गुरुत्वाकर्षण पत्ता लगाउने बैज्ञानिकको पदमा कार्यरत छन् ।
यस्तै, रामचन्द्र पोखरेल उपाध्यक्ष पदको प्रत्यासी छन् । उनले दुई महिनाअघि नै उपाध्यक्ष पदको उम्मेदवार घोषणा गर्दै प्रचारप्रसारमा ब्यस्त छन् ।
एनआरएन अमेरिकाको आसन्न निर्वाचनका अध्यक्षका प्रत्यासीहरुकाबीच आइतवार नै प्रत्यक्ष बहस कार्यक्रम हुँदैछ । भिजन फर नेपाल फाउन्डेशनको आयोजनामा एनआरएन अमेरिकाको तेस्रो वाषिर्क साधारणसभाको अवसर पारेर साधारणसभा हुने मेरिल्याण्डको बेथेस्डास्थित हिल्टन होटलमा प्रत्यक्ष बहस कार्यक्रम आयोजना गर्न लागिएको हो ।
आइतवार साँझ ६ बजे यस्तो प्रत्यक्ष बहस कार्यक्रम गरिने फाउन्डेशनका अध्यक्ष कृष्ण शर्माले जानकारी दिए । अमेरिका सवै भन्दा बढी १२ हजार एनअारएन सदस्य छन् ।

