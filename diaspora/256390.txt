एडिलेडमा  नेपाली समुदायको  विद्यालय सञ्चालनमा  
एडिलेड । साउथ अष्ट्रेलियाको एडिलेडमा पहिलो पटक वैधानिक नेपाली भाषा कक्षा सञ्चालन भएको छ । स्थानीय नेपाली समुदायका वालबालिकालाई नेपाली भाषा र संस्कृति सिकाउने उदेश्यले  यहि साताबाट एडिलेड नेपाली विद्यालयको शूरुवात गरिएको छ । एडिलेडमा क्रियाशील संस्था एडिलेड नेपाली समाजले स्थानीय सरकारको सहयोगमा एडिलेड नेपाली विद्यालय सञ्चालन गरेको हो ।
हरेक साता शनिवार र आईतवार तीन घण्टा सञ्चालन गरिने एडिलेड नेपाली विद्यालयमा स्थानीय समुदायका बालिबालिकालाई निःशुल्क नेपाली भाषा कक्षा, साँस्कृतिक तथा खेल कक्षासमेत सञ्चालन गरिने एडिलेड नेपाली समाजले जनाएको छ ।
यसअघि समुदायका केही व्यक्तिहरुले आफ्नै अग्रसरतामा सशुल्क हरेक साता एक दिन नेपाली पाठशालाका नाममा नेपाली भाषा सञ्चालन गर्दै आएका भए पनि सरकारी सहयोगमा वैधानिक रुपमा कानूनसम्मत दर्ता भई कक्षा सञ्चालन हुन लागेको यो पहिलो पटक हो  । बालबालिकालाई नेपाली भाषा तथा संस्कृति सिकाई मातृभाषा तथा संस्कृतिको निरन्तरता र पहिचानका उद्देश्यसहित सुरु विद्यालयको  शनिवार एक समारोहकावीच  साउथ अष्ट्रेलियाकालागि नेपाली महावाणिज्य दुत दिपक धमलाले उद्घाटन गरेका छन् । उद्घाटन गर्दै धमलाले नेपाली संस्कृति र भाषाको रक्षार्थ एडिलेड नेपाली विद्यालय कोसेढुङगा सावित हुने विस्वास व्यक्त गरे ।
एडिलेडमा रहेका नेपाली समुदायको बढ्दो उपस्थिति र दोश्रो पुस्ताका बालबालिकाको सांस्कृतिक निरन्तरताका आवश्यकतालाई मध्यजनर गर्दै एडिलेड नेपाली समाजले नेपाली विद्यालय सञ्चालन गरेको एडिलेड नेपाली समाजकी अध्यक्ष सर्वदा घिमिरेले बताईन् । घिमिरेका अनुसार विद्यालयमा बालबालिकाका लागि निशुल्क कक्षा सञ्चालन हुनेछ । एडिलेड नेपाली विद्यालय सञ्चालनार्थ हुने सबै खर्च बहुसाँस्कृतिक विभागले ईथिनिक स्कुल एशोसिएसन मार्फत सहयोग गर्ने अध्यक्ष घिमिरेले जानकारी दिईन् ।
बलबालिकाका लागि भनेर सञ्चलान गरिने एडिलेड नेपाली विद्यालयमा अभिभावकहरुकालागि पनि विभिन्न मनोरञ्जनात्मक गतिविधी सञ्चालन गरिने भएकाले स्थानीय नेपाली समुदायमा एक अर्कालाई चिनजान गर्ने , जमघट हुन तथा सामाजिक एकता कायम गर्न  विद्यालय सहयोगी हुने एडिलेड नेपाली समाजका कार्यसमिति सदस्य श्याम दाहालले बताए । अभिभावक नविन कँडेलले नेपाली  विद्यालय सञ्चालन पछि नेपाली छोराछोरीले नेपाली भाषा र सँस्कृतिबारे राम्ररी सिक्नेमा ढुक्क भएको बताए ।
सुरूवातमा करिव दुई दर्जन विद्यार्थी एडिलेड नेपाली समाजमा भर्ना भएका छन् । स्थानीय कानुन अनुसार विद्यालयकालागि चार जना नेपाली शिक्षक शिक्षिकाले तालिम पनि लिईसकेका छन् । तर सुरूवातमा शिक्षिका मञ्जु खड्काले विद्यालय सञ्चालन गर्ने जिम्मा पाएकी छिन् ।
नेपालमा समेत शिक्षण पेशामा संलग्न मञ्जुले भनिन् यहाँको नियममा बाँधिएर कक्षा सञ्चालन गर्न निकै कठिन छ तर स्थानीय समुदायको सहयोगका कारण  हामी  विद्यालय व्यावस्थीत सञ्चालन हुनेमा ढुक्क छौं । बालबालिकाको सुरक्षा यहाँको कानुनको मूख्य सरोकार रहेकाले भौतिक सुविधामा समेत ध्यान दिनु पर्ने भएकाले स्थानीय आस्कोटपार्क प्राईमरी स्कुलमा एडिलेड नेपाली विद्यालय सञ्चालन गर्ने स्वीकृति एडिलेड नेपाली समाजले पाएको छ ।
समाजले विद्यालयमा विभिन्न साँस्कृतिक तथा अतिरिक्त गतिविधी सञ्चालन गर्न समेत अनुभवी शिक्षक शिक्षीका नियूक्त गर्ने जनाएको छ ।
–सुरेश रेग्मीबाट

