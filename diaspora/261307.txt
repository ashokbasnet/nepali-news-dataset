यमनमा अलपत्र नेपालीको तत्काल उद्धार गर्न माग
२० चैत, काठमाडौ । एमाले सम्बद्ध युवा संघ नेपालले यमनमा अलपत्र परेका नेपालीहरुको उद्धारका लागि सरकारले पहल नगरेको भन्दै सरकारको ध्यानाकर्षण गराएको छ ।
यमन गृहयुद्धमा फसेकोले त्यहाँ कार्यरत विभिन्न देशका नागरिकहरुलाई सम्बन्धित देशले विशेष व्यवस्था गर्दै फिर्ता गर्ने काम गरिरहे पनि नेपाल सरकारले कुनै पहल नगरेको भन्दै युवा संघ काठमाडौले परराष्ट्रमन्त्री महेन्द्रबहादुर पाण्डेलाई शुक्रवार ज्ञापनपत्र बुझाएका हुन् ।
युद्धग्रस्त यमनमा हवाई आक्रमण जारी रहेकोले यमनमा रहेका नेपालीहरुलाई फिर्ता ल्याउन तत्काल पहल गर्न उनीहरुले मन्त्रीको ध्यानाकर्षण गराए ।
‘नेपाली दूतावास समेत नरहेको यमनमा पछिल्लो समयमा विकसित घटनाक्रमहरुलाई गंभीर रुपमा लिँदै त्यहाँस्थित नेपाली नागरिकहरुलाई तत्काल उद्धार गरी सकुशल नेपाल फर्काउन नेपाल सरकार समक्ष माग गर्दछौं,’ युवा संघ नेपाल काठमाडौँ जिल्ला कमिटीका अध्यक्ष नितेश पौडेलद्वारा हस्ताक्षरित ज्ञापनपत्रमा उल्लेख छ । ज्ञापनपत्र बुझाउन युवा संघ काठमाडौ शाखाका पदाधिकारीहरु मन्त्रालय पुगेका थिए ।

