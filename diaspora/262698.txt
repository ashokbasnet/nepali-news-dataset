जनसम्पर्क समिति अष्ट्रेलियाको नेतृत्वमा प्रेम सापकोटा
अष्ट्रेलिया । जनसम्पर्क समिति अष्ट्रेलियाको नयाँ संयोजकमा समितिका सल्लाहकार प्रेम सापकोटालाई नेपाली कांग्रेस केन्द्रिय कार्यालयले जिम्मेवारी दिएको छ ।
जनसम्पर्क विभागका प्रमुख अर्जुन जोशीले अप्रिल ६ तारिक सोमबारका दिन दिएको पत्रमा सापकोटालाई सो जिम्मेवारीसहित अधिवेशन गर्न भनिएको छ ।
आर्थिक विषयलाई लिएर नेतृत्व तहमा लामो समयदेखि चर्किएको विवादका कारण जनसम्पर्क समिति अष्ट्रेलियाको अधिवेशन हुन नसकिरहेको अवस्थामा पुरानो कार्यसमिति भंग गरी नेपाली कांग्रेस केन्द्रिय कार्यलय जनसम्पर्क विभागले नयाँ नेतृत्व चयन गरेको हो ।
सापकोटाको नेतृत्वमा तीन महिनाभित्र अधिवेशन सम्पन्न गर्न १८ सदस्य समिति र सल्लाहकार समितिको नाम विभागले सोही पत्रमा तोकेको छ । समितिको सदस्यहरुमा सुरेस गुरुङ, दिनेशराज जोशी, पुरुषोत्तम मिश्र, परसुराम अधिकारी, किरण बराल, दुर्गा आचार्य, सन्तोष सिटौला (खगेन्द्र), अभिमन्यु केसी, सिजन गिरी, नारायण काफ्ले, पुननाथ घिमिरे लगायतको नाम रहेका छ । त्यसैगरी ७ सदस्य सल्लाहकारको नाम समेत पत्रमा तोकिएको छ ।
बिवादलाई मिलाउदै अधिवेशन गराउने जिम्मेवारी पाएका सापकोटाले एक विज्ञप्ति निकाल्दै भनेका छन्– “पार्टी र बिभागले दिएको निर्देशन अनुरुप कार्य सम्पादन गरी अष्ट्रेलियामा बसोबास गर्ने सम्पूर्ण नेपाली कांग्रेस पार्टी प्रति आस्था बिश्वास राख्ने साथीहरुको भावनालाई सम्मान गर्दै आजका मितिबाट नै कार्यको थालनी गरेको छु । एक आपसमा सद्भाव कायम गर्दै बिगतका कमि कमजोरीलाई दोहोरिन नदिई जनसम्पर्क समिति अष्ट्रेलियाको गतिबिधिलाई अघि बढाउदै क्रियाशिल सदस्यता बितरण तथा अधिबेशनको तयारीमा जुट्ने छौं ।”
सापकोटालाई दिइएको जिम्मेवारीले जनसम्पर्क समिति अष्ट्रेलियाका साथीहरुबीच पार्टीप्रति सकारात्मक बिचार पैदा गरेका छ र चाडै नै अधिवेशन सम्पन्न गराउने र आर्थिक बिषयका बिबादहरुलाई टुङ्गो लाग्नेमा बिश्वस्त रहेको निबर्तमान कार्यवाहक अध्यक्ष सुरेश गुरुङले बताए । उनले सापकोटाको नेतृत्वलाई सक्दो सहयोग गर्ने समेत बताए ।
संगठन भन्दा ठूलो ब्यक्ति कहि हुन सक्दैन, केन्द्रिय बिभागले प्रेम सापकोटालाई दिएको जिम्मेवारीलाई सकारात्मकरुपमा लिएको बताए ।

