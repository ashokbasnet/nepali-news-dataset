एनआरएन भवनका लागि एडिलेडमा ११ लाख संकलन

गैरआवासीय नेपाली संघको काठमाण्डौमा केन्द्रीय कार्यालय भवन निर्माणका लागि दक्षिणी अष्ट्रेलियाको एडिलेड शहरमा बसोबास गर्ने नेपालीहरुले १५ हजार अष्ट्रेलियन डलर (झण्डै ११ लाख ४० हजार रुपैयाँ) संकलन गरेका छन् ।
गैरआवासीय नेपाली संघ अष्ट्रेलिया र नेपाली दूतावास लगायतको संयुक्त आयोजनामा गत मार्च २८ तारिखमा एडिलेडमा पहिलोपटक आयोजित नेपाल फेष्टिवलका अबसरमा सो रकम संकलन भएको हो ।२८ तारिख साँझ आयोजित फण्ड रेइजिङ डिनरमा एडिलेडमा बसोबास गर्ने नेपालीहरुले गैरआवासीय नेपाली संघको कार्यालय भवन निर्माणका लागि स्वतस्फूर्त रुपमा सो रकम घोषणा गरेका हुन् ।
एनआरएन अध्यक्ष शेष घलेले गैरआवासीय नेपाली संघको केन्द्रीय कार्यालय भवन बनाउने अभियानमा हातेमालो गर्ने सवै एडिलेडबासी नेपालीहरुलाई हार्दिक धन्यवाद दिए ।

त्यसअघि अपरान्ह आयोजित नेपाल फेस्टिभल कार्यक्रमलाई प्रमुख अतिथिका रुपमा सम्बोधन गर्दै अध्यक्ष घलेले अष्ट्रेलियामा नेपाली कला, संस्कृति र परम्परालाई प्रर्बद्धन गर्न आयोजना भइरहेका नेपाल फेस्टिवलले नयाँ नेपालीपनको संरक्षण र सम्र्बद्धनमा सहयोग पुर्‍याएको धारणा राखे ।
गैरआवासीय नेपाली संघको भवन निर्माणको लागि अष्ट्रेलियाबासी नेपालीहरु सक्रियतापूर्वक लागिरहेका छन् । यसअघि नै अष्ट्रेलियाबाट भवन निर्माणका लागि २ करोड रुपैयाँभन्दा बढि संकलन भइसकेको छ ।
रकम संकलन अभियानकै क्रममा आईसीसी अध्यक्ष घले मे ९ तारिखमा पश्चिम अष्ट्रेलियाको पर्थमा आयोजित कार्यक्रममा सहभागी हुनुहुने छ ।
गैरआवासीय नेपाली संघले करिव २० करोड रुपैयाँको लागतमा काठमाण्डौको बालुवाटारमा केन्द्रीय कार्यालय भवन निर्माण गर्दैछ । झण्डै एक महिनाअघि प्रधानमन्त्री सुशील कोइरालाले भवनको शिलन्यास गरेका थिए ।

