धरानका युवा मलेसियामा बेपत्ता
२६ चैत, धरान । वैदेशिक रोजगारीका लागि मलेसियामा गएका धरान १५ का २१ वर्षीय सरोज विष्ट दुई महिनादेखि बेपत्ता पारिएको भन्दै उनको परिवारले अवस्था पत्ता लगाईदिन सम्बन्धित निकायसँग आग्रह गरेको छ ।
मलेसियामा वेपत्ता सरोज विष्ट
कम्पनीकै मान्छेले प्रहरीलाई बुझाएका सरोज प्रहरीले छाडेदेखि सम्पर्कविहीन छन् । खोजीकालागि पटक पटक अनुरोध गर्दापनि मलेसियास्थित नेपाली दुतावासले चासो नदिएको सरोजका बाबु कृष्णबहादुर विष्टले बताए ।
धरानमा पत्रकार सम्मेलन गर्दै उनले भने ‘प्रहरीले गल्ती सामान्य भएकाले कम्पनीलाई बुझायौं भन्छ, कम्पनीले थाहा छैन भन्छ । दुतावासका मान्छेले कुरा फेरिरहन्छन् । लौ न सबैले सहयोग गर्नु पर्‍यो ।’
छोरा खोजिदिन आग्रह गर्दा दूतावासका सहसचिव हेम भट्टराईले गैरजिम्मेवार अभिव्यक्ति दिएको कृष्णबहादुर आरोप लगाए ।
तीन वर्षअघि काठमाडौंको आकर्षण मेनपावर कम्पनि मार्फत मलेसिया गएका सरोज जोरबारुस्थित जेसिवाई कम्पनीमा कार्यरत थिए । उनीलाई काम गर्ने स्थानभन्दा टाढाको एक होस्टलमा राखिएको थियो ।
काम सकिएपछि होस्टलमा पुर्‍याउने गाडी ४ घण्टासम्म ढिलो गरी आउने गरेपछि उनले कम्पनीलाई गाडी ढिलो भएकाले आफूहरुलाई समस्या भएको भन्दै कुरा गरेका थिए । त्यहि निहुँमा नेपालीहरुलाई उचालेर आन्दोलन गराएको भन्दै कम्पनीको होस्टल वार्डेन मोहम्मद जायहास विन मिस्रानले विष्टलाई प्रहरीमा बुझाएका थिए ।
कम्पनीले प्रहरीमा बुझाउने वित्तिकै परिवारले प्रहरी कार्यालयमा फोन गरेर अवस्था बुझेको थियो । प्रहरीले १४ दिनसम्म कसैले भेट्न नमिल्ने र त्यसपछि मात्रै भेट्न पाइने बताएको थियो । तर कम्पनीको दाबी अनुसार सरोजको गल्ति नभेटिएपछि प्रहरीले कम्पनीलाई नै जिम्मा लगाएको र कम्पनीले बेपत्ता बनाएको सरोजका छिमेकी तथा एमालेका स्थानीय नेता मुरारी सुवेदीले पत्रकार सम्मेलनमा बताए ।
परिवारले आईएलओ गभर्निङ कमिटीकी सदस्य सभासद विन्दा पान्डे, नेपाल ट्रेड युनियन महासंघ, नेपालका परराष्ट्र मामिला विज्ञ डा. राजन भट्टराई, एमाले विदेश विभाग सचिव केशव पाण्डे र आईसिआरसीमा समेत जानकारी दिँदापनि कुनै पत्ता नलागेको सुवेदीले बताए ।
सरोज मलेसिया गएको शुक्रबार ठीक तीन वर्ष पुग्छ । उनी घर फर्किने तयारीमा थिए । उनले समान किनेर साथीको कोठमा राखेका थिए र कम्पनीलाई घर फर्किन कागजसमेत पेश गरिसकेका थिए । त्यहाँको प्रहरी रिपोर्ट अनुसार गत फेब्रुवरी ५ मा उनलाई प्रहरीमा बुझाईएको थियो ।
छोरो बचाई दिन सम्बन्धित निकायलाई आग्रह गर्दै कृष्ण भन्छन्, ‘मेरो छोरालाई कम्पनीले नै कतै बन्धक बनाएर राखेको हुन सक्छ, प्रहरीले कम्पनीलाई बुझाएको मान्छे अन्त कहाँ जान्छ त, दुतावासले खोजी गर्ने हो भने तुरुन्त पत्ता लाग्छ तर हाम्रो कुरै सुन्दैनन्, उल्टै गाली गरेर फोन काटिदिन्छन् ।’
प्रहरीले सरोजलाई कम्पनिलाई जिम्मा लगाएको कागज


