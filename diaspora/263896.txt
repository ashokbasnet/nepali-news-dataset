कतारमा राजेश हमालको साथमा नयाँ वर्ष धमाका हुँदै
घनश्याम पराजुली (कृष्ण)
दोहा । नयाँ बर्ष २०७२ को अवसर पारेर कतारमा नेपाली नयाँ वर्ष धमाका हुने भएको छ । कार्यक्रममा महानायक राजेश हमालसहित नेपालका ख्यातीप्राप्त एक दर्जनभन्दा बढी राष्ट्रिय कलाकारहरुको प्रस्तुती रहने भएको छ ।
बक्स अफ इभेन्ट कम्पनीले प्रस्तुत गर्न लागेको उक्त कार्यक्रमलाई अल जमान एक्सचेन्ज र भिजन गुप्रले अयोजना गरेको हो । विहीबार साँझ पत्रकार सम्मेलन गरी कार्यक्रमकोबारेमा जानकारी दिइएको थियो ।
नेपाल पत्रकार महासंघ कतार शाखाको समन्वयमा आयोजित पत्रकार सम्मेलनमा महासंघका कार्यवाहक अध्यक्ष दीपक पुडासैनी, अल जमान एक्सचेन्जका मोहम्मद फयास, भिजन ग्रुपका नौफल, कार्यक्रम संयोजक राजेन्द्र गुरुङ्ग लगायतको उपस्थिति रहेको थियो ।
आगामी अपि्रल १७ तारिख शुक्रबारका दिन सनैयाको ग्राण्ड मल नजिक रहेको ईस्टवेष्ट पार्कमा दिउसो ४.३० बजेबाट कार्यक्रम शुरु हुनेछ । कार्यक्रममा उपस्थित दर्शकहरुका लागि दिउँसो २ बजेबाट नै कार्यक्रमस्थल खुल्ला गरिने बताईएको छ ।
कार्यक्रमका लागि नेपाली चलचित्र क्षेत्रका महानायक राजेश हमाल, चर्चित गायक राजेश पायल राई, नायिकाहरु पि्रयङ्का कार्की र सुष्मा कार्की, गायिकाहरु इन्दिरा जोशी र सीमा संग्रौला, हाँस्य कलाकार विल्सनविक्रम राई (तक्मे बुढा), पूर्व मिस नेपाल तथा नायिका माल्भिका सुब्बा, भोजपुरी र मैथिली नृत्यकार डोली सरकार र गायिका सुनिता शाह, भोजपुरी मैथिली र हिन्दी गायक आभाष लाभ, लोकदोहोरी गायक मिलन लामा र गायिका चन्दा अर्याल, नृत्य निर्देशक मोडल तथा नृत्यकार शंकर बिसी, नृत्यकार रश्मी तामाङ्ग साथै कार्यक्रम संयोजक नविन लामा कतार आउँदैछन् ।
महानायक हमाल अप्रिल १४ तारिखका दिन नै कतार आईपुग्ने छन् भने अन्य कलाकारहरुको अप्रिल १५ तारिखका दिन कार्यक्रमका लागि कतार आउनेछन् । महानायक हमालको कार्यक्रममा पहिलोपटक रोमाञ्चक प्रस्तुती रहने आयोजकले बताएको छ । कार्यक्रममा उपस्थित दर्शकहरुको टिकट मार्फत भाग्यशाली पुरस्कार समेत वितरण गरिनेछ ।
दिउसो ४.३० बजेबाट शुरु हुने कार्यक्रम ६ घण्टा सम्म चल्ने छ । कार्यक्रमको टिकट दर क्रमशः कतारी रियाल २०५ , १५५ , १०५ , ७५, ५५, ४५ रहेको छ । कतार टेलिकम ओरेडोले कार्यक्रमलाई कतारमा ल्याएको हो ।
दर्शकहरुको सुरक्षा तथा व्यवस्थापनका लागी १५० जना सुरक्षाकर्मी र १५० जना स्वयंसेवकको व्यवस्था गरिएको पत्रकार सम्मेलनमा जानकारी दिईयो । आयोजक टिमले विगत लामो समयदेखि विभिन्न समुदायका कार्यक्रमहरु गर्दै आएको बताउदै नेपाली दर्शकहरुलाई मध्यनजर गर्दै नयाँ बर्ष धमाका गर्न लागेको बताए ।
उनीहरुले आगामी दिनहरुमा वर्षमा ३ वटा कार्यक्रमहरु समेत गर्ने भन्दै कार्यक्रमको आम्दानीबाट केही रकम नेपालमा सहयोग समेत गर्ने जानकारी दिए ।

