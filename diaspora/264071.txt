खरेलथोकको सुस्त मनस्थितिका साथमा स्पेनका नेपाली  
वसन्त रानाभाट 
बार्सिलोना । काभ्रे खरेलथोक-४ स्थित सुस्त मनस्थिति पुनर्स्थापना केन्द्रमा पक्की भान्छा कोठा बनाउनको लागि स्पेनबाट सुरू गरिएको रकम संकलन अभियान पूर्ण रुपमा सफल भएको छ। भान्सा कोठा बनाउने लाग्ने लागत करिब २ लाख रुपैयाँको अनुमान गरिएको भए पनि आवश्यक रकम संकलन भएको हो ।
स्पेनबासी नेपाली समुदाय लगायत अन्य मुलुकबाट पनि आएको सहयोग रकम गरी करिब २ लाख ४० हजार रुपैयाँ (२ हजार २  सय ६६  युरो) संकलन भएको छ।
गैरआवासीय नेपाली संघ अन्तरास्ट्रिय समन्वय परिषद सदस्य तथा सहयोग समितिका संयोजक दिपक खरेलले सहयोग गर्ने सबैलाई धन्यबाद दिएका छन् । उनले भने, ” पक्की भान्सा घर बन्ने नै भयो, उठेको रकमलाई अब केही दिनमा नै नेपाल पठाउने तयारी गरेका छौ। “
संकलन भएको रकम संरक्षणको लागि सनराईज बैङ्क पुतलीसडक शाखाका म्यानेजर बिष्णुप्रसाद उप्रेतीलाई जिम्मा दिने निर्णय सहयोग समितिले गरेको छ।
पुनर्स्थापना केन्द्रमा काभ्रे, सिन्धुपाल्चोक, काठमाडौं, धादिङ, मोरङ, धनुषा डोटी लगायतका जिल्लाहरुबाट गरि २२ जना छात्र छात्राहरुले आश्रय लिदै आएका छन् ।
खाना बनाउनको लागि बासले बारेको भान्सा कोठा रहेकोले त्यसलाई पक्की बनाउन सके केन्द्र संचालन गर्न सहज हुने भन्दै स्पेनबाट पहल गरिएको हो।
खरेलथोकस्थित भगवती उच्च माविको ‘समाहित शिक्षा कार्यक्रम तथा सुस्त मनस्थिति पुनर्स्थापना केन्द्र’की शिक्षिका सुधा सिलवालको बिशेष पहलमा एक दशकदेखि केन्द्र संचालनमा आएको छ।
गैरआवासीय नेपाली संघ रास्ट्रिय समन्वय परिषद स्पेन तथा स्थानीय मिडियाको  सहकार्यमा रकम संकलन कार्य शुरु गरिएको थियो।

