जनप्रगतिशील मोर्चाले बुझायो साउदी दूतावासलाई ज्ञापन
कतार । नेपाली जनप्रगतिशील मोर्चा साउदी अरबले विभिन्न १० बुँदे माग राखी साउदीस्थित नेपाली दूतावासमा ज्ञापनपत्र बुझाएको छ । म्यानपावरले आकर्षक र आर्थिक प्रलोभन देखाएर रोजगारदातालाई विदेशमा पठाएर अलपत्र पार्ने गरेको भन्दै त्यस्ता मेनपावरलाई कडाभन्दा कडा कार्बाहीको माग उनीहरुको छ ।
त्यस्ता म्यापावरको लाइसेन्स खारेज गर्नुपर्ने, श्रमविभाग र रोजागरदाता कम्पनीसँग फरकफरक सम्झौता गरिएको पाइएकोले त्यसलाई बन्द गर्न एयरपोर्टमा कडा चेकजाँच गर्नुपर्ने माग पनि ज्ञापनपत्रमा छ ।
यस्तै, साउदी अरबमा पुगेका घरेलु महिला कामदारको अवस्था दयनीय भएको भन्दै गैरकानुनी रुपमा महिला कामदार पठाउने गिरोहको पहिचान गरी तत्काल कार्बाही गर्नुपर्ने मोर्चाले जनाएको छ ।
सवारीदुर्घटनामा परि ज्यान गुमाउने नेपाली कामदारको संख्यामा वृद्धि भएको भन्दै मृत्यु भएको २ महिनाभित्र स्वदेश पठाउने व्यवस्था गर्नुपर्ने, नेपाल सरकार र साउदी सरकारवीच बैज्ञानिक श्रम सम्झौता गर्नुपर्ने, दुतावासको शरणमा पुग्ने पीडित कामदारलाई भोजन र आवासको व्यवस्था गर्नुपर्ने लगायतका माग राखिएको छ ।
ज्ञापनपत्र बोधार्थ मार्फत नेकपा माओवादी अन्तराष्ट्रिय व्युरो, परराष्ट्र मन्त्रालय, श्रम विभाग, श्रममन्त्रालय, अध्यागमन विभाग, बैदेशिक रोजगार संघमा पनि पठाइएको नेपाली जनप्रगतिशील मोर्चा साउदी अरबका प्रचार विभाग प्रमुख रामु बस्नेतले जानकारी दिए ।
मोर्चाका अध्यक्ष दिल सुब्बा र महासचिव किशोर कुवँरको नेतृत्वमा गएको प्रतिनिधिमण्डलले साउदीका लागि नेपाली राजदुत उदयराज पाण्डेलाई ज्ञापन पत्र बुझाएको हो । सो अवसरमा नेपाली राजदुत पाण्डेले मागहरुप्रति आफुहरु गम्भीर रहेको भन्दै माग पुरा गराउन पहल गर्ने प्रतिबद्धता जनाएको ओपेन्द्र बस्नेतले जानकारी दिए ।

