धुर्मुस र सुन्तलीले हँसाए टेक्सासका नेपालीलाई
विकास राज न्यौपाने
टेक्सास। विक्रम सम्बतको नयाँ वर्षको अवसरमा अमेरिकाको टेक्सासमा रहेका नेपालीहरुले सांस्कृतिक कार्यक्रम गरी नयाँ वर्ष मनाएका छन् ।
अमेरिकाका नेपालीहरुलाई मनोरञ्जन प्रदान गर्न हाँस्य टेलिसिरियल ‘मेरी बास्यै’का कलाकारहरु सीताराम कट्टेल ‘धुर्मुस’ र कुञ्जना घिमिरे ‘सुन्तली’ लगायतका कलाकारहरु पुगेका थिए । नेपाली समाज टेक्सासको आयोजनामा ‘नयाँ वर्ष २०७२’ को अवसरमा भएको सांस्कृतिक कार्यक्रममा धुर्मुस र सुन्तलीले कार्यक्रममा रहेकाहरुलाई हँसाए ।
नेपाली समाज टेक्सासले ड्यालसमा नेपाली राष्ट्रिय कलाकारहरुको साथमा नयाँ वर्ष मनाएका हुन् । हाँस्य कलाकारद्वय सीताराम र कुञ्जनासहित पशुपति शर्मा, प्रमोद खरेल तथा संगीता थापामगरको प्रस्तुतीले नेपालीहरुलाई मनोरञ्जन प्रदान गरयो ।
नेपालीहरुलाई स्वदेशमै काम गरेर आम्दानी गर्न सकिन्छ भन्ने सन्देश दिएको गीत ‘मलाई अमेरिका यहीँ’ गीत लोक गायतक पशुपति शर्माले अमेरिका नै पुगेर गाए ।
गायक प्रमोद खरेलको हंगामा गीत गाएपछि दर्शकहरु मज्जाले नाँचे । अधिकांश विदेशमा रहेका नेपालीहरुमाझ चर्चित बनेकी संगीता थापामगरको गीतले पनि दर्शकको राम्रै साथ पायो ।
समाजका अध्यक्ष भुवन आचार्यको अध्यक्षतामा भएको कार्यक्रम समाजका इभेन्ट उपाध्यक्ष यमुना भट्टराईले स्वागत तथा महासचिव विजयराज भट्टराई र वुद्धि रेग्मीले सञ्चालन गरेका थिए ।

