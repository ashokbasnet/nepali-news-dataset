कतारमा लोकगायक कार्की सम्मानित
घनश्याम पराजुली (कृष्ण)
दोहा । स्याङ्गजा सहयोग समाज कतारले राष्ट्रिय कलाकार ख्याति प्राप्त लोकदोहोरी गायक राजन कार्कीलाई दोहास्थित हिमालयन होटलमा एक कार्यक्रमकाबीच सम्मान गरेको छ ।
कार्यक्रममा गायक कार्कीलाई खादा ओढाएर सम्मान पत्र प्रदान गरिएको थियो । कलाकारिताको क्षेत्रबाट नेपाली कला र सँस्कृतिको जर्गेना गर्दै समाजका लागि अतुलनीय योगदान पुर्याएको भन्दै सम्मान गरिएको हो ।
कार्यक्रममा बिचारी चौतारा ईकाई समितिलेसमेत सम्मानपत्रसहित उपहार प्रदान गरेको थियो । कार्यक्रमका विशेष अतिथि समेत रहेका गायक कार्कीले चर्चित लोकदोहोरी गायकहरुको स्वरमा गीत गाएका थिए । उनले नेपालका १२ जना गायकहरुको स्वरमा गीत गाउन सक्ने बताए ।
कार्यक्रममा बोल्दै उनले भने ‘कतार पहिलो विदेश भ्रमण भएकाले यसलाई कहिल्यै भुल्न सक्दिन ।’ कतारमा आफू जन्मेको गाउँठाउँका दाजुभाईहरुलाई भेट्न पाउदा अत्यन्तै खुसी मिलेको बताउदै स्याङ्गजा सहयोग समाजले गरेको यस सम्मानबाट सांगीतिक क्षेत्रमा अझै अगाडि बढ्ने हौसला मिलेको बताए ।
कार्यक्रममा आफ्नो प्रस्तुती राख्दै उनले ‘कतारतिर टेकेसी पाईलो, किन किन मन भाछ रमाईलो, घर त मेरो स्याङ्गजातिर हो, स्याङ्गजा पनि कहाँ भनी सोधौली आँधिखोला शिरनिर हो” गाए ।
कार्यक्रममा प्रमुख अतिथि रामु बस्यालले प्रतिभा धेरैसँग हुने तर प्रतिभाको खानी थोरैसँग मात्र हुने भन्दै कार्कीको प्रशंसा गरेका थिए । उनले संगीतको क्षेत्रबाट नेपाली लोक संस्कृतिको जर्गेना गर्नका लागि कहिल्यै पछि नपर्न आग्रह गरे ।
कार्यक्रमका अतिथि स्यासस विचारी चौतारा ईकाईका अध्यक्ष बमबहादुर कार्कीले संस्थाले विगतका दिन देखि नै कतार आउने कलाकारहरुलाई सम्मान गरिदै आएको उल्लेख गरे । कार्यक्रममा विचारी चौतारा ईकाईका संरक्षक प्रेम नेपालीले शुभकामना मन्तव्य ब्यक्त गरेका थिए ।

