जर्मनीमा यूरोपेली एकल नृत्य प्रतियोगिता सम्पन्न
जर्मनी । जर्मनको बोखुमको नगरसभा कक्षमा नेपालीहरुको संस्था इनासको तेस्रो ‘यूरोपेली एकल नृत्य’ प्रतियोगिता सम्पन्न भएको छ ।
बिभिन्न यूरोपेली राष्ट्रका ९ जना नेपाली कलाकारहरुको सहभागिता रहेको प्रतियोगितामा जर्मनीकी सोन्या श्रेष्ठ प्रथम, बेल्जियमकी एलिना केसी द्वितीय र हल्याण्डका तुफान घले तृतीय भए । प्रतियोगीहरुले लोक भाका र आधुनिक संगीतमा एक-एक नृत्य प्रस्तुत गरेका थिए ।
सोही कार्यक्रममा इनासको तेस्रो फिल्म अवार्डका लागि छानिएका उत्कृष्ट १५ नेपाली चलचित्रहरुको नामावली प्रस्तुत गरिएको थियो ।
कार्यक्रममा जर्मनीका लागि कार्यवाहक नेपाली राजदूत प्रकाशमणि पौडेल, एनआरएन एआइसीसीका प्रमुख संरक्षक रामप्रताप थापा, एनआरएन एनइसीसी महासचिव कुमार पन्त र यूरोप संयोजक अर्जुनकुमार श्रेष्ठ लगायतको उपस्थिति थियो । इनासका ग्वोबेल अध्यक्ष पुष्प बरुवाल र युरोप संयोजक अर्जुन काफ्लेले स्वागत मन्तव्य व्यक्त गरेका थिए ।
स्विट्जरल्याण्डका सुन्दासको एकल नेपाली नृत्य
कार्यक्रममा स्विट्जरल्याण्डका प्रसिद्ध नेपाली कलाकार सुभाष सुन्दासले सोही प्रतियोगितात्मक कार्यक्रममा आफ्ना ३ वटा सांगितिक कोशेलीहरु प्रस्तुत गरेका थिए ।
कार्यक्रमको संचालन स्विट्जरल्याण्ड निवासी इनास यूरोपका सहसंयोजक गुणराज शर्माले सोफिया महर्जन कार्किकसँग संयूक्त रुपमा गरेका थिए ।
२०१६ मा इनासको कार्यक्रम स्विट्जरल्याण्डमा हुने
इनासको तेस्रो एकल नेपाली नृत्य प्रतियोगिताको पूर्व सन्ध्यामा सम्पन्न संस्थाको तेस्रो यूरोपेली बैठकमा बिभिन्न राष्ट्रका इनास कमिटीहरुबाट सन् २०१६ मा इनासको चौथो एकल नेपाली नृत्य प्रतियोगिता र क्षेत्रीय बैठक आ-आफ्नो देशमा आयोजना गर्ने प्रस्ताव पेश गरिएको थियो ।
त्यसै कार्यक्रममा एनआरएनए स्विट्जरल्याण्डका निवर्तमान अध्यक्ष डा. विनय श्रेष्ठले स्विट्जरल्याण्डको नेपाली समाजको इतिहास, पृष्ठभूमि र रुपरेखाको चर्चा गर्दै सन २०१६ मा उक्त कार्यक्रम स्विट्जरल्याण्डमा गर्ने प्रस्ताव प्रस्तुत गरेका थिए ।
इनासको बैठकले २०१६ को कार्यक्रमको आयोजक राष्ट्रको रुपमा स्विट्जरल्याण्डलाई तोकेको हो । इनास जर्मनीको अध्यक्ष सन्तोषराज गुरुङको नेतृत्वमा शान्ति पथ म्यूजिक प्रोजेक्ट नामक संगीत समुहको सांगितिक कार्यक्रम पनि प्रस्तुत गरिएको थियो ।
तीन जनालाई अन्तर्राष्ट्रि्रय कलाकार सम्मान
कार्यक्रममा यूरो नेपाल कलाकार संघ बेल्जियम, मुना बेल्जियम र इङल्यान्ड निवासी नेपाली चलचित्र निर्देशक मनिषकुमार श्रेष्ठलाई इनास अन्तर्राष्ट्रि्रय कलाकार सम्मान-२०१५ द्वारा सम्मान गरिएको थियो ।
(हिरालाल श्रेष्ठबाट)

