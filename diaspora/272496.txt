डार्विनमा ७० हजार डलर संकलन, हरेक दिन एक डलर अभियान
डार्विन । नेपालमा आएको विनाशकरी भूकम्पमा परी मृत्‍यु हुने परिवार तथा घाइतेहरूलार्इ राहतका लागि डार्बिनबाट ७० हजार डलर सहयोग संकलन भएको छ । भूकम्पमा परि घाइते तथा पीडित परिवारहरुलाई राहतका लागि सहयोग जुटाउने काम तीब्र भएको छ ।
नेपाली एसोसियसन अफ नर्दन टेरिटोरी र एनआरएनए एनटीले भुकम्पबाट प्रभावितहरुका लागि गत आईतवार २७ तारिखदेखी सुरु गरेको “युनाइट फर नेपाल” अभियानमा अहिले सम्ममा  ७० हजार डलर भन्दा बढी रकम संकलन भैसकेको छ।
पहिलो दिन नेपाली क्रिकेट क्याप्टेन पारस खड्का र अस्ट्रेलियाको केन्द्रीय सरकारका संसद नतासा ग्रिग्सको उपस्थितिमा भएको अर्थ सन्कलनमा १४ हजार डलर संकलन भएको थियो ।
यसैगरी नर्दन टेरोटोरीका मुख्यमन्त्री एडम जाइल्सले सम्पूर्ण टेरिटोरीबासी र राज्य सरकारका तर्फबाट १० हजार डलर सहयोग गरेका थिए।
शुक्रबार भएको बिशेस कार्यक्रम नेपाली एसोसियसन अफ नर्दन टेरिटोरी, मल्टिकल्चर काउन्सिल अफ नर्दन  टेरिटोरी र डार्विन कम्युनिटि आर्ट्सले मिलेर गरेका हुन। सो कार्यक्रममा बोल्दै एम एलए जोन अल्फ्रेनिक ले “नेपाली एउटै परिवार भन्दै, आज हामी हाम्रो परिवारको दाजुभाइ तथा दिदीबहिनीहरुलाई परेको दुखमा साथ दिन आएका छौ” भन्दै सबैले सहयोग गर्न अपिल गरे।
यस्तै अस्ट्रेलियन केन्द्र सरकारअकी संसद नताशा ग्रिग्सले आफ्नो कार्यालयमा पनि नेपालको लागि राहत संकलनको काम भैरहेको बताइन् ।
सो अवसरमा हिन्दू सोसाइटी, मुस्लिम, क्यथोलिक, अङ्लिकन, ईस्लामिक सोसाइटी, बहाइक सोसाइटी जस्ता धार्मिक संस्थाका प्रतिनिधिहरुले मानवता भन्दा ठूलो धर्म केही नभएको उल्लेख गरे।
यसैगरी युनाइट फर नेपाल का सङ्योजक नितेश राज पन्तले डार्विनले तत्कालका लागि मात्र हैन घाइते तथा प्रभावितहरुका लागि लङ टेर्म सहयोग गर्न ” एक जनाले हरेक दिन एक डलर र कम्तिमा एक वर्ष सम्म” सहयोगको अभियान चलाऊने बताए ।


