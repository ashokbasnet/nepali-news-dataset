नेपालीको सम्झनामा अमेरिकाको माउन्ट डेनाली आरोहणको तयारी
२२ वैशाख, काठमाडौ । भूकम्पमा परी ज्यान गुमाएकाहरुको सम्झना कीर्तिमानी आरोही सञ्जय पण्डितले अमेरिकाको माउन्ट डेनाली आरोहण गर्ने भएका छन् ।
मृतकप्रति श्रद्धाञ्जली ब्यक्त गर्दै पण्डितले उत्तर अमेरिकाको उच्च शिखर माउन्ट डेनालीको आरोहण गर्ने घोषणा गरेका हुन् ।
लामो दुरीका धावक तथा कीर्तिमानी विश्व पर्वतारोही संजयले यसअघि सर्वोच्च शिखर सगरमाथासहित विश्वका पाँचवटा महादेशका अग्ला हिमालको सफल आरोहण गरिसकेका छन् ।
सातै महादेशका उच्च शिखर चढ्ने तयारीमा रहेका संजयले उत्तर अमेरिकाको उच्च शिखर चढ्ने तयारी गरेका थिए ।
महाविपत्ति निम्त्याउने गरी भूकम्प आएपछि पण्डितले नेपालीहरुको शोकलाई शक्तिमा बदल्न प्रणका साथ माउन्ट डेनाली आरोहण गर्ने घोषणा गरेका हुन् ।
‘यो आरोहणलाई अमेरिकाको शिखरबाट एक पटक नेपाल विपत्तिमा परेको छ, संसारका सबै राष्ट्रलाई सहयोग गर्न आहृवान गर्नेछु’, पण्डितले अनलाइनखबरसँंग कुरा गर्दै भने, ‘महाभुकम्पमा परी सगरमाथा आरोहणको सिलसिलामा ज्यान गुमाउने आरोहीहरुलाई समेत म सो आरोहण समर्पण गर्न चाहन्छु ।’
उनले उत्तर अमेरिकाको सर्वाेच्च शिखरमा नेपालको विश्व सम्पदा सूचीमा रहेको पुरातात्विक महत्वका मठमन्दिरहरुको पुनर्निर्माणमा सहयोग आग्रह गर्दै ती धरोहर अंकित तस्विर समेत चुचुरोमा प्रदर्शन गर्ने बताएका छन् ।
उनले सो अभियानमा सम्पूर्ण अमेरिकाबासीलेसमते साथ दिने विश्वास लिएका छन् । जलवायु परिवर्तनको कारण हिमाली भागमा परेको प्रभाव तथा विश्व शान्तिको जनचेतना फैलाउन उनले एशिया, युरोप, अफ्रिका, साउथ अमेरिका र अष्ट्रेेलियाको सफल कीर्तिमानी आरोहण गरिसकेका छन् ।

