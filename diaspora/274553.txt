स्पेनको नेपाली समुदायलाई शेष घलेको कृतज्ञता
वसन्त रानाभाट
बार्सिलोना । गैरआवासीय नेपाली संघका अध्यक्ष शेष घले विपतको घडीमा उदार मन देखाउदै ठूलो रकम संकलन गर्न सकेको भन्दै स्पेनको नेपाली समुदायलाई कृतज्ञता स्विकार गर्न अनुरोध गरेका छन्। बिनाशकारी महाभूकम्पले ठूलो धनजनको क्षति भईरहेको बेला संघको अभियानमा साथ दिएको भन्दै घलेले आभार ब्यक्त गरे ।
गैरआवासीय नेपाली संघ राष्ट्रिय समन्वय परिषद् स्पेन, नेपाली समुदाय र बार्सिलोनास्थित नेपाली कन्सुलरलाई सम्बोधन गर्दै पठाएको ईमेलमा उनले भनेका छन् ,” विपत्तिको घडीमा सानो समुदायबाट पनि यति धेरै रकम संकलन गर्न सक्नु उदाहरणीय कार्य हो, समुदायलाई कृतज्ञता स्वीकार गर्न अनुरोध गर्दछु।” घलेले भूकम्प प्रभावित क्षेत्रमा संघको उदेश्य अनुरुप नै राहत वितरण कार्य चलिरहेको पनि बताएका छन्।
यस्तै संघका महासचिब कुमार पन्त, युरोप संयोजक अर्जुनकुमार श्रेष्ठले पनि स्पेनबासी सहयोगी मनहरुलाई धन्यबाद ब्यक्त गरेका छन्। स्पेनमा भूकम्प पीडित सयोगार्थ ५० हजार युरो संकलन भईसकेको छ। राष्ट्रिय समन्वय परिषद् स्पेन लगायत संघसस्थाहरुको संयुक्त पहलमा महाभूकम्प पीडित राहात कोषको स्थापना गरि रकम संकलन कार्य शुरु भएको थियो।
राहातकोषका संयोजक एबं राष्ट्रिय समन्वय परिषद् स्पेनका अध्यक्ष एकराज गिरीले नेपाली समुदायको सहयोगले यति धेरै रकम संकलन हुन सकेको बताए । उनले अनलाईनखबरसँग भने,”नेपाली संघ सस्थाहरु भएका अन्य मुलुकहरु भन्दा छुट्टै रुपमा प्रस्तुत भएर हातमा हात मिलाउने स्पेन स्थित सम्पूर्ण संघसस्थाहरु प्रति कृतज्ञ छु।”
४० हजार युरो केन्द्रमा ट्रान्सफर
स्पेनमा संकलन भएको रकम मध्ये ४० हजार युरो गैरआबासीय नेपाली संघको काठमाडौस्थित खातामा ट्रान्सफर भएको छ।
संघले नेपालमा राहत बितरण कार्यलाई तिब्रता दिईरहेको बेला संकलन भईसकेको रकम नेपाल पठाईएको हो। बाँकी रकम पनि यथासिघ्र संकलन गरी दोस्रो चरणमा सबै एकमुष्ट गरि पठाउने तयारी चलिरहेको छ।
स्पेनस्थित राजनीतिक, क्षेत्रीय, जातीय लगायतका बिभिन्न संघसस्थाहरुले बृहत रुपमा सहयोग संकलन गरी राहत कोषमा रकम एकमुष्ट गरेका हुन्। बिपदको घडीमा बिभिन्न मुलुकहरुबाट आई स्पेनमा बसोबास गर्ने आप्रबासीहरुले पनि रकम दिई सहयोग गरेका छन्।
डेस्क नै राखेर रकम संकलन
नगरपालिकाबाट अनुमति लिई डेस्क नै राखेर बार्सिलोनामा रकम संकलन गर्न शुरु गरिएको छ । मंगलबारबाट डेस्कमार्फत शुरु गरिएको रकम संकलन अभियान केही दिन सम्म चल्ने भएको छ।
प्राय: डेस्कमा बस्दै आएका गंगा भुसालले नेपालको बारेमा चासो राख्दै सहयोग गर्न आईरहेको बताएका छन्। बिदेशीहरु कतिपयले सहयोग गरेको तर धेरैले भने आएर सहानुभूति प्रकट गरेको भुसालले बताए।
बिभिन्न संघसस्थाका प्रतिनिधिहरु पालैपालो गर्दै डेस्कमा बस्दै आएका छन्। नेपाली राजदूतावास पनि स्थापना हुन नसकेको स्पेनमा बसोबास गर्दै आएका नेपालीहरु बिपदको घडीमा एक भई जुट्दा युरोपमा नै महत्वको साथ हेरिएको छ।
स्पेनका संघसस्थाहरु र एनआरएनएको सहकार्यले नै पीडितलाई केहि राहत मिल्न सक्ने गरी रकम जुट्न सफल भएको हो।आर्थिक मन्दीका कारण काम पाउन कठिन भई अन्य मुलुकमा जस्तो बसोबास सहज नभए पनि विपत्तिको घडीमा स्पेनबासी नेपालीहरुले उदार मन देखाएका छन् ।

