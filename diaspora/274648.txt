नेपाली समाज टेक्सास स्वास्थ्यकर्मीसहित भूकम्प प्रभावित क्षेत्रमा
विकास राज न्यौपाने
वाशिंगटन डीसी । अमेरिको टेक्सासस्थित नेपाली समाज टेक्सास -एनएसटी)को अगुवाइमा आएको एक टोलीले नेपालका भूकम्प प्रभावित जिल्लामा सहयोग सामग्री हस्तान्तरण गरिरहेको छ ।
१५ सदस्यीय टोलीमा डाक्टर, नर्स र स्वयं-सेवकहरु छन् । टोलीले गोरखाको मुच्चोक, बुङ्कोट र आरुघाटका भूकम्पपीडितलाई चामल, दाल, तेललगायतको खाद्यान्न सामग्री तथा टेन्ट, ब्ल्याङ्केट वितरण गरेको नेपाली समाज टेक्सासका पूर्व अध्यक्ष गौरीराज जोशीले बताए ।
उनले आरुघाटका १२ सय घरधुरीलाई पुग्ने गरी राहत सामग्री वितरण गरिएको बताए । आरुघाटमा क्याम्प राखेर मेडिकल सेवासमेत प्रदान गरिएको उनले जानकारी दिए ।
सोही टोलीले धादिङको धार्केलगायतका विभिन्न स्थानमा स्वास्थ्य सेवासहित सहयोग उपलब्ध गराएको छ । धादिङ, नुवाकोटको दुप्चेमा पनि २ सय परिवारलाई स्वास्थ्य सेवा प्रदान गरिएको टोली प्रमुख जोशीले बताए ।
यस्तै काठमाडौँका साँखु र डाङ्चेका ५०/५० परिवारलाई स्वास्थ्य सेवा दिइएको थियो । नेपाली समाज टेक्सासका पूर्व अध्यक्ष गौरीराज जोशीको नेतृत्वमा खटिएको टोलीले भूकम्पबाट अति प्रभावित क्षेत्रहरुको अवलोकन गरी राहत तथा स्वास्थ्य सेवा प्रदान गरिएको उनले बताए ।
भूकम्पपीडितका लागि राहत तथा स्वास्थ्य सेवा गरी एक करोड रुपैयाँभन्दा बढीको सहयोग गरिएको उनले बताए । नेपाल र नेपाली नागरिकमाथि परेको दैवी विपत्तिमा अमेरिका बसोबास गर्ने नेपालीहरुको सद्भावबाट पीडामा मल्हम लगाउन नेपाली समाज टेक्सासको नेतृत्व गरी प्रभावित क्षेत्रमै पुगेर मानवीय सेवा गरिरहेको उनले बताए ।

