भूकम्पपीडित बालबालिकाकालागि कोरियामा सहयोग जुटाईदै
मीनप्रकाश उप्रेती
सउल । महाबिपत्तिबाट बेसहारा भएका बालबालिकाहरुका लागि कोरियामा सहयोग अभियान सञ्चालन गरिएको छ । कोरियामा नेपालका अटिजम बालबालिका समन्धि काम गर्दै आएको संस्थाले उक्त अभियान सञ्चालन गरेको हो ।
महाबिपत्तिबाट बेसाहारा भएका बालबालिकाहरुका लागि अल्पकालिन र दीर्घकालिन रूपमा सहयोग गर्ने उदेश्य रहेको संस्थाका संयोजक बिक्रमसिह ठकुरीले जनाएका छन् ।
तत्काल बेसाहारा बन्न पुगेका बालबालिकालाई पढन पाढनको निम्ति आवश्यक पूर्वाधार तयार गरिदिने र संस्थाको क्षमताले भ्याएसम्म दीर्घकालिन रूपमा कोष निर्माण गरिदिने ठकुरीले बताए ।
नेपालमा हालै भएको महाबिपत्तिबाट सयैा बालबालिकाहरु बेसाहारा बन्न पुगेका छन् । हालसम्म करिब तीन लाख रुपयाँ सङ्कलन भईसकेको ठकुरीले जानकारी दिए ।
कोरियामा उक्त सहयोग अभियान एक महिनासम्म चल्ने भएको हुँदा सहयोग गर्न चाहनेले खाता नं – IBK 519-041336-01-019 SUNUWAR SAPANA (सपना सुनुवार) को खातामा रकम जम्मा गर्न सकिने संस्थाले जनाएको छ ।
कोरिया सन्देश क्लवसंगको सहकार्यमा भएको उक्त सहयोग अभियानको नेपालमा बालबालिका छनैाट र समन्वयको जिम्मा पत्रकार शिव गाउँले र विशेष स्कुल तथा पुनःस्थापना केन्द्रकी संचालिका सबिता उप्रेतीलाई दिइएको छ ।
 
 

