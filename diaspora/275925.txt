नेपालीको पीडामा साथ दिने क्यानडाको प्रतिबद्धता
क्यानडा । क्यानडा सरकारका प्रभावशाली एवम् डिफेन्स मिनिस्टर जेसन केनीले नेपालको भूकम्पबाट आफू मर्माहत भएको बताएका छन् ।
नेपाल क्यानडा टीभी र पाकिस्तानी समुदाय क्यानडाले शुक्रबार साँझ क्यानडाको मिसिसागामा आयोजना गरेको कार्यक्रममा बोल्दै मन्त्री केनीले भूकम्प पीडितलाई क्यानडा सरकारले सहयोग गरिरहेको र आगामी दिनमा सक्दो सहयोग गर्ने प्रतिबद्धता ब्यक्त गरे ।
अध्यागमन मन्त्री समेत भैसकेका मन्त्री केनीले भूकम्प पीडितहरुका लागि परिवारसँगको मीलन एवम् इमिग्रेसन सम्बन्धी प्रक्रियालाई सरकारले विशेष प्राथमिकताका साथ अघि बढाउने कुरा ब्यक्त गरे ।
भूकम्प पीडितका लागि राहत सङ्कलन गर्ने उद्देश्यले आयोजना गरिएको उक्त कार्यक्रममा करिब २० हजार क्यानेडियन डलर सङ्कलन भएको कार्यक्रमका संयोजक पशुपति पोख्रेलले बताए ।
नेपाली एवम् पाकिस्तानी समुदायहरुले उदाहरणीय रुपमा मिलेर आयोजना गरेको उक्त कार्यक्रमलाई एनआरएन क्यानडाले भने बहिस्कार गरेको थियो । बिगत एक वर्षदेखि आन्तरिक खिचातानीमै अल्झेको एनआरएन, क्यानडाले समुदायलाई सही रुपमा नेतृत्व गर्न नसकेको कुरा अधिकांश सहभागी संस्थाका अध्यक्षहरुले बताए ।
आयोजक सदस्य अनुप न्यौपानेले “क्यानडा सरकारको मन्त्री उपस्थित कार्यक्रमलाई बहिस्कार गरेर एनआरएन क्यानडाले नेपाली समुदायकै अपमान गरेको” भनी आक्रोश ब्यक्त गरे ।
पाकिस्तानी होटल ब्यवसायी अलि खानले चार सय जना सहभागिको लागि निःशुल्क डिनरको ब्यवस्था गरेका थिए ।
– रविन शर्माबाट

