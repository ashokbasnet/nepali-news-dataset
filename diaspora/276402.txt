एनआरएन थाईल्याण्डले ३० लाख नगद र ६ टन राहत पठायो
बैंकक । गैरआवासीय नेपाली संघ (एनआरएनए) थाइल्याण्डले पहिलो चरणमा नेपालको भूकम्प प्रभावित क्षेत्रमा ३० लाख नगद तथा ६ टन राहत सामग्री पठाएको छ ।
सोमबार हिमालय रेस्टुरेन्ट बैंककमा बसेको राष्ट्रिय समन्वय समितिको राहत वितरणपछिको पहिलो समीक्षा बैठकमा उक्त विवरण प्रस्तुत गरिएको एनआरएनए थाइल्याण्डको मिडिया संयोजक आसाजिता अवालेले बताए ।
एनआरएन थाइल्याण्डले भूकम्प पीडित राहत संकलन समिति गठन गरी नगद तथा अत्यावश्यक सामग्रीहरु औषधि, त्रिपाल, खाद्यान्न, स्लिपिङ्ग ब्याग, म्याट्रेस, मेडिकल उपकरण, अस्थायी शौचालय, बच्चाको लागि खानेकुरा र पिउने पानी संकलन गरेको थियो ।
वैशाख २७ गते सम्ममा १.४ मिलियन थाई भाट – करिब ४२ लाख नेपाली रुपयाँ) र ६ टन राहत सामग्री संकलन भएको एनआरएन थाइल्याण्डले जनाएकेा छ ।
संकलित राहत सामाग्रीहरु थाई एयरको कार्गो, थाई एयर फोर्स र नेपाल एयरलाइन्समार्फत चार पटक गरी नेपाल पठाएको जनाएको छ । पठाइएका राहत सामग्रीमा ५० प्रतिशत भन्दा बढी सामानहरु औषधि र स्वास्थ सम्बन्धि उपकरणहरु लगायतका मेडिकल एड रहेका थिए । सबै राहत सामग्री थाई अथोरिटी र नेपाल एयरलाइन्सको सहयोगमा निःशुल्क पठाइएको थियो ।
त्यस्तै गरि करिब १ टन औषधि, खाद्यान्न लगायतका रातह सामाग्रीहरु नेपाल पठाउने उपयुक्त माध्यामको अभावमा नेपाल एयरलाइन्सको कार्गो मा ३ दिनदेखि अलपत्र छन् ।
बैठक को अनुमति अनुसार एक हजार पीडित परिवारलाई घर बनाइदिने एनआरएएको महान अभियानमा एकयबद्धता जनाउदै पहिलो किस्ता स्वरुप ३० लाख नेपाली रुपयाँ एनआरएको भूकुम्प पीडित राहत कोषमा अध्यक्ष खगेन्द्रराज ढकालले जम्मा गरिसकेको जनाइएको छ ।
एनआरएनए थाइल्याण्डका कार्यकारी सदस्य महेन्द्र श्रेष्ठ संयोजक र आसाजिता अवाले सचिव रहेको ३१ सदस्यीय उक्त टिमले सडकमा चन्दा उठाउनेदेखि विभिन्न गैरसरकारी संस्थाहरु एबं ब्यापारिक प्रतिष्ठानहरुसम्म सहयोग जुटाउन पहल गरेको थियो ।

