नेपाली बिद्यार्थीको शुल्क मिनाहा गर्न बेलायती प्रधानमन्त्रीलाई पत्र

४ जेठ, काठमाडौं । बेलायतमा अध्ययनरत नेपाली विद्यार्थीहरुले भूकम्प प्रभावित नेपाली बिद्यार्थीका लागि विश्व विद्यालयले लिने शुल्क मिनाह गर्न माग गरेका छन् ।
विनाशकारी भूकम्पका कारण नेपालमा परिवारका सदस्य, घर र ब्यापार ब्यबसायसमेत गुमाउनु परेको भन्दै नेपाली बिद्यार्थीहरुले राहतस्वरुप शुल्क मिनाहा गर्न बेलायती प्रधानमन्त्रीसमक्ष माग गरेका छन् ।
बिश्वको महंगो अध्ययन शुल्क रहेको बेलायतमा भूकम्पपिडीत नेपाली अभिभावकले पैसा पठाउन सक्ने अबस्था नरहेकाले एक वर्षका लागि अध्ययनपछि काम गर्न दिने (पीएसडब्लू) छुट दिन पनि आग्रह गरेका छन् ।
विद्यार्थीहरुले बेलायती प्रधानमन्त्री डेभिड क्यामरुनलाई अनलाइन पिटिसनमार्फत् एक पत्र लेख्दै विनाशकारी भूकम्पपछि नेपाललाई गरेको सहयोगप्रति आभार व्यक्त गरेका छन् ।
भूकम्पका कारण नेपालमा आफ्नो परिवार, घर, व्यवसाय गुमाएका कारण बेलायतमा रहेका नेपाली विद्यार्थीहरु समस्यामा परेको भन्दै विश्व विद्यालयको शुल्क मिनाह र काम गर्ने छुट माग गरेका हुन् ।
‘ठूलो लगानी गरेर बेलायतमा अध्ययन नगरिरहेको बेला अहिले न अध्ययन बिचमै छाडेर नेपाल जान सक्ने अवस्था छ, न यहाँ बसेर केही गर्न सकिन्छ’ अभियानका संयोजक जगन्नाथ कार्कीले भने ।
बेलायतमा अध्ययनरत विदेशी विद्यार्थीहरुलाई सातामा २० घन्टा मात्र काम गर्ने अनुमति छ । यसबाट हुने कमाईले खान, बस्न र विश्वविद्यालयको शुल्क तिर्न गाह्रो हुने कार्की बताउँछन् ।
उनले सुरु गरेको यो अभियानमा यतिबेला नेपाली बिद्यार्थीहरुले धमाधम ऐक्यबद्धता जनाइरहेका छन् ।
भूकम्पपीडित नेपालीहरुलाई सहयोग गर्न विभिन्न देशले सहुलियत दिइरहेका छन् । खाडी मुलुकमा कार्यरत नेपालीहरुलाई समयअवधि अगावै बिदा लिएर घर फर्किन दिइएको छ । अमेरिकामा बसोबास गर्ने हजारौं भिषाबिहीन नेपालीहरुलाई अस्थायी अनुमति दिन पनि हालै नेपाल सरकारले औपचारिक आग्रह गरेको छ ।

