भूकम्प पीडितलाई मलेसियाबाट आधा करोड सहयोग
क्वालालम्पुर । नेपाली व्यवसायी समाज मलेसियाले भूकम्प पीडितलाई आधा करोड बराबरको राहत सामाग्री पठाएको छ ।
समाजले मलेसियाको क्वालालम्पुरमा रहेका नेपाली व्यवसायीहरुसँंग आर्थिक सहयोग संकलन तथा ६ सय थान ब्लाङकेट, २ सय थान सिरक, २ सय थान त्रिपाल र १ सय थान लुङ्गी नेपाल वायुसेवा निगमको सहयोगमा नेपाल पठाएको हो ।
नेपालमा खरिद गरिएको ७ सय थान म्याट्रेस, ७ टन चामल, ५ सय किलो नून, ७ सय किलो सोयाबिन र २ सय किलो मस्यौरा लगायतका राहत सामाग्री बितरण गर्न लागिएको हो ।
स्थानीय प्रशासनले तोकेको ठाउँहरुमा शनिबारदेखि राहत बाड्ने कार्यक्रम भैरहेको छ । जिल्ला प्रशासन कार्यालय धादिङले सलाङ गाविसको वडा नम्बर ९ का एकसय ८० धरधुरीलाई राहत बितरण गर्न अनुमति दिइएको र उक्त स्थानमा शनिबार भूकम्प पीडितहरुलाई त्रिपाल, चामल, लगायतका राहत सामाग्रीहरु बितरण गरिसकेको छ ।
जिल्ला प्रशासन कार्यालय सिन्धुपाल्चोकले तेताङ गाविसका पाँचसय ९९ घरधुरीलाई राहत बितरण गर्न अनुमति दिएको समाजका सदस्य दिलकुमार केरुङले बताएका छन् ।
समाजका अध्यक्ष इन्द्रनारण लिम्बूका अनुसार मलेसियाबा सोमबार पठाएको अन्तिम सामाग्रीहरु बेलुका संकलन गरी सिन्धुपाल्चोकमा मंगलबार र बुधबार राहत बितरण गरिने छ ।
राहत वितरणका लागि समाजका अध्यक्षको संयोजकत्वमा सदस्य दिलकुमार केरुङ, कृष्ण बहादुर आङदेम्बे, सूर्य कार्की र संयमसेवकहरुमा पूर्ण चेम्जोङ, देबेन्द्र खापुङ, र सुन्दर आले मगर रहेका छन् ।

