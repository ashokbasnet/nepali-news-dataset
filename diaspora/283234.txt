नर्थसोर नेप्लिज कम्युनिटीको बृहत भेला

सिड्नी । सिड्नीको उत्तरी क्षेत्रमा बस्ने नेपालीहरुले आफ्नो संगठनलाई अझ संगठित र मजबुत बनाउने उद्देश्यले नर्थसोर नेप्लिज कम्युनिटीले नयाँ कार्यसमिति गठन गरेको छ । विकास केसीको अध्यक्षतामा गठित ११ सदस्यीय कार्यसमितिको उपाध्यक्षमा सरोज पाण्डे चयन भएका छन् । त्यस्तै महासचिव नारायण खडका, सहसचिव लक्ष्मी सापकोटा र कोषाध्यक्ष राम घिमिरे चयन भएका छन् ।
कार्यसमितिको सदस्यमा हरि पोखरेल, सन्तोष तिमिल्सिना, असिम लम्साल, प्रकाश खरेल, उमानाथ सापकोटा र ज्ञानेन्द्र श्रेष्ठ रहेका छन् । त्यसैगरी गणेश केसी, सुदीप कार्कि, दीपक खडका, प्रेम सापकोटा, श्री नापित र नीता केसी सल्लाहकारमा छानिएका छन् । कार्यसमितिले १ महिनाभित्रमा नयाँ विधान तयार गर्नेगरि सुदीप कार्किको संयोजकत्वमा गणेश केसी र हरि पोखरेल सदस्य रहेको विधान निर्माण समिति समेत निर्माण गरेको छ ।

नर्थसोर क्षेत्रमा रहेका नेपालीहरुलाई एकत्रित बनाउने र समुदायलाई अझ अघि बढाउने उद्देश्यले नयाँ कार्यसमिति चयन गरिएको अध्यक्ष केसीले बताए ।
यसैबीच उक्त समुहले करिब २ सयको सहभागितामा हर्नस्बीको विल्लो पार्कमा बारबेक्यु सहित बिभिन्न कार्यक्रम समेत गरेको छ । कार्यक्रममा सहभागिहरुलाई मनोरञ्जन दिलाउनका लागि बिभिन्न उमेर समुहमा म्यिुजिकल चेयर, घैंटो फुटाउने लगायतका कार्यक्रमहरुको समेत आयोजना गरिएको थियो ।
कार्यक्रमको मुख्य उद्देश्य उत्तरी भेगमा उल्लेख्य रुपमा नेपालीको बसोबास रहेको भएपनि  सक्रिय रुपले अघि बढ्न नसकेको ठहर गर्दै यसलाई बिस्तृत रुपमा अघि लैजाने राखिएको थियो । बालबालिका, युवायुवती र बृद्ध बाआमाहरुको समेत सहभागिता रहेको कार्यक्रमबाट नयाँ कार्यसमिति चयन गरि अघि बढ्ने घोषणा गरिएको थियो ।
कार्यक्रममा बालबालिकातर्फको म्युजिकल चेयरको विजेता ईनिशा खडका, पुरुषतर्फ सुन्दर भने महिलातर्फ विनिता सुवदीले जितिन् । यसैगरि घैटौं फुटाउने प्रतियोगितामा पुरुषतर्फ कुमार गिरी र महिलातर्फ लक्ष्मी सापकोटा बनेकी थिईन् । सहभागिहरुलाई नर्थसोरमा रहेको नम्बर वान पेष्ट कन्ट्रोलका सरोज पाण्डेले पुरस्कार वितरण गरेका थिए ।

