प्रवासी नेपालीको पहलमा फेरियो कर्थलीको काँचुली
१८ जेठ, सिन्धुपाल्चोक । नेपालमा वैशाख १२ र २९ गते गएको बिनाशकारी महाभूकम्पले क्षति भएको सिन्धुपाल्चोकको कर्थली-७ पोखरेको दलित बस्तिको काँचुली हङकङ, मकाउ र चीनमा बसोबास गरिरहेका ब्यक्तिहरुको आर्थिक सहयोगमा फेरिएको छ ।

हङकङमा बसोबास गरिरहेका पत्रकार निर्मल श्रेष्ठ र ब्यवशायी सुरज गुरुङको पहलमा कर्थली-७ को दलित बस्तिमा हालै ४० वटा अस्थायी घर, १० वटा ग्रामिण शौचालय, वाल उद्यानका साथै विद्यालयको पुनर्निर्माण र भौतिक पुर्वाधार निर्माण गरिएको हो ।
भूकम्पको त्रासबाट बालबालिका बढी प्रभावित भएको देखेपछि उनीहरुले विद्यालयले उपलब्ध गराएको करिव डेढ रोपनी सार्वजनिक जग्गामा ६ लाख रुपैयाँ खर्च गरेर बाल उद्यान निर्माण गरे । सम्भवत यत्तिको ग्रामिण क्षेत्रमा बाल उद्यान निर्माण गरिएको नेपालमै पहिलोपटक समेत हो ।

कर्थली-७ पोखरेमा रहेको ईश्वरीमाला प्रावि भूकम्पको कारण भत्किएको छ । जस्ताको छाना रहेको उक्त विद्यालयको पुनर्निर्माण गर्न विद्यालय ब्यवस्थापन समूहले दिएको अनुमानित २१ लाख रुपैयाँको योजनालाई चाँडै नै कार्यान्वयन होस् भनेर नगद हस्तान्तरण गरेका छन् । यो वाहेक सोही विद्यालयमा अध्ययन गर्ने विद्यार्थीहरुको शैक्षिक विकासमा मद्दत मिलोस् भनेर ३ लाख रुपैयाँको अक्षयकोष समेत स्थापना गरिएको छ ।
घर, विद्यालय, वाल उद्यान हस्तान्तरण गर्ने कार्यक्रमा नेपालका चर्चित कलाकार लगायतको उपस्थिती थियो । कार्यक्रममा कृषि विशेषज्ञ मदन राईले स्थानीयलाई खेतीपाती कसरी गर्ने, के गर्दा बढी फाइदा हुन्छ भन्ने जानकारी गराएका थिए । मनोविज्ञ करुणा कुँवरले भूकम्पले सिर्जना गरेको मनोवैज्ञानिक त्रासलाई कसरी कम गर्न सकिन्छ भन्नेबारे सल्लाह दिएकी थिइन् । यस्तैगरी चिकित्सक सुवास प्याकुरेलले भूकम्प पछि फैलन सक्ने महामारीमा आफू र आफ्नो समाजलाई कसरी जोगाउने भन्नेबारे बताउनु भएका थिए । मनोक्रान्तिका प्रमुख स्वामी विकासानन्दले स्थानीयहरुको मनोबल बढाउने प्रयास गरेका थिए ।
अन्तराष्ट्रिय प्रतियोगितामा नेपालका सफल तेक्वान्दो खेलाडी दिपक विष्टले बालबालिकालाई खेल्न प्रेरित गर्नु पर्ने बताउँदै खेलकुदका सामाग्री विद्यालयलाई हस्तान्तरण गरेका थिए ।

गायिका कोमल वलीले गीत गाएर स्थानीय गाउँलेहरुलाई मनोरञ्जन दिलाएकी थिइन् भने नायिका करिष्मा मानन्धरले गाउँलेहरुलाई आपत्मा मिलेर काम गर्नुपर्ने सल्लाह दिइन् । कार्यक्रम हास्यकलाकार जितु नेपालले संचालन गरेका थिए ।

