सहयोग जुटाउन राजेश हमालसहितका कलाकार यूएई आउदै
उत्तम अधिकारी
आबुधाबी । भूकम्प पिडितका लागि सहयोग जुटाउन यूएईको राजधानी आबुधाबीमा हुने च्यारिटी शोमा भाग लिन महानायक राजेश हमालसहित नेपाली राष्ट्रिय कलाकार टोली यूएर्इ अउने भएका छन् ।
नेपाली राजदुतावास यूएईको संरक्षकत्वमा हुने यो कार्यक्रममा भाग लिने कलाकारले समेत शुल्क नलिने बताएका छन् । नेपालका भूकम्प पिडितको सहयोगका निमित्त यूएईमा राहत संकलन अभियानका लागि एनआरएनए यूएईका अध्यक्ष कृष्ण भुसालको संयोजकत्वमा गठित समिति आयोजक रहनेछ ।
कार्यक्रमलाई आकर्षक र राष्ट्रिय स्तरको बनाउनका निमित्त महानायक हमालका साथै चर्चित हाँस्य कलाकारद्वय दीपकराज गिरी र दिपाश्री निरौला तथा लोक गायकगायिकाहरु तिलकबम मल्ल, इन्द्र जिसी,  सम्झना लामिछाने मगर तथा पूर्व मोडेल तथा हमाल पत्नी मधु भट्टराई सहितका कलाकार आबुधाबी आउने निश्चित भएको कार्यक्रम संयोजक भुसालले बताए ।
त्यस्तै पप गायिका प्रजिता गेलाल पनि प्रस्तुतिका लागि अष्ट्रेलियाबाट कार्यक्रममा उपस्थित हुनेछिन् । आबुधाबीको मुश्रिफस्थित अल नाहदा नेशनल स्कुलको सभा हलमा जुन महिनाको १२ तारिक शुक्रवारका दिन दिउसो १ बजेबाट कार्यक्रम शुरु हुने आयोजकले जानकारी दिएको छ ।
कार्यक्रमबाट संकलित हुने सम्पूर्ण रकम दुतावासकै रोहवरमा प्रधानमन्त्री दैवीप्रकोप राहत उद्धार कोषमा पठाइने भएको छ ।
उक्त कार्यक्रम कुनै संस्था वा व्यक्ति बिशेषको नभई यूएईवासी सबै नेपाली र सम्पूर्ण क्रियाशील संघसंस्थाको संयुक्त कार्यक्रम भएकाले सबैबाट सहयोगको अपेक्षा लिइएको भुसालले बताए ।
नेपाली दुतावासमा ६४ संस्था दर्ता रहेको र दुतावासकै सम्रक्षकत्वामा हुने भएकाले ति सबै संस्थाको पूर्ण सहयोग रहनुपर्नेमा आयोजक समितीले सबैमा ध्यानाकर्षण गराएको छ । एउटा संस्थाले संस्थागत रुपमा २५ जनालाई मात्रै कार्यक्रममा सहभागी गराउन सके पनि कार्यक्रमको लागि ठूलो जमात तयार हुने र सो बापत ठूलो मात्रामा सहयोग जुटाउन सकिने समितिको अपेक्षा छ ।
यूएईमा कार्यरत आम नेपाली कामदारहरुको सहज सहभागिताका लागि कार्यक्रमको प्रवेश शुल्क समेत न्युनतम राखिएको आयोजक समितिले जनाएको छ ।

