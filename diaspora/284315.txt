यूकेको गोरखा किचेनबाट राहत सहयोग
काठमाण्डौ । गोरखा किचेन नोटिङघम युकेले दोलखा, काभ्रे, धादिङ र मकवानपुरका भूकम्पपीडितहरुलाई राहत सामाग्री वितरण गरेको छ ।
स्थानीय प्रशासन, सुरक्षाकर्मी र राजनीतिक दलका प्रतिनिधिको रोहबरमा दोलखाको भीमेश्वर नगरपालिका वडा नं ११ को उखुवारी र बोच गाविसका १ देखि ५ नम्बर वडाका करिब ६ सय परिवारलाई चिउरा, चामल, नुन, तेल, दालमोठ र त्रिपाल बितरण गरिएको हो ।
यस्तै सो संस्थाले धादिङ र मकवानपुरको कुलेखानीस्थित मार्खुका भूकम्पपीडितलाई त्रिपाल, जस्तापाता र म्याट्रेस बितरण गरेको छ ।
बिगत १२ बर्षदेखि लण्डनमा बसोबास गर्दै आएका बाइकर एवम् गोरखा किचेनका सञ्चालक अन्दिप क्षेत्रीले विश्वलाई फन्को मार्न मंहगो मूल्यमा किनेको डुकाटी मोटरसाइकललाई राफल चिठ्ठामा राखेर त्यसबाट उठेको करिब २५ लाख रुपैयाँ भूकम्पपीडितका लागि खर्च गरेका हुन् । उनले सोही मोटरसाइकलबाट विश्व भ्रमण गरेका थिए ।
महाभूकम्पले थलिएको मेरो देश नेपाल र नेपालीलाई सहयोगको आबश्यता भई रहेको यस समयमा आफूसँग भएको मोटरसाइकल चिठ्ठामा राखेर भए पनि अलिकति सहयोग गर्न पाउँदा आफूलाई सन्तुष्टि मिलेको अन्दिपले बताए ।
अन्दिपले भर्खरै मात्र युकेको नोटिङघममा गोर्खा किचेन सञ्चालन गर्न थालेका छन् ।

