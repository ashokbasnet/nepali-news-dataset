‘कतार आइडल’मा सहयोग संकलन गरिने, नेपालबाट कलाकार जाँदै
गायक सिताराम पोखरेल ।
२० जेठ, काठमाडौं । खाडी मुलुक कतारमा भइरहेको ‘कतार आइडल’को अन्तिम प्रस्पिर्धा जेठ २९ गते भव्य रुपमा सम्पन्न हुने भएको छ ।
प्रवासी नेपाली सांगीतिक परिवार र समाजसेवा अभियान रुपन्देहीले संयुक्त रुपमा कतार आइडल आयोजना गरेका हुन् ।
विनाशकारी भूकम्प पीडित परिवारको सहयोगका लागि सहयोग रकम संकलन गर्न फाइनल प्रतिस्पर्धा भव्य बनाउन लागेको आयोजकले जनाएका छन् ।
कतार आइडलको ग्रान्ड फिनालीमा टिकट बिक्रीबाट उठेको रकम भूकम्प पीडितलाई सहयोग गर्ने बताइएको छ ।
कार्यक्रमलाई भव्य बनाउनका लागि नेपालबाट गायक तथा कलाकारको टोली कतार जाने भएको छ । साथै, कतारमा रहेका गायक तथा कलाकारको समेत कार्यक्रममा उपस्थिती रहने बताइएको छ ।
नेपालबाट आधुनिक तथा पप गायक सिताराम पोखरेलले कार्यक्रममा भाग लिन जान लागेको बताएका छन् । त्यस्तै, समन अधिकारी, सुपि्रया कटवाल, शिवराम श्रेष्ठ, संदिप न्यौपाने लगायतका कलाकार पनि कार्यक्रममा सहभागी हुन जाँदैछन् ।

