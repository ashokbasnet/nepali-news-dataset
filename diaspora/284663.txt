राहतमा खट्दा शेष घलेको बिद्यावारिधि सर्‍यो

काठमाण्डौ । नेपालमा भूकम्पपीडितको राहतमा खट्दा गैरआवासीय नेपाली संघका अध्यक्ष शेष घलेको विद्यावारिधि उपाधि सरेको छ ।
अष्ट्रेलियास्थित फेडरेसन विश्वबिद्यालयले घलेलाई गत मे ६ तारिखमा मानार्थ विद्यावारिधि उपाधि प्रदान गर्ने तय गरेको थियो । तर, अध्यक्ष घले सो समयमा नेपालमा भूकम्प पिडीतलाई राहत पुर्‍याउन गाउँगाउँमा खटिरहेकाले उनी उपस्थित हुन सकेनन् ।
अष्ट्रेलियाको उच्च शिक्षामा पुर्याएको देन, सम्पदा संरक्षण र  नेपाली जनताको सेवामा खटेर अतुलनिय कार्य गरेको भन्दै विश्वबिद्यालयले घलेलाई मानार्थ विद्यावारिधि उपाधि प्रदान गर्ने निर्णय गरेको बिश्वबिद्यालयले पठाएको पत्रमा उल्लेख गरिएको छ ।
स्थगित दीक्षान्त समारोह डिसेम्बरका लागि सारिएको आफुले जानकारी पाएको घलेले बताए ।
अष्ट्रेलियाको मेलवर्न र सिड्नीमा ‘मेलवर्न इस्टिच्यूट अफ टेक्नोलोजी (एमआईटी) कलेज संचालन गरिरहेका घलेसँग त्यहाँका ऐतिहासिक महत्वका पुराना भवनको स्वामित्व पनि छ । उनले मेलवर्नको अर्गस नामक पुरानो भवन खरिद गरी करिव ५ करोड डलर खर्चेर पुनःनिर्माण गरी हालै संचालनमा ल्याएका छन् ।
नेपालमा पाँचतारे डिलक्स शेराटन काठमाण्डौं होटल निर्माण गरिरहेका घलेले नेपालको शिक्षा र स्वास्थ्य क्षेत्रमा लगानी गर्नेगरी १ अर्ब रुपैयाँको परोपकारी कोष स्थापना गरेका छन् । यो नै नेपालकै सवैभन्दा ठूलो निजी क्षेत्रको परोपकारी कोष हो ।

