बोस्टनवासीद्वारा भूकम्पपीडितको लागि ५५ लाख राजदुतलार्इ हस्तान्तरण




विजय थापा
वाशिंगटन डिसी । वोस्टनवासी नेपालीहरूले भूकम्प पीडितको सहयोगार्थ संकलन गरेको ५५ लाख रूपैयाँ अमेरिकाका लागि नेपाली राजदूत अर्जुनकुमार कार्कीलाई हस्तान्तरण गरेका छन् ।
विभिन्न व्यक्ति तथा संघ संस्थाहरूबाट संकलन गरिएको रकम नेपाली दूतावासमार्फत प्रधानमन्त्रि उद्धार कोषमा जम्मा गर्ने गरी अमेरिकाका लागि नेपाली राजदूत कार्कीलाई हस्तान्तरण गरेका हुन् ।
नेपाल महाभूकम्प राहत कोष हस्तान्तरण समारोह बोस्टन’ नामक एक बिशेष कार्यक्रममा अमेरिकाका लागि राजदूत कार्कीको विशेष उपस्थितिमा संकलित जम्मा रकम ५४ हजार ९ सय ४२ डलर ६४ सेन्ट्स अर्थात करिब ५५ लाख रुपियाँ हस्तान्तरण गरिएको छ ।
बोस्टन तथा न्युईङ्ल्याण्ड वरिपरि बसोबास गर्ने नेपाली, भुटानी, भारती, पाकिस्तानी बंगलादेशी, श्रीलंकन तथा नेपाली अमेरिकन समुदायहरुले नैतिक समर्थनको साथै आर्थिक सहयोग गरेको जानकारी जीबीएनसीका पूर्व अध्यक्ष मिलन गुरुङले दिए ।
उक्त रकम संकलन हिमालयन बिस्ट्रो परिवार, सहयोगी हातहरु, अमित दिक्षित, एनआरएनए अमेरिकाका पूर्व अध्यक्ष प्रल्हाद केसी, पंकज खड्का, ग्रेटर बोस्टन नेपाली कम्युनिटी, हिमालयन लायन्स क्लब, केप कड नेपाली कम्युनिटी, बोस्टन लोक सुसेली समूह र पशुपतिनाथ बुद्ध फाउन्डेसन अफ न्यु इंग्ल्यान्डका पदाधिकारीहरु तथा बिभिन्न संघ संस्थासँग आबद्ध व्यक्तिहरुको  बिशेष पहल र सक्रियतामा सफल हुन सकेको जीबीएनसीका अध्यक्ष राम थापाले बताए ।
सहयोग हस्तान्तरण कार्यक्रममा वोस्टनका स्थानीय सरकारी प्रतिनिधि र ग्रेटर वोस्टनस्थित नेपाली संघ संस्थाका पदाधिकारी तथा सर्वसाधारणको समेत उपस्थिति रहेको थियो ।
रकम संकलन कार्यक्रम अझै जारी नै रहेको एनआरएनए अमेरिकाका पूर्व अध्यक्ष प्रल्हाद केसीलाई बताउदै करिब एक लाख डलर सम्म पुग्ने सम्भावना रहेको बताए ।
आर्थिक सहयोग संकलनको साथै बोस्टन पुगेका राजदुत डा कार्कीलाई बोस्टन निवासी एनआरएनए अमेरिकाका पूर्व अध्यक्ष प्रल्हाद केसीको पहलमा राजदूत डा कार्कीले म्यासाचुसेट्सका बिभिन्न बिशिष्ट व्यक्तिहरुसँग भेटघाट गरेका थिए ।
भेटघाटलाई तीब्र पार्ने क्रममा डा कार्कीले म्यासाचुसेट्सका गभर्नर चार्ली बेकर, राज्यका प्रतिनिधि डोनाल्ड वंग, अल्पसंख्य नेता ब्राडली जोन्स, म्यासाचुसेट्सका बाणिज्य क्षेत्रका नाम फाम, हन्टर एम रिचार्ड तथा अन्यसँग भेट गरेका थिए ।
यसैगरि बिश्व विख्यात हार्वर्ड विश्व विद्यालयका प्राध्यापक, डिनएमआईटी तथा टफ्ट्स विश्वविद्यालयमा पनि भेटघाट राजदुत डा कार्कीले गरेका थिए ।

