एनआरएन दुबई क्षेत्रीय समितिद्वारा राहत वितरण
युएई । गैरआवासीय नेपाली संघ यूएई दुबई क्षेत्रीय समितिले भूकम्प प्रभावित क्षेत्रमा राहत वितरण गरेको छ । विभिन्न संस्थासँग सहकार्य गर्दै नेपालमा गएको महाविनाशकारी भूकम्पबाट पीडित आधा दर्जन भन्दा बढी जिल्लाहरुमा राहत सामग्री वितरण गरिएको एनआरएन दुबई क्षेत्रीय समितिले जनाएको छ ।
दुबई क्षेत्रीय समितिका अध्यक्ष दामोदर दाहालको नेतृत्वमा गत महिना सुरु गरिएको सहयोग नेपाल सरकारद्वारा बढी क्षतिग्रस्त घोषणा गरिएका जिल्ला सिन्धुपाल्चोक, काभ्रे, भक्तपुर, धादिङ, गोर्खा, नुवाकोट र दोलखामा स्थलगत भ्रमण गर्दै १२ लाख बराबरको सामाग्रीहरु पीडित समक्ष वितरण गरिएको छ ।
गैरआवासीय नेपाली संघ, दुबई क्षेत्रीय समिति र आइडी भोलेन्टियर भन्ने युकेको गैरमुनाफामुलक सस्था एबं आइडियुन भन्ने नेपाली सस्थासँग सहकार्य गरेर उक्त रकम बराबरको सामान भूकम्प पीडितलाई हस्तान्तरण गरिएको दुबई क्षेत्रीय समितिका कोषाध्यक्ष कल्पना राईले बताइन् ।
तीन वटै संस्थाले संयुक्तरुपमा भूकम्पपीडितको लागि जस्ता, टेन्ट, त्रिपाल, ब्ल्यांकेट, औषधि, ड्राई फुड, तथा खाद्यान्न सामानहरु पीडितहरुको गाउँगाउमै गएर हस्तान्तरण गरिएको बताएका छन् ।
आइडीभोलेन्टियरका लागि नेपालस्थित प्रतिनिधि ट्री क्ल्ये र रूथ हेयसले संयुक्त रुपमा गरिएको यस अभियानमा गोरखा, सिन्धुपाल्चोक, काभ्रेका ४ ओटा विद्यालयमा अस्थायी कक्षाकोठा बनाइएको बताएका छन् ।
आइडियुन नामक गैरनाफामुलक नेपाली संस्थाको तर्फबाट गीता पौडेलले खाद्यान्न र त्रिपाल वितरण गर्ने संयुक्त अभियानमा सहयोग उपलब्ध गराउँदै भूकम्पपीडित माझ पुगेर महाभूकम्पको पीडामा मलम लगाउन सफल भएको छ। संयुक्त अभियानमा दुबई क्षेत्रीय समितिले ४ लाख बराबरको रकम खर्च गरेको थियो ।

