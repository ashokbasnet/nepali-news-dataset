भूकम्पपीडितलाई पश्चिमी साउदीका नेपालीबाट २४ लाख सहयोग

जेद्धा (साउदी अरब) । विनाशकारी भूकम्पले सिर्जना गरेको राष्ट्रिय विपत्तिमा साथ दिँदै साउदी अरबको पश्चिमी क्षेत्रमा बैदेशिक रोजगारीमा रहेका प्रवासी नेपालीहरूले २४ लाख बढी सहयोग प्रदान गरेका छन् ।
उनीहरूले २४ लाख ३१ हजार ५५ रुपैंयाँ राहत सहयोग संकलन गरि प्रधानमन्त्री दैवी प्रकोप राहत कोषमा पठाएको छ । साउदी अरबको पश्चिमी क्षेत्रबाट वृहत एवं एकीकृत रुपमा राहत संकलन गर्नको निम्ति गत मे १ तारिखका दिन नेपाली जनरल कन्सुलेट जेद्धाको कार्यालय परिसरमा यस पश्चिम क्षेत्रमा कृयाशील नेपालीले सहयोग जुटाएर पठाएका हुन् ।
विभिन्न नेपाली सामाजिक संघ-संस्थाका प्रतिनिधिहरु, जनरल कन्सुलेटका अधिकारी एवंसमाजसेवी तथा बुद्धिजीवी व्यक्तित्वहरुको संयुक्त भेलाले नेपाली जनरल कन्सुलेट जेद्धाको संरक्षकत्वरहने गरि समाजसेवी अन्जन पोखरेलको संयोजकत्वमा “भूकम्प पीडित राहत संकलन समिति, पश्चिम क्षेत्र, साउदी अरब” गठन गरि राहत संकलन अभियान थालेका थिए । साउदी अरबको पश्चिम क्षेत्र अन्तर्गत जेद्धा, ताईफ र याम्बुका प्रवासी नेपालीहरुले यस अभियानमा साथ दिएका थिए ।
अभियानको पहिलो चरणको कार्यक्रम अन्तर्गत गत मे १२, १५ र १९ तारिखमा तीन पटक गरि प्रधानमन्त्रीको कोषमा १८ लाख ८१ हजार ७ सय छत्तिस रुपैंयाँ पठाएको थियो । दोस्रो तथा अन्तिम चरण अन्तर्गत ५ जुन शुक्रवारको दिन ५ लाख ४९ हजार ३ सय ४९ रुपैंयाँ पठाएको छ ।
शुक्रवार नेपाली जनरल कन्सुलेट जेद्धाको कार्यालय परिसरमा औपचारिक कार्यक्रमको आयोजना गरी साउदीको पश्चिमी क्षेत्रको भूकम्पपीडित राहत संकलन अभियान समापन गरेको छ ।
समापन समारोहमा बोल्दै कार्यवाहक कन्सुलर जनरल सुधिर भट्टराईले विपदको यस घडीमा साउदी अरबको पश्चिमी क्षेत्रमा रहेका आम प्रवासी नेपालीहरुले राष्टप्रती देखाएको भावनात्मक संवेदनाको एवं अभियन्ताहरुको सक्रियताको प्रसंशा गरे ।
कार्यक्रममा अभियानका सबै अभियन्ताहरुको साथै कार्यवाहक कन्सुलर जनरल सुधिर भट्टराई तथा श्रम सहचारी टंकबहादुर राईको उपस्थिति रहेको अभियानका संयोजक अन्जन पोखरेलले बताए ।

