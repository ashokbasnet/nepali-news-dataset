शिक्षण अस्पताललाई एनआरएनएद्वारा ८० लाखको अर्थोपेडिक इम्प्लान्ट हस्तान्तरण

२४ जेठ, काठमाडौ । गैरआवासीय नेपाली संघ (एनआरएनए) लेभूकम्प प्रभावित अर्थोपेडिक विरामीहरुका लागि आवश्यक ८० लाख बराबरको सामग्रीहरु आइतबार त्रिवि शिक्षण अस्पताललाई प्रदान गरेको छ ।
अष्ट्रेलियामा रहेका नेपालीहरुले पठाएको अर्थोपेडिक इम्प्लान्ट एनआरएन आईसीसी अध्यक्ष शेष घलेले शिक्षण अस्पताललाई हस्तान्तरण गरेका हुन् । अर्थोपेडिक इम्प्लान्ट हात खुट्टा भाँचिएका विरामीहरुलाई प्रयोग गरिने सामग्री हो ।
एनआरएनको २० हजार डलर तथा बाँकी सहयोग अन्य विभिन्न स्रोतबाट जुटाएर अर्थोपेडिक इम्प्लान्ट अस्पताललाई प्रदान गरिएको डा. कुश श्रेष्ठले बताए ।
अष्ट्रेलियाका नागरिक तथा एनआरएनहरुको सहयोगमा झण्डै एक सय जना विरामीलाई पुग्ने सामानहरु अस्पताललाई प्रदान गरिएको श्रेष्ठले बताए ।
वैशाख १२ गतेको विनाशकारी भूकम्पपछि महाविपत्तिमा परेका नेपालीहरुको राहत तथा उद्धारका लागि एनआरएनहरु सक्रिय रुपमा लागिरहेका छन् ।

