भूकम्प पीडितलाई सघाउन भूकम्प सम्वन्धि वृत्तचित्र

नेपालका भूकम्प पीडितहरुलाई सहयोग गर्ने उद्देश्यले सेभेन समिट फाउन्डेसनले निर्माण गरेको ‘भूकम्पको चपेटामा नेपाल’ नामक वृत्तचित्र आइतबार प्रदर्शन गरिएको छ । वृत्तचित्र उदघाटन गर्दै गैरआवासीय नेपाली संघका अध्यक्ष शेष घलेले परोपकारी काममा सेभेन समिट फाउण्डेसनले खेलेको भूमिकाको प्रसंशा गर्दै आगामी दिनमा राष्ट्रका लागि थप योगदान दिनेमा विश्वास व्यक्त गरे ।
वृत्तचित्रको च्यारिटी शोबाट संकलन हुने रकम भूकम्प प्रभावित सिन्धुपाल्चोक र सोलुखुम्बुमा खर्च गरिने छ ।
१० लाख भन्दा बढी रकम सिन्धुपाल्चोकको एक विद्यालय निर्माणका लागि खर्च गरिने सेभेन समिट फाउण्डेसनका अध्यक्ष एसी शेर्पाले बताए । स्थापनाकालदेखि नै शिक्षा र स्वाथ्यमा सक्रिय सभेन समिटले यस वृत्तचित्रलाई विश्वको विभिन्न देशहरुमा देखाउने र त्यसबाट उठेको रकमबाट सिन्धुपाल्चोक जिल्लामा विद्यालय र सोलुखुम्बुमा घर निर्माण गर्ने योजना छ ।
सेभेन समिटका अध्यक्ष एसी शेर्पाले नेपाली, अंग्रेजी, स्पेनीस, नर्वेजियन, जापनीज, जर्मनी, कोरियन, चाईनिज र अरबीक गरी ९ भाषामा वृत्तचित्र रुपान्तरण गरेर विश्व समुदायमा पुर्‍याउने जानकारी दिए । त्यसबाट प्राप्त रकमबाट सोलुखुम्बुमा भूकम्पबाट घर परिवार गुमाएका र एकल महिलालाई प्राथमिकताको आधारमा ३ हजार डलरदेखि ५ हजार डलरसम्मका घरहरु निर्माण गरिदिने प्रतिवद्धता उनले व्यक्त गरे ।
सेभेन समिटका लागि सञ्चारकर्मी होमप्रसाद लम्सालको परिकल्पना र निर्देशनमा २१ मिनेट लामो वृत्तचित्र निर्माण भएको हो ।
नेपालमा गत वैशाख १२ गते गएको शक्तिशाली भूकम्पको अभिलेखीकरण गर्ने र त्यो अवस्था झल्काएर देश विदेशमा रहेका सहयोगीहरुमार्फत सहयोग जुटाउने उद्देश्यले छोटो समयमा भूकम्पको चपेटामा नेपाल नामक वृत्तचित्र निर्माण गरेको सेभेन समिट फाउण्डेसनले जनाएको छ ।

