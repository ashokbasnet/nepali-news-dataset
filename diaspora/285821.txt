स्पेनको फुटवल र नेपाली मनहरू
वसन्त रानाभाट / स्पेन
विनाशकारी भूकम्पले थकित बनेका मनहरु धेरै समयपछि फुटबलको माहोलले छयाङ्ग बनायो । शनिबारको दिन त जता पनि फुटबलकै चर्चा थियो । नेपालमा कलाकार र नेताहरुबीचको खेलले चर्चा पायो। धेरै दिनदेखि रोएका मनहरुलाई हँसायो ।
प्रधानमन्त्री सुशील कोईरालाको फुर्तिलो खेलले सबैलाई चकित बनायो । बुढेसकालमा पनि कति फुर्तिला ? शारीरिक रुपमा त्यति धेरै सक्रिय भएँर खेलेको देख्दा सबै अचम्मित बनेँ।
बसन्त रानाभाट
सामाजिक संजालमा प्रधानमन्त्री कै तस्बिरहरु रंगिएँ । कोईरालाको खेलको बिषयमा आएका टिप्पणीलाई लिएर कतिपयले देशका प्रधानमन्त्रीलाई हाँसो मजाकमा उडाए भने आलोचना पनि गरे ।
३५ डिग्री सेल्सियसको तापक्रम रहेको मौसममा २५ मिनेट सम्म मैदानमा रहेर बलको पछिपछि दौडेका प्रधानमन्त्रीको मनोबल देखेर सबै चकित परे। बुझाई सबैको फरक फरक होला। तर प्रधानमन्त्री कोईरालाको फुटबलमा औधी रुची रहेछ भन्ने अनुमान लगाउँदा असहज नहोला।
नेपालमा भएको फुटबलको रौनकले स्पेनमा पारो चढिसकेको थियो । पारो यो अर्थमा पनि च्याम्पियन्स लिगको फाईनल पनि त्यहीँ दिन साँझ नै थियो । बार्सिलोना फुटबल क्लब र ईटालीयन युभेन्टसबीच हुने खेलले चर्चा परिचर्चा शुरु भईसकेको थियो। आ-आफ्ना अनुमान र अड़कलबाजीले त्यहाँ पनि फेसबुक नै रंगिए।
कोपा डे रे फाईनलको सम्झना
स्पेनमा फुटबललाई यति सम्म नि महत्व दिईने रहेछ । ८ दिन अगाडि सम्पन्न कोपा डेल रेको फाईनलवाट महशुस गरायो। एथ्लेटिको बिल्बाओ र बार्सिलोना फुटबल क्लबबीचको फाईनल खेल नाउ क्याम्पमा हुँदै थियो।

३१ वर्षसम्म कुनै ट्रफी नजितेको बिल्बाओका समर्थकहरु यति धेरै बार्सिलोना भित्रिए कि सबैलाई चकित पारिदिए । करिब ७० हजार समर्थकहरु बिल्बाओको जर्सी र झण्डा बेरेर बार्सिलोना भित्रिए। उनीहरुलाई देख्दा लाग्दथ्यो, ओहो ! कस्तो सपना ? फुटबलको कस्तो क्रेज !
राति ९ बजे खेल शुरु तर उनीहरु बिहानैदेखि गल्ली गल्ली कब्जा गरेर बसे जस्तै देखिन्थे। बार्साको जर्सी लगाएर हिडेको देखे एउटै स्वरमा लय मिलाएर भन्थे, “यो भिस्तो उनो दे बार्सा” ( बार्साको एउटा मात्र देखे) । आशय हामी यति धेरै तिमी त एक्लै । देख्न पनि त्यस्तै देखिन्थ्यो। फुटबलमा एक अर्कामा आधार र सम्मान गर्नेहरु एक अर्कासँग गला मिलाउँदै शुभकामना दिएर छुट्टिन्थें।
बिल्बाओका समर्थकहरु मेट्रो जाउँमे प्रिमेरोदेखि लिएर काईया फेरान हुँदै राम्लासम्म पुग्दा हजारौ थिए। हेर्दा सडकमै खाऊँ सडकै रमाऊँ भने जस्तो देखिन्थ्यो। दिनभर पिए, रमाए, उफ्रिए साँझ खेल हेर्न क्याप नाउ पुगे ।
तर बार्सिलोनासँगको पराजयपछि ३१ बर्ष पछिको ट्रफी भित्राउने सपना यस वर्ष पनि उनीहरुको पुरा हुन सकेनन्। खेलमा हार जित त स्वभाबिक हो तर उनीहरुको उत्साह, उमङ्ग देखेर जो कोहिँ पनि चकित पर्छन् जस्तो भान हुन्छ। यहाँ खेलमा पराजित मानसिकता देखिदैन ।
खेल जिते पनि हारे पनि, फेरि अर्को हप्ता छुट्टै उत्साह । हार्ने होस् वा जित्ने, खेल्ने होस् वा हेर्ने सबैलाई त्यस्तै उत्साह र जोश ।
फुटबलरहरुको सपनाको देश स्पेन
फुटबल खेल्ने, हेर्ने र चासो राख्ने सबैको लागि स्पेन सपनाको देश हो भन्दा फरक नपर्ला । राम्रो फुटबल खेल्न शुरु गरे लगत्तै एउटा बालकले स्पेनका महारथी क्लबहरु रियल मड्रिड, बार्सिलनामा आँखा लगाउँछन्।
स्पेनबाट फुटबल खेल्ने सपना देखेका हुन्छ्न्। फुटबल किङ्गको रुपमा चिनिएका लिअोनल मेस्सीले पनि स्पेनको भूमिबाट नै आँफूलाई स्थापित गरे। उनको सपना बार्सिलोना क्लबले साकार गरिदियो ।
म्यान्चेटर युनाईटेटबाट आफ्नो करियर सुनिश्चित गरी सकेका फुटबल स्टार क्रिस्टियानो रोनाल्डोले पनि आफ्नो सपना स्पेन भन्दै रियल मड्रिड भित्रिए । चर्चित फुटबलहरु स्पेनको क्लबबाट नखेलेको सायदै कम छ ।
सन् २००९ देखि अहिले सम्म फिफा वर्ष खेलाडी बालोन डी’ओरको उपाधि स्पेनका क्लबहरुमा नै भित्रिएको छ। अझ पछिल्लो समयमा स्पेनको क्लबहरु निकै हावी भईरहेका छन् भन्ने यहाँबाट पनि पुष्टि हुन्छ।
स्पेनभित्र उपाधिका चाङ्ग
गएको एक दशकलाई मुल्याङ्कन गर्दा स्पेनले फुटबलमा ठुलो फड्को मारेको छ । सन् २००८ र २०१२ मा लगातार यहाँको राष्ट्रिय टिमले युरो कप को उपाधि जित्यो । सन् २०१६ युरो कपका लागि ह्याट्रिकको दाउँमा स्पेन देखिन्छ।
त्यो बिचमा सन् २०१० मा बिश्व कप फुटबलको उपाधि पहिलो पटक भित्रायो । बितेका ति चार वर्षमा फुटबलका लागि सबै भन्दा ठूला मानिने तीन उपाधिहरु जितेर इतिहास रच्यो । तर सन् २०१४ को बिश्व कपमा भने समुह चरणबाट बाहिरिएपछि केही आलोचना भने खेप्नु पर्यो ।
यो बाहेक स्पेनको फुटबलसँग प्रतिष्ठा गाँसिएका यहाँका क्लबहरुले युरोपियन ट्र्फीमा एक लौटी राज गरिरहेका छन् ।  बिगत एक दशकमा युरोपियन च्याम्पियन्स लिगका ५ उपाधि स्पेन भित्रिए। जसमा बार्सिलोनाले मात्र ४ बटा ट्रफी जित्यो।
गत बर्ष रियल मड्रिडले च्याम्पियन्स लिग जित्दै सर्बाधिक १० ट्रफिको इतिहास रच्यो। गत वर्ष र यो वर्ष गरि युरोपका ठूला दुई उपाधि कतै जान पाएनन्। युरोपा लिगमा स्पेनिस क्लब सिभियाले लगातार दुई बर्ष सम्म कब्जा जमाईरहेको छ।

बार्सिलोना फुटबल क्लबले ट्रेबलको कीर्तिमान राखेपछि त्यो अवसर स्पेनबासी नेपालीहरुलाई मिलेको छ।

अझ आगामी च्याम्पियन्स लिग २०१५-२०१६ मा स्पेनका ५ वटा क्लबहरु सहभागिता जनाउँन पाउनुलाई अर्थ पूर्ण रुपमा हेरिएको छ।
भाग्यमानी स्पेनबासी नेपाली
फुटबलप्रेमी दर्शकहरुलाई ठूलो सपना हुन्छ आफूलाई मन परेको क्लबका खेलाडीहरु नजिकबाट देख्न मात्र पाए भन्ने। बार्सिलोना फुटबल क्लबले ट्रेबलको कीर्तिमान राखेपछि त्यो अवसर स्पेनबासी नेपालीहरुलाई मिलेको छ।
फुटबलका अहिलेका तीन सुपरस्टार लिओनल मेस्सी, नेयमार र लुइस स्वरेजलाई नजिकबाट हेरे नै, उनीहरुको ऎतिहासिक जितको खुशीयालीमा पनि साथ दिएँ। अन्य बेलामा खाली स्टेडियम हेर्न २३ युरो खर्च गर्नु पर्नेमा आईतबार बार्सिलोनाले आफ्ना समर्थनहरुलाई निशुल्क प्रबेश गरायो। तिन बटा नै ट्रफी जितेपछि खुशीयाली साट्नको लागि एक भब्य कार्यक्रमको आयोजना गर्यो ।
कतिपय नेपालीहरु नेपालको राष्ट्रिय झन्डा बोकेर स्टेडियम छिरेका थिए । चन्द्र र सूर्य झण्डा फहराउँदै बार्साको जितमा खुशियाली मनाए। यसअघि आईतबार दिउँसो नै च्याम्पियन्स लेखेको बसमा खेलाडीहरु ट्रफ्री सहित नगर परिक्रमा गरे । बिजय जुलुसमा नेपालीहरुसहित हजारौ समर्थकले सहभागीता जनाएका थिए।
ऎतिहासिक समारोहमा सहभागिता जनाउँने मौका पाएँका स्पेनमा नेपालीहरुले आफूहरुलाई निकै भाग्यमानी ठान्दछन्।
गत वर्ष रियल मड्रिड फुटबल क्लबले ला डेसीमाको भब्य समारोह आयोजना गर्दा पनि नेपाली समर्थकहरुले सहभागिता जनाएका थिए।
त्यसो त हरेक वर्ष लिगा, कोपाको खुशीयालीमा आफ्ना समर्थनका क्लबहरुलाई साथ दिदै नेपालीहरु रमाएका हुन्छन्।

