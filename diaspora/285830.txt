नेजाका पूर्व सल्लाहकारको बिदाई 

भर्जिनिया । नेपाल-अमेरिका पत्रकार संघ (नेजा)ले आफ्ना पूर्व सल्लाहकार प्रताप अधिकारीको सम्मान विदाइ गरेको छ । १७ वर्षदेखि भर्जिनियामा सपरिवार बस्दै आएका नेपाल टेलिभिजनमा पूर्व कार्यरत अधिकारी स्वदेश फर्किने भएपछि नेजाले विदाइ गरेको हो ।
नेजाको पहिलो अधिवेशन २००७ का प्रमुख निर्वाचन संयोजक समेत रहेका उनी नेजा-बद्रीकूल ग्रामीण पत्रकारिता पुरस्कार मापदण्ड समितिका संयोजक समेत थिए । सन् २०१०-२०१२ को कार्यकालमा उनी नेजाको सल्लाहकार थिए ।
पारिवारिक एवं व्यक्तिगत कारणले नेपाल फर्कन लागेका अधिकारीको सम्मानमा नेजाले शनिवार बिदाई भेट कार्यक्रमको आयोजना गरेको थियो ।
सोही अवसरमा नेजाले आफ्ना संस्थापक सदस्य मध्ये एक मेरिल्याण्डको इन्डियन हेड नगरको उप-मेयरमा हालै निर्वाचित भएका किरण सिटौलालाई कार्यकाल सफलताको शुभकामनासहित सम्मान पनि गरेको थियो ।
विदाई कार्यक्रममा नेजाका पूर्व कोषाध्यक्ष गुणराज लुइँटेल, आजीवन सदस्य गोविन्द गिरी प्रेरणा, सक्रिय सदस्य अंकुश नेपाल, पूर्व सदस्य मुक्ति दवाडी, स्थानीय संचारकर्मी खेम भट्टचनलगायतकाको उपस्थिति थियो |

