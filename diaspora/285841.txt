म्यारिल्याण्डका नेपाली ब्यवसायीबाट तीन लाख सहयोग  

विजय थापा
वाशिंगटन डिसी । डिसी महानगर क्षेत्रको म्यारील्याण्ड राज्यको कोलम्बियामा संचालनमा रहेको चट्नी इन्डियन रेष्टुरेन्टले भूकम्प पीडितको सहयोगको लागि तीन लाख आर्थिक सहयोग प्रदान गरेको छ ।
म्यारिल्याण्डको कोलम्बिया क्षेत्रमा निकै चर्चित उक्त चमेनागृहको पहलमा दिवा भोजनमा केवल १ हप्ताको लागी मात्र भूकम्प पिडित राहत कोषमा संकलन गरिएको कुल रकमको ३० प्रतिशत, चमेना गृहका कर्मचारीको स्वैच्छिक दान तथा खाना खान आएका ग्राहकहरुले भूकम्पपीडितलाई दिएको आर्थिक सहयोग बाट संकलन गरेको रकम ३ हजार डलर (तीन लाख रुपैयाँ) नेपाली दूताबासका मिनिस्टर/कन्सुलर नारायणप्रसाद मैनालीलाई हस्तान्तरण गरे ।
उक्त चमेना गृहका संचालक गणेश घिमिरेले भूकम्पपीडितको लागि बढी रकम उठाईएको भए तापनि अन्य माध्यमबाट आर्थिक सहयोग गर्ने हेतुले नेपाल रकम पठाई सकिएको बताउदै यो रकम प्रधानमन्त्रि राहत कोषमा पुगोस् भनि बचेको ३ हजार डलर दूताबासलाई प्रदान गरिएको बताए ।
काठमाडौँ महाराजगंज निवासी तथा संचालक घिमिरे झन्डै डेढ दशक अगाडी अमेरिका आएका हुन् । घिमिरेले अन्यलाई पैसा पठाउदा संकलित पैसा घटेकोले रेस्टुरेन्टबाट थप १ हजार बढाई ३ हजार पुर्रयाएको जानकारी दिए ।
ईभा तथा रिचाले दिए ५ सय डलर
कार्यक्रममा म्याकलिन बिद्यालयमा अध्ययनरत विद्यार्थीहरु १६ बर्षिय ईभा भण्डारी तथा ९ वर्षीया रिचा भण्डारीले व्यक्तिगत रुपमा भूकम्प पीडितको लागि संकलन गरेको ५ सय डलर पनि दूताबासका मैनालीलाई बुझाए ।
ईभा तथा रिचा दुवै दिदीबहिनी हुन् भने दुबैको जन्म अमेरिकामा भएता पनि नेपाललाई अत्यन्तै माया गर्ने भएकोले उक्त रकम नेपालको भूकम्पपीडितहरुको लागि एक एक डलर संकलन गरि ५ सय डलर पुर्याएको बताए ।
उक्त रकम हस्तान्तरण कार्यक्रममा दूताबासको तर्फबाट ३ हजार चमेना गृह तथा बालिकाहरुबाट ५ सय डलर गरि तीन हजार ५ पाँच सय (करिब ३ लाख ५० हजार रुपैयाँ ) डलर रकम बुझ्दै मैनालीले उक्त रकम प्रधानमन्त्रि राहत कोषमा जम्मा हुने जानकारी दिए ।

