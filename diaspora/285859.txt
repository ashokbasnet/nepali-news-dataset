भारतका प्रवासी नेपालीबाट ८८ लाख सहयोग  
काठमाडौँ । नेपाली जनसम्पर्क समिति भारतले नेपालका भूकम्पपीडितका लागि ८८ लाख ३० हजार रुपैयाँ बराबरको राहत सामग्री वितरण गरेको छ ।
समितिले भारतका लागि नेपाली राजदूत दीपकुमार उपाध्यायलाई उनकै कार्यकक्षमा भेटेर पहिलो चरणमा ८८ लाख रुपैयाँ बराबरको राहत सामग्री प्रदान गरेको विवरण पेस गरेको हो ।
यसैगरी समितिले प्रधानमन्त्री राहत कोषमा जम्मा गरिदिनका लागि पाँच लाख ६२ हजार ३९५ रुपैयाँ राजदूत उपाध्यायलाई हस्तान्तरण गरेको समितिका अध्यक्ष बालकृष्ण पाण्डेले जानकारी दिए ।
भारतको पूर्वोत्तर क्षेत्रबाट करिब भारु १२ लाख बराबरको राहत सामग्री वाणिज्य दूतावास कोलकाताबाट, मध्यभारत क्षेत्र भोपालबाट करिब रु ६ लाख बराबरको राहत सामग्री, पश्चिम उत्तर भारत क्षेत्रबाट भारु दुई लाख ३० हजार बराबरको राहत सामग्री पठाइसकेको पाण्डेले बताए ।
त्यसैगरी, उत्तर भारत क्षेत्रबाट करिब भारु १७ लाख बराबरको राहत सामग्री दूतावासमार्फत पठाएको र अन्य राहत सामग्री जिल्ला दैवी प्रकोप समितिसँगको समन्वयमा भूकम्प प्रभावित क्षेत्रमा पठाइएको छ ।
राहत सामग्री जिल्ला दैवी प्रकोप समितिसँगको समन्वयमा सिन्धुपाल्चोक, दोलखा, धादिङ, नुवाकोट, काठमाडाै, ललितपुरलगायत जिल्लामा वितरण गरिएको समितिले जनाएको छ ।
समितिले दोस्रो चरणमा पुनर्वासका लागि योजना बनाउँदै भारतभरिबाट आर्थिक सङ्कलन अभियान सञ्चालन गर्न लागेको छ । नेपाली काँग्रेस र नेपाल सरकारको सुझावका आधारमा अस्थायी पुनर्वास र दीर्घकालीन बसोबासका लागि पनि भारतीयदातासँग पहल थालेको समितिका सहमहामन्त्री विष्णुप्रसाद पाण्डेले जानकारी दिए । (रासस)

