 एनआरएन अमेरिका विवादको घेरामा 
विजय थापा
वाशिंगटन डीसी । गैरआवासीय नेपाली संघ, राष्ट्रिय सम्मन्वय परिषद संयुक्त राज्य अमेरिकाको निर्वाचनमा अनियमितता भएको विषयलाई लिएर एनआरएन अमेरिका विवादको घेरामा परेको छ ।
एनआरएन अमेरिकाको नयाँ कार्यकारी समितिको निर्वाचन गत अप्रिल १६ देखि २० सम्म सम्पन्न भइ नयाँ कार्यकारी समितिले काम समेत सुरु गरेको अवस्था छ भने उम्मेदवार बनेका २० जनाले असन्तुष्ट देखाउँदै न्याय दिलाई पाउँ भनि एनआरएन आईसीसी अन्तर राष्ट्रियलाई ध्यानाकर्षण गराएका छन् ।
निर्वाचनको परिणामको घोषणा २५ अप्रिलमा गरिएको थियो भने आम उम्मेदवारहरुले अनुमान गरे अनुसार निर्वाचन परिणाम घोषणा अस्वाभाविक भएपछि निर्वाचन आयोग समक्ष तत्कालै उम्मेदवारहरुले परिणामको पारदर्शिताका सम्बन्धमा प्रश्न राखेको अध्यक्षका उम्मेदवार गणेश कुँवरले बताए ।
‘उम्मेदवारहरुले ३ पटकसम्म एनआरएन अमेरिकाका तत्कालिन निर्वाचन समिति समक्ष कुरा राख्दा पनि सुनुवाई नभएको कारण अन्त्यमा एनआरएन आईसीसी अन्तर राष्ट्रियलाई गुहारेका हौ’ कुँवरले भने, ‘निर्वाचनको परिणाममा असन्तुष्टि तत्काल जनाउँदै उम्मेदवारहरुले कुन राज्यबाट कति मत प्राप्त गरेका छन् त्यसमा जवाफ मागेका थियौं तर आएन ।’
चुनाव सम्पन्न गराएको सिम्प्ली भोटिंग कम्पनीले मतदान प्रक्रिया कसरी गराएको हो l उम्मेदवार भएको नाताले त्यो माग राखेका थियौ l र यसको साथै सिम्प्ली भोटिंग कम्पनीले मतदान परिणाम कुन राज्यबाट कति, कहाँबाट कति मत उम्मेदवारले प्राप्त गर्यो भनि हेर्न आग्रह गर्दा पनि सुनुवाई हुन नसकेको कुँवरले बताए ।
कुँवरले अगाडी भने रिसिट अनुसारको मतदान भएको प्रमाण देखाउनु पर्यो । ७ हजार ६ सय मतदान भएकोमा कसरी र कुन राज्यबाट उम्मेदवारलाई मतदान गरिएको हो । त्यो नै हाम्रो मुख्य माग भएको भन्दै मतदान प्रक्रिया परिणाम नै चुरो कुरो भएकोले त्यो अधिकारलाई बन्चित गर्नु हुन्न उनले भने ।
आगामी जुन १३ तारिखमा एनआरएन अमेरिकाको कार्यक्रम बाल्टिमोरमा हुने तय भएकोले त्यहाँ अमेरिकाका लागि नेपालका नव नियुक्त राजदुत पनि सहभागिता हुने भएको संचार माध्यममा देखिएकोले अहिले एनआरएन अमेरिका विवादको घेरामा मुछिएकोले भरसक सहभागी नभै दिए हुन्थ्यो भन्ने उम्मेदवारहरुले अपेक्षा रहेको बताए । एनआरएन एनसीसी बेलायत पनि पटकपटक विवादमा मुछिने गरेको छ ।

