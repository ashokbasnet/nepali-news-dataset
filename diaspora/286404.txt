बोस्टनको लायन्स क्लवबाट १८ हजार डलर सहयोग
वोस्टन । नेपालमा गत महिना गएको महाभूकम्पबाट पीडितका लागि राहत रकम संकलन गर्ने सिलसिलामा अमेरिकाको वोस्टनमा अवस्थित हिमालयन लायन्स क्लवले करीब १८ हजार डलर रकम संकलन गरेको छ ।
गत हप्ता अमेरिकाको विभिन्न क्षेत्र तथा राज्यमा विभिन्न संघ संस्थाले उठाएको राहत रकम संकलन गर्ने सिलसिलामा बोस्टन आएका अमेरिकाका लागि नेपाली राजदूत डा. अर्जुनबहादुर कार्कीसमक्ष संस्थाका अध्यक्ष विमल नेपालले हस्तान्तरण गरे ।
करिब चार वर्षअघि गठित हिमालयन लायन्स क्लवले विभिन्न सामाजिक संघ संस्था तथा व्यक्तिहरुलाई सहयोग पुर्याउँदै आएको छ । ‘धेरै उठाउन सकिन्थ्यो, विविध कारणले सोचे जति उठाउन सकिएन’ अध्यक्ष नेपालले भने ।
त्यसैगरी वोस्टनस्थित ग्रेटर वोस्टन नेपलिज कम्युनिटीका तर्फबाट कम्युनिटीका अध्यक्ष राम थापाले पनि संकलित रकम हस्तान्तरण गरे । कम्युनिटीले विभिन्न नेपाली संघसंस्थाका तर्फबाट संकलन गरिएको करीब ३८ हजार डलर डा कार्कीलाइ हस्तान्तरण गरिएको हो । यो राहत रकम संकलन गर्ने कार्य अझै पनि निरन्तर जारी रहेको जानकारी अध्यक्ष थापाले दिए ।
सो अवसरमा राहत रकम ग्रहण गर्दै राजदूत कार्कीले प्रधानमन्त्री दैवी प्रकोप उद्धार राहत कोष नै सबैभन्दा भरपर्दाै माध्यम भएकोले यसैमार्फत रकम प्रदान गर्न सबैसमक्ष आग्रह गरे ।
– कृष्णराज खनालबाट

