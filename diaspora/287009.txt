एनआरएनए युरो कपले फुटबलप्रेमी उत्साहित
वसन्त रानाभाट
स्पेन । युरोपियन फुटबलको महाकुम्भ “युरो कप” आउँन एक वर्ष अगावै युरोपबासी नेपालीहरुले यसको झल्को मेटाउने भएका छन्।
गैरआवासीय नेपाली संघ राष्ट्रिय समन्वय परिषद् स्विजरल्याण्ड एवम् स्विसवासी नेपालीहरुको आयोजनामा हुने “एनआरएनए युरो कप” फुटबल प्रतियोगिताले युरो कपको झल्को दिने भएको हो। योसँगै युरोपमा रहेका फुटबलप्रेमी नेपाली खेलाडी तथा दर्शकहरु निकै उत्साहित बनेका छन्।
सन् २०१६ मा जुन १० देखि जुलाई १० सम्म फ्रान्समा हुने युरो कप आउँन अब एक वर्ष बाँकी रहेको छ। तर त्यसको ठिक एक वर्ष अगावै  फुटबललाई औधी मन पराउँने युरोपमा,  नेपाली खेलाडीहरुको प्रतिभालाई बाहिर ल्याउन प्रतियोगिताको आयोजना गरिएको छ।
आगामी जुन २७  र २८ तारिक स्विजरल्याण्डको आराउमा हुने प्रतियोगितामा युरोपका ११ मुलुकहरूबाट १६ टिमका  खेलाडीहरुबीच प्रतिस्पर्धा हुने भएको छ। युरोपमा ब्यवसायिक फुटबल खेलिसकेका खेलाडीहरु पनि सहभागी हुने अपेक्षा गरिएको छ।
आयोजकले सार्वजनिक गरेको तालिकाअनुसार प्रतियोगितामा बेल्जियमबाट सर्बाधिक ५, जर्मनीका २ र स्पेन, ईटली, फिनल्याण्ड, पोर्चुगल, नेदरल्याण्ड, लक्जम्बर्ग, डेनमार्क, नर्बे र स्विजरल्याण्डबाट गरी एक-एक वटा टिमले भाग लिने भएका छन्।
फिफा बरियताक्रममा दोस्रो स्थानमा रहेको बेल्जियमबाट मात्रै ५ टिमले भाग लिनुलाई निकै महत्वका साथ हेरिएको छ। फुटबल ईतिहासमा नै पहिलोपटक बरियताको दोस्रो स्थानमा उक्लिएको बेल्जियममा रहेका नेपालीहरुबीच फुटबल लोकप्रिय बन्दै जानुले पनि सहभागिता बढेको हो।
देशमा गएको विनाशकारी भूकम्पले युरोपबासी नेपालीहरु पनि मन क्षतविक्षत भई रहेको बेला फुटबल प्रतियोगिता आयोजना हुँदा केही समय भए पनि मनोरन्जन मिल्ने अनुमान गरिएको छ। खेल हेर्न गैरआवासीय नेपाली संघका अभियन्ताहरु स्विजरल्याण्ड जाने भएका छन्।
बिजेता, उपबिजेता र तेस्रो टिमलाई पनि नगद पुरस्कार
“एनआरएनए युरो कप” फुटबल प्रतियोगिताको बिजेता टिमले दुई हजार एक सय स्विस फ्रान्क (करिब दुर्इ लाख ३० हजार रुपैयाँ) पाउने छन् ।
यस्तै उपबिजेताले एक हजार तीन सय स्विस फ्रान्क (करिब १ लाख चालिस हजार रुपैयाँ ) र तेस्रो हुने टिमले सात सय स्विस फ्रान्क ( करिब ७५ हजार रुपैयाँ) प्राप्त गर्ने आयोजकले जनाएको छ । टिम दर्ता शुल्क ७ सय युरो राखेको आयोजकले दुई दिनसम्मका खेलाडीहरुको लागि बस्ने र खाने ब्यबस्थाको प्रबन्ध मिलाएको छ।
प्रतियोगिताको सम्पूर्ण तयारी भएको जनाउँदै आयोजकले खेलका लागि टाईसिट पनि सार्बजनिक गरेको छ।

