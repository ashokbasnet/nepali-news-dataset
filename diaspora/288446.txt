१० हजार माइल पार गरी रगतदानका लागि अष्ट्रेलियामा 

विजय थापा
वाशिंगटन डीसी । काभ्रे घर भै लामो समयदेखि अमेरिकाको न्यूयोर्कमा बस्दै आएका अर्जुन मैनाली केवल रगतदान गर्न मात्र झन्डै १० हजार माइल पार गर्दै अमेरिकाको न्यूयोर्कबाट अष्ट्रेलियाको सिड्नी पुगेका छन् ।
विश्व रक्तदाता दिवसको शुभ साईतमा अष्ट्रलियामा जुन १२ तारिख टाउन हल ब्लड डोनर सेन्टर तथा जुन १३, २०१५ पारामट्टा ब्लड डोनर सेन्टर सिड्नीमा भएको रगतदान कार्यक्रममा सहभागी भएका थिए ।
उक्त रगतदान कार्यक्रममा अष्ट्रेलियामा रहेका ७७ जना नेपालीले रगतदान गरेका थिए । आफू न्युयोर्कबाट सिड्नी पुगी रक्तदानमा सहभागी हुन् पाएकोमा हर्ष व्यक्त गर्दै आयोजक युथ फर चेन्ज तथा सम्पूर्ण सहभागी रक्तदाताहरुलाई मैनालीले धन्यवाद दिए ।
गत जुन १३ तारिख बेलुका रात्रिभोजका अवसरमा रक्तदाताहरुको सम्मान कार्यक्रममा पनि सहभागी भएको जनाउदै मैनालीले यो रगतदान समेत गरी १ सय ३७ पटक रक्तदान गरेका छन् । नेपाली समुदायमा रगत दान गर्न थप हौशला मिलोस् भनि आफूले विश्वब्यापी रुपमा रगतदानमा आफू सशक्त रुपमा लागेको बताए ।
मैनालीले सन् २०१४ को ११ महिनामा अमेरिका, क्यानाडा, बेलायत, बर्मुडा, मकाउ र आयरल्याण्डका नेपालीहरुसँग ६ पटक होल ब्लड र न्युयोर्कमा १० पटक प्लेट्लेट्स सहित १६ पटकमा ६ हजार ८ सय ५० एमएल रगतदान गरिसकेका छन् ।
एउटा साधारण नेपालीहरुले रगतदान भन्दा ४ गुणा बढी हो भन्दै यति धेरै रगत दान गर्न सकिदो रहेछ भन्दै रक्तदान गर्न हिच्किचाउनेलाई कम्तिमा वर्षमा एक पटक रगत दान गर्न उत्प्रेरणा गर्न सकियोस भनि आफू रक्तदान गर्न मात्र ब्रम्हाण्ड चक्कर लगाउने गरेको बताए ।
मैनाली अन्तर्राष्ट्रिय नेपाली रक्तदाताका अध्क्षय हुन् भने सन् १९८७ अगष्ट २० मा काठमाडौँ बिशालबजार लायन्स क्लबले आयोजना गरेको रक्तदान कार्यक्रममा पहिलो पटक रगतदान गरी शुभारम्भ गरेका थिए ।

