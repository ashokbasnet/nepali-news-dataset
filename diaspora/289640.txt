बेल्जियमका प्रवासी नेपालीद्वारा पुनर्निर्माण अभियान शुरु

ब्रसेल्स । नेपाली जनप्रगतिशील मञ्च तथा प्रगतिशील महिला मञ्च बेल्जियमले भूकम्प प्रभावित विभिन्न ठाउँमा पुनर्निर्माण अभियान थालेको छ । भूकम्पले पुरयाएको क्षतिमा बेल्जियमस्थित आफ्ना सदस्य तथा नेपाली समुदायकोबीचमा संकलन गरेको रकम प्रभावित क्षेत्रमा वितरण गरेको उनीहरुले पुनर्निर्माण अभियान थालेका हुन् ।
भूकम्पपछि जनप्रगतिशिल मञ्चका वरिष्ठ सल्लाहकार तथा संयुक्त नेपाली मोर्चाको अध्यक्ष सुरेन्द्र भुसाल तथा सदस्य डिलाराम चापागाईले त्रिपाल, चामाल, नुन, तेल लगायत करिब दश लाख बराबरको राहत सामग्री रामेछापको बेथान, हिलेदेबी, गुन्सी तथा लखनपुरमा भूकम्पपीडितहरुलाई बितरण गरिएको थियो ।
उनीहरुले ब्रसेल्समा संकलित केही रकम रामेछापकै लखनपुरको लप्सिबोटका पीडितहरुलाई बस्ति नै सार्नुपरेको २१ घर दुरीलाई र गुन्सिका चारवटा स्कुललाई एकएक बण्डलका दरले जस्तापाता बितरण गरेका थिए ।

ब्रसेल्सबाट ललित जुगजालीले मगर समाजमार्फत र लक्ष्मीबहादुर महर्जन र बिनोद महर्जनले पनि ललितपुरको सानागाऊँमा आर्थिक सहयोग प्रदान गरे । मञ्चकै लोक दाहालले धादिङको बिभिन्न गाउँहरुमा करिब २० लाख बराबरको राहत सामग्री बितरण गरेको मञ्चले जनाएको छ ।
यस्तै, बेल्जियमकै भोलेन्टियर डाक्टरहरुको संस्था पिपुल टु पिपुल संस्थासँगै धादिङमै पुनर्निर्माणमा सहयोग गरिरहेका छन् । छिट्टै नै युरोपका प्रगतिशील संस्थाहरुको संयुक्त पहलमा ३० लाख सम्मको बजेटमा नेपालको कुनै सरकारी स्कुल बनाउने योजना छनौट गर्ने काम भइरहेको मञ्चको अध्यक्ष चित्र सुबेदीले बताए ।
–जित लामाबाट

