सुन लाउनु भन्दा गुन लाउनु बेश
प्रतिमा केसी/ रेडिंग, बेलायत 
मेरो प्यारो जन्मभूमिमा बैशाख १२ र २९ गतेका विनासकारी महाभूकम्पहरुले नेपाल र हामी नेपालीहरुको अकल्पनीय धनजनको क्षति पुर्यायो । भूकम्पीय घाउमा खाटा बसिसकेको छैन । दुई महिना हुन लाग्दा पनि पनि पराकम्प रोकिएको छैन । झन्डै नौ हजार मानिसहरुको ज्यान लिएको विनाशकारी भूकम्पले २२ हजार भन्दा धेरैलाई घाइते बनायो भने लाखौँ परिवारलाई बेघरबार बनाएको छ । हाम्रा सयौं ऐतिहासिक र सांस्कृतिक सम्पदाहरु ढालेको छ र जनजनमा खपिनसक्नुको पीडा दिएको छ भने खरबौको व्यक्तिगत र राष्ट्रिय सम्पत्तिको नोक्सानी गरेको छ ।
प्रतिमा केसी
यो बिनासलाई प्रत्यक्ष रुपमा भोग्नेहरुको पीडाको बयान गर्न मेरा शब्दहरुले सक्दैनन् । यस पीडाले देशवासी नेपालीहरुलाई मात्र छोएको छैन । रहर वा बाध्यताले प्रबासीएका सम्पूर्ण नेपालीहरुलाई पनि मर्माहत बनाएको छ ।
संसारभर छरिएर रहेका सबै नेपालीहरुलाई आफ्नो मातृभूमिमा परेको विपतले पगालेको छ, रुझाएको छ । केही न केही सहयोग गरूँ भन्ने भावनाले ओतप्रोत भएका छन् । त्यसैले हरेक नेपालीले व्यक्तिगत रुपमा, संस्थागत रुपमा सहयोगको लागि लागिपरेकै छन् ।
यो महासंकटलाइ मैले प्रत्यक्ष रुपमा त भोगिन तर परदेशमा अझै देश दुख्दोरहेछ भन्ने कुरा महसुस भैरहेको छ । यो भूकम्पले नेपालमा रहेका मेरो परिवारलाई छोएको छैन, मेरो घर त भत्केन तर मन भने क्षतबिक्षत भएर भत्कियो ।
भूकम्प गएका केही मिनेटको क्षणदेखि कैयौं दिनसम्म खाने सुत्नेको ख्याल भएन, मान्छेहरुसंग बोल्न मन लागेन, कतै नेपाली भाषाबाहेक अरु भाषा बोल्ने मान्छेहरु बोलेको देख्दा हाम्रो देशको भूकम्पको कुरा गरेको त होलान् जस्तो लाग्थ्यो र कतै मान्छेहरु हाँसेको देख्दा अस्वभाविक जस्तो लाग्थ्यो । केही दिनपछि भूकम्पले दिएको पीडाहरुलाई मुक्तक, गजल, गीत र कवितामा उतार्न थालें र यहीं बीचमा भूकम्प सम्बन्धी दुईवटा लेख लेखें, विभिन्न मिडियामा ।
मैले भूकम्प सम्बन्धी गीत फेसबुकमा राखें । साथीहरुले मन पराइदिनु भयो र रेकर्ड गर्ने सुझाव पनि दिनु भयो, जसले ममा एउटा उत्साह जागेको छ । बेलायतमा रहेर यहाँको सामान्य कमाइले जीवनस्तर धान्न धौ धौ परेको अवस्थामा श्रीमानका ढाडसले पनि ममा थप उर्जा मिलेको छ । पत्रकार बिजय कुमार पाण्डेले भनेजस्तै बास्तवमै हामी थाकेका छौं हारेका छैनौं ।
यसैबीचमा प्रवासी नेपाली मंच बेलायतका अध्यक्ष रामशरण सिंखडाको नेपालबाट फर्केपछिको भूकम्प सम्बन्धि अनुभव होस् वा एनआरएन आइसीसी अध्यक्ष शेष घलेले गर्नुभएको कामले मन प्रफुल्ल भएको छ । त्यसैगरी देशविदेशमा रहेका आम नेपालीले गरेको सहयोग मात्र नभई विदेशीहरुबाट पनि उत्तिकै सहयोग र उत्साह मिलि नै रहेको छ ।
फुटबलका स्टार खेलाडी रोनाल्डो, बेलायतकी जुवाना लुम्ले, बलिउडका चर्चित अभिनेता अमिताभ बच्चन, हलिउड अभिनेता ज्याकि च्याङ सेलिब्रिटीहरुले खुला दिलले सहयोग गरेको मैले सुनेकी छु । त्यसैले धन नभए पनि केही नगरी बस्न मेरो मनले मानेन । त्यसैले आफूले जम्मा गरेर राखेको रकमले भूकम्पको पीडामा गुनगुनाउने मन जागेको हो ।
…..
हिम्मत हार्नु हुन्न हाम्ले हिंडौं सुस्त सुस्तै
हामी मिले हाम्रो नेपाल बनाउने छौं उस्तै
फाटेका यी तनहरु भत्केका यी मनहरु
सिलाउँला मिलाउँला हृदयका पनहरु
ढलेका यी धरोहर उठाउँला दुरुस्तै
हिम्मत हार्नु हुन्न हाम्ले हिंडौं सुस्त सुस्तै
मलमपट्टी बाँधौंला बर्षौं दुख्ने घाउहरु
समाउँला थमाउँला डग्मगाउँदा पाउहरु
हाम्रो वस्ती हाम्रो शहर गराउँला दुरुस्तै
हिम्मत हार्नु हुन्न हाम्ले हिंडौं सुस्त सुस्तै ।
….
केही महिना अगाडि सानो टुक्रा जग्गा बेच्दा १ लाख मेरा भाईसँग बाँकी थियो र सुनको भाउ घटेपछि सिक्री बनाउने बिचारले भाइलाई नै पैसा राख्न भनेकी थिएँ । अहिले सुन लाउनु भन्दा भूकम्प पीडितहरुलाई गुन लाउनुपर्छ भन्ने बिचारले जित्यो र गीत रेकर्ड गर्न कस्सिएँ ।
मेरो यस अभियानमा बैनी मेलिना राई र भाइ सीडी विजय अधिकारीको साथ पाएँ । कोरियामा रहेका संगीतकार डीआर अट्टूको संगीत भर्नु भएको छ । यो गीतबाट प्राप्त आम्दानी भूकम्पपीडितहरुका लागि सहयोग गर्ने महत्वकांक्षा पालेकी छु । गीतबापत हुने आम्दानी कुनै बिकट गाउँको विद्यालयको पुनर्निर्माणमा लगाउने प्रण गरेकी छु ।

