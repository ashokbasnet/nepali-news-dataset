वार्सिलोनाबाट आइरामले यसरी सम्झे नेपाल

–बसन्त रानाभाट
स्पेन । नेपाली बालबालिका धर्मपुत्र वा धर्मपुत्रीका रूपमा अवोध अवस्थामै युरोपमा पुग्छन् । यो साता वार्सिलोनामा यस्तै नेपाली भेटिए, जसले भूकम्प पीडितका लागि डोनेसन गर्ने इच्छा देखाए ।
नेपालप्रतिको ऎक्यवद्दता” भन्ने मूल उदघोषकका साथ बार्सिलोनाको रमणीय एवं पर्यटकीय डाडा टिबीदाबुमा भव्य महोत्सव भइरहेको थियो । सो महोत्सव आइराम गोर्दोले १० बर्षपछि नेपालमै पुगेको अनुभव गरे। ६ बर्षको उमेरमा नैस्पेनिस नागरिक नाती गोर्दोले उनलाई छोरा बनाएर बार्सिलोना ल्याएकी थिइन्।
धर्ममातासँगै महोत्सव आएका आइरामले धेरै नेपालीहरुसँग भेटघाट पनि गरे। आमा भन्दै थिइन्, “मेरो छोरा पनि नेपाली हो, यसको नाम आइराम, १६ बर्षको भयो, भाषा अलि जान्दैन, योसँग कुरा गर्नुहोस् त।”

केही शब्दहरु मात्रै नेपाली बोल्न जानेका आइराम निकै खुशी देखिन्थे । उनको हाउभाउले नेपालीपन झल्काइरहेको थियो। रातो टिसर्ट लगाएर हरियो भिर्ने झोला बोकेका उनको अनुहार हेर्दा नेपाली हुन् भनेर परैदेखि सजिलै अनुमान लगाउनसकिन्थ्यो। उनीसँग चासो दिएर धेरै नेपालीले भेटघाट पनि गरे।
अनलाइनकर्मीले विशेष कुराकानी गर्न देखाएको चासोले, थोरै लजालु स्वभाव देखाउँदै भए पनि आइरामले कुरा गर्न शुरु गरे। उनलाई नेपालको त्यति धेरै याद रहेनछ। केही पहाड र केही बाटाहरु मात्र आफ्नो यादमा रहेको बताए। भूकम्पले नेपालमा ठूलो क्षति पुगेको समाचार टीभीबाट देख्दा उनको मन रोएको सुनाए। छोटो कुराकानीपछि उनी छुट्टिए।
केहीबेर पछि नजरमा फेरि रातो टिसर्ट नै पर्यो। आइरामले आफ्नो साथी लिएर आएका रहेछन्। साथीले भूकम्प पीडितलाई सहयोग गर्न चाहेको भन्दै डोनेसन बक्स खोज्दै थिए आइराम । साथीको सहयोग भन्दै उनले खुद्रा युरो डोनेसन बक्समा नै खसाले।
नेपालमा नै जन्मिएका आइराम एक प्रतिनिधि पात्र मात्र हुन्। महोत्सबमा सहभागी सबै विदेशीहरुले केही न केहीरुपमा नेपालप्रतिको माया र स्नेह देखाएका छन्।
नेपाली झण्डाले रंगिएको महोत्सव
नेपालप्रतिको ऎक्यवद्दता” भन्ने मूल उदघोषकका साथबार्सिलोनाको रमणीय एवं पर्यटकीय डाडा टिबीदाबुमा सम्पन्न महोत्सव नेपाली झण्डाहरुले रंगिएको थियो।
कार्यक्रममा उपस्थित प्राय: सबै नेपालीहरू झण्डा बेरेर नै सहभागी बने। स्टलमा सजाइएका र बिक्रीमा राखिएका झण्डाहरुले महोत्सव नेपालमय बनेको थियो। महोत्सवमा सहभागी बिदेशीहरुले पनि नेपाली झण्डा वा खादा बेरेर हिँडेका देखिन्थे।

३० बर्ष देखि लगातार बार्सिलोना स्थित नेपाली कन्सुलरको रुपमा काम गर्दै आएका स्पेनिस नागरिक लुइस बेल्बिसले कार्यक्रम गर्ने पहल मात्र हैन, झण्डा लगायत नेपाली सामानहरुको प्रबन्धसमेत गरेका थिए।
परिबारको सहयोगमा कन्सुलर बेल्बिसको नेपाली सामानहरुको स्टल पनि थियो। यस्तै कासा नेपाल र नेपाल तिएर्रा दे पाथले पनि नेपाली पोशाक,भेषभुषाको स्टल राख्दैनेपाली पहिचानलाई चिनाए।
महोत्सवमा नेपाली गीत संगीत घन्कियो

स्थानीय कलाकारहरुले नेपाली सांस्कृतिक पहिचान झल्कने गीत संगीतहरु प्रस्तुत गर्दै महोत्सवमा रौनक थपेका थिए। कुमारी नृत्य, मञ्जुश्री नृत्य, नेवारी नृत्य, लगायत बाल कलाकारहरुले पनि मनोरन्जन प्रदान गरे।बाक्लो उपस्थितिमा रहेको नेपाली समुदाय लगायत बिदेशीहरुले कलाकारहरुलाई साथ दिए ।
बिनोद कटुवालको बाँसुरीको धुनले बिदेशीहरुको ध्यान खिचेको थियो। नरेश कार्की, सुरज मैनाली र बिष्णु रानाभाटको कर्णप्रिय आवाजले नेपालीहरु निकै भाबुक बने । उनीहरुले जहाँ छन् बुद्दका आँखा, रेशम फिरिरी, असारै महिनामा जस्ता गीत गाएका थिए।
यस्तै नेपाली गीतको धुनमा स्पेनिस मोडलहरु र्‍याम्पमा आएका थिए। मोडलहरु र्‍याम्पमा आउँदा दर्शकहरुको बाक्लो उपस्थिति देखिन्थ्यो। राजु थापाले संचालन गर्दै आएको फिरिरी डटकमले उत्पादन गरेका पोशाकहरु लगाएका थिए।फिरिरीका पोशाकहरु महोत्सवको स्टलमा समेत राखिएको थियो।
एनआरएनए स्पेनको भूमिका

महोत्सवलाई सफल बनाउनका लागि एनआरएनए स्पेनले भूमिका निर्बाह गरेको छ। स्पेनस्थित संघ सस्थाहरु सँग समन्वय गरी महोत्सवमा नेपाली समुदायको बाक्लो उपस्थिति गराइएको थियो।
संघले नेपाली पोशाक तथा नेपाली खानाको परिकारको पनि स्टल राख्न समन्वय गर्यो। ओला नेपाल र पोताला रेष्टुरेन्टले नेपाली खानाका परिकारहरु स्टलमा राखी बेचेका थिए।

महोत्सवमा भएको औपचारिक कार्यक्रममा संघका अध्यक्ष एकराज गिरीले देशको पछिल्लो अबस्थाबारे जानकारी गराए। उनले भूकम्पपछि एनआरएनले खेलेको भूमिकाका बारेमा पनि चर्चा गरे।
कार्यक्रममा कन्सुलर बेल्बिस, टिबीदाबु पार्क समितिका डाइरेक्टर रोसा ओरतोर्स, कातालोनिया प्रान्तीय सरकारको इमिग्रेसन डाइरेक्टर चाभियर बोस लगायतले बोलेका थिए।
टिबीदाबुमा बौद्द स्तुपा निर्माण हुने

महोत्सवस्थल टिबीदाबुमा अप्रिल १५ सन् २०१६ भित्रमा बोद्द स्तुपा निर्माण हुने भएको छ। नेपालमा भूकम्पमा परी ज्यान गुमाएकाहरुको सम्झनामा स्तुपा निर्माण हुन लागेको हो। स्तुपा निर्माणपछि नेपालीहरुको सम्झना लिपिवद्ध गरिनेभएको छ।
स्तुपा निर्माणका लागि नगरपालिकाबाट अनुमति मिलिसकेको पार्क व्यवस्थापन समितिले जनाएको छ। यसबारे योजना तर्जुमा गर्न जिम्मेबारी कासा टिबेटका डाइरेक्टर वाङ्ग चु लामाले लिएका छन्।
नेपालीहरुको सहभागिताले खुशी

यसैबीच पार्क व्यवस्थापन समितिका डाइरेक्टर रोसा ओरतोर्सले महोत्सवमा नेपालीहरुले देखाएको सहभागिताले आफु निकै खुशी भएको बताएकी छिन्। नेपालको दुखमा आफुले पनि साथ दिनका लागि नेपाललाई केन्द्रित गरेर महोत्सवको आयोजना गरेको बताउँदै खुशी व्यक्त गरेकी हुन्।
अनलाइनखबरसँग कुराकानी गर्दै उनले भनिन् “पार्कमा आउने जाने भइरहन्छ, त्यसैले महोत्सवमा दिनभर गरी करिब ५ देखि ७ हजारले अवलोकन गरेका छन्।”
युनिसेफ,रेडक्रस लगायत १५ बढी गैरसरकारी संस्थाहरु नेपालको सहयोगमा जुटेको बताउँदै महोत्सव सफल भएकोमा उनले खुशी ब्यक्त गरिन्।

