जापानमा दानपेटिका राखेर संकलन गरिएको रकमले भूकम्पपीडितलार्इ राहत

टोकियो । जापानमा रहेका नेपाली ब्यवसायीहरुले पनि आफ्नो व्यवसायमा दानपेटिका राखेर संकलन गरिएको रकमबाट भूकम्पपीडितहरूलार्इ राहत वितरण गरिएको छ । संकलित रकम अहिले भूकम्प प्रभावित क्षेत्रमा पुर्याउने काम भइरहेको छ ।
बैशाख १२ गतेको विनाशकारी भूकम्प पश्चात प्रवासमा रहेका नेपालीहरुले स्वैच्छिक तरिकाले राहत संकलन गरी नेपालका भूकम्प प्रभावित क्षेत्रमा पुर्याउँदै आएका छन् ।
जापानको योक्काचीस्थित प्रकृति ईन्टरनेशनलले आफ्नो ब्यवसायको दानपेटिकामा संकलन भएको रकम चितवनको अति बिकट क्षेत्रको एक बिद्यालयलाइ सहयोग गरेको उक्त कम्पनीका अध्यक्ष बिष्णुप्रसाद घिमिरेले जानकारी दिए । आफ्ना ४ ओटा पसलमा राखिएको दान पेटिकामा संकलन भएको ३ लाख ५० हजार रुपैयाले विद्यालयका विद्यार्थीहरुलाई झोलासहित एक वर्षलार्इ पुग्ने पाठ्यसामग्री वितरण गरेको उनले जानकारी दिए ।

चितवनको लोथर ७ स्यामराङस्थित डडुवागं राष्ट्रिय प्राविमा अध्ययनरत १६४ जना विद्यार्थीलाई उक्त  सहयोग गरिएको हो । बैशाख १२ गतेको भूकम्पले उक्त चेपाङ विद्यार्थी मात्र अध्ययन गर्ने विद्यालयमा ६ कोठे भवनमा २ कोठा क्षति पुग्न गई पुनर्निर्माण गर्नुपर्ने अवस्थामा पुगेको थियो ।
चितवनका क्रियाशील पत्रकारहरुले संचालन गरेको “हामीले नगरे कसले गर्छ” अभियानको सहयोग र जिल्ला शिक्षा कार्यालय चितवनको सिफारिसमा त्यो विद्यालयमा सहयोग वितरण गर्न पुगेको घिमिरेले बताए ।
उनका अनुसार शैक्षिक सामग्रीबाट बचेको ३१ हजार रुपैया बिद्यालयको टहरा निर्माणमा सहयोग पुग्ने गरि हामीले नगरे कसले गर्छ अभियानलार्इ बुझाइएको छ ।
सामाजिक कार्यमा समेत सक्रिय घिमिरे एनआरएन जापान तोकाई होकुरिकुका संयोजक समेत हुन् । उनले एनआरएनले संचालन गरेको अभियानलार्इ आफ्नो कम्पनि परिवारबाट १ लाख ३० हजार येन जापानको भूकम्पपीडित राहत कोषमा जम्मा गरेका थिए ।

