मलेसियाका नेपाली ब्यवसायीले दिए भूकम्पपीडितलाई १ करोडको राहत

काठमाडाै । मलेसियामा ब्यवसाय गरिरहेका एक नेपालीले भूकम्पपीडित नेपालीलाई करिव एक करोड रुपैयाँ बराबरको राहत सामाग्री प्रदान गरेका छन् ।
१५ वर्षदेखि मलेसियामा ब्यवसाय गरिरहेका म्याग्दी रत्नेचौरका दीपक बोगटीले करिव एक करोड रुपैयाँ बराबरका कम्बल भूकम्पपीडितका लागि प्रदान गरेका हुन् ।
उनले पठाएका ३७२० थान कम्बल सोमबार प्रधानमन्त्री राहत कोषमा हस्तान्तरण गरिएको छ ।
‘नेपालमा भूकम्प गएको भोलीपल्टै म आफै चीन गएर ब्ल्याङ्केट अर्डर गरेर नेपाल पठाएको हुँ’ बोगटीले भने- नेपाल आइपुग्न र प्रशासनिक प्रक्रिया पुरा गर्न झण्डै दुई महिना लाग्यो ।’
दीपक बोगटी
मलेसियामा समेत ब्ल्याङ्केट विजनेस गरिरहेका बोगटीले आफ्नो क्षमताले भ्याएअनुसार मातृभूमीलाई सहयोग गरेको बताए ।
कसैको सहयोगविना आफ्नै खल्तीको पैसा खर्च गरेर भूकम्प पीडितका लागि सहयोग गर्न पाउँदा खुसी लागेको उनले बताए ।
‘हुनेले नहुनेलाई र सक्नेले नसक्नेलाई सेवा गर्नुपर्छ भनेर मेरा बुबाबाट सिकेको थिएँ’ उनले भने- मातृभूमीलाई दुःख पर्दा मेरो कमाईको सानो हिस्सा सहयोग गर्न पाउनु मेरो सौभाग्य हो ।’
विदेशमा आर्जन गरेको पूँजी र सीपलाई मातृभूमीप्रति सर्मर्पित गर्न आफुलाई गैरआवासीय नेपाली संघका अध्यक्ष शेष घलेको कदमले पनि उत्साहित तुल्याएको बोगटीले बताए ।
‘उहाँले अबौर्ं रुपैयाँ आफ्नो मातृभूमीको सेवामा लगाउँदै हुनुहुन्छ, भूकम्प आएपछि पनि उहाँले सारा गैरआवासीय नेपालीलाई सहयोगका लागि उत्प्रेरित गर्नुभयो’ बोगटीले भने- उहाँको यो कदमले मलाई पनि केही गर्नुपर्छ भनेर उत्साहित बनाएको हो ।’
प्रधानमन्त्री राहत कोषमा दिएको यो सहयोग भूकम्पपीडितसम्म पुग्ने विश्वास लिएको उनले बताए । ‘मैले गृह मन्त्रालयका अधिकारीहरुसँग कुरा गरेरै कोषलाई हस्तान्तरण गरेको हुँ, वास्तविक पिडीतसम्म पुग्नेछ र मलाई कहीँ न कहीँ पिडीत परिवारको आशिष लाग्नेछ भन्ने बिश्वास लिएको छु ।’ उनले भने ।

