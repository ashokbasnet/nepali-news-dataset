कोरियामा ‘सेल्टर’हरु बेरोजगार युवायुवतीले भरिए
मीनप्रकाश उप्रेती
सउल । दक्षिण कोरियामा आप्रवासी कामदारहरुलाई काम पाउन कठिन भएको छ । कोरियाको मजदुर आन्दोलनसँगै मन्द गतिमा सञ्चालन भएका उद्योग धन्दा र कलकारखनाहरुमा काम कम भएका कारण आप्रवासी बेरोजगार कामदारको सङ्ख्या वृद्धि भएको हो।
रोजगार अनुमति प्रणालीबाट कोरिया प्रवेश गरेका आप्रवासी मजदुरहरू यसबाट प्रत्यक्ष प्रभावित भएका छन् । बेरोजगारीहरुलाई आश्रय दिदै आएका आ-आफ्नै देशका सेल्टर र चर्चहरु अहिले काम खोज्नेहरुले भरिभराउ छन् ।
रोजगार अनुमति प्रणलीबाट कंम्पनी र कृषि क्षेत्रमा काम गर्न कोरिया आईपुगेका नेपाली श्रमिकहरू बेरोजगार हुने सङ्ख्यामा बृद्धि भएको छ । कम्पनी र कृषि क्षेत्रका अधिकांश काममा कार्यरत नेपालीहरूलाई मालिकले काम नभएको भन्दै अर्कैतिर काम गर्न जाने अनुमतिसहितको पत्र दिने क्रम बढेपछि अहिले कोरियामा आश्रय दिदै आएका सेल्टरहरु बेरोजगार युवायुवतिहरुले भरिभराउ छन् ।
पाथिभरा हाउस सुवन, आरति सेल्टर फेन्थेक, नेपालहउस तुन्देमुन,  महिलाको सेल्टर तुन्देमुन, सदङ्गथान चर्च र ईन्छन लगायतका चर्चका सेल्टरहरुमा दुई सय भन्दा बढी बेरोजगार युवा युवतीहरु रहेका छन् ।
यसैगरी सेल्टरको अभावमा साथी र होटलको आश्रय लिएर बस्ने नेपालीहरूको त्यतिकै रहेको छ । ‘९ महिना भयो कोरिया आएको पहिला काम गर्न अतिनै गाह्रोभएको थियो, अन्तै सर्ने अनुमति देऊ भन्दा त्यतिबेला साहुले दिएन, अहिले कामको सिजन नभएको बेला कामबाट निकाली दिएको छ’, रुपन्देहीका मीनबहादुर कार्कीले गुनासो गरे । तीन महिना मात्र थियो उपदान पाउन बाँकी, त्योबाट समेत बन्चित हुनु परेको भन्दै काम नपाएर घर न घाटको भएको कार्कीले बताए ।
कोरियामा लगातार एक वर्ष सम्म एकै ठाउमा काम गरेमा आफूले पाउँदै आएको एक महिना बराबरको रकम उपदान स्वरूप प्राप्त हुन्छ ।
उता चितवनका सरोज मगरको अर्को काम खोजेर लाग्ने समय सकिन अब १५ दिनमात्र बाँकी छ तर उनले काम पाएका छैनन् । अर्कै काम खोजेर लाग्ने तीन महिनाको समयमा साढे दुईमहिना सरोजले काम खोज्दैमा बिताए तर पनि काम पाउन सकेका छैनन् । अब १५ दिन भित्रमा समेत काममा नलागे उनी अवैधानिक हुन पुग्छन् ।
यसैगरी सोही क्षेत्रमा काम गर्ने महिलाहरूको समस्या पनि पुरुषहरुको भन्दा कम छैन । रोजगार विभागबाट कामको जानकारी नआएका कारण दलालमार्फत पैसा तिरेर काम खोज्नु परेको लम्जुङ्की शुस्मा मगरले बताईन् । कोरियामा बेरोजार वैधानिक विदेशी कामदारलाई रोजगार विभाग(नोदम्बु)ले उनीहरूको मोबाइलमा म्यासेजमार्फत कामको जानकारी दिने गर्छ ।


