एनआरएन अष्ट्रेलियाका सचिवका उम्मेदवार घताने भन्छन्- समुदायको सेवामा दत्तचित्त भएर लाग्छु
सिड्नी । गैरआवासीय नेपाली संघ अष्ट्रेलियाको नयाँ नेतृत्व चयनका लागि केही दिनपछि निर्वाचन हुँदैछ । यतिबेला अष्ट्रेलियाको नेपाली समाजलाई चुनावी सरगर्मी लागेको छ ।
यसैक्रममा एनआरएन अष्ट्रेलियाको सचिव पदमा प्रतिस्पर्धा गरिरहेका छन् तोनु घतानेले । पेशाले अष्ट्रेलियाका मान्यताप्राप्त वकिल तथा माइग्रेसन एजेण्ट रहेका घताने लामो समयदेखि नेपाली समुदायवीच परिचित नाम हो ।
२० बर्षअघि बिद्यार्थीका रुपमा अष्ट्रेलिया प्रवेश गरेका घताने सन् २००५ देखि निरन्तर गैरआवासीय नेपाली अभियानमा सक्रिय छन् ।
लामो समयदेखि आफु क्रियाशील समुदायले संस्थाको नेतृत्वदायी भूमिकामा आउन आग्रह गरेपछि आफु चुनावी प्रतिस्पर्धामा उत्रिएको बताउँछन् घताने ।
बिभिन्न संघसंस्थामा रहेर लामो समयदेखि सक्रियतापूर्वक समाजसेवामा लागेका घतानेले पेशाप्रति इमान्दार र सक्रिय अगुवाको छवि बनाएका छन् ।
नेपाली समुदायको समावेशीकरण र एकतामा जोड दिँदै आएका तोनु यहाँको नेपाली समुदायको सम्भावना र सामर्थ्यको पहिचान गरी प्रर्बद्धन गर्न र भूकम्पपछि क्षतविक्षत भएको नेपालीको पुनःनिर्माण अभियानमा गैरआवासीय नेपाली संघले थालेको अभियानमा आफुले सक्रियतापूर्वक भूमिका खेल्ने बताउँछन् ।
साथै यहाँको नेपाली समुदायको र नेपाली बिद्यार्थीहरुको समस्या र चुनौती सम्बोधन गराउन अष्ट्रेलिया सरकारसँग समन्वय गर्ने कार्यमा पनि आफू कहिल्यै पछि नपर्ने उनको प्रतिबद्धता छ ।
घतानेले आफ्नो कार्यकालमा मन, वचन र कर्मले गैरआवासीय नेपाली संघको उदेश्य प्राप्ति र नेपाली समुदायको सेवामा खटिने बताए ।

