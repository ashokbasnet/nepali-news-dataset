स्वर्गीय कटुवालका परिवारलाई एनआरएन जापानद्वारा पाँच लाख बढी सहयोग

काठमाडौ । एनआरएन जापानले अध्ययनको शिलशिलामा जापान गई ज्यान गुमाएका धनकुटाका भीमबहादुर कटुवालको परिवारलाई आर्थिक सहयोग प्रदान गरेको छ ।
काठमाण्डौमा एक कार्यक्रम गरी स्वर्गीय कटुवालकी आमा टीकादेवि कटुवाललाई ५ लाख ६० हजार २ सय २५ रुपैयाँ प्रदान गरिएको हो । सहयोग रकम एनआरएन जापानका उपाध्यक्ष नरबहादुर थापा र सल्लाकार चिरञ्जीबी थापाले संयुक्त रुपमा हस्तान्त्रण गरेका हुन् ।
सहयोग रकम प्रदान गर्दै उपाध्यक्ष थापाले दुःखको समयमा सानो भए पनि सहयोग गरौँ भन्ने भावनाले एनआरएन जापानले जापानबासी नेपालीबाट सहयोग संकलन गरेको बताए । उनले सहयोग रकमलाई सदुपयोग गर्न परिवारजनलाई आग्रह गरे ।
सहयोग रकम लिँदै टीकादेबि कटुवालले विदेशमा दुःख गरेर कमाएको रकमबाट छुट्याएर सहयोग गरेको भन्दै सहयोग संकलन गर्ने एनआरएन जापान र सहयोग गर्ने जापानबासी नेपालीलाई धन्यबाद दिए ।
धनकुटा जिल्ला हात्तिखर्क वडा नम्वर-१ घरभएका स्वर्गीय कटुवाल गत वैशाख ३० गते अध्ययनको लागि जापान गएका थिए । नेपालबाट जापान गएको एक महिना नपुग्दै जेठ १७ गते कटुवालको हृदयघातका कारण जापानको साईतामा स्थित आफ्नै कोठामा ज्यान भएको थियो । बेलुका कोठामा साथीहरुसँगै बसेर खानाखाने क्रममा अचानक बेहोश भएपछि उनलाई साथीहरुले अस्पताल पुर्‍याएका थिए ।
चेकजाँचको क्रममा अस्तालले कटुवालको हृदयघातका कारण मुत्यु भएको पुष्टि गरेको एनआरएन जापानका सल्लाहकार चिरन्जीवी थापाले जानकारी दिए । शव नेपाल ल्याउन धेरै खर्च लाग्ने भएकाले एनआरएनको सहयोगमा जापानमै दाहसंस्कार गरिएको थापाले जनाए । एनआरएनले उपाध्यक्ष थापाकै अगुवाईमा सहयोग रकम संकलन गरेको थियो ।
-कृष्ण कँडेलबाट

