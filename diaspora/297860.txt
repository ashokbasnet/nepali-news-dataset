एनआरएनए अष्ट्रेलियाको चुनावमा सापकोटाको सर्वाधिक मत
सिड्नी । गैरआवासीय नेपाली संघ (एनआरएनए) अष्ट्रेलियाको निर्वाचन परिणामअनुसार अाईसीसी सदस्यमा उम्मेद्वारी दिएका केशवप्रसाद सापकोटा सर्वाधिक मतसहित निर्वाचित भएका छन् ।
केशव सापकाेटा
पाँच सदस्यको लागि भएको निर्वाचनमा चितवन भरतपुर उपमहानगरपालिका वडा नं ६ घर भई विगत दुई दशकभन्दा बढी समयदेखि अष्ट्रेलियामा बस्दै आएका सापकोटाले दुर्इ हजार तीन सय ४० मत ल्याएका छन् । उक्त पदका लागि १० जना उम्मेद्वार प्रतिस्पर्धामा उत्रेका थिए।
निर्वाचन परिणामले आफू अत्यन्त उत्साहित रहेको र यसले आफूलाई समुदायको हितमा अझ बढी सकृय बन्न उत्प्रेरित गरेको बताए। ‘यसलाई विगत दुई दशकदेखि निरन्तर रूपमा नेपाली समुदायमाझ आफूले गरेको योगदानलाई नेपाली दाजुभाइ दिदीबहिनीहरूले गरेको उचित मूल्यांकनको रूपमा मैले लिएको छु,’ सापकोटाले भने, ‘निर्वाचनको क्रममा सबैजनाबाट पाएको उत्प्रेरणा हेर्दा म सर्वाधिक मतसहित जित्नेमा निश्चिन्त थिएँ। ‘ आफ्नो कार्यकालमा केही ठोस कार्यक्रमहरू कार्यान्वयन गर्ने योजना रहेको सापकोटाले बताए।
‘अबको मेरो सम्पूर्ण ध्यान चुनावको क्रममा मैले व्यक्त गरेका प्रतिबद्धताहरूलाई कार्यन्वयन गर्नतर्फ हुनेछ।’ भूकम्प पीडितहरूको पुनर्स्थापना कार्यमा एनआरएनए अध्यक्षले गरेको प्रतिबद्धताअनुसार सहयोग संकलन कार्यमा अब आफूहरूको प्रयास केन्द्रित रहने उनले बताए।
‘एनआरएनएलाई अब मुख्य रूपमा परोपकारी संस्थाको रूपमा विकसित गर्नुपर्छ,’ उनले भने, ‘ विशेष गरी शेष घले अध्यक्ष भएपछि एनआरएनए परोपकारी अभियानमा बढी केन्द्रित भएको छ। यसले नेपाली जनतामाझ एनआरएनएको छवि अझ उज्यालो भएको सबैले महसुस गरेका छन्।’

