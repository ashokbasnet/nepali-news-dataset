माओवादी महासचिव विप्लव यूएई आउँदै
यूएई । आफ्नो पार्टीको जनवर्गीय संगठनको उद्घाटन गर्ने सिलसिलामा नेकपा- माओवादीका महासचिव नेत्रविक्रम चन्द ‘विप्लव’ कतारपछि यूएई आउँदै छन् ।
विप्लव माओवादी समर्थित नेपाली जनप्रगतिशील मोर्चा यूएईको तेस्रो अधिवेशन आगामी ८ साउनमा दुबईको एक होटलमा आयोजना हुँदैछ । गत साउन १ मा सोही प्रकृतिको कार्यक्रममा ‘विप्लव’ प्रमुख अतिथिका रुपमा कतार पुगेका थिए । अधिवेशनको सफलताका लागि पार्टीका अन्य तीन जिम्मेवार नेताहरुको नेतृत्व गर्दै ‘विप्लव’ आगामी साउन ५ मा यूएई आउन लागेका हुन् ।
मोर्चाको तेस्रो अघिवेशनमा प्रमुख अतिथिका रुपमा ‘विप्लव’ आउन लागेको मोर्चाका महासचिव पृथीछक बुढामगरले जानकारी दिएका छन् । उनका साथमा पार्टीका विदेश विभाग प्रमुख धर्मेन्द्र बाँस्तोला, खाडी इन्चार्ज आजाद र मोर्चाका संस्थापक अध्यक्ष तथा हाल धादिङ जिल्ला कमिटी सदस्य दीपक बोहोरा पनि विशेष अतिथिका रुपमा यूएई आउने कार्यक्रम छ ।
वैद्य निकट माओवादीको भातृ संगठन पनि सोही नाममा आफ्नो गतिविधि गर्दै आफूलाई आधिकारिक मोर्चा दाबी गर्दै आइरहेको छ । एनेकपा माओवादीको विदेशस्थित जनवर्गीय संगठनको मोर्चाको स्थानमा मञ्च लेख्दै नेपाली जनप्रगतिशील मञ्चको नाममा क्रियाशील छ ।
तेस्रो अधिवेशनले नयाँ कार्यसमितिको गठन गर्नेछ ।

