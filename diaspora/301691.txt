एनआरएनए कतारको महाधिवेशन अगष्टमा
घनश्याम पराजुली (कृष्ण)
दोहा । गैरआवासीय नेपाली संघ राष्ट्रिय सम्वन्य परिषद कतारको छैठौ राष्ट्रिय महाधिवेशन आगामी १४ अगष्टमा हुने भएको छ । एनआरएनए एनसीसी कतारको निर्वाचन सम्मन्न गर्नका लागि चौथो परिषद भेलाले निर्वाचन समिति गठन गरी जिम्मेवारी दिईसकिएको छ ।
संस्थाका प्रमुख सल्लाहकार गुरुनारायण रानाभाटको संयोजकत्वमा रहेको निर्वाचन समितिको सदस्यहरुमा युवराज पाठक, केवी हमाल, गणेश शिवा, देवराज राई, महतव आलम, रामु बस्याल, प्रताप ढुङ्गाना, असंद हुसेन रहेका छन् ।
एनआरएनए कतारको २०१५-२०१७ का लागी पंजिकृत सदस्यहरुको अन्तिम नामावली प्रकाशित गरी छैठौ राष्ट्रिय महाधिवेशनका लागि तयारी हुदैछ । आगामी २४ जुलाई विहान १२ बजेबाट बेलुकी ६ बजेसम्म उम्मेदवारी दर्ता गर्ने र सोही दिन बेलुकी ८ बजे उम्मेदवारहरुको प्रथम नामावली प्रकाशित गर्ने कार्यक्रम तय गरिएको छ ।
दर्ता भएका उम्मेदवारीहरुमाथि २५ देखि २७ जुलाई भित्र दावी विरोध तथा ७ अगष्टसम्म उम्मेदवारी फिर्ता गर्न सकिने जनाइएको छ । एनआरएनए कतारको २०१५-२०१७ का लागि दर्ता भएका उम्मेदवारीको अन्तिम नामावली ७ अगष्तमा प्रकाशन गरिने भएको छ ।
एनआरएनए कतारको निर्वाचन तालिकाअनुसार १४ अगष्तमा दोहास्थित पुरानो सलतामा रहेको कोरल होटलमा छैठौ राष्ट्रिय महाधिबेशन गर्ने साथै २१ अगष्तमा निर्वाचन र २२ अगष्तका दिन मतगणनाको परिणाम घोषणा गर्ने कार्यक्रम तय भएको छ ।
आईसीसी सदस्य तथा एनसीसी कतारको अध्यक्ष पदमा लागि ७ सय ५० रियाल, उपाध्यक्षहरु र महासचिवका लागि ५ सय रियाल , सचिव, कोषाध्यक्ष, युवा संयोजक र महिला संयोजकका लागि ४ सय रियालका साथै सदस्यहरुका लागि १ सय रियाल दर्ता शुल्क तोकिएको छ ।
उम्मेदवारहरु गैरआवासीय नेपाली संघ राष्ट्रिय सम्वन्य परिषद कतारको पंजिकृत सदस्यता अनिवार्य लिएको हुनु पर्ने जनाइएको छ । आईसीसी सदस्यका लागी एक कार्यकाल एनसिसी कतारको कार्यसमितिमा बसेर काम गरेको हुनुपर्ने तथा अध्यक्ष पदका उम्मेदवारहरु कम्तिमा एक कार्यकाल कार्यसमिति, सल्लाहकार समिती वा उपसमितिहरुमा वसेर काम गरेको हुनु पर्ने मापदण्ड तोकिएको छ ।
महासचिव पदको उम्मेदवारका लागि एक कार्यकाल पंजिकृत सदस्य बनेको हुनु पर्ने उल्लेख गरिएको छ । आईसीसी सदस्यहरु, एनसिसी अध्यक्ष, उपाध्यक्ष, महासचिव, सचिव , कोषाध्यक्ष, ६ जना खुल्ला सदस्य, युवा संयोजक गरी १५ जनाको निर्वाचन सम्पूर्ण पंजिकृत सदस्यहरुबाट हुने जनाइएको छ । निर्वाचनमा प्यानल बनाउन नपाइने भएको छ ।

