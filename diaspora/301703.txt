‘हिन्दूराष्ट्र’ कायम गर्न माग गर्दै दूतावासमा ज्ञापनपत्र

रामप्रसाद ढुंगेल
यूएई । हिन्दू जागरण अभियान, यूएईले ‘हिन्दूराष्ट्र’ कायम गर्नुपर्ने मागसहित अबुधाबीस्थित दूतावासमा ज्ञापनपत्र बुझाएको छ ।
हिन्दू जागरण अभियान, यूएईले नेपाललाई प्रस्ट रुपमा ‘हिन्दूराष्ट्र’ भनी संविधानको प्रस्तावनामै राख्नुपर्ने माग गरेको हो । अभियानका यूएई संयोजक ईश्वरी लामिछानेको नेतृत्वमा दूतावास गएको दर्जन बढी युवाहरुको एक समूहले राजदूत धनन्जय झालाई ज्ञापनपत्र बुझाएको समूहका प्रमुख सल्लाहकार निलकण्ठ भट्टराईले जानकारी दिए ।
करिब ८२ प्रतिशत नेपाली हिन्दू भएको देशमा जनमत संग्रह गर्ने हो भने काँगेस, एमाले मात्र होइन, एमाओवादीका अधिकांश कार्यकर्ताले हिन्दूराष्टको पक्षमा मत जाहेर गर्ने दाबी उक्त टोलीमा सहभागी भट्टराईले बताए । देश तथा विदेशबाट हिन्दूराष्टको पक्षमा व्यापक जनदबाब आइरहेको उनको  दाबी छ ।
संविधानको मस्यौदामा देश तथा विदेशभरि सुझाव संकलन भइरहेको परिप्रेक्ष्यमा आएको यस मागलाई सुझावकै रुपमा ग्रहण गरी सम्बन्धित निकायमा पठाउने राजदूत झाले प्रतिक्रिया दिएका छन् ।

