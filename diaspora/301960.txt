प्रवासी नेपालीलाई मताधिकारको माग

नयाँ दिल्ली । भारत प्रवासमा कार्यरत नेपालीहरुले नयाँ संविधानमा आफूहरुलाई मताधिकारको ब्यवस्था गर्न माग गरेका छन् । आफूहरुलाई पनि मताधिकार तथा समानुपातिक प्रतिनिधित्वको व्यवस्था हुनुपर्ने सुझाव दिएका छन् ।
भारतमा रहेका प्रवासी नेपालीहरुले मस्यौदामाथिको छलफलमा भाग लिँदै मताधिकारको माग गरेका हुन् ।
संविधानसभाले नयाँ संविधानको मस्यौदामा सुझाव मागेपछि भारत प्रवासमा कार्यरत नेपालीहरुबीच भारतको नई दिल्लीस्थित नेपाली दूतावासद्वारा सुझाव संकलन कार्यक्रम आयोजना गरेको थियो ।
राजदूत दीपकुमार उपाध्याय, दूतावासका मुख्य सचिव कृष्णप्रसाद ढकाल लगायतको उपस्थिति रहेको कार्यक्रममा भारतमा क्रियाशील संस्था मुल प्रवाह अखिल भारत नेपाली एकता समाजले संघीयता हटाउन माग गरेको छ । उसले नयाँ संविधानमा मताधिकार तथा समानुपातिक प्रतिनिधित्वका व्यवस्था गर्न पनि माग गरेको छ ।
एकता समाजका उपाध्यक्ष कपिल खनालले बन्न गइरहेको संविधानमा कुनै पनि प्रकारको संघीयता नराख्न र प्रवासी नेपालीहरुलाई मताधिकार तथा समानुपातिक प्रतिनिधित्वको व्यवस्था हुनुपर्नेमा जोड दिए ।
राजदूत उपाध्यायले छुटेका विभिन्न संघ संस्थाहरु तथा व्यक्तिहरुले इमेल तथा फ्याक्स मार्फत पनि सुझाव दिन सक्ने भन्दै प्रवासी नेपालीको सुझावका बारेमा नेताहरुको ध्यानाकर्षण गराउने प्रतिवद्धता जनाए ।
कार्यक्रममा मूल प्रवाह अखिल भारत नेपाली एकता समाज, प्रवासी नेपाली संघ भारत, जनसम्पर्क समिति, अखिल भारत नेपाली एकता मञ्च लगायत विभिन्न संघ संस्थाका प्रतिनिधिहरुको उपस्थिति थियो ।
-धनवीर पुनबाट

