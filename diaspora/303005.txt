युएईका नेपालीको सुझाव- सञ्चय कोष र पेन्सनको ब्यवस्था होस्
रामप्रसाद ढुंगेल
७ साउन, यूएई । यूएईमा बसोबास गर्दै आएका केही नेपालीहरुले खाडी मुलुकमा काम गर्ने कामदारहरुका लागि सन्चय कोष र पेन्सनको व्यवस्था संविधानमा सुनिश्चित गर्न सुझाव दिएका छन् ।
केही व्यक्ति तथा संस्थाहरुले युएईस्थित नेपाली दुतावासमा र केहीले इमेल तथा फोनमार्फत् संविधानसभालाई उक्त सुझाव दिएका हुन् । अघिकांश यूएईबासी नेपालीले हिन्दूराष्ट्रका पक्षमा सुझाव दिएका छन् । जनजातिहरुले त संविधान नै पुनर्लेखन गर्नु पर्ने भन्दै बहिष्कार पनि गरेका छन् ।
कृष्णप्रसाद भट्टराई
हिन्दूजागरण अभियानले दूतावासमा ज्ञापन पत्र बुझाउँँदै नेपाललाई हिन्दुराष्ट्र घोषणा गर्न माग गरेको छ भने नेपाल मगर संघ यूएईका अध्यक्ष भरत रानामगरले बुद्ध जन्मेको भूमिलाई हिन्दूराष्ट्रको सट्टा बुद्धको देश भनिनुपर्ने सुझाव दिएका छन् ।
सिन्धुलीका कृष्णप्रसाद भट्टराई हाल अलऐनमा बस्छन् । अधिकांश नेवार भएको ठाउँका जनताले नेवाः राज्यको माग गर्न पाउने, तामाङले ताम्सालिङ राज्य चाहिने, लिम्बुहरुले लिम्बुबान राज्य माग गर्न पाउने तर हिन्दूहरुले चाहिँ हिन्दू राष्ट्रको माग गर्न किन नपाउने ? भनि उनले प्रश्न गरेका छन् ।
उनले वडा अध्यक्षदेखि राष्ट्रपतिसम्म प्रत्यक्ष निर्वाचित हुने पद्धति लागू गर्न र ५ भन्दा बढी प्रदेश नबनाउन सुझाव दिएका छन् ।
राजु खड्का अर्घाखाँचीमा आधुनिक शिक्षा अभियानका परिकल्पनाकार हुन् । सामाजिक कार्यकर्ताका रुपमा परिचित उनले पनि संविधानको मस्यौदामा सुझाव दिने क्रममा हिन्दूराज्यको मागलाई प्राथमिकतामा राखेका छन् ।
उनले खाडी जाने युवाहरुलाई लगानीको ब्यवस्था सरकारीस्तरबाटै गरियोस् भनी सुझाव दिएका छन् । बुँदागत रुपमा आफ्ना सुझाव पेश गरेका खड्काले भष्ट्राचारी र बलात्कारीलाई मृत्युदण्डको व्यवस्था गर्न, राम्राभन्दा हाम्रा मान्छे जस्तै छोरी, ज्वाइँ, भिनाजु, ससुरा आदिलाई पठाउने समानुपातिक निर्वाचन प्रणाली हटाउन र प्रदेशको नाम जातको आधारमा नभइ धार्मिक र पौराणिक स्थललाई आधार मानेर राख्न पनि सुझाव दिएका छन् ।
पिताम्बर पाण्डे बाग्लुङ सेवा समाज, यूएईका अध्यक्ष हुन् । उनले पनि नेपाललाई हिन्दूराष्ट्र घोषणा गर्न सुझाव दिएका छन् । देशद्रोही र बलात्कारीलाई मृत्युदण्ड दिने व्यवस्था संविधानमै उल्लेख गर्न, लुम्विनी, सगरमाथा प्रदेश भनी सारा नेपालीहरुले गौरव गर्न सक्ने गरी प्रदेशहरुको नामांकन गर्नुपर्ने उनको सुझाव छ ।
चार बर्षअघि पोखराबाट काम गर्न यूएई आएका मोहराज शर्मा अन्तर्राष्ट्रिय नेपाली कलाकार संघ यूएईका अध्यक्ष हुन् । उनले वैदेशिक रोजगारमा गएका युवाहरुलाई सञ्चय कोषको ब्यवस्था गरी भत्ता तथा सेवाको आधारमा पेन्सनको ब्यवस्था नयाँ संवैधानमै गर्न सुझाव दिएका छन् ।
उनले पनि नयाँ संविधानमा नेपाललाई हिन्दूराष्ट्र घोषणा गरियोस् भन्दै सुझाव पठाएका छन् । भ्रष्टाचारविरुद्ध कडा कानुनको ब्यवस्था गर्न, जातीय, क्षेत्रीय र धर्मको आधारमा विभेद ल्याउन खोज्नेहरु विरुद्ध कडा कानुनको व्यवस्था गर्नुपर्ने उनको माग छ ।
धदिङका रामशरण पौडेल हाल फुजेराका सेक्युरिटीमा काम गर्छन् । उनले पनि कस्को प्रभावमा परेर रातारात नेपाललाई किन धर्मनिरपेक्ष बनाइयो भनेर प्रश्न गर्दै नयाँ संविधानमा नेपाललाई हिन्दूराष्ट्र घोषणा गर्नुपर्ने बताए । ? उनले भने, ‘हामी कसैको धर्मको तिरस्कार पनि गर्दैनौं र कसैले गरेमा पनि बाँकी छोड्दैनौं । तर नेपाल हिन्दु राज्य हुनुपर्छ ।’
नेपाली कांग्रेसको जनवर्गीय संगठन नेपाली जनसम्पर्क समिति, यूएईका सभापति हुन् चित्र केसी । उनले वैदेशिक रोजगारमा मलेसिया तथा खाडी मुलुकमा गएका लाखौं युवाहरुलाई स्वदेश फर्काएर स्वदेशमै रोजगारीको वातावरण सिर्जना गर्नुपर्नेमा जोड दिएका छन् ।
उनले सबै वर्ग, समुदाय, क्षेत्र, जातजाति, धर्मावलम्बीले अपनत्व लिन सक्ने खालको संविधान हुनुपर्ने सुझाव दिएका छन् ।
नेपालमा धार्मिक स्वतन्त्रता हुनुपर्ने, आठ वटा संघीय प्रदेश नेपालले धान्न नसक्ने भएकाले जतिसक्दो थोरै बनाउनु उपयुक्त हुने, प्रदेशहरुको नामाकरण जातीयताको नामबाट गर्न नहुने, संसदबाट छानिएको प्रधानमन्त्री नै उपयुक्त हुने तथा स्वास्थ र शिक्षाको हकलाई संविधानको प्रस्तावनामा नै राखिनुपर्ने उनको सुझाव छ ।
यसैगरी सभासदहरुको संख्या ५०० भन्दा धेरै हुन नहुने, सभासददेखि प्रधानमन्त्री, मन्त्री र राष्ट्रपति हुने ब्यक्तिको न्युनतम शैक्षिक योग्यता निर्धारण गर्न, थ्रेसहोल्ड र समानुपातिक प्रणालीलाई पूर्णरुपमा खारेज गर्नुपर्ने तथा वहुलवादलाई प्रस्तावनामा राख्नुपर्ने उनले सुझाव दिएका छन् ।
एनेकपा माओवादीको जनवर्गीय संगठन नेपाल जनप्रगतिशील मञ्च यूएईका अध्यक्ष हेमन्त पौडेलले प्रत्यक्ष निर्वाचित र कार्यकारिणी प्रमुख राष्ट्रपति हुने ब्यवस्था गर्न सुझाव दिएका छन् ।
संविधानसभाबाटै राज्यको सिमांकन र नामांकन गर्न, भूमिमाथि वास्तविक किसानको हक कडाइका साथ लागू हुने व्यवस्था गर्न, स्वास्थ्य र शिक्षालाई नागरिकको जन्मसिद्ध अधिकार बनाउन, वडाध्यक्षको निम्ति प्रत्यक्ष निर्वाचनको ब्यवस्था गर्न, जातीयरुपले पछाडि पारिएका समुदायको अधिकार सुनिश्चित गर्न र जेष्ठ नागरिकलाई सरकारी सुविधाको व्यवस्था संविधानमै हुनुपर्ने उनको माग छ ।
नेपाल आदिवासी जनजाति महासंघ यूएईका अध्यक्ष डेरराज गुरुङले ४ दलका ४ नेताहरु मात्रै बसेर तयार पारेको नयाँ संविधानको मस्यौदा पश्चगामी र नेपाली जनताको चाहाना विपरीत आएको भन्दै पुनर्लेखन गर्नुपर्ने माग गरेका छन् ।
प्रस्तावनादेखि अन्त्यसम्म धेरै बुँदाहरु जनचाहना विरोधी, परिवर्तन विरोधी र द्वन्द्व निम्त्याउने खालका भएकाले यसको पुनर्लेखन हुनुपर्ने उनले बताए । समानुपातिक समावेशितालाई पनि पहिलेको संविधानसभा भन्दा ठीक उल्टो गरी ६० प्रतिशत प्रत्यक्ष र ४० प्रतिशत समानुपातिक बनाइएको र स्थानीय चुनावहरुमा समानुपातिक प्रतिनिधित्व नहुने भनिएको भन्दै उनले असन्तुष्टि जनाए ।

पृथीछक बुढामगर नेत्रविक्रम चन्द विप्लव समर्थित माओवादी यूएईका महासचिव हुन् । उनले अलि फरक धारणा राखेका छन् । उनले अहिलेको संविधानको मस्यौदाबारे सुझाव दिने केही शब्द छैन भनेका छन् । उनका अनुसार यो प्रतिगामी संविधानको मस्यौदा हो ।
सामान्य हेरफेर गरेर ०४७ सालकै संविधान जारी गर्न लागिएको भन्दै उनले यो संविधान घोषणा हुनेबित्तिकै देशमा अर्को च्याप्टर सुरु हुने भन्दै युद्धको संकेत गरेका छन् ।
सुनसरी धरानका टीकादत्त शिवा सहयोग उत्थान मञ्च यूएईका संयोजक हुन् । उनले संविधानमाको मस्यौदामा पिछडा वर्ग, सीमान्तकृत र दलित शब्दले कसलाई प्रतिनिधित्व गर्दछ भन्ने कुरा अस्पष्ट रहेको भन्दै स्पष्टरुपमा परिभाषित गर्न सुझाव दिए ।
तथाकथित दलित शब्दलाई पूर्णतया प्रतिबन्ध गर्दै त्यसको सट्टा जातीय भेदभावका आधारमा सबैभन्दा पछाडि पारिएका समुदायहरु भनी स्पष्ट भाषामा उल्लेख गरिनुपर्ने शिवाले सुझाव दिएका छन् ।

