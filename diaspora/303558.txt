भूकम्प पीडितलाई सघाउन डेनमार्कमा कन्सर्ट

काठमाडौं । नेपालका भूकम्प पीडितको सहयोगार्थ डेनमार्कमा सांगितिक साँझ आयोजना हुने भएको छ ।
कोपेनहेगनदेखि काठमाडौंसम्म २०१५ नाम दिइएको कार्यक्रम अगस्ट ८ मा आयोजना हुने आयोजकले बताएका छन् ।
नेपाल म्युजिक फेस्टिबलका स्वयंसेवीहरुले नेपालमा भूकम्पको लगत्तैदेखि उद्दार तथा राहतमा जुटेर काम गरेको र सोही संस्थाले  डेनमार्कमा नेपाली कला संस्कृतिको बारेमा डेनिसहरुलाई जानकारी दिन तथा सहयोग जुटाउन सो कार्यक्रम आयोजना गरिएको हो ।
कार्यक्रममा नेपालका कलाकारहरुले प्रस्तुति दिनेछन् । डेनमार्कमै बसिरहेका स्थानीय नेपाली कलाकार पनि सहभागी हुनेछन् । यसका साथै सो कार्यक्रममा स्थानीय डेनिस तथा अन्तर्राष्ट्रिय ब्याण्डहरुले पनि भाग लिने आयोजकले जनाएको छ ।
आयोजकले यसलाई संगीत तथा संस्कृति आदान प्रदान गर्ने थलोका रुपमा चिनाउन खोजेको र नेपाली संगीत र संस्कृतिले अन्तर्राष्ट्रिय स्रोत दर्शकमाझ चिनिने मौका पाउने बताए ।

