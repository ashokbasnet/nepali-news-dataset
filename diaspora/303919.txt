यूएईका नेपाली जुटेपछि रेणुले पाइन् नयाँ जीवन
रामप्रसाद ढुंगेल
यूएई । दुबईमा कार्यरत नवलपरासी गैंडाकोटकी २९ वर्षीया रेणु पौडेल ६ महिनाकी गर्भवती थिइन् । गत जुलाई १० मा उनलाई अचानक ज्वरो आयो । तत्काल दुबईको थुम्बे अस्पतालमा स्वास्थ्य परीक्षण गर्दा उनको रगतमा सुगरको मात्रा धेरै देखियो ।
श्रीमान् सुवर्णका अनुसार सुगरको तह ३५० भन्दा बढी देखिएपछि डाक्टरले तुरुन्त भर्ना गर्न सुझाए । तर अस्पताल भर्ना गरेपछि रेणुको अवस्थामा सुधार आउनुको सट्टा अन्य समस्याहरु थपिदै गए । मिर्गाैलामा पनि समस्या देखियो । झन् सिकिस्त बन्दै गएपछि उनलाई आईसियुमा सारियो र भेन्टिलेटरमा राखेर उपचार सुरु गरियो ।
हयात् होटलमा हाउस किपिङ सुपरभाइजरको काम गरिरहेका सुवर्ण गैरेले दुबईको महंगो उपचार खर्च एक्लै धान्न सक्ने अवस्था थिएन । दैनिक ५ हजार दिरामभन्दा बढिको बिल उठ्थ्यो ।
नेपाल पत्रकार महासंघका कोषाध्यक्ष तथा यूएईका सक्रिय पत्रकार मेघराजले पौडेल परिवारमा परेको समस्याबारे एक कारुणिक समाचार लेखे ।
त्यही समाचार पढेर आबुधाबीबाट गायक तथा सामाजिक अभियन्ता प्रकाश पौडेलले फेसबुकमा लेखे ।
जुलाई १० देखि १५ तारिखसम्ममा थम्बे अस्पतालमा ४९ हजार दिराम्स (नेपाली साढे १३ लाख रुपैयाँ) बिल चढिसकेको थियो । थप उपचारका लागि त्यही अस्पतालको अजमानमा रहेको जिएमी अस्पताल लैजानुपर्ने भयो । सुवर्णले साथीभाइको सहयोग, केही रिनपान र केही पैसा नेपालबाट मगाएर ९ हजार बाँकी राखी ४० हजार दिराम अस्पताललाई बुझाएर श्रीमतीलाई अर्को अस्पताल पुर्‍याए ।
अजमानको जिएमसीका चिकित्सकहरुको लगातार प्रयत्न र उच्च प्रविधिको उपचार पद्धतिका कारण रेणुले नयाँ जीवन पाएकी छिन् । गर्भभित्रको बच्चाको अवस्था पनि राम्रो रहेको रिपोर्ट छ । जीएमसी अस्पतालका डाक्टरहरुको १५ दिन लामो प्रयास र लाखौं नेपालीहरुको सदिच्छाका कारण २९ वर्षीया रेणुले नयाँ जीवन पाएकी छन् ।
श्रीमान् सुवर्ण गैरेले सहयोग गर्ने सबैलाई धन्यवाद दिएका छन् ।

