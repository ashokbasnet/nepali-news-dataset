लण्डनमा नेपाली ब्यवसायीद्वारा सञ्चालित कलेजको लाइसेन्स खारेज
लन्डन । नेपाली व्यवसायीद्वारा लण्डनमा सञ्चालित कलेजको लाइसेन्स खारेज गरिएकाे छ । बेलायत सरकारले नेपाली व्यवसायीद्वारा सञ्चालित ग्रीनवीच लन्डन कलेजको लाइसेन्स खारेज गरिदिएको हो ।
यूके भिजा एण्ड इमिग्रेसन (यूकेभीआई) ले टियर फोर अन्तर्गत विद्यार्थी भर्ना गर्न वा भिजा बढाउन बन्देज लगाउँदै लाइसेन्स खारेज गरिदिएपछि सो कलेजमा पढ्दै आएका नेपाली विद्यार्थीहरुको भविष्य पनि अन्योलमा परेका छन् ।
कलेजको लाइसेन्स खारेजीसँगै विद्यार्थीको भिजासमेत रद्द हुनेछ । लाइसेन्स खारेज गरिएका कलेजका विद्यार्थीलेे होम अफिसबाट ६० दिन म्यादको एउटा पत्र पाउनेछन् । पत्र प्राप्त भएपछि दुई महिना समयसीमासम्म अर्को कलेज खोजेर नयाँ कास लेटरसहित भिजा बढाउने प्रक्रिया थाल्नुपर्ने वा स्वदेश फर्किनु पर्नेछ । तर बीचमै कलेज छाडेपछि अर्को कलेजमा भर्ना गर्न निकै मुश्किल पर्नेछ ।
ग्रीनवीच लन्डन कलेजसँगै बेलायतका ८ सय ७० वटा कलेजको लाइसेन्स खारेज भएका छन् । पढ्दापढ्दैको कलेज बन्द हुंदा विद्यार्थीको ‘प्रोग्रेस’ साथमा केही नहुने भएपछि अर्को शैक्षिक संस्थानले भर्ना लिनै नमान्ने अवस्था छ ।
ग्रीनवीच लन्डन कलेजका सञ्चालकहरू
ग्रीनवीच लन्डन कलेज प्रशासनले भने होम अफिसको खारेजी निर्णयविरुद्ध चुनौती दिएको अवगत गराउँदै विद्यार्थीलाई स्पोन्सर गर्न नसक्ने जनाउ दिएको वीनेपाली डट कमले जनाएको छ । कलेज खारेजपछि विद्यार्थीको शुल्क फिर्ता हुने/नहुने अनिश्चित छ ।
विद्यार्थीहरुले कलेजमा अध्ययनका लागि कम्तीमा ५ हजार पाउण्ड अर्थात ८ लाख रुपैयाँ भन्दा बढी शुल्क तिर्नुपर्दछ ।
यसअघि कण्डेल ग्रुपबाट सञ्चालित साउथ लन्डन कलेजको लाइसेन्स खारेज गरिँदा पनि सयौं नेपाली विद्यार्थी पीडित भएका थिए ।

