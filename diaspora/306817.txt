एनआरएनए थाइल्याण्डमा ढकाल सर्वसम्मत
थाइल्याण्ड । गैरआवासीय नेपाली संघ (एनआरएनए) थाइल्याण्डमा खगेन्द्रराज ढकाल अध्यक्ष पदमा सर्वसम्मत निर्वाचित भएका छन् । एनआरएनए थाइल्याण्डको शनिबार सम्पन्न पाँचौं राष्ट्रिय अधिवेशनबाट ढकाल पुनः अध्यक्षमा चुनिएका हुन् ।
आगामी दुर्इ वर्षका लागि गठित कार्यसमितिको महासचिवमा रवि महर्जन, सचिव कित्तिफुम राई, सहायक सचिव विथचाई पोर्सी, कोषाध्यक्ष कान्छा गुरुङ (गाबो) चुनिएका छन् ।
यस्तै, युवा प्रतिनिधि दिपेश श्रेष्ठ, महिला प्रतिनिधि मलिका जोशी र अन्तराष्ट्रिय समन्वय समिति प्रतिनिधिमा मनोज राणा सर्वसम्मत निर्वाचित भएको एनआरएनए थाइल्याण्डले जनाएको छ ।
उपाध्यक्ष पदमा भने सर्वसम्मत हुन नसकेपछि मतदानबाट टुंगो लगाइएको थियो ।  जसअनुसार पाँच उपाध्यक्षमा भविन्द्र बस्नेत, असाजिता अवाले, महेन्द्र श्रेष्ठ, शंकर अधिकारी, साकोयड रामा बिजयी भए ।
अन्तराष्ट्रिय समन्वय समितिका प्रतिनिधिमा भने मनोज राना पुनः सर्बसम्मत चुनिएका छन्। कार्य समिति सदस्यमा संगीता राई लिम्बु, सुन्दर आत्रेय, यमी कर्माचार्य सर्वसम्मत निर्वाचित भएका छन् ।
यसअघि नै सम्पन्न भएका क्षेत्रीय समितिहरुको तर्फबाट राष्ट्रिय समन्वय समितिका लागि गणेश खनाल, प्रेम दनाई र पुजा सिङ निर्बाचित भएका छन् । उत्तरी प्रदेशको हकमा भने पछि मनोनित गर्ने गरि १ पद रिक्त राखिएको छ।
अध्यक्षमा सर्वसम्मत भएपछि ढकालले एनआरएनए थाईल्याण्डको सस्थागत विकास, नेपाली संस्कृति र पर्यटन को प्रबर्धन र थाईल्याण्ड नेपाली समुदायको हित र बिकाशका कार्यहरुलाई आफूले  प्राथमिकतामा राखेको बताए । ढकाल किङ्ग मोङ्ग्कुट युनिभर्सिटीमा सहायक डीन भइ काम गरेको समेत अनुभव छ ।
शनिबार  सम्पन्न भएको राष्ट्रिय अधिबेसनको उद्घाटन थाईल्याण्डका लागि नेपाली राजदुत खगनाथ अधिकारीले गरेका थिए ।
थाईल्याण्डमा  राजकीय सम्मान पाएका भिक्षु डा अनिलमान शाक्यले   एनआरएनए  थाईल्याण्डले थाईल्याण्डमा नेपालीको राम्रो पहिचान कायम राख्न पहल गर्ने सुझाब दिए ।
कार्यक्रममा थाई नेपाल चेम्बर्सको उपाध्यक्ष एबम एनआरएनए थाईल्याण्डका संरक्षक रमेश हमाल र  संरक्षक डेविड खनाल, किरात चुम्लुंगको अध्यक्ष एबम एनआरएनए  थाईल्याण्डका सल्लाहकार भारती लिम्बुनी,  एनआरएनए थाईल्याण्डका अन्तर्राष्ट्रिय समन्वय समिति सदस्य मनोज राना, अन्तर्राष्ट्रिय समन्वय समितिका निर्वाचन पर्यबेक्षक सुबिन रार्इ,  थाई नेपाली संघ एबमका एनआरएनए थाईल्याण्ड  उपाध्यक्ष कुमार कार्की लगायतले एनआरएनए थाईल्याण्डले बिगत दुर्इ वर्षमा गरेका कामहरुको प्रसंसा गरेका थिए ।
नवनिर्वाचित पधाधिकारीहरुलाई  अन्तर्राष्ट्रिय समन्वय समितिका निर्वाचन पर्यबेक्षक सुबिन राइले सपथ खुवाएका थिए भने नेपाली दुताबासका नियोग उपप्रमुख जंगबाहादुर गुरुङले प्रमाण पत्र वितरण गरेका थिए ।
अधिवेशनकै अवसरमा थाई नेपाली संघ, नेपाली दुतावास,  AIT नेपाली समाज, थाई नेपाल फाउन्डेसन (फुकेट),  लिटल हेल्प नेपाल , नेपाल ऐरलाइन्स, हिमालय रेजिडेन्स, हातेमालो समूह, एनआरएनए थाईल्याण्ड राहत संकलन समिति, एनआरएनए थाईल्याण्ड सामुइ शाखा,   एनआरएनए थाईल्याण्ड सामुइ फुकेट शाखा लगायतलार्इ सम्मान गरिएको थियो ।
कार्यक्रममा थाई नेपाली संघले मेलम्चीको मान्झी गाउँमा भूकम्पपीडितहरुको लागि एक नमुना गाउँ बनाइदिने  संचालित अभियानमा एउटा घर बनाउन पुग्ने नेपाली ५० हजार रुपयाँ बराबरको चेक अध्यक्ष ढकालले थाई नेपाली संघलार्इ हस्तान्तरण गरेका थिए ।

