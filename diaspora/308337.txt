दलित आन्दोलनमा भएको हस्तक्षेपको अमेरिकाबाट विरोध
वासिंगटन डीसी । नयाँ संविधानमा दलित तथा उत्पीडित समुदायको अधिकार स्थापित गर्न माग गर्दै भएको आन्दोलनमा दमन भएको भन्दै अमेरिकाबाट विरोध भएको छ ।
उत्पीडित समुदायको अधिकार स्थापित गर्नुपर्नेमा उल्टै उनीहरुमाथि प्रहरी प्रशासन लगाएर दमन गरिनु उचित नभएको भन्दै अमेरिकामा क्रियाशील नेपालीहरुको संघ संगठनले विरोध जनाएका हुन् ।
अमेरिकामा रहेका नेपालीहरुबाट स्थापित संस्थाहरु नासो, ग्लोबल फोरम तथा आइसीडीआरले विज्ञप्ति जारी घटनाप्रति दुःख ब्यक्त गरेको छ ।
नयाँ संविधानमा दलित समुदायका हक र अधिकार सुनिश्चित गराउने उद्देश्यले सम्बन्धित निकायलाई दवाव दिनका निमित्त विभिन्न पार्टीका भातृसंगठनहरुको संयुक्त राजनीतिक संघर्ष समिति, दलित नागरिक समाज, सभासद समन्वय समिति लगायत दलित समुदायका संघसंस्थाहरुले गरेको आन्दोलनको क्रममा मंगलवार बानेश्वरमा झडप भएको थियो ।
झडपमा दुई दर्जन बढी दलित अगुवाहरु तथा प्रहरीतर्फ पनि घाइते भएका थिए ।
अमेरिकाबाट ग्लोबल फोरमका अध्यक्ष धर्म बिश्वकर्मा, नासो समुदायका अध्यक्ष गोपाल बिश्वकर्मा तथा आइसीडीआरका अध्यक्ष डीबी सगर बिश्वकर्माले संयुक्त बिज्ञप्ति जारी गरी आन्दोलनको क्रममा पक्राउ परेका दलित अगुवाहरुलाई तुरुन्त रिहा गर्न तथा घाइतेहरुको शीघ्र निःशुल्क उपचार गराउन नेपाल सरकारसँग माग गरेका छन् ।

