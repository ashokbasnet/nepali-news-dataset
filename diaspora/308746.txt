यूएईको नेपाली समुदायमा एनआरएनकै चर्चा
रामप्रसाद ढुंगेल
यूएई । गैरआवासीय नेपाली संघ (एनआरएन) यूएईको आसन्न अधिवेशनका कारण यूएईको नेपाली समुदायमा एनआरएनको चर्चा चुलिएको छ । एनआरएनए यूएईको अधिवेशन सेप्टेम्बर ४ मा हुँदैछ ।
यूएईमा रहेका ६ वटा क्षेत्रीय समितिहरुमध्ये सारजा र एलऐनको क्षेत्रीय सम्मेलन शुक्रबार हुँदैछ भने अन्य ठाउँका क्षेत्रीय समितिहरुको अधिवेशन चलिरहेको छ ।
एनआरएनलाई राजनीतिमुक्त बनाउने भनी परिपत्र जारी भए पनि एमाले, काँग्रेस र एमाओवादीको त्रिपक्षीय भिडन्त एनआरएन यूएईमा पनि हुने देखिन्छ । सबै राजनीतिक दलहरु पञ्जिकृत सदस्य बनाई एनआरएनमा आफ्नो पकड जमाउन खुलेरै लागेका छन् ।
दुई वर्षे कार्यकालमा पार्षद् भेला पनि बोलाउन नसकेको र निष्त्रिmय कार्यकाल भनी आलोचना खेपिरहेको वर्तमान कार्यसमितिका अध्यक्ष कृष्ण भुसालले आफ्नो कार्यकाललाई अहिलेसम्मकै सफल कार्यकाल भन्दै पुनः आफू नेतृत्वमा आउने संकेत गरेका छन् । तर, कार्यसमितिकै केही पदाधिकारीहरु एनआरएनको नेतृत्वमा अहिलेको भन्दा सक्रिय, राजनीतिमुक्त, नेतृत्व गर्ने क्षमता भएको मान्छे आउनुपर्ने बताइरहेका छन् ।
एनआरएन अबुधाबी र नेपाली दूताबासभित्रै अल्मलिएको भन्दै आगामी नेतृत्व दुबई क्षेत्रबाट हुनुपर्ने जनस्तरबाट माग बढिरहेको छ तर एनआरएनको अभियानलाई नेतृत्व गर्ने मानिस अहिलेसम्म सतहमा नआउनुले एनआरएन यूएईमा नेतृत्वको संकट परेको देखिन्छ ।
दुई वर्षसम्म ठोस काम गर्न नसकेको वर्तमान कार्यसमितिले गत वैशाखमा गएको भूकम्पपछि स्वतःस्फूर्त संकलित सामग्रीलाई रेडक्रिसेन्टमार्फत नेपाल पठाउन संयोजनकारी भूमिका वर्तमान कार्यसमितिका अध्यक्ष लगायत अन्य पदाधिकारीले निर्वाह गरेको थिए ।
अबुधावीमा सम्पन्न बृहत् च्यारिटी सोबाट संकलित करिब ४३ लाख रुपैयाँ प्रधानमन्त्री राहतकोमा जम्मा गर्नुलाई एनआरएन एससीसी यूएईले आफ्नो उपलब्धी ठानेको छ ।
यस्तै, वर्तमान कार्यसमितिले थुनामुक्त भई नेपाल पुगेका अनिस राईको अभियानलाई पनि आफ्नो कार्यकालको उपलब्धिका रुपमा लिएको छ । यस अभियानमा करिब २५ लाख नेपाली रुपैयाँ एनआरएनको संयोजनमा संकलन भएको थियो ।
आगामी नेतृत्व सहमतिमै टुंगो लगाउने चाहना भए पनि राम्रो संगठन भएको एमालेको जनवर्गीय संगठनको क्रियाशीलताका कारण एमालेकै वर्चस्व कायम हुने देखिन्छ । एनआएर यूएईको आगामी छैठौं अधिवेशन दुबईको मिलेनियम होटलमा हुदैछ ।

