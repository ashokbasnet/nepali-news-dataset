जापानमा अन्तर्राष्ट्रिय नेपाली साहित्य सम्मेलनको तयारी तीब्र
टोकियो  । अन्तर्राष्ट्रिय नेपाली साहित्य समाज (अनेसास) को सम्मेलन जापानको टोकियोमा हुने भएको छ । युवाकवि मोतीराम भट्टको जन्मजयन्तीका अवसर पारेर आगामी सेप्टेम्बर १९ र २० मा अनेसासको  चौथो सम्मेलन टोकियोमा हुने भएको हो ।
सन् २००९ मा अमेरिकाको न्युयोर्कबाट सुरु भएको यो सम्मेलन त्यसपछि प्रत्येक दुर्इ दुर्इ वर्षमा आयोजना हुदै आएको छ । सन् २०११ मा बेलायत र सन् २०१३ मा अमेरिकाको वाशिंगटन डिसीमा सम्मेलन आयोजना गरिएको थियो ।
सम्मेलन सम्पन्न गर्न विभन्न समितिहरू गठन गरिएका छन् । अनेसासका अध्यक्ष पदम विश्वकर्माको संयोजकत्वमा एक उच्चस्तरीय समिति पनि गठन गरिएको छ भने अनेसासका उपाध्यक्ष प्रकाश पौडेल माईलाको संयोजकत्वमा तयारी समिति गठन भएको छ ।
उच्चस्तरीय समिति समितिमा अनेसासका बरिष्ठ उपाध्यक्ष राधेश्याम लेकाली, उपाध्यक्ष राम खत्री, महासचिव गोवर्धन पूजा र अनेसास जापानका अध्यक्ष आलोक चालिसे रहेका छन् । समितिको हालै बसेको बैठकले बिशेष सल्लाहकार र सल्लाहकार चयन गरेको छ ।
बिशेष सल्लाहकारमा होमनाथ सुवेदी, डा ताना शर्मा , डा श्याम कार्की, डा खगेन्द्रप्रसाद लुइँटेल, गङ्गाप्रसाद उप्रेती, डा कविता लामा र  भवन भट्ट रहेका छन् भने सल्लाहकारमा  डा दुबसु क्षेत्री, डा कुमार बस्नेत, गीता खत्री, गोबिन्दराज बिनोदी, भारती गौतम, जया राई, सीता पाण्डे,  तिलक मल्ल , भूषण घिमिरे रहेका छन् ।
दुई दिने सो सम्मेलनका क्रममा कार्यपत्र प्रस्तुति, कवि गोष्ठी, छलफल तथा जापान घोषणा पत्र जारी गरिने भने बिभिन्न व्यक्तित्वहरूलाई सम्मानित गरिने, कृति बिमोचन गरिने कार्यक्रम रहेको छ । सम्मेलनमा जापानका साहित्यकारका साथै नेपाल, अमेरिका, अष्ट्रेलिया, भारत, बेल्जियम, इजराइल, बेलायत, लगायतका मूलुकमा रहेका सर्जकहरूको सहभागिता रहने जनाइएको छ ।


