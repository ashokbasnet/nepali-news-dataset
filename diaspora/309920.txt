एनआरएनए आईसीसीको अध्यक्षमा झाको उम्मेदवारी घोषणा
विजय थापा
वाशिंगटन डिसी  । एनआरएनए अन्तर्राष्ट्रिय समन्वय समितिको अध्यक्षमा रतनकुमार झाले उम्मेदवारी घोषणा गरेका छन् । वाशिंगटन डिसी महानगर क्षेत्रमा एनआरएनए भर्जिनिया शाखाको आयोजनामा गरिएको भेटघाट तथा अन्तरक्रिया कार्यक्रममा एनआरएनए आईसीसीका पूर्व महासचिव झाले औपचारिक रूपमा आईसीसी अध्यक्ष पदमा उम्मेदवारी घोषणा गरेका हुन् ।

सर्लाहीको सिसौटिया गाविसमा जन्मिएका झा सन् १९९१ मा उच्च अध्ययनको लागि अमेरिका आएका हुन् ।  १९९४ मा अमेरिकाको ओक्लाहोमा विश्व बिद्यालयबाट नागरिक अभियांत्रिकी (सिविल इन्जीनियरिंग) मा स्नातकोत्तर गरेका झा हाल टेक्सासको ब्यबसायिक दर्तावाल अभियन्ताको पेशामा संलग्न छन् ।
श्रीमती तथा दुई सन्तानका पिता झा हाल टेक्सासको हुस्टनमा बसोबास गर्दछन् ।  उनको मुख्य पेशा भूमि-भवन (रिएल स्टेट) निर्माण विकास सम्बन्धि कारोबार छ भने उनको ब्यबसाय अमेरिका, कतार तथा नेपालसम्म फैलिएको छ ।
२०११ देखि नै एनआरएन आईसीसीका सल्लाहकार रहीआएका उनी २०१३-२०१५ का लागि पनि सल्लाहकार नै छन् । शेष घलेको कामको सराहना गर्दै घलेले गरेको कामलाई पूर्णता दिनुपर्नेमा पनि उनले जोड दिएका थिए ।
उक्त कार्यक्रममा अमेरिकाका लागि नेपाली राजदुत डा अर्जुनकुमार कार्की, अमेरिका नेपाल सोसाइटीका सभापति जीवन तिवारी, नेपाल अमेरिका पत्रकार संघका पूर्व अध्यक्ष कृष्ण शर्मा, एनआरएन अमेरिकाका पूर्व वरिष्ठ उपाध्यक्ष लोक तिवारी, एनआरएन अमेरिकाका संस्थापक सुमन तिमिल्सिना, भर्जिनिया शाखाका अध्यक्ष मुक्ति दवाडी लगायतले झालाई अग्रिम शुभकामना दिएका थिए ।

