गैरआवासीय नेपाली र मन्त्री पण्डित
सुभाष घिमिरे
गत हप्ता एउटा चर्चित अनलाइन पत्रिकामा “ग्रीनकार्डधारी नेपालीको पत्र पण्डितलाई” शीर्षकमा मैले माननीय सामान्य प्रशासन मन्त्री लालबाबु पण्डितलाई लेखेको पत्र सार्वजनिक भएपछि धेरै प्रतिक्रियाहरू प्राप्त भए । “पण्डितलाई प्रश्न गर्नेलाई मेरो प्रतिप्रश्न” शीर्षकमा सोही पत्रिकामा लेखिएको पत्र पनि पढ्ने अवसर मिल्यो । विषयवस्तुको गम्भीरता र संवेदनशीलताको कारण होला, भावावेगको तीव्रतामा बहेका छन् अधिकांश प्रतिक्रियाहरू ।
सुभाष घिमिरे
१२७३३ किलोमीटर पर आज पनि हामीलाई चासो उतैको छ, सरोकार उतैको । उतैको खबरले स्पन्दित हुन्छौं हामी । नेपाली माटोमा जन्मनु, हुर्कनु, वृद्ध हुनु र मर्नुको एकनासको क्रमलाई निरन्तरता दिएको पुस्तौं पुस्ताको एउटा प्रतिनिधि केही समय पराइभूमिमा गएर बस्दा उसलाई सहजै “भूपू  नेपाली” भन्न सक्ने मन्त्रीज्यूको विवेकप्रति हो मेरो विस्मय ।
मन्त्रीज्यूका चिसा शब्दहरूको निष्ठुरताले भलै आहत होऊन् यी मनहरू तर ती शब्दहरूसँग हाम्रा अमूल्य स्मृति खोस्ने ल्याकत छैन । जीवनको कठोरताबाट धेरै पर आफैले निर्माण गरेको सानो संसारमा स्वच्छन्द, उन्मुक्त आकाशमुनि उफ्रिंदै, रमाउँदै बिताएको बाल्यकालको त्यो स्मृति ।
ढिकीको ढिकीच्याउँ, ठेकी-मदानीको घ्यारघुर, रातमा टाढा कतै एकोहोरो सुसाइरहने नदीको सुसाइको त्यो अमीट छापको सम्झना । ताराहरू ढकमक्क फुलेको आकाश अनि हजूरआमाको काखको सिरानीले प्रदान गरेको संरक्षण र स्नेहको स्मृति ।  झमझम पानी परेको वर्षातको मौसममा आकाशबाट बर्सेको पानीमा भिज्दै लिइएको सप्तरंगी इन्द्रेणीको मज्जाको स्मृति । बालुवा र माटाका घरहरू, कागजको हवाइजहाज, गुच्चा, डण्डी-बियो, खोपी र लुकामारीको मस्त दुनियाँको त्यो स्मृति । हाय ! कसरी मेटाउन सक्नुहुन्छ मन्त्रीज्यूले ती सम्झनाहरू ?
मन्त्रीज्यूको बहुप्रचारित सादा र सरल जीवनशैलीबाट अत्यधिक प्रभावित मैले लेखेको थिएँ कि  त्यो व्यक्तिको नितान्त निजी कुरा हो । खादी लागाएर हिंड्ने महापुरुष महात्मा गान्धीका अनुयायी पण्डित जवाहरलाल नेहरुको उच्चकोटीको पहिरन र उनले सदैव कोटमा सिउरिने रातो गुलाबको फूलले मेरो नजरमा उनको सम्मानमा कुनै कमी ल्याउँदैन ।

“पीआर वा ग्रीनकार्डधारीलाई नारायणीमा बगाइदिए हुन्छ” भन्ने उत्तेजक अभिव्यक्ति दिनु वा “देशद्रोही,” “भूपू नेपाली” भनेर शब्दवाण प्रयोग  गर्नु र मिडियाबाजी गर्नुभन्दा आफ्ना कर्मचारीलाई निश्चित अवधिभित्र कार्यालयमा हाजिर नभए निलम्बन वा निष्कासनसम्मको कारबाही गर्ने नियम बनाएर त्यसलाई कडाइका साथ कार्यान्वयन गर्न सकेको भए मन्त्रीज्यूले यति ठूलो कष्ट उठाउनै पर्दैनथ्यो कि !

पत्रमा “राष्ट्रको तलब-सुविधा लिएर विदेशमा स्थायी बसोबास गरी उतै काम गरेर बस्नुलाई उचित र जायज भन्न र मान्न कसैले पनि सक्दैन, हुँदैन” भन्ने त मैले लेखेकै छु । मेरो असहमति मन्त्रीज्यूको कार्यशैलीप्रति हो । “पीआर वा ग्रीनकार्डधारीलाई नारायणीमा बगाइदिए हुन्छ” भन्ने उत्तेजक अभिव्यक्ति दिनु वा “देशद्रोही,” “भूपू नेपाली” भनेर शब्दवाण प्रयोग  गर्नु र मिडियाबाजी गर्नुभन्दा आफ्ना कर्मचारीलाई निश्चित अवधिभित्र कार्यालयमा हाजिर नभए निलम्बन वा निष्कासनसम्मको कारबाही गर्ने नियम बनाएर त्यसलाई कडाइका साथ कार्यान्वयन गर्न सकेको भए मन्त्रीज्यूले यति ठूलो कष्ट उठाउनै पर्दैनथ्यो कि भन्ने धारणा हो मेरो ।
नीतिनिर्माण गर्ने र कार्यान्वयन गराउने तहको देशको मन्त्रीद्वारा आफ्नो निजी फेसबुकमा आफू मातहतका कर्मचारीको नामै उल्लेख गरेर लगाइएको लाञ्छनाप्रति हो मेरो असहमति । सरकारी ढुकुटीबाट तलव खाएर विदेशमा जीवन बिताउन चाहने र विदेशमा दुखजिलो गरेर जीवन नेपालमा नै बिताउन चाहने नेपालीबीचको भिन्नतालाई पनि मन्त्रीज्यूले बुझिदिनुपर्ने हो भन्ने मात्र मेरो आशय हो । सबैलाई एकै डालोमा हालेर हेर्ने वहाँको दृष्टिकोणप्रति मेरो आपत्ति हो ।
मातृभूमिसँगको भौगोलिक दुरीले अझ बढी प्रगाढ बनाएको राष्ट्रप्रेमी मन र भावना बोकेर विदेशी भूमिमा जीवन घिसारिरहेका लाखौँ आप्रवासी नेपाली र देशमै बसेर ब्रम्हलूट गर्ने कतिपय नेपालीबीचको भिन्नता मन्त्रीज्यूले बुझ्न नसक्नु भएकोप्रति मेरो खेद हो ।
माननीय मन्त्रीज्यूलाई मैले लेखेको उक्त पत्र आफू विदेशमा भएकोमा लेखिएको गौरवगाथा थिएन । त्यो त खाली विदेशमा रहेर पनि देश हाँस्दासँगै हाँस्ने र देश रुँदासँगै रुने भावना भएका हजारौं लाखौँ नेपालीको बह्को प्रतिनिधि आवाज थियो । कुल जनसंख्याको दश प्रतिशतभन्दा बढी जनता मुलुकबाहिर भएको र कुल गार्हस्थ्य उत्पादनको २५ प्रतिशतभन्दा बढी रेमिट्यान्स विदेशबाट आर्जन गरेर मुलुक चलाउनुपर्ने हामीले  अहिलेको भूमण्डलीकृत विश्वमा आफ्नो देशको यथार्थ पनि बुझ्नुपर्छ भन्ने हो मेरो आशय ।
गत वैशाख १२ को महाभूकम्पको बेला सरकार नै अलमल परिरहेको अवस्थामा जीवनकै बाजी लगाएर भूकम्पग्रस्त विकट नेपाली भूमिमा सबैभन्दा पहिला पुगेर एनआरएन अध्यक्ष शेष घलेले संसारभरका नेपालीलाई सहयोगको लागि गर्नु भएको आह्वान र संसारभरका नेपालीबाट प्राप्त सहयोग र ऐक्यवद्धतालाई मन्त्रीज्यूले भुले पनि सचेत नेपालीले भुलेका छैनन्, भुल्ने छैनन् |
नेपाललाई माया गर्ने विदेशमा रहेका नेपालीलाई वचनवाण प्रहार गर्नुभन्दा देशमा संस्थागत रूपमा फस्टाउँदै र मौलाउँदै गएको भ्रष्टाचार नियन्त्रण गर्न प्रभावकारी कानून बनाएर कार्यान्वयन गर्नेतिर मन्त्रीज्यूको ध्यान जानु उचित हुन्थ्यो कि भन्ने मलाई लाग्दछ । विदेशमा बसेर झण्डा बोक्दैमा देश विकास हुन्छ वा चाडबाडमा देश सम्झिएर मात्र राष्ट्रभक्ति हुन्छ भन्ने पनि मेरो मनसाय पटक्कै होइन । मैले त खाली विदेशमा रहेका नेपालीमा घनीभूत राष्ट्रप्रेम र देशप्रतिको भावनात्मक लगाव स्मरण गर्न चाहेको हो ।
बेरोजगारीले आक्रान्त हाम्रो जस्तो मुलुकमा भर्खरै विदेशमा रहेका सबै नेपाली फर्के भने के सबैलाई रोजगारी उपलब्ध गराउन सक्ने सामर्थ्य छ सरकारसँग ? रेमिट्यान्सले भरथेग गरेको हाम्रो अर्थतन्त्रको के हालत होला ? हामीले यथार्थपरक भएर सोच्नुपर्दैन ?  देशको मायाले ओतप्रोत भएर “एक पटकको नेपाली सधैंको नेपाली” भन्ने नारा र भावना बोकेर हिंडेका लाखौँ डायस्पोराको भावनालाई मन्त्रीज्यूको अभिव्यक्तिले चोट पुगेको प्रति हो मेरो सरोकार ।
जीवन जिउने क्रममा केही समयको लागि मान्छेको कर्मक्षेत्र फेरिन सक्छ भन्ने मन्त्रीज्यूले बुझेर पनि बुझ पचाइरहनु भएको छ । आफूले “भूपू नेपाली” भन्न रुचाउने समूहकै एकजना पूर्वमन्त्रीका छोराले अमेरिकाको ग्रीनकार्ड त्यागेर नेपाल फर्केको उदाहरण दिएरै थाक्नु हुन्न मन्त्रीज्यू संचार माध्यमहरूमा । कुनैपनि क्षण एक “भूपू नेपाली” वहाँको आदर्शको नायक हुने हैसियत राख्दोरहेछ भन्ने त्यसैबाट प्रमाणित हुँदैन र ।
एकातिर हाम्रा मन्त्री हुनुहुन्छ जो “भूपू नेपालीहरूबाट देशको भलाइ हुन सक्दैन । त्यस्ता भूपू नेपालीहरूले नेपाललाई माया गरिराख्नुपर्ने जरुरी छैन, ” भन्नुहुन्छ, मानौं कि देशलाई माया गर्न मन्त्रीज्यूको अनुमति आवश्यक छ, अर्कोतिर भारतीय प्रधानमन्त्री नरेन्द्र मोदी छन्, जो आफ्नो देशको कुल जनसंख्याको ६५ प्रतिशत ३५ वर्ष मुनिको युवाशक्ति भएकोमा गर्व गर्दै सन् २०२० सम्ममा आफ्नो युवापिंढीको सीप विकास गरेर संसारलाई नै भारतीय जनशक्ति उपलब्ध गराएर संसारभर आफ्नो स्थान बनाउने उद्घोष गर्दछन् ।
प्रधानमन्त्री निर्वाचित भएपछि मोदी २०१४ मा अमेरिका आएका थिए । म्याडिसन स्क्वाएर गार्डेनमा हजारौं अमेरिकाबासी भारतीयलाई सम्बोधन गर्दै उनले भने- “हजारौं माइल पर छु म तपाईंहरूबाट तर म बुझ्दछु तपाईंहरूको पीडा र दु:ख ।” उनले भने-“अमेरिका त्यस्तो ठाउँ हो जहाँ संसारका सबै देशका मान्छे भेटिन्छन् र भारत त्यस्तो देश हो जसका जनता संसारका हरेक कुनामा पुगेका छन् । कुनै त्यस्तो कुना छैन, जहाँ विश्वको भारतीय नपुगेको होस् |” मर्मस्पर्शी शैलीमा उनले भने- “महात्मा गान्धी पनि तपाईंहरू जस्तै प्रवासी हुनुहुन्थ्यो, जनवरी १९१५ मा मात्र वहाँ भारत फर्कनुभएको हो । हरेक वर्ष मनाइने “प्रवासी भारतीय दिवस” को चर्चा गर्दै उनले महात्मा गान्धी भारत फर्केर आएको एक शताब्दी भएको उपलक्ष्य पारेर २०१५ मा आयोजना हुने “प्रवासी भारतीय दिवस” मा संसारका सबै आप्रवासी भारतीयलाई निमन्त्रणा दिए भारत जानको लागि र सोही सभाबाट सबै पीआर्इओ कार्डवालाहरूलाई आजीवन भिसा दिने घोषणा गरे । “तपाईंहरूको सपनाको भारत बनाएर म तपाईंहरूको स्नेहको ऋण चुक्ता गर्नेछु” भन्ने उनले उद्घोष गरे । आफ्ना देशका नेताहरूबाट त्यो हदसम्मको आशा नभए पनि सदाशयसम्मको आशा गर्नुमा नै  म चुकें कि ?
(घिमिरे नेपाली जनसम्पर्क समिति अमेरिका, मेरिल्याण्ड च्याप्टरका निवर्तमान सभापति हुन् ।)

