दुबईमा नन्दुको श्रमसँगै ‘सुसेेली’
रामप्रसाद ढुंगेल
दुबई । काम र दामको खोेजीमा विगत आठ वर्षदेखि संयुक्त अरब इमिरेट (यूएई) मा आएका धनकुटाका नन्दु राई संगीतको माध्यमबाट नाम पनि कमाइरहेका छन् । बाल्यकालमै रेडियोमा बजेका गीतहरु हुबहु गाउने उनको गायक बन्ने सपना परदेशबाटै साकार हुँदै गएको छ ।
२०५७ सालमा पहिलो पटक रेडियो धनकुटा क्षेत्रीय प्रसारण केन्द्रको संगम कार्यक्रममा आफ्नै शब्द संकलनमा भेडेटारको डाँडै डाँडा घाँस काटेको …बोलको गीत गाएर गायनयात्रा थालेका राई दुबईबाट दोस्रो एल्बमको तयारीमा जुटेका छन् ।
यसअघि राईले सन् २००६ मा आफ्नै शब्द संकलनमा पहिलो पूर्बेली लोक दोहोरी एल्बमलाइदेऊ माया जिन्दगानीमा सार्वजनिक गरेका थिए । उक्त एल्बममा ३ वटा गीत र एउटा आलेख गरी ४ वटा रचना समेटिएका थिए । सिमसिम पानीमा बोलको गीत गायिका आभा मुकारुङसँग र भेडेटारको डाँडैडाँडा घाँस काटेको र माइली हावा सरर …..गायिका कला राईसँग गाएका थिए ।
पढ्नमा भन्दा गीत गाउन सुन्न र चित्र बनाउनमा रुचि राख्ने राई गाउँमा आएका गाइने दाइहरुका गीत साथीभाइलाई सुनाएर मख्ख पार्दर्थें । गायनमा भएको प्रतिभालाई चिनेर धेरैले उनलाई काठमाडौँ जान सल्लाह दिए । उनी २०६० सालमा रेडियो नेपालको चौतारी कार्यक्रममा गीत गाउन सफल भएको सम्झन्छन् । रेडियो नेपालको आधुनिक स्वर परीक्षामा आफ्नै शब्द र संगीतमाघरिघरि पोखिन्छ आँसुसरी जीवन….बोलको गीत गाएर सहभागिता जनाएका थिए ।
रेडियो नेपालको क्षेत्रीय प्रसारण केन्द्र धनकुटामा बज्ने सांगीतिक कार्यक्रमहरुले उनको संगीत मोहलाई बढाउने काम गरे । गायक बन्ने सपना देखेका भेडेटार धनकुटाका नन्दु राईले काठमाडौंमा पनि घेरै संघर्ष गरे । दुबई आउनुअघि राईले अनुयोग म्युजिक स्कुल, भक्तपुरमा गुरु कैलाश भुसालसँग शास्त्रीय संगीतको ज्ञान लिएका थिए ।
रेडियो नेपालकै चौतारी कार्यक्रममा राष्ट्रिय सभागृहमा लोकगायक नन्दकृष्ण जोशीका साथमा गाएको पल पनि उनी सांगीतिक अभियानको प्रेरणाको स्रोत मान्छन् । नेपाल टेलिभिजनबाट प्रसारण भएको ब्राइटर तिम्रो सुर मेरो गीत, प्रतिभाको खोजीमा पनि उनी सहभागी भएर आफ्नो गायन कला प्रस्तुत गरेका थिए ।
पहिलो नेपाली तारामा ९ हजार सहभागीमध्ये ३ सय ४० सम्म पुग्न सफल भएका राई त्योभन्दा अघि जाने बाटो बन्द भए पनि निरन्तरको मिहिनेत र संगीत साधनाका कारण परदेशबाटै दोस्रो एल्बमसुसेली सार्वजनिकगर्ने तयारी गरिरहेका छन् । सुसेलीमा ५ वटा गीत र एउटा म्युजिक ट्रयाकसहित डायस्पोराको नेपाली संगीतमा समर्पण गर्न लागेको बताउँछन् ।
उक्त एलबममा उनका परदेशमा आइयो….., सुरती साकेला……, पिउन बाँकी छ…..,ओठैमा लाऊ लाली….जस्ता विभिन्न विधाका गीतका साथ एक गीतको म्युजिक ट्रयाक रहनेछन् भने सुसेली लाउने…..बोलको गीतको म्युजिक अडियो संघ नेपालबाट सार्वजकिन भइसकेको छ भने परदेशमा आइयो…. र पिउन बाँकी छ….म्युजिक भिडियो विकल्प क्रिएसनका मुनाल शिशिर कोइरालाको निर्देशनमा यूएईमै सुटिङ गर्ने गायक राईले बताएका छन् ।
हालसम्म लोक, लोकपप, आधुनिकविधाका ३ सयभन्दा बढी गीतको रचना गरिसकेका राई विभिन्न नेता तथा कलाकारको क्यारिकेचर गरेर दुबईको मञ्चहरुमा जमिरहेका छन् ।
लोक आधुनिक, पप, लोक पप संगीत मोहले साधनाका साथमा विकल्पहरु खोज्न सिपालु राईलाई नेपाली सांगीतिक आकाशमा आफ्नो नाम दर्ज गर्ने हुटहुटीले दुबईको बसाइमा कहिले छाडेन । पढाइ, करियर र जिम्मेवारीको बोझले राईलाई नेपालमै बस्न नदिए पनि रोजगारीको क्रममा यूएई आएका उनी परदेश पैसा कमाउने मात्र नभइ नाम पनि कमाउने उत्तम थलो भएको बताउँछन् ।
दुबईमा कामका साथसाथै सामाजिक क्रियाकलाममा रहे पनि उनको संगीतक्रेज घटेन बरु झन्झन् बढ्दै गयो । सन् २००८ माबिमा कुमारी दुरा र हिमाल सागरसँग पहिलोपटक एउटै मञ्चमा गीत गाएर आफ्नो संगीत मोहलाई मलजल गरिरहे ।
सुशील क्षेत्री, सौजन्य सुब्बा, पुरुषोत्तम न्यौपाने, तक्मे बुढा, कुशलथु लुङ्ग, पार्वती राई, समला राई, राजु लामा, जीरे खुर्सानी टिम, प्रकाश पौडेल, महेश बुढाथोकीलगायत कलाकारहरुसँग ३ दर्जनभन्दा बढी कार्यक्रममा गीत गाएर अनि यूएईमा आयोजना हुने सांगीतिक मञ्चहरुमा छाएर आफ्नो गीत संगीतको मोहलाई निरन्तरता दिइरहेका छन् ।
राईले यूएईबाटै नेपाल जन कल्याण राहत प्रतिष्ठान, नेपाली समाचार केन्द्र, किराँत यायोखा, किराँत याक्थुम, थुम्चुम्लुङ कियाचु, पथरी युवा समाज आदिबाट सम्मानित पनि भइसकेका छन् ।

