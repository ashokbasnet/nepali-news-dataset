स्पेनमा नेपाली भाषा पाठशाला ब्यवस्थित गर्न जोड
बसन्त रानाभाट
बार्सिलोना । स्पेनमा नेपाली भाषा पाठशाला ब्यबस्थित गर्न जोड स्पेनमा रहेका नेपाली समुदायले जोड दिएका छन्र । बालबालिकाको भविष्यकाबारे भएको छलफलमा नेपाली भाषा पाठशाला ब्यबस्थित गर्न जोड दिइएको हो ।
कास्की सेवा समाजले “स्पेनका बालबालिकाको भविष्य र चुनौती यसमा सरोकारवाला संघ-संस्थाहरुले निभाउन सक्ने भूमिका र अभिभावकको दायित्व” विषयमा गरेको अन्तरक्रिया कार्यक्रममा सहभागीहरूले नेपाली भाषा संरक्षणको अवश्यकता अल्याए ।
अन्तरक्रिया कार्यक्रममा समाजका सदस्य एबम कार्यक्रम संयोजक पुष्प केसीले स्पेनमा रहेका नेपाली बालबालिकाहरु वर्तमान अवस्थालाई उल्लेख गर्दै कार्यपत्र प्रस्तुत गरेका थिए। केसीले कार्यपत्रमा स्पेनमा जन्मेका हुर्केका बालबालिकाहरुलाई नेपाली भाषा र संस्कृति सिकाउँन जोड दिनुपर्ने, फेरि नेपालमा जन्मेका हुर्केका बालबालिकाहरुलाई त्योबारे ज्ञान भए पनि स्पेनको भाषा रहनसहन र वातावरणमा घुल्न अप्ठ्यारो हुने उल्लेख गरेका थिए।
कार्यपत्र प्रस्तुत भएपछि बोल्ने बक्ताहरुले नेपाली बालबालिकाहरुको लागि नेपाली पाठशालालाई ब्यबस्थित गर्नुपर्नेमा जोड दिए। स्पेनमा रहेका संघ संस्थाहरुले यसलाई ब्यवस्थित गर्न सके सबै नेपाली बालबालिकाहरु नेपाली भाषा सिक्नबाट बन्चित नहुने पनि बताए। कार्यक्रममा बालबालिकाको भविष्यमा चासो राख्दै पाठशाला ब्यवस्थित गर्न सरोकारवलाहरुको ध्यान आकर्षण गराईएको थियो।
गैरआवासीय नेपाली संघ अन्तराष्ट्रिय समन्वय परिषद सदस्य दीपक खरेलको प्रमुख आतिथ्यतामा आईतबार बार्सिलोनामा सम्पन्न कार्यक्रममा अभिभावकहरु आ-आफ्ना बालबालिकाहरु सहित उपस्थित भएका थिए। अन्तरक्रिया कार्यक्रममा अर्जुन आचार्य,अमर बहादुर गुरुङ,सरला सापकोटा र लोकेन्द्र भुसालले  टिप्पणी कर्ताको रुपमा आ- आफ्नो विचार प्रस्तुत गरे।
यस्तै बालबालिकाहरुले आफूले भोग्दै आएका  समस्याहरु संघसस्थाका प्रतिनिधि र अभिभावक माझ सुनाए । बिनय तिमिल्सिना र अमृत भण्डारीले बिचार प्रस्तुत गरे भने सुजल भण्डारी र नुरिया अवालेले कबिता बाचन गरेका थिए।
समाजका अध्यक्ष दिलनाथ भण्डारीको अध्यक्षतामा सम्पन्न कार्यक्रममा गैरआवासीय नेपाली संघ राष्ट्रिय समन्वय परिषदका निबर्तमान अध्यक्ष एवम् प्रस्तावित आईसीसी सदस्य एकराज गिरी, संघका अध्यक्ष मुक्तबहादुर गुरुङ, नेपाली जनसम्पर्क समिति स्पेनका अध्यक्ष शालिकराम डुम्रे, प्रबासी नेपाली मंच स्पेनका अध्यक्ष दिनेश गुरुङ, जनप्रगतिशील मंच स्पेनका अध्यक्ष गंगाप्रसाद भुसाल लगायत स्पेनस्थित संघ संस्थाका प्रतिनिधिहरुले बोलेका थिए।
समाजका उपाध्यक्ष राजेन्द्र कंडेलले स्वागत मन्तब्य राखे भने कार्यक्रमको संचालन सचिब बिशाल ढुंगानाले गरेका थिए। कार्यक्रममा समाजको अफिसियल साईटको उदघाटन  गरिएको थियो।
बिशेषत नेपालबाट परिवारसँगै भर्खर स्पेन छिरेका बालबालिकाहरुले स्पेनिस भाषा लेख्न र बोल्न नजान्ने हुँदा समस्या भोगेका छन् भने फेरि यतै जन्मेर हुर्केका बालबालिकाहरुले नेपाली भाषा लेख्न र पढ्न ठूलो चुनौती भोग्दै आएका छन्।

