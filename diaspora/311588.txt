कतारमा २१ नेपालीलाई आममाफी, करोड बढी जरिवाना मिनाहा
दोहा । कतार सरकारले बिभिन्न मुद्दामा जेल परेका २१ नेपालीलाई आममाफी दिएको छ । जेल सजायँ तथा लार्खौ जरिवाना मिनाहा गरिएको छ ।
विभिन्न अभियोगमा कतारमा पक्राउ परेका उनीहरुलाई मुस्लिम समुदायको महान पर्व इदको अवसरमा आममाफी दिइएको हो ।
अब उनीहरुलाई प्रक्रिया पुर्याएर नेपाल फिर्ता पठाइने कतारस्थित नेपाली दूतावासले जनाएको छ ।
ठगी तथा मादक पदार्थ सेवन लगायतका विभिन्न अभियोगमा पक्राउ परेका नेपालीहरुलाई कतार सरकारले आममाफीको घोषणा गरेको दूताबासले जनाएको छ ।
उनीहरुलाई प्रक्रिया पुर्याएर डिपोर्ट गरिने दूतावासका प्रवक्ता नितेस सापकोटाले बताए ।
आधा करोड बढी जरिवाना मिनाहा
कतार सरकारले लागू औषध कारोबार गरेको अभियोगमा सजायँ तोकिएका दुई नेपालीको मात्रै आधा करोड जरिवाना मिनाहा भएको छ । २०१३ जुलाई १३ मा पक्राउ परेका गणेशबहादुर र अच्युत दरासाईलाई तीन वर्ष जेल सजायँ तथा २/२ लाख रियाल जरिवाना तोकिएको थियो ।
दूतावासका अनुसार दलबहादुर विश्वकर्मा, तपेश्वर बरही, प्रेमसुन्दास दर्जी, युवराज खाँड, सन्तकुमार राई, दिनेश कार्की, राजकुमार राई, मोहन लिम्बु, कमलकुमार केसी, समिम अन्सारी, रफिल मोहम्मद, मोहन बानियाँ, आदर्श केन्ती, डिल्लीराम भण्डारी, आदिराज विक, सुमन पुन, सुरेन्द्र घिमिरे, रामप्रसाद चौधरी लगायतलाई आममाफी दिइएको छ ।

