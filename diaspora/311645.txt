पुनःनिर्माण’ का लागि विद्यार्थी जगाउँदै जापानी
नुवाकोट । भूकम्पका कारण मनोसामाजिक असरमा परेका विद्यार्थीलाई जापानी संस्था र नागरिकले ‘पुनःनिर्माण खेल’ गराएर उत्साह थपेका छन् । स्पेक, जापान संस्थाले छ वर्षदेखि नेपालका बेसहारा र टुहुरा बालबालिकाका लागि आयोजना गर्दै आएको खेलकुद महोत्सव यस पटक भूकम्प प्रभावित सामुदायिक विद्यालयका बालबालिकाका लागि ‘पुनःनिर्माण खेल’ मा परिणत गरिएको हो ।
सो विद्यालयमा अध्ययनरत करिब सात सय विद्यार्थी र छिमेकी विद्यार्थीलाई बुधबार विभिन्न जापानी खेल, नृत्यका साथै भलिबल प्रतियोगिता आयोजनामा सहभागी गराइएकोे थियो ।
अमरज्योति उमावि खरानीटार, सुन्दरा उमावि सातबिसे र कल्याण मावि बालकुमारीका विद्यार्थीबीच प्रतिस्पर्धासमेत भएको थियो । स्पेक, जापानका स्वयंसेवकले नेपाली नृत्य प्रदर्शन गरेर मनोरञ्जन दिएका थिए भने शिक्षकलाई परामर्श पनि दिइएको थियो ।
भूकम्पबाट सो विद्यालयका छ भवन र १८ कक्षाकोठा गरी करिब रु १५ लाख बराबरको भौतिक क्षति भएको थियो । हाल अमरज्योति सामुदायिक क्याम्पसको नयाँ भवनमा विद्यालयका विद्यार्थी पढिरहेका छन् । जापानीको सहयोगमा स्थापित एसिया फ्रेण्डसिप नेटवर्क (एएफएन) ले १२ कोठाको पक्की भवन बनाइदिने विषयमा अध्ययनसमेत गरिरहेको छ ।
स्पेक जापानका अध्यक्ष हिबिकी निनोमियाले नेपालीलाई परेको विपत्मा आफूहरु सक्दो सहयोग गर्नतयार रहेको बताउँदै आगामी दिनमा पनि खेल महोत्सव र सहयोगका कार्यक्रम जारी रहने बताए । ‘सरकारले समेत पुनःनिर्माणका लागि बजेट विनियोजन गरिनसकेको अवस्थामा जापानी सहयोग हुने कुरालेहामी उत्साहित छौँ ।’ विद्यालय व्यवस्थापन समितिका अध्यक्ष गङ्गाराम श्रेष्ठ भन्छन्- ँकार्यक्रमहरुगरेर बालबालिकालाई भाषण होइन मनोरञ्जन दिनुपर्ने रहेछ भन्ने पनि बोध भयो ।ू
विद्यालयका प्राचार्य सुरेन्द्र अधिकारीले भूकम्प प्रभावित विद्यालयमा जापानबाट भएको सहयोगले स्वदेशीलाई पनि शिक्षालयमा सहयोगमा भावना थपिएको जनाए ।
स्पेकसँगै ओसाकाको ओटेमन गाइकुन विश्वविद्यालय र नेपालको इन्सेन्टिभ ग्रुप अफ कम्पनीले पनिखेलमा साथ दिएका थिए । कार्यक्रममा नुवाकोटका जिल्ला शिक्षा अधिकारी चन्ऽबहादुर खड्काले सरकारले विद्यालयमा पर्याप्त बजेट विनियोजन गर्न नसकिरहेकाबेला अन्तर्राष्ट्रिय दातृ निकायले गर्ने सहयोग र खेलजस्ता कार्यक्रमबाट नेपालका विद्यालय लाभान्वित हुने बताए ।
स्थानीय समाजसेवी तथा नेकपा(एमाले) का यृुवा नेता पूर्णलाल श्रेष्ठको पहलमा सो जापानी टोली विद्यालयमा पुगेको थियो । नर्सरीदेखि कक्षा सञ्चालन गरिएको अमरज्योति उमाविमा अङ्ग्रेजी माध्यमबाट पढाइ भइरहेकाले विद्यार्थीको आकर्षण पनि देखिएको छ । स्पेक संस्थाले खानीगाउँको राईगाउँस्थित भूकम्प प्रभावित ५० घरपरिवारलाई जापानी झुल पनि वितरण गरेको थियो । (रासस)

