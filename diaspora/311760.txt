प्रदेशको सीमांकनबारे कतारमा समेत फरक मत
घनश्याम पराजुली (कृष्ण)
दोहा । ६ प्रदेशको सीमांकन सार्बजनिक भएपछि नेपालमा मात्रै होइन विदेशमा बस्ने नेपालीहरुले पनि फरक मत सार्बजनिक गरेका छन् ।
प्रदेश १ मा ५ वटा जिल्ला, २ मा ८ वटा जिल्ला, ३ मा १३ वटा जिल्ला, ४ मा ११ वटा जिल्ला, ५ मा १४ वटा जिल्ला र प्रदेश ६ मा १७ वटा जिल्ला रहने गरी सहमति गरिएपछि ३० लाख भन्दा बढी प्रवासी नेपाली युवाहरुले पनि चासो राखिरहेका छन् । सामाजिक सन्जाल मार्फत कसैले विरोध त कसैले स्वागत गरिरहेका छन् ।
यसै सन्दर्भमा कतारमा रहेका नेपालीहरुलाई ६ प्रदेशको सीमांकनबारे कतारमा रहेका प्रवासी संगठनका जिम्मेवार व्यक्तिहरुसँग प्रतिक्रिया लिइएको छ ।
बिमल सुवेदी
सभापति, नेपाली जनसम्पर्क समिति, कतार
नेपाली जनताको लामो प्रयास र अधिकांश जनताको सुझावको आधारमा संविधानसभाबाट संविधान जारी गर्ने प्रयास स्वरुप केन्दि्रकृत शासन व्यवस्थाबाट विकेन्दि्रकृत शासन व्यवस्था संघियतामा जानको लागि नेपाललाई ६ प्रदेशमा विभाजन गरिनुलाई धेरै हदसम्म स्वागत योग्य मान्न सकिन्छ । भनिन्छ मकै पिस्दा घुन पनि पिसिन्छ तथापी घुन पिस्ने चाहाना नहुदानहुदै पनि नेपालमा त्यस्तै भएको छ । समाजमा हरेक नयाँ कुराले नयाँ तरङ्ग नफैल्याउने हो भने सही मार्ग पहिल्याउन सकिदैन । वर्तमान संविधानमा प्रदेश विभाजनको आधार विभिन्न तरिकाले गर्न सक्ने हुदाहुदै पनि विशेषतः पहिचान र सामर्थ्यताका दुई आधारले निकै कसिलो आवाज र प्राथमिकता पाएको सत्य हो । पहिचानभित्र भावनात्मक सम्बन्ध र सामर्थ्यता भनेको यथार्थता हो । तसर्थ प्रदेश निर्माण यथार्थताको आधारमा हुनुपर्दछ । प्रदेश निर्माण जस्तो गम्भीर विषयमा भावनामा बग्न हुदैन भन्ने कुरा पूर्णमतका साथ जाहेर गर्न चाहान्छौं ।
प्रदेशको विभाजन पूर्ण बैज्ञानिक रुपमा हुनुपर्दथ्यो तर अहिलेको विभाजनमा नेताहरुको भावनात्मक सम्बन्ध र आफ्नो राजनीतिक भविश्यसँग पनि गास्सिएर आएको छनक आएको छ । त्यसैले यो महान कार्य गर्दा केही विवाद देखिनु, विभिन्न कोणबाट कुरा उठ्नु स्वभाविक हो । अझै पनि विग्रीसकेको छैन । उठेका विवादहरुलाई जनताको भावना, राष्ट्रको आवश्यकता र हितलाई ध्यानमा राखी उचित समाधान पहिल्याउन पर्ने अति आवश्यक छ ।
हाम्रो नेपाली समाज भौगोलिक वनावटलाई वैज्ञानिक तरिकाले विभाजन गरी नेपाल र नेपालीको हितमा हुने गरी हिमाल, पहाड र तराईबीच नङ-मासुको जस्तो सम्बन्धलाई अझ प्रगाढ हुने गरी संघियताको विभाजन गरेको भए राम्रो हुने थियो ।
हिमाल रुँदा तराईमा आँशु बग्छ, पहाड भत्कदा तराई रुन्छ अनि तराई डुब्दा हिमाल र पहाडलाई दुख्दछ । सबैतिरबाट सहयोगका हातहरु फैलिने गर्दछ यो हाम्रो यथार्थता हो । यो यथार्थलाई कहीँकतै क्षेत्रियता र पहिचानको नाममा भाँड्ने काम भएको छ । यो प्रदेश विभाजन पूर्ण बैज्ञानिक होईन । भोली तराई डुब्दा तराई प्रदेशको मान्छेले कहाँ आश्रय दिने हो ? यो प्रदेश विभाजनले कतै मनभेद भएको त छैन ? देशको यो यथार्थलाई बुझ्न अनुरोध गर्दछौं ।
हाम्रो प्राकृतिक बनावट हिमाल, पहाड र तराई एक आपसमा मिलाएर अगाडि बढेमा चीर स्थायी र दीर्घकालीन हुन्छ । संघीयता भनेको सीमा बिभाजन मात्रै पक्का होइन । संघीयताको विभाजन समग्र राष्ट्रियतालाई बलियो बनाउने र सम्पुर्ण जनताले अवसर र सुविधा पाउने किसिमको साथै प्राकृतिक श्रोत र साधनको समान उपयोग हुने किसिमको हुनुपर्छ ।
अहिलेको ६ प्रदेश विभाजनमा भावनाले पनि काम गरेको छ जसको उदाहरण बाग्लुङ र रुकुम जिल्लाको विभाजन अवैज्ञानिक देखिएको छ । सुदूरपश्चिमको छैटौं प्रदेशमा मिल्दै नमिल्ने कर्णाली अञ्चल जोडिनु कति उपयोगी होला त ? सोचनीय विषय बनेको छ । तसर्थ संघीय राज्यको सीमांकनले आर्थिक असन्तुलन मेटाउने, राज्य-राज्यबीच रहनु पर्ने सम्बन्धका आधारहरु पहिल्याउन सक्ने स्पष्ट आधार दिन सकेको छैन । न पहिचान न सामर्थ्यलाई नै आधार बनाउन सकेको छ । तसर्थ यि कुराहरुलाई समेटेर प्रदेशको सीमा कोरिनु पर्दछ भन्ने मान्यता हो ।
रामहरी गैह्रे
अध्यक्ष, प्रवासी नेपाली मञ्च, कतार
चार दलको अगुवाइमा बर्षौंदेखि संघीयताको विषयलाई लिएर मुलुकले कुनै निकास पाउन नसकिरहेको अवस्थालाई प्रमुख चार दलबीच भएको १६ बुँदे सम्झौता पश्चात संविधान निर्माणको बाटो खुलेको छ । नेपालमा देखापरेका जटिल विषय पनि त्यही थियो, प्रदेशको सीमांकन र नामांकन । अन्नतः प्रमुख चार दलको निर्णय पश्चात सीमांकनको खाका तयार भएको छ । जनताको भावनालाई अधिकतम प्रतिविम्वित गर्दै ६ प्रदेश सहितको संघीय ढाँचाको रेखाङ्कन भएको छ ।
संघीयता कुनै जड र स्थीर विषयबस्तु होइन, यो समयक्रममा विकसित र परिवर्तित हुदै जाने एउटा गतिशिल विषय हो । विगतको संविधानसभाले तयार गरेको नितिगत आधारलाई ध्यानमा राखेर प्रदेशको सीमांकनलाई अधिकतम व्यवहारिक बनाउने कोशिस गरिएको छ र प्रत्येक प्रदेशले समुदायगत विशिष्टतालाई समेट्दै प्राकृतिक साधन-स्रोतहरुको पहुँच, भौतिक पूर्वाधार, आत्मनिर्भर र प्रतिस्पर्धात्मक विकासका लागि न्यूनतम आधार प्राप्त गर्न सकुने भन्ने कुरामा ध्यान पुर्‍याउने प्रयास गरिनु पर्दछ ।
सीमाका प्रश्नमा केही समस्या भए संविधानलाई अन्तिम रुप दिने बेलासम्ममा ति कुराहरुलाई सम्बोधन गर्न सकिन्छ र भविश्यमा पनि संघिय आयोगका सिफारिसमा फेरबदल गर्न सकिन्छ । त्यसैले यस विषयमा अनावश्यक रुपमा संवेदनशील र उत्तेजित हुनु आज त्यति सान्दर्भिक देखिँदैन । हिजो विकास क्षेत्र, अञ्चल र जिल्लास्तरजस्ता प्रशासनिक निकायमा गरिएको विभाजनले जनताको स्वःशासनको चाहनालाई प्रतिनिधित्व गर्न सकेन भनेर नै राज्यको लोकतान्त्रिक संरचना गर्ने निर्णय गरिएको हो । त्यसैले पुनर्संरचना गर्दा कतिपय सन्दर्भमा हिजोका संरचनाभन्दा माथी उठ्न तयार हुनुपर्छ भन्ने कुरालाई ध्यानमा राख्न जरुरी छ ।
लामो समयदेखि अवरुद्ध संविधान निर्माण प्रक्रिया निष्कर्षमा पुग्न लागेको र यसले लोकतान्त्रिक गणतन्त्र लगायत परिवर्तनका एजेण्डालाई संस्थागत गर्ने देखिएपछि यतिबेला कतिपय जनविरोधी र राष्ट्रविरोधी तत्वहरु सल्बलाउन थालेका छन् । मुलुकमा अन्त्यहीन अस्थिरता र अराजकता फैलाएर नेपाललाई कहिल्यै पनि सबल, संमृद्ध र समुन्नत हुन नदिने तत्वहरु यतिबेला मुख्यतया जनताको धार्मिक संवेदनशिलता र प्रदेशको सीमांकन सम्बन्धि विषयहरुमा खेलवाड गर्न लागिरहेका छन् । हामी नेपालको गौरवपूर्ण इतिहास, साँस्कृतिक समृद्धी र मौलिक मूल्य-मान्यताप्रति सचेत हुनु आज अपरिहार्य छ । प्रदेशको सीमांकनमा नमिलेका विषयको सम्बोधन गरिने सार्वजनिक प्रतिबद्धता प्रमुख दलहरुबाट व्यक्त हुँदाहुदै पनि जनतालाई उत्तेजित बनाउने र संविधान बन्न नदिने अस्त्रका रुपमा यसलाई प्रयोग गर्ने दुश्प्रयासलाई परास्त गर्न र नेपाली जनतालाई छिटो भन्दा छिटो संघिय गणतन्त्र नेपालको संविधान जारी गरी मुलुकलाई अग्रगमनको दिशामा लैजानु सम्पूर्ण नेपाली जनताको कार्यभार हो भन्ने कुरामा पनि हामी स्वदेश तथा प्रवासमा रहने नेपाली नागरिकले बुझ्नु आजको आवश्यकता छ ।
सनीकुमार वली 
संरक्षक, नेपाली जनप्रगतीशील मञ्च, कतार
संविधान निर्माणको महत्वपुर्ण विषय संघियता सम्बन्धी गरिएको निर्णयले यतीबेला केही सकरात्मक बहस र आन्दोलन भैरहेका छन ।
सर्वप्रथमतः हामी युगौ देखिको केन्द्रिय राज्य व्यवस्थाबाट संघिय राज्यव्यवस्थामा प्रस्थान र्ग अन्तिम बिन्दुमा छौ । यो आफैमा महत्वपुर्ण र एैतिहासिक निर्णय हो ।
सबै वर्ग , जात , क्षेत्र र लिङ्गका जनसमुदायले राज्यसत्तामा आफ्नो पहुँच पुर्याउनु , आफु आफ्नो देशको नागरिक भएको अनुभुती गर्न पाउनु , अार्थिक , सामाजिक , राजनैतिक क्षेत्रमा आफ्नो उपस्थिती जनाउनु नै संघियताको महत्वपुर्ण पक्ष हो ।
जहाँसम्म यतिबेला चारदलले गरेको निर्णयको कुरा छ यो आफैमा पुर्ण छैन । सबै दलका भावनालाई संबोधन गर्न खोज्दा केही महत्वपुर्ण पक्षहरु छुटेकाछन् । सबैमा सर्वविधितै छ हाम्रो पार्टी एकृकित माओबादीले १४ प्रदेशको अवधारणा पहिलो संविधान सभामा पेश गरेको थियो । यतिबेला काँग्रेस र एमाले दुई ठुला पार्टीका कारण ६ प्रदेशमा झर्न पर्ने बाध्यता आईलाग्यो ।
यसले केही अष्पष्टता , अन्योल र जनतामा भावनामा चोट पुर्याएको छ । तथापी जुन हिसावले सडकमा सामन्ती केन्द्रित राज्यवयवस्थाका खलनायकहरु पुरानै एजेण्डा लिएर आएका छन ति विषय सही छैनन् । त्यसको भण्डाफोर गर्दै जनताद्धारा उठाईएका केही महत्वपुर्ण विषयलाई संविधान घोषणा हुनुपुर्व वा पछी संविधान संसोधन गरेर संम्बोधन गर्नुपर्छ । एकातिर संघियताको कुरा अर्कोतिर अखण्डको कुरा गर्ने शैली आफैमा अन्तर विरोधी कुरा हो ।
संघियता भनेकै भुगोल र साधनश्रोतको सही विभाजन र सबै भाषा , सँस्कृतीको रक्षा , उत्पिडित , जाती , क्षेत्र , लिङ्ग र वर्गका जनसमुदायलाई राज्यस्तरमा स्थानिय स्तरदेखी केन्द्रिय स्तरसम्म पहुँचमा पुर्याउनु नै संघियता हो ।
हुसेन खान
अध्यक्ष, तराई मधेस लोकतान्त्रिक मञ्च, कतार
चार दलले मध्यरातमा गरेको ६ प्रदेशको सीमांकनको सहमतिलाई हामीले स्वीकार गर्न सक्दैनौं । जबसम्म मधेसी, जनजाती, दलित, मुस्लिम, महिलाको अधिकार सुरक्षित हुदैन तबसम्म हामीले रातारात भएको सहमति अनुरुपको संविधानलाई मान्यता दिनु हुँदैन । संविधानको कुरालाई चाडै सकेर सरकारको नेतृत्व लिन आतुर दलहरुले आफ्नो नेतृत्व सुनिश्चित गर्न जनताका अधिकारलाई लत्ताएका छन् ।
मधेस आन्दोलन र दोस्रो जनआन्दोलनमा जनताको संविधानका लागि ५५ जना शहिद बनेका छन् । आफ्नो ज्यान आहुती दिनेहरुलाई खै संबोधन गरिएको ? हामी मधेसीलाई एक मधेस एक प्रदेश चाहिन्छ । साथै जनजातीको अधिकार र उसको पनि प्रदेश बन्नुपर्छ । दलित, मुस्लिमहरुको हक अधिकार संविधानमा सुनिश्चित हुनुपर्छ ।
नेपाल धर्मनिरपेक्ष र पहिचान सहितको संघियता हुनुपर्छ । ४ दल भनेको ४ दल हैन २ दल हो २ व्यक्ति हो । विजयकुमार गच्छदार र प्रचण्ड व्यक्ति हो यसलाई दलको मान्यता दिन सकिँदैन यिनीहरु व्यक्ति हुन् । जबसम्म सबैको अधिकार संविधानमा सुरक्षित हुँदैन, मधेसीको एक प्रदेश एक मधेस हुदैन तबसम्म नेपालमा आन्दोलन हुनेछ । त्यस्तो दिन नआओस् । मधेसीले छुट्टै संविधान लेख्नुपर्ने अवस्था आउन सक्छ । प्रदेशको सीमांकन र पहिचानलाई पुनः एकपटक पुनरावलोकन होस् । हामीले बुझेका छौं कस्तो प्रदेश बन्नुपर्छ भन्ने कुरा । नेपालको विकासका लागि हाम्रो माग जायज छ यसलाई हामी कटिबद्ध भएर माग पूरा नहुन्जेल देश प्रदेशबाट उठाइरहनेछौं ।
लुमाकान्त पुन
अध्यक्ष, कतार नेपाली एकता समाज
नेपालको सन्दर्भमा कुनै प्रकारको संघीय प्रणालीको आवश्यकता छैन । यसले राष्ट्र विखण्डको दिशामा लैजान्छ । यसको ज्वलन्त उदाहरण ६ प्रदेशको सीमांकनपछि देशैभरी आगो बलेको छ । केही नेपाली जनताले ज्यान पनि गुमाइसकेका छन् । सिद्धान्तः ६ प्रदेश संख्याका हिसावले सही नै छ तर जहाँसम्म सीमांकनको प्रश्न छ यो प्रमुख ४ दलका ४ जना नेताले एउटा कोठामा बसेर आफूखुसी नक्सा कोरेर ल्याइएको हुनाले सबै जनताले सहमति जनाउने खालको बैज्ञानिक र व्यवहारिक भएन । १६ बुँदे सहमतीमा प्रदेशहरुको नामांकन र सीमांकन विज्ञहरुको अयोग बनाएपछि गर्ने भन्ने सहमति हुदाहुदै पहिलो समायमा केही दलका नेताहरु एक-एक गरी भारत भ्रमणमा गएर आईसकेपछि विस्तारवादीहरुको योजना अनुसार प्रयाप्त छलफल र सुझबुझ नगरी हतारमा सीमांकन गरियो ।
अव बिस्तारै नागरिकता र धर्मनिरपेक्षताको बारेमा पनि संविधानका मस्यौदाहरु संसोधित हुदैछन् । हामीले शुरुदेखि भन्दै आएका छौं, राज्यको पुर्नसंरचना गर्नुपर्छ । तर संघीय संरचना अन्तर्गत नभै प्रजातान्त्रिक पूर्ण विकेन्दि्रयतामा आधारित स्थानीय स्वायत्त शासन सहितको ७ प्रदेशको प्रशासनिक इकाइहरु कुनैपनि जिल्ला र अन्चलहरुलाई नटुक्राइ बनाउनुपर्छ । तथापी यी बाधा व्यवधानहरुलाई सकेसम्म मिलाएर छिटोभन्दा छिटो लोकतान्त्रिक संविधान बन्नु पर्दछ भन्नेमा हामी पूर्ण सहमत छौं ।
नरेन्द्र एभेङ लिम्बु
अध्यक्ष, संघिय लिम्बुवान समाज कतार
काँग्रेस, एमाले, एमाओवादी र फोरम लोकतान्त्रिकले सीमांकन सहितको ६ प्रदेशको सहमती गरेको छन् । यो संघिय लिम्बुवान पार्टी नेपाललाई स्वीकार्य छैन । आदिवासी कसैलाई पनि स्वीकार्य छैन । यो ६ प्रदेशको सहमति भनेको ४ दलको सत्तास्वार्थ र आफ्नो राजनीतिक फाइदाका लागि मात्रै गरेका हुन । यसबाट अहिलेको गणतन्त्रसम्म आइपुग्दा पनि आदिवासी, जनजाती, मधेसी, मुस्लिम, महिला, दलित, उत्पीडित सबैको हक अधिकारबाट बन्चित नै रहनु पर्ने अवस्था भएको छ ।
अरुण सप्तकोशी पूर्वको नौं जिल्लालाई स्वायत्त अधिकार सहितको लिम्बुवान प्रदेश घोषणा गरिनुपर्छ यो हाम्रो बटमलाईन हो । लिम्बुवान पुर्खाहरुले सिर्जना गरेको हो । राणा शासनभन्दा अगाडिदेखिको इतिहास बोकेको लिम्बुवानलाई बाईपास गरेर जसरी बेनामे ६ प्रदेश बनाइएको छ यसमा हाम्रो घोर आपत्ती छ । यो ६ प्रदेशले आदिवासी जनजातीहरुलाई एउटा कुनामा थन्काएर वा एकलजाती, वर्ग र धर्मले अहिलेजस्तै काठमाडौंबाट मात्र एकात्मकवादी र एकाधिकारवादी शासन चलाउँदै दोस्रो दर्जाको रुपमा राख्ने नियत स्पष्ट देखिएको छ ।
यी चारदलहरु भित्रै सीमांकनप्रति मतान्तर रहेको यस्तो विषम परिस्थितिमा कांग्रेस, एमाले, एमाओवादी र फोरमले आदिवासी जनजातीबीच सीमांकन विवाद सृजना गरेर एकअर्कामा लडाउने र आफूहरु राज गर्ने रणनीति लिएका छन् । संघीय लिम्बुवान पार्टी नेपालको स्पष्ट अडान भनेको पूर्वको नौं जिल्लाको सीमांकन र स्वायत्त अधिकारसहितको लिम्बुवान नामांकन रहेको प्रदेश चाहियो । यो प्राप्तिको लागि आन्दोलन त के युद्ध नै लड्न परेपनि पछि नपर्ने प्रतिबद्धता हो । लिम्बुवानप्रति गरेको यो अन्याय सहन सक्दैनौं र हाम्रो निसानाभित्र पर्दछन् हामी कुल्चेर भएपनि अघि बढ्छौं ।
लिम्बुवानले सगरमाथाका जिल्लाहरुप्रति दावी गरेको छैन किनकी यो खम्बुवान वा अन्य आदिवासी जनजातीहरुको एतिहासिक थातथलो हो । लिम्वुवानको थातथलो भनेको पूर्वका नौं जिल्ला हुन् । त्यसैले अन्तरिम संविधानमा टेकेर संविधानसभाबाट लिम्बुवान भनेर सम्बोधन गरेको सीमांकन र नामांकन संविधानमा आउनुपर्छ । पहिचानमा आधारित नामांकन र सीमांकन सहितको संघियता र प्रदेशिक स्वायत्तताको ग्यारेन्टी गरिनुपर्छ ।
स्वायत्त मधेश प्रदेशसहित, लिम्बुवान प्रदेश लगायतका अन्य प्रदेशहरु हुनुपर्ने अन्तरिम संविधानको मर्म अनुसार पुनर्संरचना गरिनुपर्छ । नामांकन र सीमांकन संविधानसभाबाट नै हुनुपर्छ । खम्बुवान, मगरात, तमुवान, ताम्सालिङ, मधेस, थरुहट, खसान लगायतका आदिवासीहरुको एतिहासिक पृष्ठभूमी तथा शासकीय भूगोलको आधारमा पनि आत्मनिर्णयको अधिकार सहितको राज्य घोषणा गरिनुपर्छ र आन्दोलनहरुमा ऐक्यबद्धता समेत रहदै आएको छ ।
हामी लिम्बुवानविनाको संविधान, संघीयता स्वीकार्नेवाला छैनौं । काठमाडौबाट सन्चालित केन्द्रिकृत एकल ब्राहमणवादी शासनलाई स्विकानेवाला छैनौं । हामी अखण्ड नेपाल राष्ट्रभित्र रहेर हाम्रो घर लिम्बुवान खोजिरहेका छौं जहाँबाट हामी एतिहासिक पृष्ठभुमी, शासकीय भूगोलको पहिचान, सहअस्तित्वको सिद्धान्तमा आधारित अनेक भाषा, धर्म, लिपी, सँस्कार, सँस्कृति र समुदायको बसोवास रहेको स्वायत्त अधिकार सहितको लिम्बुवान चाहिन्छ ।
यी ४ सिण्डीकेटवाला दलहरुले सत्तास्वार्थका लागि १६ बुँदे सहमति गरे, त्यो एकाधिकारवादी सहमति जनताले रुचाएनन् । सर्वोच्च अदालतले समेत अवैधानिक रहेकोले कार्यान्वयन नगर्न र अन्तरिम संविधानको धारा १३८ को मर्म र भावना बमोजिम सम्बोधन गरेर अघि बढ्न आदेश दिएको हो । त्यसलाई अटेर गर्दै ४ दलले आफूखुसी संविधान बनाएर जनतालाई थोपर्न खोजेकाले हतार गरिरहेका छन् । यसबाट गृहयुद्ध गराउने स्थितिको सिर्जना हुनसक्छ । पश्चिम, पूर्वबाट आन्दोलन शुरु भइसकेको छ । यो आन्दोलन र जनताको आक्रोशलाई शान्त गर्ने हो भने राज्य पुनर्संरचना सही किसिमले सीमांकन गर्दै नामांकन समेत गरेर आदिवासी जनजातीहरुको पहिचान स्पष्ट रुपमा समेटिनु पर्दछ ।

