एनआरएनएबारे यूएईका नेपाली के भन्छन् ?
यूएई । एनआरएनए यूएईको छैठौं महाअधिवेशन आगामी सेप्टेम्बर ४ तारिखमा दुबईमा हुँदैछ । सारजा र एलएन क्षेत्रको अधिवेशन अघिल्लो साता सम्पन्न भइसकेका छन् भने १४ अगस्टमा अबुधाबी, रासअल खेमा र फुजेरा क्षेत्रीय कमिटीको अधिवेशन पनि भइसकेको छ । यतिबेला यूएईको नेपाली समुदायमा एनआरएनको भावी नेतृत्वलाई लिएर चर्चा परिचर्चा शुरु भएको छ । औपचारिक रुपमा कसैले उम्मेद्वारी नदिए पनि एनआरएन सदस्यहरुबीच चुनावी रन्को सुरु भइसकेको छ । एनअारएनकाे सन्दर्भमा फरक फरक धारणा छ । यूएर्इमा विभिन्न संस्थाकाे अधिकांश नेतृत्वकर्ताहरूले एनअारएन सवै प्रवासीकाे संस्था बन्न नसकेकाे गुनासाे गर्छन् । यसै सन्दर्भमा एनआरएनको वर्तमान कार्यकालको समीक्षा शीर्षकमा यूएईमा रहेका एनआरएन अभियानलाई नजिकबाट नियालिरहेका विभिन्न् संस्थाका नेतृत्वकर्ता तथा साधारण नेपालीहरुसँग अनलाइनखबरका लागि यूएईबाट रामप्रसाद ढुगेलले धारणा बुझ्ने प्रयास गरेका छन् ।
नेपाली मुलका विदेशी नागरिक पनि एनआरएन हुन्
पीएस लिम्बु, पूर्व अध्यक्ष-एनआरएनए, यूएई
एनआरएन बुझ्न नखोज्ने व्यक्तिहरुले रोजगारीको लागि मुलुकबाहिर बसोबास गर्ने एनआरएन होइनौं भन्ने गरेका छन् । सर्वप्रथम, एनआरएनए एउटा सामाजिक संस्था हो । यसको विधानमा उल्लेख भए बमोजिम सार्क मुलुकहरुभन्दा बाहिर रोजगार तथा व्यवसायको सिलसिलामा योग्यता पुर्याएर सदस्यता लिने नेपाली नागरिक एनआरएन हुन् भने नेपाली मुलका विदेशी नागरिक पनि एनआरएन नै हुन् ।
प्रायः हरेक देशमा विभिन्न सामाजिक संस्थाहरु छन् र आ-आफ्नै विधान र सदस्यता योग्यता बमोजिम सदस्यता वितरण हुने गर्दछ । तसर्थ एनआरएनएको विधान अनुसार कोही पनि योग्य नेपाली वा नेपाली मुलका विदेशी नागरिक, एनआरएन हुन् भन्ने बुझ्नु पर्दछ भन्ने आग्रह गर्दछु ।
एनआरएनए यूएईको काम, उद्देेश्य र क्रियाकलापहरु एनआरएनए यूएईको काम, विधानअनुसार यूएईवासी नेपालीहरुलाई संगठित गर्नु, नेपालीको लागि नेपाली भन्ने पवित्र नारालाई शिरोपर गर्दै विभिन्न कार्यकालमा उल्लेखनीय कार्यहरु गरिएका छन् । यद्यपि एनआरएनए यूएईले अहिलेसम्म पनि एनआरएनएको उद्देश्य, एनआरएन को हुन्, सदस्यताबारे यूएईवासी सर्वसाधारण नेपालीहरुलाई बुझाउन नसकेको तीतोसत्य हो । यसबारे अब आउने समितिले सशक्त कार्यक्रमहरु ल्याउनुपर्ने हुन्छ । वर्तमान कार्यकालको अहिले नेतृत्वमा कृष्णजी, अत्यन्तै मिलनसार, सरल स्वभावका, हुनुहुन्छ । मलाई लाग्दैन कि सबैजनाको काम गर्ने शैली एकै किसिमको हुनुपर्छ ।
कार्यसमितिको काम भनेको अघिल्ला कार्यसमितिले थालनी गरेका कार्यहरुलाई निरन्तरता दिनु, अधुरा कार्यहरु सम्पन्न गराउनु, निरन्तरता दिनु पनि रहन्छ । यसैगरी यो कार्यकालमा केही उल्लेख्य अभियानहरु अनिस बचाऊ अभियान र भूकम्पपीडित राहत संकलन तथा संयोजन जस्ता कार्यहरुमा एनआरएनए, यूएईले प्रभावकारी भूमिका निभाएको थियो । हामीले कमिकमजोरी खोजिनुभन्दा विधान बमोजिम, विगत तथा वर्तमान अनुभव, कार्यकुशलताको आधारमा समिति निर्माण गर्नु पूर्व गैरराजनीतिक वा अन्य कुनै पूर्वाग्रह सफल नेतृत्व तथा सन्तुलित टिम चयन गर्न आवश्यक हुन्छ ।
एनआरएनएको काम दूतावाससँग मात्र सम्बन्ध राख्ने होइन
डिला रेग्मी, नेपाली एकता समाज-महासचिव
वास्तवमा नेपाली नागरिकता त्यागेका विदेशी नागारिकता वा पीआर प्राप्त गरेका नेपाली मुलका मान्छेहरु एनआरएन हुन् । खाडीमुलुकमा सरकारले अस्थायी बसोबासका लागि मात्र अनुमति दिन्छ । यसको आधारमा दुई चार वर्ष काम गर्न आएका श्रमिकलाई एनआरएन भन्न मिल्दैन । यसरी भन्दा खाडीमुलुकमा सबै श्रमिक हुन्, एनआरएन होइनन् ।
यूएईमा मजदुर भिजामा काम गर्न आएका मजदुरहरुको हकहितमा काम गर्छाैं भन्ने एनआरएनको नाममा खोलिएको संस्था छ । त्यो सीमित राजनैतिक स्वार्थपूर्तिकालागि तीन राजनैतिक दलका मान्छेहरुले खोलेको हात्तीको देखाउने दाँतजस्तै मात्रै हो । पदका लागि लुछाचुँडी गरेको यथार्थ सबैसामु छर्लंङ्ग छ । राजदुताबाससँग मात्र सम्बन्ध राख्नाले र मजदुर वर्गको समस्याको खासै ध्यान नदिएको देख्दा एनआरएनको यूएईमा कुनै औचित्य छैन र मजदुरहरुको क्याम्प-क्याम्पमा नपुगेसम्म यसको आवश्यकता पनि रहँदैन ।
यो कार्यकालमा विगतको इज्जत पनि मेटाउने काम मात्र भयो । होस्टेमा हैसे गरेको हो तर त्यसलाई आफ्नो सफलता ठान्नू महानभूल हो किनकी एनआरएनमात्र होइन, यूएईका अधिकांश संस्थाहरुले एनआरएनभन्दा प्रभावकारी काम गरेका छन् । समस्यामा परेका नेपालीहरुको उद्धार गर्न होस् या नेपालको शैक्षिक, सामाजिक विकासका लागि पनि धेरै संस्थाले एनआरएनभन्दा राम्रा काम गरेका छन् । गत भूकम्पमा परी सामान्य संस्थाले लाखौं रकम संकलन गरेर पठाए । तर एनआरएनले पुराना कपडा, अखाद्य सामग्री भेला पार्नु नै आफ्नो उपलब्धी मानेको देख्दा अचम्म लागेको छ ।
एनआरएन भनेको युरोपमा बस्ने धनीहरुको संस्था भन्ने भ्रम छ
जे.सागर, सिन्धुपाल्चोक -हाल ः एलऐन)
सुरूवातमा दोस्रो मुलुकको स्थायी बसोबास पत्र लिइसकेका नेपालीहरुले नेपालमा पनि नागरिकता पाउनुपर्छ र लगानीको वातावरण बनाइनुपर्छ भन्ने मुल मुद्दा बोकेर पश्चिमी मुलुकबाट एनआरएन सुरु भएको हो । पछिल्लो समय खाडी लगायतका मुलुकमा अस्थायी रुपमा श्रम गर्न गएका नेपालीहरुको केही विषयहरुलाई सम्बोधन गर्न थालेपछि यसको सञ्जाल र प्रभाव यी मुलुकहरूमा पनि फैलिएको छ ।
यूएईको हकमा कुरा गर्दा एनआरएनको उपस्थिति औसत रुपमा लिन सकिन्छ । तीन लाख भन्दा बढी नेपाली रहेको मुलुक यूएईमा एनआरएनमा आबद्ध सदस्यता संख्यालाई आधार मानेर मूल्यांकन गर्ने हो भने यसको प्रभाव निकै कम रहेको भन्दा अतिशयोक्ति हुँदैन । यद्यपि पछिल्ला दिनहरूमा बिस्तार हुँदै गएको सदस्य संख्या, केन्द्र लगायत क्षेत्रीय समितिको सकारात्मक प्रभावलाई हेर्दा यूएईमा एनआरएनको हालसम्मको यात्रा सन्तोषजनक नै देखिन्छ ।
अनिस खालिङ राई बचाऊ अभियान, हालसालै नेपालमा गएको विनाशकारी भूकम्प पश्चात् राहत संकलनमा देखाएको सक्रियता तथा भूकम्पपीडितको लागि यूएईबासी नेपालीले आयोजना गरिएको च्यारिटी कार्यक्रममा एनआरएनका वर्तमान अध्यक्ष कृष्ण भुसालले निभाएको संयोजनकारी भूमिका यस कार्यकालका दुई उल्लेखनीय पक्ष हुन् । यति हुँदाहुँदै पनि लक्षित वर्गसम्म पहुँच पुर्याउन नसक्नु, खाडीमा रहेका श्रमिकका सदाबहार समस्यामा अपेक्षित उपस्थिति देखाउन नसक्नु, यसका कमजोरी पक्ष हुन् । उसो त चेतनाको अभावमा यहाँ रहेका कैयन नेपालीहरुमा पनि यसमा आवद्ध भए के हुन्छ र ? के पाइन्छ र ? एनआरएन भनेको त युरोपमा बस्ने धनीहरुको संस्था हो भन्ने नकारात्मक धारणा पाइन्छ । नयाँ नेतृत्वको लागि अधिवेशनको संघारमा रहेको अवस्थामा भावी समितिले यी र यस्ता भ्रमहरुलाई चिर्दै लैजान सक्ने हो भने आगामी दिनमा यसको प्रभाव अझ विस्तार गरी एनआरएनको गरिमा बढने अपेक्षा गर्न सकिन्छ ।
एनआरएनले खाडीका नेपालीको मुद्दा सम्बोधन गरोस्
हेमन्त पौडेल, अध्यक्ष- नेपाली जनप्रगतिशील मञ्च, यूएई
अहिले विश्वभरि नै गैरआवासीय नेपाली संघको राष्ट्रिय अधिवेशनको रौनक छाएको अवस्था छ । मध्यपूर्व, खासगरि खाडीमुलुक र मलेसियामा पनि अहिले अधिवेशनको सरगर्मी त्यत्तिकै बढेको अवस्था छ ।
यूएईमा काम गरेर नेपालमा लगानी बढाउने कुरा कति सत्य होला ? खाडी र मलेसियामा काम गर्ने नेपालीहरुका लागि एनआरएन किन ? भन्ने प्रश्नैप्रश्न भित्रभित्रै हुर्किरहेका छन् । पछिल्ला दिनहरुमा नेपालमा भएका लगानीहरु र नेपालको प्राकृतिक प्रकोप विरुद्धको सहकार्य खासगरी शेष घलेको कार्यकाल एक उदाहरण पनि बन्दै गएको छ । यूरोप र अमेरिका लगायत ग्रीनकाड प्राप्त गर्न सकिने देशहरुमा रहेका नेपाली नागरिकता त्यागेका या त्याग्न तयार नेपालीहरु भनौं या पूर्वर्नेपालीहरु र श्रम गर्ने सिलसिलामा खाडी तथा मलेसियामा कार्यरत नेपालीहरुको सोंच र अवस्था फरक भएका कारण एनआरएनको विषयमा अन्योलता छाएको छ ।
गल्फ र मलेसिया राष्ट्रको रिमिट्यान्स जम्मा गर्ने मुख्य देशहरु हुन् । तर, बिडम्बना गल्फ र मलेसियामा काम गर्ने नेपालीको बारेमा राष्ट्रले कहिल्यै केही सोचेन । नेपालीहरु मानसिक तनाव र तातो घाम, असजिलो बसाई असमान ज्याला, पारिवारिक समस्या आदि धेरैधेरै कारणले मध्यपूर्व र मलेसियामा सुतेकै ठाउँमा ज्यान गुमाउन बाध्य छन् ।
एनआरएनले पनि खाडीका मुद्दाहरुलाई सम्बोधन नगर्ने हो भने दुईचार वर्षभित्रै दुईचार जना पदाधिकारीबाहेक कोही पनि गल्फ र मलेसियामा एनआरएन नहुने पक्का देखिंन्छ । तसर्थ श्रमिकहरुको हकहितका लागि सबै क्षेेत्र, वर्ग, तह र सोचका व्यक्तिहरुको समूहभित्रबाट सामाजिक रुपले अगाडि देखिएका व्यक्तित्वहरुलाई गैरराजनीतिक,गैरनाफामूलक र बिल्कुल यहाँका सबै नेपालीको पक्षमा यो वा त्यो नभनी स्वतन्त्ररुपले उभिन सक्ने व्यक्तित्वहरुको छनोट गरी अझै पनि श्रमजीवी नेपालीको पक्षमा काम गर्नुपर्ने देखिन्छ ।
एनआरएनको नेतृत्व राजनीतिक भागबण्डाबाट चुनिनु हुँदैन
मेघराज सापकोटा, कोषाध्यक्ष-नेपाल पत्रकार महासंघ, यूएई
म आफू पनि केही वर्षदेखि एनआरएन अभियानमा होमिएको हुनाले थोरबहुत जानकार छु । आगामी नेतृत्व कसले हत्याउने भन्नेबारे युएईमा भित्रभित्रै हुने राजनैतिक चलखेल नौलो होइन । राजनीतिक भागबण्डाबाट चुनिएका वर्तमान अध्यक्षको यस कार्यकाल राजनैतिक प्रेरित हुनु अनौठो मानिन्न । त्यसैले उनी कहिलेकाही लालसलामको पोजमा कुनै अमुक पार्टीको कार्यक्रममा झुल्किन्छन् ।
यसो हुनुमा उनको कुनै गल्ती छैन किनकि उनी राजनैतिक पार्टीका प्रतिनिधि हुन् र उनले एनआरएनको भर्याङमा राजनैतिक भूमिका निभाउने कसम खाएका छन् । अब बन्ने अध्यक्ष पनि यसरी नै राजनीतिक भागबण्डाबाट चुनिएर अध्यक्ष भए भने यही कार्य दोहोरिनुलाई हामी अन्यथा मान्दैनौं ।
केही समय पहिलादेखिविभिन्न अनलाइनका समाचारहरुमा वर्तमान कार्यकालको बारेमा केही नकारात्मक समाचारहरु छापिने क्रम जारी छ । त्यसलाई प्रतिबाद गर्न काउन्टरमा अर्को समाचार छाप्ने वा छाप्न लगाउने र अन्तर्वातामा आफ्नै कार्यकालका सहयात्रीहरुलाई असहयोग गरेको भन्दै लाल्छना लगाउने काम समेत भए । यस सम्बन्धमा मैले बर्तमान कार्यकालका पधाधिकारीहरुलाई प्रश्न गर्दा उनीहरुले यस् बारेमा धेरै बहस नगर्ने त भने सँगसँगै केही उदाहरण दिँदै आफै मुल्याङ्कन गर्न अनुरोध गरे ।
अध्यक्षले एनआरएनको काम र बैठक स्थगित गरेर पार्टीको बैठकमा जान मिल्छ ? पार्टीको सार्वजनिक कार्यक्रममा लालसलाम गरेर भाग लिन मिल्छ ? राम्रै काम किन नहोस् कार्यसमितिलाई जानकारी नदिने, सल्लाह र छलफल नगर्ने अनि आफ्नो पार्टी निकट अनलाइनमार्फत् एनआरएनले के गर्दैछ भनेर हामीले थाहा पाउनुपर्ने ? कुनै पनि काम गर्दा सल्लाह गर्ने, निर्णय गर्ने र प्रेस विज्ञप्ति मार्फत् सबै मिडियालाई खबर गर्ने पद्दतिको विकास नगर्ने अनी साथीहरुले सुझाव दिँदा असहयोग गरे भन्ने ? संगठनमा प्रवक्ताको भूमिकालाई गौण बनाउने कि सक्रिय बनाउने ? एनआरएन सातै इमिरेट्समा बस्ने नेपालीहरुको साझा संगठन हो ।
दुई बर्षमा सबै बैठक अबुधाबीमा त्यै पनि राजदुताबासभित्र गर्नुपर्ने किन ? सोनापुरको नेपाली लेबर क्याम्पमा गर्न किन सकिन्न ? फुजैराह र रसअल खैमहमा किन पुग्न सक्दैन एनआरएन ? पद चाहिने काम चाहिँ नगर्ने परिपाटीको विरोध गर्दा राजनीतीक दलको ट्याग लगाइदिने ? काम गरौं भन्दा समय छैन भन्ने, खै कुन्नी के समस्या छ भनेर आफ्नोब्यक्तिगत समस्या देखाउने तर पद चाहिँ नछाड्ने ? यसलाई के भन्ने ? कार्यसमितिको बैठकमा मौन बसे सहयोग हुने तर सुझाब दिए विरोध र असहयोग हुने ? के म एसम्यान बनौ ? अझ भुसालजीले केही दिन पहिले दिएको अन्तर्वातामा ‘समयको माग भए फेरि कार्यकालमा दोहोर्याउने’ कुराको स्मरण गराउँदा भुसालजीलाई आफू अध्यक्ष भएर कि त सबै आफ्नै पार्टीका कार्यकर्ता भर्ती गर्न कि त निर्जीव ढुङ्गोलाई राखेर एक्लै अघि बढ्न सुझाव दिन्छन् । “सच्याउन र सुधार्न धेरै प्रयास गरेको हो तर उनी सु”नि तयार भएनन् । यो कार्यकाल असफल हो ।
गत जुन १२ तारिक अबुधाबीमा भएको सफल सांस्कृतिक कार्यक्रम एनआरएनले गरेको हैन भनेर हामीले बैठकमा एकमतले निर्णय गरेका छौं । त्यो कार्यक्रमको नेतृत्व एनआरएन अध्यक्षले गरेको हो, भुसालले हैन भनेर । एनआरएनको अध्यक्ष भएर भुसालजीले संयोजन गरेका हुन् न कि भुसालजी भएर कार्यक्रमको संयोजन गरेका हुन् । वर्तमान कार्यसमितिले कुन चाहिँ उल्लेखनीय कार्यक्रम लयाउन सक्यो ? न त अघिल्लो कार्यसमितिले ल्याएको कार्यक्रम नै पूरा गर्न गर्न सकेको स्थिति छ ।
भुसालले उम्मेद्वाारी घोषणा गर्दा गरेका सार्वजिनक प्रतिबद्दताका १० बुँदामध्ये कति बुँदा पूरा भए ? पूरा नहोलान् तर कति वटा बुँदाहरु प्ाूरा गर्नको लागि प्रयासको थालनी भए ? यसको जवाफ यूएईमा बस्ने एनआरएनको सदस्यता लिएका झन्डै १ हजार पञ्जिकृत सदस्यले खोज्ने कि नखोज्ने ?
२ वर्षको अवधिमा कति श्रमिकहरुलाई एनआरएनभित्र समेट्न सफल भयो एनआरएन युएई ? खाडीका श्रमिकहरुका पक्षमा अन्तर्रास्टि्रय स्तरमा कुन मञ्चमा गएर केके कुराको उठान गर्यो ? २ वर्षको कार्यकालमा युएईमा मृत्यु भएका नेपाली श्रमिकहरुले एनआरएन युएईबाट के राहत पाए ? कि दोहोरो नागरिकतामा खाडीका एनआरएनहरु साक्षी बसेर ताली मात्रै पिट्नु पर्ने ?
जसरी सिङ्गो एनआरएनले खाडीका ३० लाख श्रमिकहरुलाई देखाएर नेपाल सरकारसँग आफ्ना धेरै मागहरु पूरा गर्न सक्छ भने आफ्ना ३० लाख सदस्य देखाएर खाडीका एनआरएनहरुले आफ्नै नेतृत्वसग श्रमिकहरुका हितमा कुनै कामहरु गर्न सक्दैन ? सकिरेहको छैन किनकि उनीहरु असक्षम भए । त्यसैले अबको नेतृत्व सक्षम हुन जरुरी छ । खाडीमा एनआरएनलाई बिगार्ने र बदनाम गर्ने खेल आजैदेखि बन्द होस् । अनि मात्र बन्ने छ स्वच्छ एनआरएन ।
राजनीतिक दाउपेच र भागबन्डा गर्ने संस्था नबनोस्
बालकृष्ण मरासिनी, नागरिक सेवा समाज, यूएई
एनआरएन भनेको कस्तो संस्था हो र कसका लागि हो भन्ने कुरा यूएईमा रहेका साढे ३ लाख नेपालीलाई थाहा छैन । वर्तमान कार्यसमितिले यस विषयमा ख्याल राख्ोको पाइएन । विश्वभरि छरिएर रहेका नेपाली मिलेर नेपाल अनि नेपालीका हितका निमित्त खोलिएको यस साझा संस्थाले यहाँ कत्तिको प्रभावकारिताका साथ काम गर्यो भन्ने सवालमा विगत ७ वर्षदेखि यूएईमा रहेको यसै क्रममा एनआरएनका गतिविधि नजिकबाट नियालेको छु । विगतको कार्यसमितिको तुलनामा यस कार्यसमितिले उद्देेश्य अनुरुपको काम गर्न सकेन ।
दुर्इ वर्षे कार्यकालमा पञ्जिकृत सदस्यको एकपटक भेला बोलाउन पनि असफल भयो भने अधिवेशनका समयमा सदस्यता वितरण गर्ने क्रममा साधारण सदस्यको कार्ड उपलब्ध गराउने प्रतिबद्धतामा पनि यो समिति चुक्यो । अन्यक्षेत्रमा असफल रहेको गुनासो विभिन्न प्रान्तबाट सुनिन थालिएको छ । दुई वर्षे कार्यकालमा सात प्रान्तमध्ये दुबईमा २ पटक र बाँकी सबै मिटिङ अबुधाबीमा बाहेक अन्य प्रान्तका केन्दि्रय कमिटी तथा पञ्जिकृत सदस्यहरुको बेवास्ता गर्दै एकपटक पनि ती स्थानमा नपुगी कार्यकाल सम्पन्न गरेको देखिन्छ । यो कार्यकालमा नेपालमा हालसालै गएको विनाशकारी महाभूकम्पबाट क्षतिग्रस्त स्थानका लागि राहत संकलन अनि वितरण कार्य सम्पन्न गर्न क्रियाशील रह्यो ।
त्यसैगरी प्रान्तीय समिति रासअल खेमा र फुजेराको विशेष पहलमा सर्वसाधारण नेपालीहरुको एमआरपी फाराम भराउने काम सम्पन्न गर्नु बाहेक अरु कुनै उलेख्य काम गरेको देखिएन । राजनीतिक दाउपेच अनि भागबन्डा भएको संस्थाको सदस्यता लिएर कसैलाई नेता बनाउन हामी सदस्यता लिदैनौं भन्ने प्रतिक्रियाहरु आउने हुँदा अब बन्ने कार्यसमिति तथा नेतृत्व तहले यो कुरालाई मनन गरेर राजनीतिक दाउपेचमा नपरी यहाँ जति पनि तल्लोदेखि माथिल्लो तहमा रहेर काम गर्ने नेपालीलाई मिलाएर नेपाल अनि नेपालीको भलाइका निमित्त काम गरोस् भन्ने कामना गर्दछु ।
विदेशिने अवस्था अन्त्यको लागि एनआरएनले पहल गरोस्
पृथीछक बुढामगर, महासचिव-नेपाल जनप्रगतिशील मोर्चा, यूएई
मुख्य कुरा त काम गर्नेलाई हामी समर्थन गर्छौं । पार्टी केन्द्रले पनि एनआरएनकोबारेमा सकरात्मक धारणा राखेको छ । म स्वयंले विप्लव दाइसँग एनआरएनको औचित्य, काम र हाम्रो दृष्टिकोणकोबारेमा कुरा गरेको थिएँ । तपाईंलाई थाहै छ, कम्युनिस्टहरुको कुनै राज्य हुँदैन । उनीहरु त अन्तर्राष्ट्रियवादी हुन् ।
कतिपय वामपन्थीहरुले एनआरएनको विरोध गर्छन् । हामीले समर्थन नै गर्छौं । यहाँ धेरै सामाजिक संघसस्थाहरु छन् । सबै भन्दा एनआरएनले नै उत्कृष्ट काम गरिरहेको छ । केही महिना पहिले एनआरएनकै पहलमा दुबईमा कन्सुलेट स्थापना गर्ने विषयमा छलफल भएको थियो ।
यस्तै यावत् कुराहरुमा एनआरएनले सकरात्मक भूमिका निर्वाह गरिरहेको छ । यो कार्यकालले अझै अन्य संघसस्थाहरुको अभिभावकको रुपमा थप काम गर्नुपर्छ । अहिले हामी बिदेसिनु बाध्यता परिरहेको छ । यो अवस्थाको अन्त्यको लागि एनआरएन युएईले नेतृत्वलाई घच्घचाउनु पर्छ । विदेशमा कमाएको पैसा नेपालभित्र लगानी गर्ने र आम परदेसिएका नेपालीहरुलाई नेपाल फर्काएर युवाशक्ति नेपालको विकासका लागि परिचालन गर्न पहल गर्नुपर्छ ।

