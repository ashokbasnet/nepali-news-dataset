बरदुबईको मेट्रो पार्कमा पिरती लाउनेदेखि दोहोरी गाउनेसम्म
रामप्रसाद ढुंगेल
यूएई । नेपाली महिलाहरुको महान् चाड हरितालिका तीजको चहलपहल यूएईमा महिना दिनअघि नै सुरु भएको छ । नेपालीहरुको भेटघाटको केन्द्र मानिने बरदुबई र त्यसका आसपासका क्षेत्रहरु तथा नेपालीपार्कमा राता साडी र हरिया चोली लगाएका नेपाली चेलीहरु झुल्किन थालेका छन् । दुबई आफैंमा रंगीन छ । नेपाली चेलीहरुका पहिरनका कारण दुबई झनै रमझमपूर्ण बन्दै गएको छ ।
बुटवलकी लक्ष्मी पौडेल तीजको लागि सपिङ गर्न व्यस्त छिन् । तीजकै अवसरमा आयोजना हुने दुई वटा कार्यक्रममा नृत्य गर्ने भएका कारण पौडेल महिनादिन अघिदेखि तीजको तयारीमा जुटेको बताउँछिन् ।
पोखराकी सावित्री गिरीले महिना दिनअघि नै तीजको कार्यक्रममा गीज गाउनका लागि बिदा पाऊँ भनी सुपरभाइजरलाई निवेदन हालिसकेकी छिन् । लोकगायिकाको परिचय बनाएकी गिरीलाई तीजमा छमछमी नाच्न नपाइएला कि भन्ने चिन्ता छ ।
झापाकी शर्मिला राई तीजमा साथीभाइ मिलेर बरदुबईको नेपाली पार्कमा छमछमी नाच्ने र दोहोरी खेल्ने योजना सुनाउँछिन् ।
बरदुबईको मेट्रो पार्कमा भेला भई आपसमा पिरती लाउनेदेखि लिएर दोहोरी गाउनेसम्म सबै तीजकै विषयमै केन्दि्रत देखिन्छन् । दुबई साँच्चीकै तीजमय भएको छ ।
यूएईका सामाजिक संस्थाहरु तीजकै कार्यक्रमबारे छलफलमा जुटेका छन् । केही जिल्ला स्तरीय संस्थाहरु आफ्ना सम्पर्कका चेलीहरुलाई सामुहिक रुपमानचाउँदै दर खुवाउनलागेका छन् ।
तीजकै अवसरमा अगस्ट २८ देखि सेप्टेम्बर १८ सम्ममा करीब १ महिनैभरी सांस्कृतिक कार्यक्रम आयोजना गरिएका छन् । यसपालीको यूएईको तीज पूर्णरुपमा सांगीतिक बन्ने भएको छ ।
तीजकै अवसर पारेर दरखाने तथा साँस्कृतिक कार्यक्रम गर्नेहरुको होडबाजी नै चलेको छ । यसमा जिल्ला स्तरीय संस्था अग्रपंक्तिमा छन् भने तीज मनाउन राजनीतिक संगठनहरु पनि सक्रिय देखिन्छन् ।
नेपाली काँग्रेस निकट जनवर्गीय संगठनले आगामी अगस्ट २८ मा अबुधाबीको अरब उडपी रेस्टुरेन्टमा एक तीजविशेष कार्यक्रमको आयोजना गरेको समितिका सभापति चित्र केसीले बताए ।
विगत ५ सालदेखि नियमित रुपमा तीज मनाउँदै आएको समितिले अघिल्लो वर्ष दुबई क्षेत्रको आयोजनामा नेपालबाट लोक गायिका राधिका हमाललाई बोलाएर भव्य सांगीतिक कार्यक्रम गरेको थियो ।
आगामी सेप्टेम्बर ४ मानायिका रेखा थापाको नेतृत्वमा सारजहामा भव्य सांस्कृतिक कार्यक्रमको आयोजना गरिएको छ । रेखाको साथमा नायक श्याम अर्याल, पर्शुराम रिजाल, गायिका मीना अधिकारी, कलाकार रेस्मा तिम्सिना, आस्मा पाण्डे लगायत स्थानीय कलाकारहरुको जम्बो टोलीले ४ तारिख सारजहा र ११ तारिखमा फुजेराका नेपालीहरुलाई छमछमी नचाउने आयोजक रतन थापाको दाबी छ । यस कार्यक्रमबाट संकलित रकम सामाजिक काममा खर्चिने आयोजकले बताएका छन् ।
सेप्टेम्बर ४ मै तीजकै अवसर पारेर पर्वत सेवा समाज, यूएईले नेपालबाट लोक गायिका रमिला न्यौपाने, कुलेन्द्र बिकका साथमा भव्य तीज धमाका कार्यक्रम गर्ने जनाएको छ । स्थानीय कलाकारहरुका साथ आयोजना गरिएको कार्यक्रम निकै रमझमपूर्ण हुने पर्वतका मणि भुर्तेलले जानकारी दिए । 
सेप्टेम्बर १० मा दुबईमा नायिका पि्रयंका कार्की, हाँस्य कलाकार मनोज गजुरेल, लोकगायिका कृष्णा गुरुङसहितको टोलीले च्यारिटीमूलक कार्यक्रम गर्ने भएको छ । यो टोलीले लगत्तै अर्को दिन ११ सेप्टेम्बरमा रासअल खेमामा पनि च्यारिटीमूलक कार्यक्रम गर्ने बताएको छ । अन्तर्राष्ट्रिय कलाकार समाज, यूएईको सक्रियतामा कार्यक्रम गर्न लागिएको उपाध्यक्ष रेखा घिमिरेले बताइन् ।
सेप्टेम्बर ११ मै अबुधाबीमा गायिका कोमल वलीका साथमा भद्रगोलका कुमार कट्टेल र पाँडे बुडा तीज धमाका कार्यक्रम लिएर आउँदै छन् । चंगा इन्टरनेसनलको पहिलो प्रस्तुति स्वरुप तीजमा रमझमपूर्ण कार्यक्रम गर्न लागिएको गायक प्रकाश पौडेलले बताए ।
सेप्टेम्बर ११ मैदुबईको अस्टेरिया होटलमा तीज विशेष कार्यक्रमको आयोजना गरिएको छ । रुपन्देही सेवा समाज र लुम्बिनी वेल्फेयर सोसाइटीको महिला विभागको संयुक्त प्रस्तुति तीज विशेष साँझ कार्यक्रम हुने दीपा पाण्डेले जानकारी दिइन् । उक्त कार्यक्रममा गायिका मन्जु पौडेल, हाँस्य कलाकार कमल गाउँले र लोकगायक रामजी खाँड आउँदैछन् ।
त्यसरी नै कृष्ण गण्डकी सेवा समाजले सेप्टेम्बर १८ मा खुमन अधिकारी, गायिका उमा गिरी र स्थानीय कलाकारहरुका साथमा बरदुबईको इम्पेरियल होेटलमा तीज विशेष कार्यक्रम गर्न लागेको छ । समाजले उक्त कार्यक्रमबाट संकलित रकम आधुनिक शिक्षाका लागि नेपालमा सहयोग गर्ने बताएको छ ।

