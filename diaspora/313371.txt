एनआरएन यूएईमा नेतृत्वको खडेरी
रामप्रसाद ढुंगेल
यूएई । गैरआवासीय नेपाली संघ (एनआरएन) यूएईका ६ मध्ये ५ वटा क्षेत्रीय समितिहरुको अधिवेशन सफलतापूर्वक सम्पन्न भएसँगै यूएईको नेपाली समुदायमा एनआरएनको चर्चा क्रमशः बढ्दै गएको छ । यूएईमा रहेका ६ वटा क्षेत्रीय समितिहरुमध्ये सारजा, एलऐन, अबुधाबी, फुजेरा र राख अल खेमाको क्षेत्रीय सम्मेलन सम्पन्न भइसकेका छन् । अब बहुप्रतिक्षित दुबई क्षेत्रीय समितिको मात्र अधिवेशन हुन बाँकी छ ।
आगामी २१ अगस्टमा दुबई क्षेत्रीय अधिवेशन हुँदैछ । एनआरएनए एनसीसीको आगामी नेतृत्व दुबई क्षेत्रबाट चुनिनुपर्ने चर्चाका कारण पनि दुबई क्षेत्रको अधिवेशनलाई अर्थपूर्ण रुपमा दिइएको छ । यद्यपि, एनआरएनको नेतृत्व कसले गर्ने भन्ने विषयमा अहिलेसम्म सतहमा कोही नआउनुले एनआरएन यूएईमा नेतृत्वको खडेरी परेको अनुमान गर्न सकिन्छ ।
अध्यक्षका सम्भावित एक प्रत्यासीले भने, ‘अगाडि नै घोषणा गरे वातारण विगार्न सबै एकजुट हुन्छन् । त्यसैले प्रक्रियागत ढंगले अगाडि जाने हो ।’ यस्तै विविध कारण यूएईको नेपाली समुदाय एनआरएनको चर्चा दिनानुदिन बढ्दैै गएको छ ।
दुई वर्षसम्म ठोस काम गर्न नसकेको भनी आलोचित एनआरएन यूएईले गत वैशाखमा गएको भूकम्पपछि राहत सामग्रीलाई रेडक्रिसेन्टमार्फत नेपाल पठाउन संयोजनकारी भूमिका वर्तमान कार्यसमितिका अध्यक्ष लगायत अन्य पदाधिकारीले निर्वाह गरेको थिए ।
गत जून १२ मा अबुधावीमा सम्पन्न बृहत च्यारिटी शोेबाट संकलित करिब ४३ लाख रुपैयाँ प्रधानमन्त्री राहतकोमा जम्मा गर्न वर्तमान अध्यक्ष कृष्ण भुसालले संयोजनकारी भूमिका निर्वाह गरेका थिए ।
वर्तमान कार्य समितिले थुनामुक्त भई नेपाल पुगेका अनिस राईको अभियानलाई पनि आफ्नो कार्यकालको उपलब्धिका रुपमा व्याख्या गरेको छ । यस अभियानमा करिब २५ लाख नेपाली रुपैयाँ एनआरएनको संयोजनमा संकलन भएको थियो । थुनामा रहेका बखत राईलाई केही पटक भटेकोे र फोनबाटै उनको अवस्थाबारे वर्तमान अध्यक्ष भुसालले जानकारी नेपाली समुदायलाई दिने गरेका थिए ।
तर, एनआरएन टाईसुट लगाई मञ्चहरुमा अतिथि बन्ने, व्यापारी तथा उच्च वर्गका नेपालीहरुमा सीमित रहेको जनस्तरमा गुनासो पाइन्छ । दुबई तथा उत्तरी इमिरेटसका नेपालीलाई समेटन नसकेको अबुधामीमै केन्द्रीत भएको, सामान्य नेपाली मजदुरसम्म एनआरएन पुग्न नसकेको भनी वर्तमान नेतृत्वको व्यापक जनगुनासो पाइन्छ ।
एनआरएन यूएईको आगामी नेतृत्व सहमतिमै टुंगो लाउने विषयमा कांगे्रस र एमाओवादी लचक भएका कारण निर्वाचनको संभावना कम रहेको छ ।
क्षेत्रीय समितिहरुमा केही नयाँ पदाधिकारी देखिए पनि अधिकांश पुरानै अनुहारहरु देखिएका कारण विगतको समिकरणमा उल्लेख्य परिवर्तन नआउने प्रस्ट हुँदै आएको छ ।
यद्यपि, आगामी नेतृव्वको विषयलाई सहमतिमै टुंगो लगाउने चाहना भए पनि राम्रो संगठन भएको एमालेनिकटका एनआरएनकर्मीहरु क्रियाशीलता बढेको छ । जसको कारण एनआरएनए एनसीसी यूएईमा एमालेकै वर्चस्व कायम हुने लगभग निश्चित छ । तर योभन्दा अघिल्लो कार्यकालमा एमाओवादी नेतृत्वमा रहेको, यसपाली एमाले रहेका कारण आगामी कार्यकाल कांग्रेसको पोल्टामा आउने चर्चा पनि उत्तिकै चलेको छ ।

