मनोज गजुरेलले दुबर्इमा मोदीदेखि प्रचण्डको झल्को मेटाउने
रामप्रसाद ढुंगेल
दुबई । भारतका प्रधानमन्त्री नरेन्द्र मोदी, नेपालका पूर्वराजा ज्ञानेन्द्र र एनेकपा माओवादीका अध्यक्ष पुष्पकमल दाहाल ‘प्रचण्ड’को पछिल्लो मनोगत अवस्था, कार्यशैली, हाउभाउ, बोलीचाली तथा व्यहार यूएईका नेपालीहरुले एउटै मञ्चमा देख्न पाउने भएका छन् ।
आगामी तीजको अवसरमा आयोजना हुन गइरहेको तीज महोत्सवमा तीनै जना पात्रहरुको चरित्रलाई एउटै मञ्चमा उतार्ने काम अन्तर्राटि्रय कलाकार समाज यूएईले गर्न लागेको हो ।
नेपालको राजनीतिक जीवनका महत्वपूर्ण मोडहरुमा विशेष प्रभाव पार्ने तीन फरकफरक चरित्रलाई निर्वाह गर्न स्वयम् तीनै जना व्यक्तित्व भने आउन लागेका होइनन् । नेपाली हाँस्य व्यंग्य क्षेत्रमा विगत लामो समयदेखि क्यारिकेचर तथा स्टेन्डबाई कमेडीमा बर्चश्व जमाएका हाँस्य कलाकार मनोज गजुरेलले तीनै जनाको भूमिकामा प्रस्तुत भएर मनोरन्जन दिन लागेको अनेकसका उपाध्यक्ष रेखा घिमिरेले बताएकी छिन् ।
तीजको अवसर पारेर अगस्त २८ देखि हरेक साताको शुक्रबार भव्य साँस्कृतिक कार्यक्रमहरु यूएईमा आयोजना भएका छन् । तर, आगामी सेप्टेम्बर १० मा दुबईको इम्पेरियल होटल तथा ११ मा रास अल खेमाको मिनिस्टी कल्चल हलमा हजारौं नेपालीहरु दर्शकहरुमाझ आयोजना भइरहेको तीज महोत्सवको महत्व बेग्दै रहेको आयोजक अनेकसका गोपीकृष्ण पंगेनीले बताएका छन् ।
दुबै स्थानमा आयोजना गरिएको साङ्गीतिक कार्यक्रमको सम्पूर्ण आम्दानी भूकम्पपीडित बालबालिकाहरुको शिक्षा, राहत तथा उद्धारमा खर्च गरिने आयोजकले यसअघि नै घोषणा गरेका छन् ।
कार्यक्रममा नेपाली सिने जगतमा एक दशकदेखि चर्चाको शिखरमा रहेकी नायिका पि्रयंका कार्कीले पनि आफ्नो प्रस्तुति दिनेछिन् भने लोक पारखीहरुका लागि लोकयायिका कृष्णा गुरुङले यूएईका नेपालीहरुलाई छमछमी नचाउने छिन् ।
नेपालीकला, साहित्य, संगीत तथा चलचित्र क्षेत्रमा संघर्ष गर्दागर्दै रोजगारीको सिलसिलामा बिदेसिएका नेपालीकलाकारहरुको साझा संस्था अनेकसले यो कार्यक्रम आयोजना गर्न लागेको हो । तीज महोत्सव-२०७२ नाम दिइएको यस कार्यक्रममा यूएईमा रहेका चर्चित कलाकारहरुले पनि आफ्ना प्रस्तुतिले मञ्च तताउने तयारी गरिरहेका छन् ।
विश्वका ६० भन्दा बढी देशमा शाखा भएको अनेकसले गत वैशाखको भूकम्पले घरबारविहीनभएका पीडित नेपालीहरुलाई अस्थायी टहराहरु निर्माण गर्नुका साथै राहत वितरणमा उल्लेख्य योगदान पुर्याएको अनेकस यूएईएका अध्यक्ष मोहराज शर्मा ‘मोहन’ले बताए ।
उक्त अभियानमा यूएईबाट करिब ५ लाख रुपैयाँभन्दा बढीको सहयोग गरिएको थियो । गत जुन १२ मा आयोजना भएको च्यारिटी शोेको अवधारणा पनि अनेकसकै रहेको थियो । यूएईमा रहेका सबै नेपाली तथा क्रियाशील संघ संस्थाको ऐतिहासिक कतार सहकार्यका कारण उक्त कार्यक्रमबाट ४३ लाखभन्दा बढी रकम प्रधानमन्त्री राहत कोषमा जम्मा गरिएको थियो ।

