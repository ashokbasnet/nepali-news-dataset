साउदीमा खुल्याे हाेटल थकाली नेपाल
एनपी प्रधान (भरत)
साउदी अरब । साउदी अरबको दमामस्थित सिको गार्डेनमा एक नेपाली युवाले एकल लगानीमा नेपाली होटल सञ्चालनमा ल्याएका छन् । मोरङ जिल्लाको सिजुवा- ८ का ३७ बर्षीय किशोर थापाले ‘होटल थकाली नेपाल’ सञ्चालनमा ल्याएका हुन् ।
साउदीको बिभिन्न क्षेत्रमा कार्यरत नेपालीहरुको उपस्थितिमा होटलको सोमबार साँझ शुभारम्भ गरिएको हो । शुभारम्भका अवसरमा नेपाली ब्यवसायी तथा समाजसेवी राजु सैयद, गैरआवासीय नेपाली संघ साउदीका पूर्व अध्यक्ष पुरुषोत्तमदास श्रेष्ठ, स्याङ्जा सहयोग समाजका अध्यक्ष मोहन बिएसके, फ्रेण्डस्र अफ नेपालका अध्यक्ष श्रीकृष्ण श्रेष्ठ, बालकृष्ण पंगेनी लगायत बिभिन्न संघ संस्थाका प्रतिनिधिहरुको उपस्थिति थियो ।
नेपाली ४० लाख रुपैयाँ बढीको लागतमा होटल सञ्चालनमा ल्याईएको सञ्चालक थापाले बताए । नेपाली समुदायलाई लक्षित गरेर खोलिएकोउक्त होटलमार्फत नेपाली स्वाद लिन चाहने सबैलाई अधिकतम सेवा सुबिधा दिने संचालक थापाले बताए । होटलमा नेपाली खानाका परिकारसहित थकाली खानाको बिशेष ब्यवस्था गरिएको छ ।
बैदेशिक रोजगारीका शिलशिलामा १६ बर्षअघि होटेलको वेटर कामदारका रुपमा साउदी छिरेका थापाले योसँगै अन्य ब्यवसाय पनि सञ्चालन गरिरहेका छन् । थापाकै एकल लगानीमा साउदी अरबको दमाममै स्टारलाईट नेपाली रेष्टुरेष्ट र स्टार नेपाली ईलेक्टि्रकल्स् पनि सञ्चालनमा रहेका छन् । थापाले सञ्चालन गरेका ३ वटा ब्यवसायबाट १२ जना नेपाली कामदारलाई प्रत्यक्ष रोजगारी समेत दिएका छन् ।

