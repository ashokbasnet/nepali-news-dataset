म्यानमारका वाढीपीडितलाई गैरआवासीय नेपालीको सहयोग
काठमाडौ । दैवि विपत्तीमा परेका नेपालीहरुका लागि सहयोग गर्दै आएका गैरआवासीय नेपालीहरुले दैवी विपत्तीमा परेका विदेशीहरुलाईसमेत आर्थिक सहयोग प्रदान गरेका छन् । गैरआवासीय नेपाली संघ म्यानमारले म्यानमारका बाढी पीडितहरुको सहयोगार्थ ५ हजार अमेरिकी डलर प्रदान गरेको हो ।
मंगलबार एक कार्यक्रमवीच गैरआवासीय नेपाली संघले म्यानमारका बाढी पीडितका लागि म्यानमारदूतावासका मिनिष्टर काउन्सुलर यानविन नाईङ्गलाई सहयोग रकम हस्तान्तरण गरेको थियो ।
सहयोग रकमबुझ्दै नेपालस्थित म्यानमार दूतावासका मिनिष्टर काउन्सुलर यानविनले विश्वभरका गैरआवासीय नेपालीहरुको स्नेहस्वरुप प्राप्त रकम म्यानमारका वाढीपीडितहरुका सहयोगार्थ खर्च गर्ने बताउँदै गैरआवासीय नेपालीहरुको सहयोगी भवनाले निकै मर्माहित भएको वताए ।
काउन्सुलर यानले म्यानमारमा दुई दशक यताकै सबै भन्दा भिषण बाढी आएको र यसले म्यानमारमा धेरै क्षति पुर्याएको जानकारी दिए । उनले सहयोग रकम म्यानमार सरकारको स्विकृति लिएर मात्रै ग्रहण गरेको र म्यानमारका जनता तथा सरकारका तर्फवाट विश्वभर फैलिएर रहेका गैरआवासीय नेपालीहरुलाई धन्यवाद दिन चाहेको बताए ।
सहयोग रकम हस्तान्तरण गर्दै गैरआवासीय नेपाली संघका कार्यकारी निर्देशक राजेशशम्शेर राणाले सहयोग ग्रहण गरिदिएकोमा संघको तर्फबाट आभार प्रकट गरे । धेरै बर्ष अघिदेखि नै म्यानमारमा नेपालीहरुको बाक्लो उपस्थिति रहेको छ ।
सो अवसरमा कार्यकारी निर्देशक राणाले गैरआवासीय नेपाली संघको संजाल विश्वका ७१ मुलुुकमा फैलिएको बताए । स्थानीय कानूनले दिएसम्म राष्ट्रिय समन्वय परिषद्हरु सम्बन्धित मुलुक वा स्थानहरुमा विधिवत दर्ता भई संचालन भईरहेको तथा म्यानमारमा पनि राष्ट्रिय समन्वय परिषद् विधिवत रुपमा दर्ता गर्ने प्रक्रिया अघि सारिएकोमा यसलाई सहजिकरण गरी दिन समेत मिनिष्टर काउन्सुलरलाई अनुरोध गरे ।
सो अवसरमा काउन्सुलर यानले राष्ट्रिय समन्वय परिषद् म्यानमारलाई म्यानमारमा विधिवत दर्ता गराउन आफूले म्यानमार सरकारसमक्ष पहलगर्ने प्रतिवद्धता जनाएका छन् ।
सहयोग हस्तान्तरण कार्यक्रममा शंकर घिमिरे, नेपाल म्यानमार चेम्बर अर्फ कमर्शका अध्यक्ष तथा प्रतिनिधिहरु, म्यानमारवासी नेपालीहरु, दूतावासतथा सचिवालयका कर्मचारीहरुको सहभागीता रहेको गैरआवसीय नेपाली संघ सचिवालयले जनाएको छ ।

