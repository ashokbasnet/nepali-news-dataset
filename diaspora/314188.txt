राजनीतिक चलखेल भएको भन्दै गुरुङले छाडे
घनश्याम पराजुली (कृष्ण)
दाेहा । गैरआवासीय नेपाली संघ (एनआरएनए) राष्ट्रिय समन्वय समिति कतारको आगामी कार्यकालका लागि अध्यक्षमा उम्मेदवारी दिएका बिलबहादुर गुरुङले उम्मेवारी फिर्ता लिएका छन् ।
एनआरएन कतारमा विगतका सबैजसो कार्यकाल विवादित रहेकोले नयाँ कार्यकाल विवादरहित बनाउन पहल नभएको र राजनीतिक चलखेले भएको भन्दै गुरुङले आफ्नो उम्मेदवारी फिर्ताको घोषणा गरेका हुन् ।
उनले प्रेस विज्ञप्ति जारी गर्दै एनआरएनए आईसीसीमा प्रतिनिधित्व गर्ने पदाधिकारी तथा सदस्यहरुको क्रियाकलाप संशययुक्त रहेको आरोप लगाएका छन् । अहिलेकै अवस्थामा निर्वाचनमा भाग लिनु उपयुक्त नभएकाले भन्दै उनले आफ्नो उम्मेदवारी फिर्ता लिएको जनाएका छन् ।
उम्मेदवारी फिर्ताको घोषणासँगै उनले कतारमा एनआरएनबीचको एकतालाई कायम राख्न र भैपरि आउने समस्यालाई समाधान गर्न नेतृत्व चयनमा सर्वसम्मत प्रक्रिया अपनाउनु नै बुद्धिमता हुने सुझाव दिएका छन् । उनले संस्थालाई श्रमिकमैत्री बनाउन सक्ने नेतृत्व चयनमा सहयोग गर्न पनि सबै पञ्जिकृत सदस्यहरुलाई आग्रह गरेका छन् ।
जनजाती महासंघको लगाम अन्त्यै
कतारमा स्थापित जातिय संस्था मध्य अग्र स्थानमा रहदै आएको आदिवासी जनजाती महासंघ कतार विवादमा तानिएको छ । एनआरएनएको आगामी कार्यकालका लागि दुई जना उम्मेदवार तेर्साएको यस संस्थालाई यती बेला घाँटीमा हड्डी अल्जे जस्तै भएको छ । जनजाती महासंघले पटक पटक आफ्नो आधिकारिक अध्यक्ष पदको उम्मेदवार बिनेश तामाङ्गलाई बताईरहेको छ ।
तामाङ्गलाई एमाले निकट भातृसंगठन प्रवासी नेपाली मञ्च कतारको समर्थन छ । जनजाती महासंघले निर्वाचन प्रकृयाका लागी तामाङ्ग र सहमतीका लागी गुरुङ्ग भन्दै आईरहेको थियो तर जब सहमतीको प्रक्रिया शुरु भयो महासंघ आफै सहमतीबाट भाग्ने गरेको आरोप छ ।
अध्यक्ष पदका अर्का प्रत्यासी अर्जुन भट्टराई समेत सहमतीमा आए बिल गुरुङ्गलाई अध्यक्ष मान्न तयार रहदै गर्दा महासंघ आफैले सहमतीका लागि उठाएको उम्मेदवारका लागि किन सहमतीमा आउन सकेन भन्ने प्रश्न उब्जिएको छ ।
पत्रकार सम्मेलनमा उपस्थित भएका महासघका अध्यक्ष सियाराम चौधरी बाहिरी वातावरण हेर्दा चुनाव नहुने सम्भावनालाई मध्यनजर गर्दै सहमतीका लागी बिल गुरुङ्गलाई विकल्पको रुपमा उठाईएको तर निर्वाचनका लागि आधिकारीक उम्मेदवार बिनेश तामाङ्ग नै रहेको बताए । पत्रकारहरुले सोधेको प्रश्नमा उनी नाजवाफ बने । उनलाई सहमतीबाट भागेको , जनजाती महासंघ राजनिती दलका भातृ संगठनको निर्देशनमा चल्न थालेको आरोप छ ।
निर्वाचन अनिश्चित
चुनावी प्रक्रियाले यतिबेला कतारको नेपाली समुदाय गरमागरम बनेको छ । निर्वाचत समितिले आगामी २१ अगष्टमा निर्वाचन गर्न नसक्ने भन्दै अनिश्चितका लागि स्थगित गरेपछि कतारको समुदाय उत्ताउलो पारामा प्रस्तुत भएको छ ।
विभिन्न कारणले दुतावासमा निर्वाचन गर्न असम्भव भएको भन्दै अनलाईन भोटिङ्ग प्रक्रियाको बारेमा समेत कतारमा चर्चा हुन थालेको छ । कतारमा कार्यरत नेपालीहरुलाई अनलाईन सम्बन्धि अनविज्ञ भएको भन्दै यसको विरोध पनि भईरहेको छ ।
निर्वाचनबाहेक एनआरएनए एनसीसी कतारको छैठौं राष्ट्रिय महाधिवेशन सम्पन्न भयो । यससँगै कतारका नेपालीहरुलाई चुनाव लागेको छ । यहाँ आफ्नो प्यानललाई जिताउने कसरत शुरु भएको छ । आफ्नो अडान छोड्ने मनस्थितीमा कोही देखिदैनन् । प्रत्यक्ष निर्वाचन तत्काल गर्ने अवस्था छैन । त्यसैले पनि कतारमा आगामी नेतृत्वका चयनका लागि जटिल अवस्थाको सृजना भएको छ ।
एनआरएनए एनसीसी कतारको निर्वाचन तत्काल हुन नसक्दा अक्टोबरमा हुने एनआरएनएको तय भएको विश्व सम्मेलनमा कतारको प्रतिनिधित्वप्रति बैधानिक र नैतिक प्रश्न समेत उठ्न थालेको छ ।

