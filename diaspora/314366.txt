एनआरएन अध्यक्ष घले र मुख्यसचिव सुवेदीबीच भेटवार्ता
२ भदौ, काठमाडौं । गैरआवासीय नेपाली संघलाई मध्य नेपालदेखि पूर्वी नेपाललाई समावेश गरी पर्यटकीय दृष्टिकोणले उपयुक्त पैदल मार्गको विकास गर्न सरकारले आग्रह गरेको छ ।
बुधबार एनआरएन अध्यक्ष शेष घलेसँगको भेटमा सरकारका मुख्य सचिव डा. सोमलाल सुवेदीले यस्तो आग्रह गरेका हुन् । यस मार्गको आवश्यक खाका तयार पारी एक सम्झौता पत्र हस्ताक्षर गर्न आफूले सहयोग गर्ने सुवेदीले बताए ।
सो अवसरमा अध्यक्ष घलेले सरकारसँगको सहकार्यमा पैदल मार्गको बिकास गर्न संघ तयार रहेको बताए ।
पुनर्निर्माणको सच्चा साझेदार बन्न तयार : घले
भेटवार्तामा घलेले महाभूकम्पका बेला गरिएको सहयोग सम्बन्धी प्रतिवेदन मुख्य सचिव सुवेदीलाई हस्तान्तरण गरेका थिए ।
उनले भूकम्पकाबेला संसारभर छरिएका गैरआवासीय नेपालीहरुले राष्ट्रवासीलाई निःस्वार्थ भावनाले सहयोग पुर्‍याएको जानकारी गराए । गैरआवासीय नेपालीहरु स्वयंसेवकका रुपमा गाउँगाउँ परिचालित भइ करिव १७ हजार परिवारलाई राहत पुर्‍याएको अध्यक्ष घलेले अवगत समेत गराए ।
गैरआवासीय नेपालीहरु राष्ट्र पुनर्निर्माणको सच्चा साझेदार बन्न चाहेको उल्लेख गर्दै उनले एक हजार घर निर्माणका लागि संघ तयारी अवस्थामा रहेको बताए ।
नेपाली श्रमिकबारे चासो
भेटमा मुख्य सचिव डा. सुवेदीले श्रमकालागि बिदेशिएका नेपालीहरु नेपालीहरुबाटै पीडित भएकोतर्फ संघ सचेत हुनपर्ने सुझाव दिए । घलेले श्रमिकहरुको समस्याहरुप्रति संघ चनाखो रहेको तथा संघको छाता भित्र बसी श्रमिकहरुको हित बिपरित काम गर्ने जो कोहीलाई आवश्यक कारवाही गरिने बताए ।
नेपाल सरकार, नेपाल उद्योग वाणिज्य महासंघ तथा गैरआवासीय नेपाली संघको संयुक्त आयोजनामा हरेक दुई वर्षमा आयोजना गरिने गैरआवासीय नेपाली विश्व सम्मेलनमा सरकारको पूर्ण सहयोगको आपेक्षा राखेको अध्यक्ष घलेले बताए । संघको महाधिवेशन आगामी अक्टोवर महिनाको १४ देखि १७ सम्म आयोजना हुँदैछ ।
अध्यक्ष घलेले नेपाल सरकारको तर्फबाट प्राप्त सहयोगको लागि धन्यवाद दिँदै डा. सुवेदीको कार्यकालमा एनआरएन र नेपाल सरकारबीचको सहकार्य नयाँ उचाईमा पुग्ने विश्वास लिएको बताए । उनले नवनियुक्त मुख्य सचिव सुवेदीलाई सफल कार्यकालका लागि सम्पूर्ण गैरआवासीय नेपालीका तर्फबाट शुभकामना पनि दिएका थिए ।

