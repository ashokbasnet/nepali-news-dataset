धादिङ समाज यूएईले ल्यायो आर्थिक सहायता कार्यक्रम
रामप्रसाद ढुंगेल
दुबई । परदेशमा समाजसेवाको नाममा खोलिएका अधिकांश संघसंस्थाहरु राजनीति हस्तक्षेप बढेर प्रभावकारी काम गर्न नसकी आलोचना खेप्न बाध्य भइरहेका बेला यूएईको एक जिल्ला स्तरीय संस्थाले आफ्ना सदस्यहरुलाई आर्थिक सहयोग गर्ने कार्यक्रम घोषणा गरेको छ ।

विगत लामो समयदेखि यूएईमा क्रियाशील धादिङ समाज यूएईले आफ्ना सक्रिय सदस्यहरुलाई दुर्घटना भए ५० हजार र मृत्यु भए १ लाख रुपैयाँसम्म सहयोग गर्ने बताएको छ ।
‘सहायता कार्यक्रम’ नाम दिइएको उक्त योजनाले संस्थाको क्रिशाशीलता र प्रगतिमा सहयोग पुग्ने यस कार्यक्रमका परिकल्पनाकार भुवन गुरुङले बताए । उनका अनुसार यो कार्यक्रममा धादिङ सेवा समाजका सक्रिय र आजीवन सदस्यहरु तथा यूएईमा कार्यरत धादिङबासी सबैजनाले भाग लिन सक्नेछन् ।
सहायता योजनाको प्रस्ताव एनआरएन आईसीसीका अध्यक्ष शेष घलेले मन पराएको बताउने गुरुङले यूएईमै रहेका अन्य जिल्लागत संस्थाहरुले पनि यस्तै प्रकृतिको काम गर्न लागेको बताए ।
गाउँगाउँमा कम्प्युटर शिक्षा अभियानका परिकल्पनाकार समेत रहेका गुरुङले धादिङका विभिन्न विद्यालयमा एक हजारभन्दा बढी कम्प्युटर प्रदान गरिसकेको बताएका छन् । गत वैशाखमा आएको विनाशकारी भूकम्पका कारण घरबारविहीन भएका जिल्लाबासीका लागि यस समाजले राहत वितरण समेत गरेको थियो ।

