प्रवासी नेपाली संघ फिनल्याण्डद्वारा भलिबल प्रतियोगिता आयोजना

श्रवण खनाल
हेल्सिन्की । फिनल्याण्डमा छरिएर रहेका नेपालीहरुलाई खेलकुदको माध्ययमद्वारा एकत्रित गर्ने उद्देश्यले प्रवासी नेपाली संघ फिन्ल्याण्डले अगस्ट १२ र १३ तारिखमा भलिबल प्रतियोगिता आयोजना गरेको छ । संघले पहिलोपटक यस बर्षदेखि बालबालिकाहरुलाई समेत समेट्दै प्रतियोगिता आयोजना गरेको हो ।
पुरुष तर्फ फाईनलमा बेसक्याम्प समूहलाई पराजित गर्दै युनाईटेड क्लब बिजयी बन्न सफल भयो । महिला तर्फको खेलमा भने लोटस समुह बिजयी भयो । सनसाइन रनरअपमा नै सीमित रह्यो । यसैगरी जुनियर तर्फ सगरमाथा समूहले उपाधि चुम्यो ।

प्रतियोगितामा पुरुषतर्फ सुरज खरेल र महिलातर्फ सम्झना भण्डारी उत्कृष्ट खेलाडी घोषित भए । भलिबल प्रतियोगितामा पुरुषतर्फ ६, महिलातर्फ ४ र बालबालिकाहरुबाट २ गरी जम्मा १२ समूहले प्रतिस्पर्धा गरेका थिए ।
प्रतियोगिताका बिजयी समूहहरुलाई एनआरएन फिन्ल्याण्डका पदाधिकारीहरुले संयुक्तरुपमा पदक तथा प्रमाणपत्र वितरण गरेका थिए । कार्यक्रममा अध्यक्ष बालकृष्ण श्रेष्ठले फिनल्याण्डमा रहेका सम्पूर्ण नेपालीहरुलाई एनआरएनमा आवद्ध भएर आर्थिक एवम् सामूहिक रुपले सशक्त बनाइदिन अपिलसमेत गरे ।
आर्थिकरुपले मजबुत हुन सकेको अवस्थामा संस्थाको तर्फबाट फिनल्याण्ड र नेपालका लागि गर्न सकिने धेरै सम्भावना समेत औल्याउँदै संस्थाका आगामी गतिबिधीहरुबारे उनले चर्चा गरे ।

मुख्य प्रायोजक हिमालय रेस्टुराँ, सह-प्रायोजक सत्कार रेस्टुराँ र स्पाइस टाउन रहेको उक्त प्रतियोगितालाई हाम्रो बजार हेल्सिन्की, पालुवा, नेपाल फिन्ल्याण्ड डटनेटले सहयोग गरेका थिए । प्रतियोगिताको संयोजन संस्थाका खेल संयोजक नारन मगरले गरेका थिए । लिग चरणको खेल बेस्ट अफ थ्री र फाईनल खेल बेस्ट अफ फाइभमा खेलाइएको थियो ।
दर्शकहरुको उल्लेख्य उपस्थिति रहेको उक्त प्रतियोगितामा बिभिन्न समूहहरुले नाचगान गर्दै थप रौनक प्रदान गरेका थिए ।

