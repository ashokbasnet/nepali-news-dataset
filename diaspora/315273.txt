कतारको आगलागीमा १४० नेपालीको बिचल्ली
घनश्याम पराजुली (कृष्ण)
दोहा । कतारको राजधानी दोहाबाट ६० कि.मी टाढा रहेको साहानियास्थित नेपाली श्रमिक शिविरमा आगलागी हुँदा ४ सय भन्दा बढी कामदारको विचल्ली भएको छ । प्रायः कामदारका पार्सपोर्ट र क्याम्पका सबै सामान पूर्णरुपमा नष्ट भएका छन् ।
मंगलबार मध्यान्ह सबै डिउटी गएकाबेला विद्युत सर्ट भएर आगलागी भएकाले मानवीय क्षति भने भएको छैन । सो क्याम्पमा १ सय ४० भन्दा बढी नेपाली बस्दै आएका थिए । यो अन्य देशका कामदार भन्दा बढी संख्या हो ।
उनीहरु कतारको वाटर मास्टर कम्पनीमा कार्यरत थिए । अहिले उनीहरुलाई साहानियाको युसीसी क्याम्पमा अस्थायी बसोवासको ब्यबस्था गरिएको छ । आगलागी भएपछि उद्धारका लागि कम्पनी ब्यवस्थापन खटिएको थियो ।
घर फर्किनेबेला रित्तो हात
कम्पनीकी अफिसर खरेन साल्दुवाले भनिन्, ‘कामदारहरुको सहजताका लागि हामी मध्यरात १ बजेसम्म खटिरहेका छौं । उनीहरुको क्षतीको विवरण संकलन गर्ने कार्य जारी छ, जति सकिन्छ कम्पनीले क्षतिपूर्ति उपलब्ध गराउने छ ।’
आगलागीबाट प्रभावित बनेका सप्तरीका जगजिवन राम कतारमा २९ महिनादेखि कार्यरत थिए । उनले घर फर्कनका सामान जोडेका थिए । सेप्टेम्बरमा नेपाल फर्कने तयारीमा रहेका उनको एलईडी टीभी, सुन लगायतका सबै सामाग्री नष्ट भए । ‘यत्रो समय काम गरियो, घर फर्किने बेला रित्तो हात परियो,’ उनले भने ।
झापाका सोम पाठकको समस्या पनि उस्तै छ । उनी समेत नेपाल फर्कने तयारीमा थिए । चितवनका नारायणप्रसाद महतोलाई त्यो घटनाले साह्रै दुःख दियो । कतार आएको १६ महिना मात्र भएको थियो । उनको खुट्टामा समस्या आयो । अस्वस्थ भएका कारण मंगलबार आफ्नै पैसामा टिकट काटेर अफिसमा अन्य कागजातका लागि पुगेका उनले फर्किदा आफ्नो बास जलेर नष्ट भएको देखे ।
कम्पनीले सहयोग गर्ने बचन दिए पनि आफ्नो नष्ट भएको सामाग्री बराबरको क्षतिपूर्ति हुने/नहुने बिषयमा उनीहरु चिन्तित छन् । महोत्तरीका इस्राफिल अन्सारी भन्छन्, ‘नागरिकता, पार्सपोर्ट र नगद समेत जल्यो । १३ तारिक तलव आएको थियो त्यो सबै खरानी भयो ।’
नेपालीले गरे सहयोग


आगलागीको खबरले नेपाली समुदायबाट सहयोग लिएर क्याम्पमा पुग्दा पीडित नेपालीहरुले भगवान आएजस्तै ठाने । ‘फिलिपिन्स र भारतीय कामदारका लागि सहयोग गर्न आइरहेका थिए तर नेपाली कोही आएनन् । तपाईहरु आउनुभयो हाम्रो पनि कोही रहेछ कतारमा भन्ने लाग्यो,’ दाङका भुमिराज खनालले भने ।
खाना र बस्न कम्पनीले दिए पनि एकजोडी लगाउने लुगा बाहेक केही नभएको उनीहरुले गुनासो सुनाए । अहिले विभिन्न समुदायले सहयोग लिएर आइरहेका छन् । नेपाली समुदायको तर्फबाट भने पहिलो पटक चितवन युवा समुह कतार र नेपाली जनसम्पर्क समिति कतारले संयुक्त रुपमा लत्ता कपडा र केही खाद्यसामाग्री हस्तान्तरण गरे ।
चितवन युवा समुहका अध्यक्ष भुमिराज कार्की र जनसम्पर्क समिति कतारका सभापति विमल सुवेदीलगायतको टिमले क्याम्पमा पुगेर सामाग्री हस्तान्तरण गरेका हुन् । समिर खत्री, सुरेश परियार, प्रकाश अर्याल, गोकुल तिमिल्सिना, देवराज अवस्थी, केशव भुसाल लगायत क्याम्पमा पुगेका थिए ।

