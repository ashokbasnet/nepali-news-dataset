दुबईमा जम्दै नेपाली ब्यबसायिक समूह ‘ग्रिनलाइन’, यस्तो छ सफलताको रहस्य
रामप्रसाद ढुंगेल
दुबई । वैदेशिक रोजगारीका लागि तीन लाखभन्दा बढी नेपालीहरुका लागि सहज गन्तव्य बन्न सफल संयुक्त अरब इमिरेटस यूएई आफ्नो असली नामभन्दा पनि दुबईका नामले विश्वमा बढी चिनिन्छ ।
क्षेत्रफलका हिसाबले दोस्रो तथा व्यापारिक दृष्टिले सात इमिरेट्समध्ये पहिलो सहर दुबईमा नेपाली नेपालीहरुको बाक्लो उपस्थिति छ । नेपालीहरुको जनघनत्व बढी भएको दुबईमा मात्र नेपाली व्यावसायीहरुद्वारा सञ्चालित कम्पनीहरु दिनानुदिन बढ्दै गएका छन् ।
विश्वकै व्यापारिक तथा टुरिजम हब यूएईमा व्यावसायिक साम्राज्य खडा गर्ने नेपालीहरुको संख्या करिब एक सय ५० नाघेको छ । त्यसैमध्ये ग्रिनलाइन ग्रुप अफ कम्पनी नेपाली व्यवसायीद्वारा सञ्चालित लोकप्रिय र सफल समूह मानिन्छ । ट्राभल एन्ड टुरिजम क्षेत्रमा मात्र होइन, फाष्टफुडको क्षेत्रमा यो ग्रुपले व्यापार विस्तार गरिरहेको छ ।
कतारमा पनि व्यापार विस्तारका लागि पहल गरिरहेको यही ग्रुप अन्तर्गतको छैठौं शाखा बरदुबईस्थित बसपार्क एरियामा फिस्टेल ट्राभल एन्ड टुरको नाममा सञ्चालनमा आएको छ ।
नेपाली, भारतीय, बंगलादेशी, फिलिपिन्सका नागरिकहरुलाई तुलनात्मक रुपमा सस्तो दरमा हवाई टिकट उपलब्ध गराउँदै आएको यस ट्राभलले भिजिट भिसामा समेत सहयोग गर्दै अएको छ । विभिन्न टुर प्याकेज समेत सञ्चालन गरिरहेको यस ट्राभल्सले फुजेराका अरवी राजकुमारको समूहलाई नेपालमा टुर प्याकेज बिक्रि गरी सन्तुष्ट पारेको अनुभव संगालेको छ ।
यसै ग्रुप अफ कम्पनीका तीन सञ्चालकमध्ये एक हुन् युवा व्यावसायी सूर्य गिरी । कसरी ग्रिनलाइन ग्रुपले यति छोटो अबधिमा सफलताको सिंढि चढिरहेको छ त ?
खोटाङ जिल्ला हलेसी-४ का स्थायी बासिन्दा गिरीले आफ्नो समूहको संघर्ष, सफलताको राज र भावी योजनाबारे अनलाइनखबरसँग यसरी सुनाए-
म नेपालमा प्रहरी सेवामा थिएँ । २०५५ सालमा म असईमा भर्ना भएर २०६३ सालमा सईमा प्रमोसन भएको थिएँ । तर नेपालको अस्थिरता, अन्योलता र महंगीले सामान्य कमाइ गरी खाने कर्मचारीलाई जीवन धान्न गाह्रो थियो, अझै पनि उस्तै समस्या छ, विदेशमा केही वर्ष दुःख गर्दा कमाइ हुन्छ भने किन नजाऊ भनी यतातिर पैसा कमाउने उद्देश्य बोकेर आएको हुँ ।’
संघर्षका रुपहरु फरक हुन्छन् तर सबैले आफ्नो जीवनमा संघर्ष गरेकै हुन्छन् । मैले पनि व्यावसायिक सफलता हासिल गर्न धेरै चुनौतीहरुको सामना गरेको छु । तर, व्यापारिक पार्टनरहरु असल र विश्वासिला परेका कारण संघर्ष पनि रमाइलै तरिकाले बितेको छ । नयाँ लोकेसनमा यो ट्राभल स्थापना गरेका छौं । यस व्यवसायलाई यूएईभरिका नेपालीहरुमाझ पुर्याउन चाहिँ संघर्ष गरिरहेका छौं ।
व्यापार गर्ने सपना मेरो थिएन । म सामाजिक काममा रुचि राख्ने मान्छे । म २००६ मा युएई आएर विभिन्न सामाजिक संघसंस्थामा रहेर काम गर्दै आएको मान्छे हुँ । सामाजिक क्षेत्रमा काम गर्दागर्दै एउटा राम्रो सर्कलमा विश्वास कमाइयो । मन मिल्ने पार्टनरहरुबीच व्यापार गर्ने विषयमा छलफल चल्यो । बालकृष्ण खड्का जस्तो युएईको नेपाली समाजमा सर्वत्र रुचाइएको मान्छेसँग सहकार्य गर्ने अवसर पाइयो । उहाँकै संगत, योजना र प्रेरणाले गर्दा यही आएर व्यापार गर्ने सपना पलाएको हो ।
यसकारण ट्राभल क्षेत्र
बालकृष्णजीको ट्राभलको क्षेत्रमा राम्रो अनुभव भएका कारण हामीले यही क्षेत्रलाई रोजेका हौं । यहाँ रोजगारीमा आउन सबैले हवाईयात्रा गर्नैपर्ने हुन्छ । केही कम्पनीले आफ्नै या नजिकका ट्राभलबाट टिकट दिए पनि आफै टिकट काटेर नेपाल जाने कामदारहरुको संख्या बढिरहेको छ । दसैंतिहार जस्ता विशेष टाइममा कामदारको तलबभन्दा टिकटको खर्च बढी दिनुपरेकोका कारण यहाँका कम्पनीहरुले पनि कामदारलाई टिकटभन्दा पैसा नै दिन थालेका छन् । अनलाइन टिकट बुकिङले अहिलेसम्म खासै प्रभाव पारेको छैन । भिजिटमा युएई आउनेहरुको संख्या बढिरहेको छ । त्यसैले हामीले यो क्षेत्र रोजेका हौं ।
सही सूचना पनि
बजारमा धेरै ट्राभलहरु छन् । तर हाम्रो ट्राभल भनेको नेपालीहरुको लगानीमा सञ्चालित युएईकै पहिलो ट्राभल अल हानाको बिस्तारित रुप हो । हामी टिकट मात्र काट्दैनौं, हाम्रा कस्टमरहरुलाई सही सुचना दिएर सेवा गछौं । केही ट्राभलले एयरलाइन्सबारे सही सुचना नदिएर यात्रुहरुले दुःख पाएका छन् । हाम्रो ट्राभल्सबाट सर्भिस लिनेहरुले दुःख पाएको नकारात्मक कमेन्ट आएको छैन । केही समस्या परे हामी तत्काल समाधान गर्छौं । विशेषतः हामी अबुधाबीबाट इत्तेहाद एयर, दुबईबाट फ्लाई दुबई र सारजाबाट एयर अरेबियाको टिकट अन्य ट्राभलहरुभन्दा सस्तोमा प्रदान गरिरहेका छौं ।
यस कारण ग्राहकको आकर्षण
हाम्रा अघिकांश ग्राहक नेपाली नै हुन् । नेपालीहरुको सेवामा २४ घन्टा समर्पित छौं हामी । हाम्रा ७० प्रतिशत ग्राहक नेपाली हुन् । नेपाली बाहेक इन्डियन, पाकिस्तानी, फिलिपिनी, बंगालीहरुलाई पनि हामी सेवा दिइरहेका छौं । हामी ब्यबसायिक ढंगले काम गर्छौं । हाम्रा कर्मचारीहरु भारतीय र फिलिपिन्सका पनि छन् । ग्राहकलाई हामी सही सुचना दिएर र अन्य ट्राभलभन्दा सस्तो र सहज सेवा दिएर आकषिर्त गरिरहेका छौं । हाम्रो सेवा अझ प्रभावकारी बनाउनका लागि विभिन्न निकाय, संघसंस्था, समुदायसँग हातेमालो गरी अगाडि बढिरहेका छौं ।
एकता र सहकार्यले सफलता
ग्रीनलाइन ग्रुप अफ कम्पनीमा हामी तीन जना पार्टनर छौँ । म गत जनवरीदेखि दुबई क्षेत्रको जिम्मेबारी लिएर आएको छु । अबुधाबी एरियामा पाँच वटा शाखाहरु सञ्चालित छन् । त्यताको जिम्मेवारी बालकृष्ण सरले लिनुभएको छ । काठमाडौंको ठमेलमा हाम्रो एबल ट्राभल छ, त्यसलाई ठाकुरजीले हेरिरहनुभएको छ । हामी तीन जनाबीच एकअर्कामा विश्वास, एकता र सहकार्यको भावना छ । त्यही भएर हामी यो स्थानसम्म आएका हौं ।
हाम्रो ग्रुपले टाभल र फास्टफुडको क्षेत्रमा हात हालेको छ । स्वाभाविक रुपले यसका शाखाहरु नेपालीहरुको जनघनत्व बढी भएको स्थानमा स्थापना गर्ने योजना छ । यूएईका सातै वटा स्टेटमा शाखा खोल्दा सबै नेपालीहरुसमक्ष पुग्न सकिन्छ । त्यस विषयमा हामी स्टडी गरिरहेका छौं । कतारमा पनि सर्भे गरिसकिएको अवस्था छ । केही कुरामा सहमति हुनेबित्तिकै हामी कतारसम्म पुग्नेछौं ।


