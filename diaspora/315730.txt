सामूहिक लगानीको नमूना बन्यो दुबईको प्रवासी नेपाली ग्रुप
रामप्रसाद ढुंगेल
यूएई । संयुक्त अरब इमिरेटमा १२ वर्ष रोजगार गरी नेपाल फर्किन लागेका नवलपरासीका रामप्रसाद महतोलाई नेपालमा के गर्ने भन्ने चिन्ता छैन ।
मध्यपूर्वमै चर्चित लुलु सुपरमार्केटमा सेल्सम्यानदेखि सुपरभाइजरसम्मको अनुभव संगालेका महतोले दुबईमा सिकेको सीप र व्यापार कलालाई नेपालमै लागू गर्ने योजना बनाएका छन् ।
सोही सुपरमार्केटमा कामगर्ने भीमबहादुर महतो र दीलबहादुर महतो पनि उनीसँगै नेपाल फर्किएर लुलु सुपरमार्केटकै अवधारणालाई नक्कल गरी नेपालमै सपिङ सेन्टर खोल्न लागेका छन् ।
उनीसँगै प्रदीपकुमार श्रेष्ठ, गोविन्द महतो, ध्रुव खनाल, रीता महतो पनि नेपाल फर्किएर कावासोती नगरपालिका वडा नम्बर ८ मा एक सपिङ सेन्टर स्थापना गर्ने तयारीमा छन् ।
असोज १५ गते उनीहरुको सपिङ सेन्टरको उदघाटन हुँदैछ । आन्तरिक सजावट, सीसी क्यामरा, अत्याधुनिक कम्प्युटराइज पिओएस जडान भइसकेको छ । मासिक ७५ हजार भाडा पनि तिरिरहेका छन् । सपिङ सेन्टरको नाम जुरेको छ- प्रवासी सपिङ सेन्टर ।
नवलपरासी, चितवन, रुपन्देही, स्याङजा, बाँके, बर्दिया, दाङ र काठमाडौंबाट वैदेशिक रोजगारीको सिलसिलामा यूएई आएका ४५ जना युवाहरुले सन् २००९ मा मासिक रुपमा १ सय दिराम्स जम्मा गर्ने अभियान थालेका थिए । समूहका सदस्यबीच आपसी व्यावहार चलाउन निश्चित प्रतिशत ब्याजमा बचत रकम लगानी पनि गरे ।
‘आफैं नोकर, आफैं मालिक’ भन्ने नारासहित संस्थाको नामाकरण गरे-प्रवासी नेपाली ग्रुप । भविष्यमा सामुहिक लगानीमा नेपालमै केही व्यवसाय गर्ने सोंच उक्त समूहको थियो । उनीहरुले परदेशमा जति दुःख गरे पनि नेपालमै केही गर्नु पर्छ भन्ने योजनाका साथ विगत ६ वर्षका हरेक महिनामा एक दिन बरदुबईमा भेटघाट गरे, छलफल गरे र नियमित बचत गर्ने बानी बसाले ।
सानातिना सहयोगहरु पनि त्यही समूहबाटै गर्दै गए । वार्षिक रुपमा भेला तथा बेलाबेलामा साँस्कृतिक कार्यक्रमका साथ केही वर्ष माघीपर्वहरु पनि सामूहिक रुपमै मनाए ।
एकता नै बल हो भन्ने बुझेकाउनीहरुले आफ्ना सदस्यहरुलाई आइपरेका ठूलै आर्थिक संकटहरु पनि टार्दैै लगे । आपसी विश्वास र सहकार्यले प्रवासी ग्रुपको आर्थिक तथा सांगठनिक स्थिति दरिलो बन्दै गयो । आफ्ना संस्थापक सदस्यबीच सुखदुःखको साथी बनेको संस्थालाई सल्लाहकार नेत्र थनेतको प्रयासले यूएईको नेपाली समुदायमाचिनाउने काम गर्यो ।
संस्थापकको श्रेय उनै रामप्रसाद महतोलाई जान्छ, जो नेपालफर्केर सोही संस्थाको नाममासपिङ सेन्टर स्थापना गर्दै तत्काल २५ जनालाई रोजगारी पनि दिने बताउँछन् । यसरी ४५ जना सदस्यबाट करिब ६ वर्षदेखि बचत गरेको रकममा केही थपथाप गरेर प्रवासी सपिङ सेन्टर स्थापना गर्न लागेको प्रवासी नेपाली ग्रुपका संस्थापक तथा सल्लाहकार नेत्र थनेतले बताए ।
हरेक महिना १ सय बचत गरेर थालिएको ४५ जना सामान्य नेपालीहरुको अभियानले नेपालमै सपिङ सेन्टर स्थापना गर्न सक्छ भने प्रवासमा रहेका लाखौं नेपालीहरु एकताबद्ध भई सामूहिक लगानीका लागि सहकार्य गर्ने हो भने परिणाममुखी काम गर्न सकिने उदाहरण बनेको छ यो समूह ।
दुबईमात्र हैन, कतार, साउदी अरब, मलेसिया, कुवेत लगायतका मुलुकमा काम गरिरहेका नेपाली श्रमिकहरुले पनि प्रवासी नेपाली ग्रुपबाट केही सिक्ने कि ?

