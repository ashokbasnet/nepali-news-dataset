एनआरएन सचिवमा अष्ट्रेलियाबाट गणेश केसीको उम्मेदवारी
सिड्नी । गैरआवासीय नेपाली संघ अन्तराष्ट्रिय समन्वय समितिको सचिव पदमा अष्ट्रेलियाबाट गणेश केसीले उम्मेदवारी घोषणा गरेका छन् । गैरआवासीय नेपाली संघ अष्ट्रेलियाका पूर्व अध्यक्ष एवं हाल आईसीसी सदस्य रहेका केसीले आइतबार सिड्नीमा आयोजित कार्यक्रममा आफ्नो उम्मेदवारी घोषणा गरेका हुन् ।
एनआरएन अष्ट्रेलियाको अध्यक्ष रहँदा शेष घलेलाई पहिलोपटक एनआरएन अध्यक्षको उम्मेदवार बनाउने औपचारिक निर्णय गराएर चर्चामा आएका केसीले यसपटक सचिव पदमा रहेर काम गर्ने इच्छा प्रकट गरेका छन् ।
करिव एक दशकदेखि एनआरएन अभियानमा सक्रिय केसी सन् २००७ मा एनआरएन अष्ट्रेलियाको कार्यसमिति सदस्य र त्यसपछि न्यू साउथ वेल्स संयोजकको जिम्मेवारी सम्हालेका थिए ।
गैरआवासीय नेपाली संघको भवन निर्माणका लागि ओसियाना क्षेत्रमा रकम संकलन अभियानको संयोजन गरेका केसीले अष्ट्रेलियाबाट ठूलो परिणाममा रकम संकलन गर्न सफलता पाएका थिए ।
‘एनआरएनसँगको मेरो लामो सहकार्य र अनुभवका आधारमा आगामी सातौं अधिवेशनमा सचिव पदको उम्मेवार बन्ने घोषणा गर्दछु’ उनले भने- मेरो विगतको सक्रियता र योगदानको करद गर्दै मलाई सहयोग गर्नुहुनेछ भन्ने अपेक्षा लिएको छु ।’
वर्तमान अध्यक्ष शेष घलेले अत्यन्तै उदाहरणीय काम गरेको र उहाँले थालेका केही काम अपुरै रहेका कारण तीनलाई पुरा गर्न पनि अझै एक कार्यकाल घले नै अध्यक्ष हुनुपर्ने उनले बताए । अध्यक्ष घलेको टीममा रहेर एनआरएनको प्रतिष्ठा बढाउन आफु लागिपर्ने उनले बताए ।

युवा संयोजकमा गिरीको उम्मेदवारी 
यसैगरी आईसीसी युवा संयोजकमा अष्ट्रेलियाकै कृष्ण गिरीले उम्मेदवारी घोषणा गरेका छन् । हाल युवा उपसंयोजक रहेका गिरीले पनि सोही कार्यक्रमबाट आफ्नो उम्मेदवारी घोषणा गरेका हुन् ।
आफुले सुरु गरेका युवासँग जोडिएका परियोजना सम्पन्न गर्न पनि आफुले संयोजक पदमा उम्मेदवारी दिएको उनले बताए । हाल उनले आईसीसीमार्फत् ‘डलर एक कापी र कलम’ परियोजना संचालन गर्दै आएका छन् । गिरीले एनआरएन अष्ट्रेलियाको कार्यसमिति सदस्य, आइटी संयोजक, नेपाल फेस्टिभलको आयोजना, भवन निर्माणका लागि सहयोग संकलन अभियान लगायतमा रहेर एनआरएन समुदायमा योगदान दिएका छन् ।
एनआरएन अष्ट्रेलियाको नेतृत्व र अन्य अगुवाले यी दुईको उम्मेदवारीलाई सर्मथन गरेका छन् ।
कार्यक्रममा बोल्दै एनआरएन अष्ट्रेलियाका अध्यक्ष सुरेन्द्र सिग्देलले दुवै जना अत्यन्तै योग्य उम्मेदवार रहेकाले उनीहरुलाई सक्दो सहयोग गर्ने बताए ।
आइसीसी संरक्षक इन्द्रा बनले आईसीसीका जिम्मेवार पदमा सेवा गर्ने इच्छा राख्नु राम्रो भएको भन्दै दुवैलाई शुभकामना दिइन् ।
एनआरएन प्रवक्ता मन केसीले लामो समयदेखिका सहयात्री एवं एनआरएन अभियानमा सक्रिय गणेश केसीले सचिव पदका लागि दिएको उम्मेदवारी सान्दर्भिक भएको भन्दै पुरा सहयोग गर्ने बताए । युवा संयोजकमा गिरीको उम्मेदवारी स्वभाविक र निर्विकल्प भएको उनको भनाई थियो ।
ओशियाना उप संयोजक भूमा लिम्बू, एनएडिएफका अध्यक्ष तथा भर्खरै निर्बाचित आईसीसी सदस्य बाल चन्द्र भट्टराई, एनआरएनए अष्ट्रेलियाकाउपाध्यक्ष दिनेश पोखरेलले, पत्रकारमहासंघका पूर्व कोषाध्यक्ष हेमन्त काफ्ले, जनसम्पर्क समिति अधिबेशन तयारी समितिका संयोजक प्रेम सापकोटालगायतले केसी र गिरीको उमेद्वारीको खुलेर समर्थन गर्दै सहयोग गर्ने प्रतिबद्धता दिएका थिए । कार्यक्रममा बिभिन्न संघसंस्थाका अध्यक्ष,एनआरएनए अष्ट्रेलियाका पदाधिकारी तथा सदस्यहरु, पत्रकारहरु र नेपाली समुदायका ब्यक्तिहरुको उपस्थिति रहेको थियो ।

