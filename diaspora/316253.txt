एनआरएन युएईको नेतृत्वमा तीन जनाको दावेदारी

रामप्रसाद ढुंगेल
यूएई । सेप्टेम्बर ४ मा हुन गइरहेको गैरआवासीय नेपाली संघ (एनआरएन) राष्ट्रिय समन्वय परिषद्, यूएईको छैटौं अधिवेशनका कारण यहाँको नेपाली समुदाय एनआरएनमय भएको छ । एनआरएनका ६ वटै क्षेत्रीय समितिहरुको अधिवेशन सफलतापूर्वक सम्पन्न भएसँगै यूएईको नेपाली समुदायमा एनआरएनको राजनीति गर्माएको छ ।
आगामी नेतृत्व कस्ले गर्ने भन्ने अनिश्चयलाई चिर्दै एनआरएन अभियानमा क्रियाशील तीन जनाको नाम सतहमा आइसकेको छ ।
विगत लामो समयदेखि नेपाली समुदायमा सक्रिय रहेका वर्तमान उपाध्यक्ष सुदिप कार्की, वर्तमान महासचिव गोपाल कँडेल र सचिव लेखनाथ न्यौपाने आगामी कार्यकालका लागि एनआरएन एयूएईको अध्यक्षको बलिया प्रत्यासीका रुपमा देखापरेका छन् ।
निर्वाचन समितिमा उनीहरुको औपचारिक उम्मेद्वारी दर्ता भने भइसकेको छैन । निर्वाचन समितिले अगस्ट २४ बाट २६ सम्म उम्मेदवारी दर्ता गर्नका लागि समयसीमा निर्धारण गरेको छ । यद्यपि, तीनभन्दा बढीले अध्यक्षका रुपमा उम्मेदवारी दिने हल्लाले यूएईको नेपाली समुदाय तातेको छ ।
यूएईमा एनआरएनको पञ्जिकृत सदस्यको संख्या पनि विगतको तुलनामा सतप्रतिशत बढेर २ हजार ३ सय ८० पुगेको छ । नेपालमा औपचारिक दर्ता भएसँगै एनआरएनप्रतिको आकर्षण सर्वसाधारणमा बढेको देखिन्छ । विधानअनुरुप १० पञ्जिकृत सदस्य बराबर १ जनाप्रतिनिधिलाई मतदानको आधिकारिक प्रतिनिधि छानिसकिएको अवस्था छ ।
तसर्थ हरेक क्षेत्रीय समितिबाट करिब ३० देखि ४० जनाका दरले २ सय ३८ जना प्रतिनिधिले आवश्यक परे मतदान गरी आगामी कार्यकालका लागि नयाँ कार्यसमिति चुन्नेछन् ।
एनआरएनलाई राजनीतिबाट मुक्त गरी यूएईको आगामी नेतृत्व सहमतिमै टुंगो लाउने विषयमा चर्चा चलिरहे पनि यो समाचार तयार पार्दासम्म सहमतिको सम्भावना न्युन रहेको छ । विगतमाझै यसपालि पनि एमाले, कांग्रेस र एमाओवादीको त्रिकोणात्मक भिडन्त हुने लगभग प्रस्ट भइसकेको छ ।
क्षेत्रीय समितिहरुमा केही नयाँ पदाधिकारी देखिए पनि अधिकांश पुरानै अनुहारहरु देखिएका कारण विगतको समीकरणमा उल्लेख्य परिवर्तन नआउने लगभग निश्चित छ । आगामी नेतृव्वको विषयलाई सहमतिमै टुंगो लगाउने भनिए पनि अन्ततः चुनावी प्रक्रियामै जाने तयारीका कारण एमाले, काँग्रेस र माओवादी निकटका एनआरएनकर्मीहरुमा क्रियाशीलता बढेको छ ।
को कति बलियो ?
सबैले आफ्ना पक्षमा ७५ भन्दा बढी प्रतिनिधिहरु रहेको दाबी गरिरहेका छन् । विगत ९ वर्षदेखि एनआरएनको अभियानमा सक्रिय रहेका कारण अध्यक्षमा आफ्नो जित निश्चित रहेको गोपाल कँडेलको दाबी छ भने उत्तरी इमिरेट्सका नेपालीहरुको दुःखसुखमा विगत १२ वर्षदेखि सामाजिक सेवा गरिरहेका कारण वर्तमान उपाध्यक्ष समेत रहेका सुदिप कार्कीले पनि अध्यक्षका लागि आफूलाई सहयोग गर्न सबैसमक्ष आग्रह गरेका छन् ।
अबुधाबीको नेपाली समुदायमा चिरपरिचित वर्तमान सचिव लेखनाथ न्यौपाने पनि बलिया प्रतिस्पर्धी मानिन्छन् ।काँग्रेसको समर्थन कँडेललाई, एमाओवादीको कार्कीलाई र एमालेको समर्थन न्यौपानेलाई रहे पनि तीनैजनाले आफू निर्वाचित भए स्वतन्त्र रुपमा काम गरी एनआरएनको गरिमालाई उच्च बनाउने बताएका छन् ।
एनआरएन यूएईको अधिवेशनको उदघाट्नमा आईसीसीका महासचिव कुमार पन्त, उपाध्यक्ष टीबी कार्की, आगामी कार्यकालका लागि मध्यपूर्वका संयोजकका प्रत्यासी ओमनका डीबी क्षेत्री लगायत अन्य एनआरएनकर्मीहरु अतिथिका रुपमा आउने भएका छन् ।

