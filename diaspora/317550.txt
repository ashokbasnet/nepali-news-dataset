विश्वभरीका अपाङलाई उत्साहित बनाउदै मनोज

रामचन्द्र नेपाल
क्वालालम्पुर । वैतडी चौखामका २८ वषिर्य युवा मनोज चन्द यतिवेला मलेसियामा छन् । समाजशास्त्रमा एमए, आईटीमा ब्याचलर तथा एमवीए अध्ययन गर्दै गरेका चन्द केही समय अगाडिसम्म फिनल्याण्ड प्रोजेक्टमा आईटी अफिसर र कलेजमा पठाउँथे । तर उनलाई यो सवै गर्न मन लागेन आफूसँग भएको कलालाई विश्वसामु चिनाउन भन्दै विदेश दौडाहामा छन् ।
अचेल लेख पढ नगर्ने सायद नेपालमा कम होलान् । वालवच्चाहरु स्कुल, वोर्डिङ धाउँछन् भने वुद्धाहरु प्रौढ कक्षा । वच्चादेखि वृद्ध सम्मले लेख्न जान्ने भएका छन् । मनोजले पनि लेख्ने नै हो । तर उनको लेखाईको कला भने अचम्मको छ ।
उनी एकैपल्ट एउटै रफ्तारमा दुवै हातले उल्टो र सुल्टो लेख्न सक्छन् । त्यतिमात्रै होइन दुवै खुटटा, दुवै कुहिना, मुख अनि ए देखि जेडसम्म दुवै हातले उल्टो र सुल्टो छ सेकेण्डमा लेखेर सिध्याउँछन् ।
सानो छँदा मनोजले देव्रे हातले लेख्थे । स्कुलमा देव्रे हातले लेख्दा सवैले देव्रे देव्रे भनेर जिस्काउथे । साथीभाईले जिस्काएको उनलाई भने प्रेरणा भयो । म पनि तिमिहरुले जस्तै दाहिने हातले लेख्छु भनेर कस्सिएका मनोजले केही वर्षको नियमित प्रयासपछि दुवै हातले उल्टो र सुल्टो वरावरी लेख्न सक्ने भए । कलेज पढदा साथीको र आफनो नोट वुक मनोजले एकै पटक दुईवटा कपिमा लेखिदिन्थे ।
मानिसहरुको हात नभएर के भो कुहिना छँदैछ । कुहिना नभएर के भो खुटटा छँदैछ । खुट्टा नभएर के भो मुख छँदै छ । मुखले पनि वोल्न सक्दैन भने कलमलाई च्यापेर लेख्न त सक्छ नी भन्ने लागेर उनी विदेशको यात्रामा निस्केका हुन् । उनको विदेश यात्राको मुख्य उद्देेश्य विश्वभरीमा रहेका अपाङहरुलाई उत्साहित वनाउनु रहेको छ ।

स्कुलमा देव्रे हातले लेख्दा सवैले देव्रे देव्रे भनेर जिस्काउथे । साथीभाईले जिस्काएको मनाेजलाई भने प्रेरणा भयो । म पनि तिमिहरुले जस्तै दाहिने हातले लेख्छु भनेर कस्सिएका मनोजले केही वर्षको नियमित प्रयासपछि दुवै हातले उल्टो र सुल्टो वरावरी लेख्न सक्ने भए ।

मनोजले आफनो कला पहिलोपटक चार वर्ष अगाडि धनगढीमा पत्रकार सम्मेलन गरेर शुरु गरेका हुन् । धनगढी पछाडि काठमाण्डौमा पनि पत्रकार सम्मेलन गरी देश दौडाहामा निस्किएका थिए । वझाङ जिल्लावाट शुरु भएको उनको यात्रा झापामा पुगेर टुंगिएको थियो । तीन वर्षमा उनले करीव ५५ जिल्लामा आफनो कला प्रस्तुत गरिसकेका छन् । मनोजको कलावाट प्रभावित भएका नेपालका राष्ट्रपति डा. रामवरण यादवले उनलाई निवासमा वोलाएर उनको कला २०७१ सालको मंसीरमा हेरेका थिए ।
घरको जेठो छोरा भएकाले घरगृहस्थि चलाओस भन्ने घरपरिवारको इच्छा थियो । तर उनले लिएको दृढ इच्छालाई परिवारले पनि नकार्न नसकेपछि उनी अहिले विश्व यात्रामा निस्किएका छन् । थाईलैण्डवाट शुरु गरेको यात्रा सिगापुर हुदै मलेसियासम्म आईपुगेको छ । विश्वको करीव एक सय मुलुकमा पुग्ने र त्यहाँ रहेका समुदाय विशेष गरेर अपाङ भएकाहरुलाई प्रोत्साहित गर्ने उनको योजना छ । जीवन हो केही न केही त गरेरै छाडनु पर्छ उनी भन्छन् ।
विदेशका धेरै ठाउँवाट उनलाई निम्ता आउन शुरु भएको छ । मलेसियावाटै फिलिपिन्स र अष्ट्रेलियाको यात्रा उनले तय गरिसकेका छन् । यात्राको क्रममा केही असजिलो हुने उनको ठम्याई छ । अहिलेका मानिसहरु पैसा मुखि छन् । आफूलाई फाईदा नहुने नदेखेपछि त्यति सहयोग गर्दैनन् । उनको भनाई छ, सघर्ष गरिरहेका ब्यक्तिलाई सवैले चिल्ल्ाा कुरा र आश्वासन मात्र दिन्छन् जव आफूलाई फाईदा देख्छन् अनि मात्र लगानी पनि गर्छन् ।

