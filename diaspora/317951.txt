एनआरएन युएईको नेतृत्वमा कांग्रेस र एमाओवादीको मिलाप !
रामप्रसाद ढुंगेल
दुबई । आगामी सेप्टेम्बर ४ मा आयोजना हुन गइरहेको गैरआवासीय नेपाली संघ, युएईको आगामी कार्यकालका लागि ३५ जनाको उम्मेद्वारी परेको छ ।
अध्यक्षका लागि वर्तमान उपाध्यक्ष सुदिप कार्की र सचिव लेखनाथ न्यौपानेले उम्मेद्वारी दिएका छन् । एमाले निकट मानिने न्यौपाने अबुधाबी क्षेत्रमा रहेका समझदार, परिपक्व तथा सहयोगी व्यक्तित्वका रुपमा परिचित छन् भने एमाओवादी निकट मानिने सुदीप कार्की रासअल खेमामा रहेर विगत लामो समयदेखि नेपालीहरुका समस्याहरुमा सक्रियतापूर्वक क्रियाशील छन् ।
आईसीसी सदस्यमा काँग्रेस निकट मानिने वर्तमान महासचिव गोपाल कँडेलको मात्र उम्मेद्वारी परेका कारण अध्यक्षमा काँग्रेसले एमाओवादीसँग सहकार्य गर्ने आन्तरिक सहमति भएको बुझिएको छ । अध्यक्षका प्रत्यासी सुदीप कार्कीको जित पक्का भनिए पनि बलियो पकड बनाएको एमालेको विरासत ढाल्न कार्कीले निकै मेहनत गर्नुपर्ने देखिन्छ ।
त्यसो त एमाओवादीले काँग्रेसलाई अन्र्तघात गर्ने खतरा पनि उत्तिकै रहेको पुराना एनआरएनकर्मीले बताइरहेका छन् । फुजेरा, सारजहा, अजमान र दुबईको अधिकांश मत सुदीप कार्कीको पक्षमा झर्ने प्रक्षेपण गरिए पनि स्थिति त्यति सहज नभएको उनीहरुले बताएका छन् ।
त्यसैगरी प्रथम उपध्यक्षमा ४ जनाको उम्मेद्वारी परेको छ । कपिल खड्का, रविरमण अधिकारी, रमेश श्रेष्ठ र नेत्र थनेतले उक्त पदमा उम्मेद्वारी दिएका हुन् । प्रथम उपाध्यक्षमा रमेश श्रेष्ठको सम्भावना रहेको श्रोतको दाबी छ । उता, द्वितीय उपाध्यक्षमा दुबईका दामोदर दाहाल निर्बिरोध निर्वाचित भएका छन् भने तृतीय उपाध्यक्षमा कसैको पनि उम्मेद्वारी परेको छैन ।
त्यसैगरी महासचिवमा दीपक खड्का र कृष्णप्रसाद पौडेलको उम्मेद्वारी परेको छ । पौडेल युएईमा रहेका विभिन्न सामाजिक संस्थाहरुमा रहेर काम गरिसकेका अनुभवी संगठकका रुपमा परिचित छन् ।
प्रथम सचिवमा मोहराज पौडेल, पुष्प कार्की र भूपति न्यौपानेको उम्मेद्वारी परेको छ भने द्वितीय सचिवमा राजेश बोहोरा र कोषाध्यक्षमा सूर्यप्रसाद बस्नेत र महिला प्रतिनिधिमा कल्पना राई निर्बिरोध निर्वाचित भएका छन् । युवा सन्जाल प्रतिनिधिमा निश्चल दाहाल र नेत्रप्रसाद शर्माको उम्मेद्वारी परेको छ ।
केन्दि्रय सदस्यहरुमा ३ क्षेत्रीय प्रतिनिधि सहित अन्य १४ जनाको उम्मेद्वारी परेको छ । केन्दि्रय सदस्यका लागि १४ जना उम्मेद्वारी मध्ये ८ जना मात्र रहने व्यवस्था रहेको छ ।
१४ जनामा अबुधाबी क्षेत्रबाट भोजप्रसाद फूँयाल, दुबईबाट एकदेब सापकोटा, सारजाबाट कृष्णप्रसाद आर्चायले केन्दि्रय सदस्यमा उम्मेद्वारी दिएका छन् भने खुल्ला सदस्यमा शान्तिराम ओली, ऋषिराम बस्याल, मुना थापा प्याकुरेल, देवेन्द्र चालिसे, बालकृष्ण अधिकारी, गणेश न्यौपाने, सुदिप खराल, अमर गुरुङ, असार तामाङ, गोविन्द भण्डारी, राधाकृष्ण पाठक, राजु केसी, बालकृष्ण मरासिनी र सुमित श्रेष्ठको उम्मेद्वारी परेको छ ।
उम्मेद्वारी दर्ता गराएका मध्ये एक जनाको विषयमा दाबी बिरोध आएको निर्वाचन समितिका अध्यक्ष उत्तम अधिकारीले बताए । उम्मेद्वारी दर्तासँगै एनआरएनको चर्चा परिचर्चाले यूएईको नेपाली समुदाय पूर्णरुपमा एनआरएनमय भएको छ ।

