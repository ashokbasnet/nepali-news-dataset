कतारमा एकल नृत्य प्रतियोगिताको फाईनलमा ५ जना भिड्ने
घनश्याम पराजुली (कृष्ण)
दोहा । रिदम कला केन्द्र कतारद्वारा आयोजित एकल नृत्य प्रतियोगितामा पाँच प्रतिष्पर्धी छनोटमा परेका छन् । दोहाको सल्वा रोडस्थित क्वालिटी हाईफर मार्केटको सभाहलमा शुक्रबार सम्पन्न भएको मेमोरी राउण्डमा ५ जना प्रतिष्पर्धी छानिएका हुन् ।
एकल नृत्य प्रतियोगीताको दोश्रो मेमोरी राउण्ड अर्थात टपटेनमा पुगेका १० जना मध्ये ९ जनाले आफ्नो प्रतिभा प्रस्तुत गरेका थिए । प्रतियोगिताका प्रतिष्पर्धीमध्येका रामप्रसाद यादव अस्वस्थ भएका कारण भाग लिन सकेनन् । कार्यक्रममा ९ जनाको प्रतिष्पर्धाबाट पुष्पा बिसी, कमल सुनुवार, सन्जु राई, टंकबहादुर थापा र शेखर घलान छनोट भए । प्रतियोगितामा शेखर घलानको सबैभन्दा उत्कृष्ट प्रस्तुति रहेको पर्यवेक्षक राज देवकोटाले घोषणा गरे ।
प्रतियोगिताबाट रामप्रकाश यादव, धर्मेन्द्रकुमार, सुभाष तामाङ्ग, सुवन खवास र राजन विश्वकर्मा बाहिरिएका छन् । मेमोरी राउण्डमा प्रतिष्पर्धीहरुले टोकनबाट गीत छनोट गरी आफ्नो प्रस्तुति राखे ।
रिदम कला केन्द्रका अध्यक्ष किशोर तिवारीको सभापतित्वमा सम्पन्न कार्यक्रमको प्रमुख अतिथिमा एनआरएनए एनसीसी कतारका अध्यक्ष मक्सुद आलम रहेका थिए । आलमले देश प्रतिको राष्ट्रप्रेम रहनु हरेक नेपालीको कर्तव्य रहेको बताउदै कलाकारिताको क्षेत्रबाट देशका लागि केही दिन आग्रह गरे ।
कार्यक्रमको बारेमा प्रष्ट पार्दै संयोजक डम्बर खड्काले स्वागत मन्तव्य राखेका थिए । कार्यक्रममा विशेष अतिथिको रुपमा एनआरएनए आईसीसी सदस्य उमेश अधिकारी, समाजसेवी चानक पोख्रेल, ईश्वर काफ्ले, प्रविन गुरुङ्ग, तमलोपा कतारका अध्यक्ष हुसेन खान, हेल्पिङ्ग हेण्ड युथ सोसाईटिका केशव ढकाल, आईएएफका अध्यक्ष भविन्द्र तामाङ्ग साथै चर्चित लोकदोहोरी गायिका देबिका केसी लगायतको उपस्थिती रहेको थियो ।
कार्यक्रममा गायक रेमके लामाले ‘जुनको ज्योती ल्याएर दिन्छु पनी भन्न सक्दिन म’ गाए । उनको उत्कृष्ट आवाजले उपस्थित दर्शकहरुको मन जित्न सफल बन्यो ।
त्यस्तै चितवन आईडलका नवराज श्रेष्ठले ‘मायामा रुल हुदैन, माया गर्नु भुल हुदैन’ भन्दै दर्शकहरुलाई नचाए । कार्यक्रममा पप गायक दामोदर न्यौपानेले देशको सम्झनामा गित गाए । ठूलो साउण्डमा रगत पसिनाबाट ‘चिनाउनु छ मेरो देश नेपाललाई’ गाएर युवाहरुलाई नेपालको सम्झना दिलाउन सफल बने । लोकदोहोरी गायक रित कुमार श्रेष्ठले आफ्नो एल्बम भुरभुर गर्ने पुतली बोलको गित गाए ।
त्यस्तै वीरबहादुर श्रेष्ठले म्युजिक विनानै आफ्नो प्रस्तुती राखे । उनले प्रवासबाट दिनरात मायाको झल्को आईरनी बोलको गित गाएर दर्शकहरुलाई पि्रयसीको सम्झनामा डुब्न बाध्य बनाए ।
प्रतियोगिताको निर्णयकमा किरण लामा र बिनोद लामा रहेका थिए । कमल मल्ल र आशा थापाले सन्चालन गरेको कार्यक्रमलाई समापन गर्दै सभापती तिवारीले प्रवासमा लुकेर रहेका प्रतिभाको खोजी गर्ने एक सानो अभियान रहेको बताउदै धन्यवाद दिएका थिए । रिदम कला केन्द्र कतारले आयोजना गरेको एकल नृत्य प्रतियोगिताको शुरुमा १९ जनाले भाग लिएका थिए ।
एकल नृत्य प्रतियोगिताका विजेतालाई पहिलो पुरस्कार रु १ लाख १ हजार १ सय ११, दोस्रो पुरस्कार ५० हजार १ सय ११, तेस्रो पुरस्कार २५ हजार १ सय ११ र सान्तवना पुरस्कार प्रदान गरिने आयोजकले बताएको छ ।

