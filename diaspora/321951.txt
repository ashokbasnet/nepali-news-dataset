’बैदेशिक रोजगारीलाई कामदारमैत्री बनाउन नसक्दा समस्या’
एनपीप्रधान (भरत)
साउदी अरब । सरकारले बैदेशिक रोजगारीलाई सुरक्षित एवम् कामदारमैत्री बनाउन नसकेकै कारण प्रवासी श्रमिकहरुले दुःख भोग्नुपरेको साउदी अरबमा आयोजित एक कार्यक्रमका सहभागीहरुले बताएका छन् । नेपाली श्रम र सीपको उचित मूल्यांकन सहितको श्रम सम्झौता हुन नसक्दा नेपाली कामदारहरु समस्यामा पर्नु परेको औंल्याउँदै सहभागीहरुले सेवा सुबिधालाई ध्यानमा राखेर श्रम सम्झौता गर्नुपर्नेमा जोड दिए ।
गैरआवासीय नेपाली संघ राष्ट्रिय समन्वय परिषद् साउदी अरेबियाले शुक्रबार रियादमा कामदार तथा सरोकारवालाहरुबिच आयोजना गरेको प्रवासी नेपाली कामदारका समस्या र समाधानका उपाय बिषयक अन्र्तक्रियामा सहभागीहरुले नेपाली कामदारका तलब, सेवा सुबिधालाई ध्यानमा राखेर मात्र श्रम सम्झौता गर्नुपर्नेमा सहभागीहरुले जोड दिएका हुन् ।
साउदीमा रहेका अधिकांश नेपाली कामदारहरुले अझै पनि नेपाल सरकारले तोकेको मापदण्ड अनुरुप न्यूनतम तलब तथा सेवा सुबिधासमेत पाउन नसकेको भन्दै उनीहरुले गुनासो गरेका छन् । रोजगारदाता कम्पनीसँग भएको सम्झौताअनुसारको न्यूनतम सेवा सुबिधा नपाउनु नै साउदीमा रहेका नेपाली कामदारहरुका सबैभन्दा ठूलो समस्याको रुपमा देखा परेको सहभागीहरुले बताए । बैदेशिक रोजगारमा जाने ब्यक्तिको सीप, क्षमता, पठाउने एजेन्सी, रोजगारदाता, दुबै देशका सरकारहरुका नीति तथा ब्यबहारमा समन्वय हुन नसक्दा पनि समस्या देखा परेका उनीहरुको बुझाई छ ।
कमजोर सरकारी नीति र मेनपावर कम्पनीको लापर्वाहीका कारण सम्झौताअनुसारको काम नपाउनु, तोकिएको अवधिभन्दा बढी काम गर्नुपर्ने बाध्यता, बीमाको समस्या, काम गर्ने शिलशिलामा मृत्यु भएकाहरुको शव पठाउन ढिलाई हुने लगायतका समस्याहरु साउदीमा ब्याप्त रहेको उनीहरुको भनाई थियो । प्रवासी श्रमिकहरुले भोग्नुपरेका समस्याका बिषयमा राज्य गम्भीर नभएकै कारण नेपाली कामदारहरुले दिन प्रतिदिन पीडा खेप्नु परेको उनीहरुको गुनासो छ ।
सो अवसरमा बोल्दै साउदीका लागि नेपाली कार्यबाहक राजदूत आनन्दप्रसाद शर्माले नेपाली कामदारको हकमा साउदीमा धेरै समस्याहरु देखा परेका उल्लेख गर्दै ती समस्याहरु समाधान गर्न दूतावासले प्रयास गरिरहेको बताए । कार्यबाहक राजदूत शर्माले बैदेशिक रोजगार प्रबद्धन ऐन संसोधन गर्ने क्रममा रहेकोले नेपाली कामदारका समस्या समाधानका लागि आवश्यक प्रावधानहरु ऐनमै समाबेश गरेर लागू गरिने बताए ।
साउदीमा नेपाली कामदारको माग हुँदा दूतावासमार्फत् हुनुपर्ने ब्यवस्था ऐनमा समाबेश गर्न पहल गरिने धारणा राखे । शर्माकाअनुसार साउदी अरबको आफ्नै नीति नियम, ऐन प्रावधानहरु रहेका कारण पनि साउदीमा ज्यान गुमाएका नेपाली श्रमिकको शब पठाउन ढिलाई हुने गरेको छ । नेपाली कामदारका तलब, बीमा लगायतअन्य सेवा सुबिधाहरु लागू गराउनका लागि दूतावास गम्भीर रहेको शर्माको भनाई थियो ।
नेपाली दूतावासका श्रम सहचारी कृष्णप्रसाद दवाडीले साउदी अरबसँग श्रम सम्झौता नभएकै कारण नेपाली कामदाहरुमा समस्या देखा परेको बताए । नेपाल र साउदीबीच श्रम सम्झौता गर्ने प्रयास भईरहेका उल्लेख गर्दै दवाडीले खाडी मूलुक र मलेसियाका लागि छुटै खालको ऐन बनाउनुपर्ने धारणा राखे ।
नेपाल सरकारले साउदीका लागि न्यूनतम तलब एक हजार साउदी रियल तोकेको भए पनि सो बराबरको सेवा सुबिधा नेपाली कामदारले पाउन नसकेको उनले बताए ।
कार्यक्रममा आफ्ना भनाईहरु राख्दै संघका अध्यक्ष नारायण पासवानले प्रवासी श्रमिकहरुका समस्या समाधानका लागि सरोकारवालाहरु एकजुट भएर सम्बन्धीतनिकायलाई दबाद दिनुपर्ने बताए । तलब, सेवा सुबिधाका बिषयमा रोजगारदाता कम्पनीसँग प्रवासी श्रमिकहरुको कागजी सम्झौता मात्र हुने गरेको उल्लेख गर्दै अध्यक्ष पासवानले त्यसलाई ब्यबहारिक ढंगबाट कार्यान्वयन गर्न पहल गर्नुपर्ने धारणा राखे ।
कार्यक्रममा संघका संस्थापक छोटु थापा, सल्लाहकार डोरबहादुर कार्की, मिठिला एकता समाजका अध्यक्ष सुनिलकुमार गुप्ता, पत्रकार भरत प्रधान, सहभागीहरु भोला पौडेल, ढलबहादुर थापा, सत्यनारायण केसी, बिष्णु पौडेल, उमेश भट्टराई लगायतले बोल्दै साउदीमा नेपाली श्रमिकका समस्या चौतर्फी क्षेत्रमा रहेकोले त्यसको समाधानका लागि दूतावासले थप सकृयता बढाउनुपर्नेर्े धारणा राखेका थिए । कार्यक्रम संघका सदस्यनारायण वाग्लेको सञ्चालनमा सम्पन्न भएको थियो ।

