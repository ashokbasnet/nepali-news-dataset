ओमानको मस्कटमा तीज बिशेष कार्यक्रम गरियो
मस्कट (ओमान) । ओमानको मस्कटमा नेपाली एकता समाज महिला बिभागले  तीज बिशेष कार्यक्रम सम्पन्न गरेको छ । नेपाली चेलीहरूको महान पर्व तीजको उल्लास तथा चाडवाड र धर्म संस्कृतिको संरक्षणका लागि एकता समाजले तीज विशेष कार्यक्रम गरेको हो ।
विभिन्न समुदायका महिलाहरुमा नयाँ नयाँ उमंग र उत्साह प्रदान गर्दै गीतका माध्यमबाट चेलीका बिलैना पोख्ने चाडको रूपमा तीजलार्इ लिइन्छ ।
कार्यक्रममा रक्तिम सांस्कृतिक अभियान ओमानका कलाकारहरुद्वारा जोशिला जनवादी गीत संगीतहरू पनि प्रस्तुत गरिएको थियो । कलाकारहरूले शोषण, दमन र जातीय छुवाछूतबिरुद्धको गीतिनाटकका मार्मिक दृश्यहरुले उपस्थित दर्शकहरुलाई भावुक बनायो ।
मिर्मिरे साँस्कृतिक परिवार, तमु समाज, जनप्रगतिशील मञ्च तथा अन्य कलाकारहरुद्वारा प्रस्तुत अभिनय, नृत्य र गीत तथा कविताहरुले कार्यक्रमको रैनकता थपेको थियो । दूतावासका कार्यबाहक राजदूत रोजीना ताम्रकारको प्रमुख अतिथ्यता, एकता समाज महिला बिभागकी अध्यक्ष लक्ष्मी रायमाझीको अध्यक्षता तथा ईन्दरा गुरुङ र मनु सुनुवारले कार्यक्रम सञ्चालन गरेका थिए ।
कार्यक्रममा अन्तर्राष्ट्रिय नेपाली एकता समाजका कोषाध्यक्ष शोभाकान्त लामिछाने, ओमान नेपाली एकता समाजका अध्यक्ष शिवलाल गिरी, जनप्रगतिशील मञ्च ओमानका अध्यक्ष पदमप्रसाद अर्याल, प्रवासी नेपाली मञ्च ओमानका अध्यक्ष गगन कार्की, गैरआवासीय नेपाली संघ ओमानका सल्लाहकार मुक्ति बराल, नेपाली समाज ओमानका अध्यक्ष इच्छा राई, जनप्रगतिशील मोर्चा ओमानका अध्यक्ष समित अधिकारी लगायतले तीजको शुभकामना ब्यक्त गरे ।
यस्तै, नेपाली महिला समूह ओमानका प्रतिनिधी उमा ढुंगाना, एकता समाज सोहार क्षेत्रीय समितिका अध्यक्ष जनक भुसाल, बुद्ध भिजन ओमानका अध्यक्ष ङेमा तामाङ, तमु समाज ओमानका दिल गुरुङ, तामाङ समाज ओमानका अध्यक्ष राम तामाङ, नेपाली क्रिश्चियन फिलोसिप ओमानका अध्यक्ष संगम सिंह, आदिकवि भानुभक्त जयन्ती द्विषतबार्षिकी समिति ओमानका अध्यक्ष मुना नेपाल श्रेष्ट, एकता समाज खेलकूद बिभागका अध्यक्ष तुल्सीराम खनाल, रक्तिम ओमानका अध्यक्ष नारायण ज्ञवाली नेपाल लगायतको उपस्थिति थियो ।
–शालीकराम आचार्यबाट

