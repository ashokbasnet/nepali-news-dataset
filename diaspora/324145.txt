एनआरएन युवा संयोजकमा फ्रान्सबाट निर्मल अर्यालको उम्मेद्‍वारी घोषणा
वसन्त रानाभाट
बार्सिलोना । गैरआवासीय नेपाली संघ अन्तर्राष्ट्रिय समन्वय परिषद युवा संयोजक पदका लागि फ्रान्सबाट निर्मल अर्यालले उम्मेद्वारी घोषणा गरेका छन्। फ्रान्समा नै बसेर सिभिल ईन्जिनियरिङ्गमा मास्टर डिग्री तथा एमफिल गरिसकेका अर्यालले आफ्नो अनुभवलाई एनआरएन भित्रै सदुपयोग गर्ने भन्दै उम्मेद्वारी घोषणा गरेका हुन्।
आगामी अक्टोबरमा नेपालमा हुने बिश्व सम्मेलनको मौसम प्रबासमा ह्वात्तै तातिरहेका बेला ३९ बर्षिय अर्यालले युवासंयोजकमा रही काम गर्ने ईच्छा ब्यक्त गरेका छन्।
बिगत २५ बर्षदेखि नै फ्रान्समा बसोबास गर्दै आएका अर्यालले सन् २००७ मा एनआरएन फ्रान्सको युवा प्रतिनिधि हुँदै सन् २००९ मा राष्ट्रिय समन्वय परिषद फ्रान्सको अध्यक्ष पदमा रही काम गरिसकेका छन्।
अर्यालले अनलाईनखबरसँग कुराकानी गर्दै भने, “हजारौको संख्यामा युवायुवती त्रिभुवन अन्तर्राष्ट्रिय विमानस्थलबाट प्रबासमा रोजगारीको लागि उड्नु पर्ने बाध्यतालाई अन्त्य गर्दै नेपालमै रोजगारीको बाताबरण सृजना गर्न पहल गर्नुपर्दछ।”
यसका लागि सम्वन्धित सरकारी तथा गैरसरकारी निकायहरुसँग सहकार्य गरी उद्दमी कौशलताको बिकास गर्न आफू लागि पर्ने बताए।
युवा संयोजक पदमा उम्मेद्वारी घोषणा गरेका अर्यालले भने “प्रवासमा अध्ययन गर्न आईरहेका थुप्रै युवायुवतीहरुले बिदेशमा दुख पाईरहेको अवस्था छ।” यसको लागि एनआरएनले बिशेष पहल गर्नुपर्छ भन्दै उनले उपयोगी पुस्तिका तयार गर्न पनि सबैले जोड दिनुपर्ने बताए।
विदेश पढ्न आउने विद्यार्थीहरुको अभिलेख हरेक देशमा राष्ट्रिय समन्वय परिषदले राखेमा उनीहरुका समस्या पहिचान गर्न सजिलो हुने उनको धाराणा रहेको छ।
अर्यालले बिदेशमा रहेका दोस्रो पुस्ताका बालबालिकाहरुको बिषयमा,नेपाली भाषा,संस्कृति,पर्यटन प्रबद्दन,सेमिनार,गोष्ठी,खेलकुद जस्ता फरक फरक बिषय बस्तुमा आफ्नो योजना सहितको खाका समेत सार्बजनिक गरेका छन्।
को हुन् निर्मल अर्याल ?
गोर्खा जिल्ला घर भएका अर्याल सानै उमेरदेखि फ्रान्समा बसोबास गर्दै आएका दोस्रो पुस्ताका नेपाली हुन्। आफ्नो तीन पुस्ता नै पेरिस बस्दै आएको भए पनि उनी पटक पटक नेपाल पुग्ने गरेको बताउँछन्।
फ्रान्सको समुदायसँग घुलमिल रहेर बिदेशी हावापानीमा हुर्के पनि आफूलाई सधैँ नेपाली भूमिप्रति स्नेह र प्रेम भएकोले पनि गैरआवासीय नेपाली संघ सँग सधैँ नजिक रहने प्रेरणा मिलेको अर्याल बताउँछन्।
आफ्नो अध्ययनपछि पनि अर्याल अन्तर्राष्ट्रिय संस्थानमा आफ्नै विशेषज्ञता विषयमा मेनेजर तहमा काम गरिरहेका छन् । उनी बिगत ६ बर्ष देखि एक अन्तर्राष्ट्रिय सहकारी बैंक क्रेडिट मिट्युल शाखाको संचालक समितिको अध्यक्ष पदमा रही अनुभव बटुलेका छन् ।
यस्तै उनले सन् २०१२ मा आफू रहेको नगरपालिका अन्तर्गत विदेशी नागरिक र विदेशी मूलका नागरिकको हकहित सम्वन्धित समितिको निर्बाचित अध्यक्ष भएर २ वर्ष काम गरे।
सामाजिक सेवामा अर्यालको झुकाव
परोपकारी र सामाजिक सेवामा झुकाव राख्दै अर्यालले योगदान पुर्याउँदै आएका छन्। नेपाल पुग्दा प्राय: पहाडी दुर्गम क्षेत्र र तराईको गाँउमा पुग्न रुचाउँने अर्यालले प्युठान जिल्लाको पनि विकट क्षेत्र बाँदीकोटस्थित स्कुलको भवन निर्माणका लागि ४० लाखको योजनासहित काम अगाडि बढाएका छन् । यसका लागि फ्रान्सस्थित बिदेशी समुदायबाट रकम संकलन कार्य जारी राखेको अनलाईनखबरलाई जानकारी दिए।
यस्तै अर्यालले सोही क्षेत्रका २ जना छात्राहरुलाई शिक्षादीक्षा दिने जिम्मेवारी सम्हालेका छन्। आर्थिकस्थिति अति नै कमजोर भएका ति दुई छात्राहरुलाई सन् २०१४ देखि १० बर्ष सम्म पढाउँने जिम्मा लिएको अर्यालले बताए ।
आफू एनआरएनको युवा संयोजकमा रही काम गर्ने अवसर मिलेमा एनआरएन महिला संयोजकसँग सहकार्य गरी दुर्गम क्षेत्रका छात्राहरुलाई यसरी नै स्कुल पठाउने आफ्नो बिशेष योजना समेत रहेको सुनाए।

