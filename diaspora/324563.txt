नेपालको भूकम्पको तस्विर लण्डनमा प्रदर्शन

लण्डन । गत वैशाखमा नेपालमा गएको विनासकारी भूकम्पले ध्वस्त संरचना तथा कहाली लाग्दा तस्विरहरु लण्डनमा प्रदर्शन गरिएका छन् ।
दोलखा नाम्दुका कालुराम तामाङले साउथ ईस्ट लण्डनको डेप्टफोर्डस्थित स्टेफन लरेन्स सेन्टरमा भूकम्पको स्मरण गराउने चित्रकलाहरु प्रदर्शन गरेका हुन् । कालुरामले दुई दर्जनभन्दा बढी आफ्नो एकल चित्रकला प्रदर्शन गरेका छन् ।
केही वर्षदेखि बेलायत-लण्डनमा बस्दै आएका कालुरामले भूकम्पमा परी दिवंगत भएकाहरुको सम्झनामा नेपालसम्बन्धी आफ्ना दुई दर्जन भन्दा बढि चित्रकला प्रदर्शनीमा राखेका छन् ।
नेपालको प्राकृतिक सुन्दरता, संस्कृति, जीवनशैली लगायतका पक्षहरु झल्काउने चित्रहरु प्रदर्शनीमा छन् । प्रदर्शनीमा राखिएका सबै चित्रहरु कालुरामले नेपाली कागजमा बनाएका छन् ।
नेपालमा शिक्षा तथा स्वास्थ्यको क्षेत्रमा काम गर्दै आएको ‘युनाईट फर नेपाल’ नामक अभियानको आयोजना र स्टेफन लरेन्स प्रतिष्ठान’को सहयोगमा चित्रकला प्रदर्शन गरिएको हो ।
गत आइतबार सुरु भएको एकल चित्रकला प्रदर्शनी सेप्टेम्बर महिनाको ३० तारिखसम्म चल्ने कालुरामले जानकारी दिए । प्रदर्शनीको उद्घाटन प्रख्यात चित्रकार गोविन्द शाह र ‘स्टेफन लरेन्स ट्रस्ट’ का संस्थापकले गरेका थिए ।
यी चित्रहरुको मूल्य ३ सय देखि ५ सय पाउण्ड सम्म छ । चित्रहरुको बिक्रीबाट जम्मा हुने रकम युनाईट फर नेपालको माध्यमबाट नेपालमा सामाजिक कार्य र भूकम्पपीडितको लागि सहयोग गरिने तामाङले बताए ।

