न्यूयोर्कमा शेष घलेले भने- अर्को महाअभियानमा लागौैं
सूर्य थापा
फ्लसिङ (न्यूयोर्क) । गैरआवासीय नेपाली संघका अध्यक्ष शेष घलेले गएका दुई वर्षमा संस्थालाई भरोसायोग्य बनाउने सन्र्दभमा धेरै उपलब्धी हाँसिल भए पनि राष्ट्र पुनःनिर्माणको सच्चा साझेदार बन्न अर्को महाअभियान थाल्नुपर्ने बताएका छन् ।
गैरआवासीय नेपाली संघ अमेरिकाको बिशेष साधारणसभालाई न्यूयोर्कमा सम्बोधन गर्दै घलेले भने- बिगत दुई वर्षमा संस्थालाई जसरी पुनःसंरचना गर्न खोजिएको छ, जे लक्ष्य र जिम्मेवारी लिन खोजिएको छ, त्यसलाई पुरा गर्ने चुनौती बाँकी नै छ ।’
उनले मुलुकको सम्बृद्धिका लागि सच्चा साझेदार बन्ने अर्को महाअभियान गैरआवासीय नेपाली संघले शुरु गर्न लागेको बताउँदै त्यसमा सहभागी हुन र साथ दिन संसारभरी छरिएर रहेका गैरआवासीय नेपालीलाई आह्वान गरे ।
आफूले अध्यक्ष पदलाई निरन्तरता दिने वा नदिने विषयमा भने घलेले केही उल्लेख गरेनन् । तर, उनको सम्बोधनको मर्म चाहिँ धेरै लक्ष्य हाँसिल गर्न बाँकी रहेकाले ती लक्ष्य पुरा गर्ने नेतृत्व छान्न आग्रह गरेर घुमाउरो हिसावमा आफ्नो उम्मेदवारीको संकेत गरे ।
एनआरएन स्वयंसेवी संस्था भएकाले यसमा समय र स्रोत साधन खर्चिन सक्ने ब्यक्तिलाई मात्र नेतृत्वमा पुर्‍याउनुपर्ने उनको सुझाव थियो । उनले एनआरएनए एउटा स्वयंसेवी संस्था भएको र नेतृत्व नै त्यो संस्थाको अनुहार भएको उल्लेख गरे । इमान्दारिता र लगनशिलताको साथसाथै समय दिन सक्ने क्षमतावान ब्यक्ति नेतृत्वमा आउनुपर्ने उनको भनाई थियो । आफ्नो निजी स्वार्थका लागि संस्थालाई दुरुपयोग नगर्ने सुनिश्चितता भएको ब्यक्ति एनआरएनको नेतृत्वमा आउनुपर्ने घलेले बताए ।
आगामी अक्टोबरमा काठमाडौंमा आयोजना हुने चुनावी सम्मेलनको पूर्वसन्ध्यामा आयोजित विशेष साधारणसभा एक किसिमको चुनावी सभाजस्तो थियो । सभामा एनआरएन आइसीसीका पदाधिकारीहरुको बाक्लो उपस्थिति थियो । आगामी नेतृत्वका लागि अध्यक्ष पदका प्रत्यासीद्वय उपाध्यक्ष टीवी कार्की र सल्लाहकार रतन झा पनि उपस्थित थिए ।
घलेले प्रष्टरुपमा आफ्नो उम्मेदवारीबारे नबोले पनि उनको सम्बोधनपछि उपस्थित धेरैले घले आफ्नो कार्यकालको निरन्तरताका लागि तयारी अवस्थामा रहेको निष्कर्ष निकालेका थिए । सभालाई सम्वोधन गर्ने क्रममा झा र कार्कीले पनि आफ्नो उम्मेदवारी को औचित्य सावित गर्न कोसिस गरे ।
मिलापपछि विशेष साधारणसभा सम्पन्न
केही महिनापहिले सम्पन्न चुनावपछि एनआरएन अमेरिका निरन्तर बिबादको भुमरीमा थियो । चुनावमा जित्ने र हार्ने पक्षवीचको बिबाद अदालतसम्म पुगेको थियो । अन्त्यमा मेलमिलापपछि दुवै पक्षको सहभागितामा बिशेष साधारणसभा सम्पन्न भयो ।
विधान अधिवेसनका रुपमा आयोजित साधारणसभाले संघको विधान पनि संशोधन गर्यो । एक कार्यकाल कार्यकारिणी सदस्य भएको व्यक्ति मात्र संघको पदाधिकारी तथा अध्यक्षको उम्मेद्वार हुन पाउने प्रस्तावलाई हलले अस्वीकार गर्दै त्यसलाई दुई वर्ष निरन्तर साधारण सदस्य भएको जो कोही व्यक्ति पनि उम्मेद्वार हुन पाउने गरी संशोधन गरियो ।
च्याप्टरहरुको आर्थिक स्वायत्ततासम्वन्धी प्रस्तावमा बैंक खाता खोल्न र सञ्चालन गर्न दिने भनिए पनि पाँच सय डलरसम्म मात्र खर्च गर्न दिने र त्योभन्दा बढी खर्च गर्नुपरे केन्द्रको अनुमति लिनुपर्ने गरी निर्णय गरियो ।
केही समय पहिले सम्पन्न निर्वाचनको परिणामपछि दुई किनारा लागेका दुबै पक्ष सहभागी सम्मेलनको उद्घाटन गैरआवासीय नेपाली संघ अन्तर्राष्टि्य समन्वय समितिका अध्यक्ष शेष घलेले गरे ।
केही समय पहिले सम्पन्न चुनावको परिणामप्रति असन्तुष्ट पक्षको समेत सहभागिता रहेको सभामा अध्यक्षका प्रत्यासी नगेन्द्र पौडेलले आफू र साथीहरु आफ्ना कमजोरीहरु स्वीकार गर्न तयार रहेको बताउँदै संस्थापन पक्षलाई पनि आफ्ना कमी कमजोरी स्वीकार गरेर अगाडि बढ्न चुनौति दिए ।
उनले टेनेसी कोर्टमा मिल्छौं भनेर वाचा गरेकाले नै अदालतको सम्मान गर्दै आफूहरु सभामा सहभागी भएको बताउँदै ती वाचा पूरा गर्न नेतृत्वलाई आग्रह गर्नुभयो । उहाँको सहभागिता र सम्वोधनले दुई किनारा लागेका दुई पक्षलाई मन माझेर सहकार्य गर्ने वातावरणका लागि सहजीकरण गरेको धेरैले अनुभव गरे ।
एनआरएन नेपालका स्थायी राजदूत हुन्ः राजदूत डा. कार्की
विशेष अतिथिका रुपमा सहभागी संयुक्त राज्य अमेरिकाका लागि नेपाली राजदूत डा. अर्जुनकुमार कार्कीले एनआरएनले गरेको कार्यको मुक्त कण्ठले प्रशंसा गर्दै गैरआवासीय नेपालीहरु नै नेपालका स्थायी राजदूत भएको बताए । उनले आफूलाई अस्थायी राजदूत भएको बताउँदै आफ्नो कार्यकालमा एनआरएनसँग सहकार्य गरेर देशको सेवा गर्ने बताए । नेपाली डायस्पोराको प्रशंसा गर्दै उनले अन्य पहिचानभन्दा नेपाली पहिचान बचाउन एनआरएनलाई विशेष अनुरोध गरे ।
सभालाई सम्वोधन गर्दै अमेरिकी राष्ट्रपतिका सल्लाहकार सञ्चिता प्रधानले अमेरिकामा रहेका नेपालीले नेपाली अमेरिकनका रुपमा आफ्नो पहिचान बनाउनुपर्ने र नेपाली नेपालीबीच मात्र होइन, अमेरिकी संस्थाहरुसँग सहकार्य शुुरु गर्न आग्रह गरिन् ।
उनले हृवाइट हाउस इनिसियटिव्समा धेरैभन्दा धेरै नेपाली सहभागी हुन आग्रह गर्दै आफू आफ्नो नेपाली ओरिजिनको सशक्तिकरणको पक्षमा रहेको बताइन् । एनआरएनसँग सहकार्य गर्न आफू तयार रहेको बताउँदै उनले असीमित सम्भावनाहरुको खोजी गर्न आग्रह गरिन् ।
मेरिल्याण्ड र पेन्सेल्भेनियाका लागि अवैतनिक महावाणिज्यदूत प्रेमराजा महतले सभाको सफलताको कामना गर्दै एनआरएनलाई कसैकसैले भूतपूर्व नेपाली भन्न थालेकोमा आपत्ति प्रकट गर्दै त्यसले प्रवासमा रहेको नेपालीको भावनामा चोट पुगेको बताए । उनले त्यसलाई सच्याउन अनुरोध गर्दै त्यस्तो संकिर्ण सोंचको प्रतिरोध गर्न सबैलाई आग्रह पनि गरे ।
सभालाई गैरआवासीय नेपाली संघ अन्तर्राष्टि्य समन्वय समितिका उपाध्यक्ष टीवी कार्की, महासचिव कुमार पन्त, कोषाध्यक्ष डा. बद्री केसी, महिला संयोजक सपिला राजभण्डारी, क्षेत्रीय संयोजक नवराज गुरुङ, उपसंयोजक सोनाम लामा, संरक्षक अम्विका अधिकारी, सल्लाहकार राम खरेल, रतन झालगायतका एनआरएन अगुवाहरुले सम्बोधन गरेका थिए ।

