यूकेको अधिबेशन सम्पन्न, अध्यक्षमा मुछेत्र गुरुङ
दिनेश कुमार परियार
लण्डन । एनआरएनए यूकेको अध्यक्षमा मुछेत्र गुरुङ सर्बसम्मत भएका छन् । प्लमस्टीड, लण्डनमा बसेको छैठौँ अधिवेशनले गुरुङको नेतृत्वमा २८ सदस्यीय नयाँ कार्य-समिति गठन गरेको हो। आइतबार साँझ अबेरसम्म बसेको साधारणसभाले चार जनालाई आईसीसी सदस्यमा छनौट गरेको छ । एक साताअघि नै सहमतिमा एनआरएन यूकेको नयाँ नेतृत्व चुनिएको थियो ।
आर्थिक प्रतिवेदन उपर छलफलको क्रममा घम्साघम्सी परेपनि अन्तत: अध्यक्ष मण्डलका तर्फबाट कर्ण शाहीले हिसाब किताब फर्छौटको बिबादलाई नरम पथमा लान अग्रह गरे पश्चात् अधिवेशन सुचारु भएको थियो। एनआरएनए यूके भित्रको अनियमितता र असन्तुष्टीलाई जोडदार रुपमा उठाएका राष्ट्र राई उपाध्यक्ष बनेका छन् । उनलाई सदस्य समेतबाट बञ्चित गराईएको थियो।


एनआरएन यूकेको नयां नेतृत्वको चुनाउका लागि निर्धारित तिथि भन्दा एक साता अघिनै सहमति भएको थियो । सहमतिनुसार, अध्यक्षका प्रत्यासी बताएका हिराधन राईले उपाध्यक्षमा चित्त बुझाउनु परेको छ । यौगकुमार फगामी र दासुराम पाण्डे पनि उपाध्यक्षमा सर्बसम्मत भएका छन्।

बिगतको नजीर नदोहर्‍याउन यस पटक एनआरएनए-यूकेले शक्ति सन्तुलनमा ठूलै कसरत गरेको देखिन्छ। जसको कारण सानो छरितोको सट्टा ‘जम्बो’ टोली गठन हुन पुगेको छ जसमा २ महिला उपाध्यक्ष शान्ति थापा र कुमारी गुरुंग रहने भएका छन । महासचिवमा विजय विक्रम लिंगदेन, सहमहासचिवमा अर्जुन कटुवाल र ३ जना सचिवमा कृष्ण तिवारी, फणिन्द्र भट्टराई र बुद्धिराम थापा चयन भएका छन् ।

सहमति अनुसार नै कौषाध्यक्ष दिपक श्रेष्ठ, सहकोषाध्यक्ष ललित न्यौपाने र प्रवक्तामा खुशी लिम्बु रहने भएका छन । ९ सदस्यहरूमा सुरज मास्के, कप्रसाद छन्त्याल, पदम बिर्ख रावल, नारायण पौडेल गाउँले, यमबहादुर घले, शालिकराम सापकोटा, राजेश पाठक, डा मीन रानाभाट र मिलन गुरूङ निर्विरोध निर्वाचित भएका थिए ।

विश्वदीप तिगेलासंगै  कृष्ण तिमिल्सेना, संगीता मरहट्ठा र सुस्मा राई सहित ४ जना आई. सी. सी. मा पठाइने भएको छ ।  पद बाँडफाँडको चेपुवामा परेका कारण अन्तत: चर्चित ब्यवसायी पशुपति भण्डारी यसमा अटेनन्।

निर्वाचित पदाधिकारीहरुलाई राघब धिताल ओबिईको नेतृत्वमा रहेको निर्वाचन समितिले प्रमाणपत्र र शपथ दिलाएको थियो ।
प्राज्ञ सुर्य सुबेदी , एनआरएन आईसीसी युरोप संयोजक अर्जुन श्रेष्ठ , आईसीसी सदस्य हेमराज शर्मा लगायतले खुला सत्रमा सम्बोधन गर्दै तिक्तता त्यागेर नेपालको  समृद्धिको लागि योगदान पुर्याउन आग्रह गरे ।
विवाद र सहमति 
गत शनिबार नर्थहोल्टको ब्लु ओर्किड रेस्टुरेन्टमा गरिएको सर्वपक्षिय भेलामा एनआरएनए युकेका प्रवक्ता अर्जुन कटुवालले सहमतिको प्रस्ताव राखेका थिए ।  एनआरएन यूकेको सेप्टेम्बर  १३ का लागि चुनाव निर्धारित गरिएको थियो । विवाद र मतभेदका बीच शनिबार उम्मेदवारबीच सहमति बनेपछि विधान संशोधन नै गरेर सबैलाई पद बाँडफाँड गर्ने सहमति गरिएको हो ।
सबै भन्दा बिवादित रहेको पक्ष आर्थिक पारदर्शिता र सदस्यता रहेको थियो । पूर्व अध्यक्ष योगेन छेत्रीले आर्थिक प्रतिबेदन प्रस्तुत गर्दै ४९ हजार पाउण्डको हिसाब स्पष्ट नभएको भन्दै निबर्तमान अध्यक्ष महेन्द्र कडेलको आलोचना गरेका थिए । कडेलले भने पहिलेको हिसाब देखाएर विवाद नल्याउन आग्रह गरे ।

यस अघि निबर्तमान महासचिब आर. के. त्रिपाठीले समेत कडेलको आर्थिक क्रियाकलाप अपारदर्शी भएको जिकिर गरेकाथिए । उपाध्यक्षमा दाबी गरेका तर मतदाता नामावलीमै नाम नरहेका राष्ट्र राईलाई उपाध्यक्ष बनाइएको छ । राष्ट्र राईले आफुले सदस्यतको लागि समय मै निबेदन गरेको भन्दै आफ्ना असन्तुष्टी व्यक्त गरेका थिए ।

सुरु देखि नै चुनाबी रणनीति बनाउदै अध्यक्ष मुछेत्र गुरुङले सहमतिको प्रयास जारी राखेका थिए । उनलाई यस अभियानमा एनआरएन यूकेका पूर्व अध्यक्षहरु रिटायार्ड मेजर डमर घले र सुर्य गुरुङले साथ दिएका थिए । यस अघिको कार्यकालमा योगेन छेत्री निर्वाचन प्रणालीबाटै अध्यक्ष चुनिए पनि प्रतिद्वन्दी महेन्द्र कडेलले समानान्तर कमिटि बनाएर अघि बढेपछि अन्तराष्ट्रिय कानुनका प्राध्यापक सुर्य सुबेदी सहितको संलग्नतामा कार्य अबधि बाँडफाँड गरेर चलाउने सहमति गरिएको थियो । कार्यसमितिका सदस्य मध्यका एक नारायण गाउलेले हुँदै नभएको पद र सदस्यसम्म नभएका व्यक्ति मिलेर सहमतिका नाममा विधान र प्रक्रियाको खिल्ली उडाउने काम भएकोमा खेद जनाएका थिए ।त्यस्तै नेपाल पत्रकार महासंग यूकेका अध्यक्ष चिरन शर्माले संस्थाको बिधि र प्रकृया ध्वस्त भन्दै मतदानबाट आफ्नो नेतृत्व चयन गर्ने मतदाताको सपना चकनाचूर पारिएकोप्रति सामाजिक संजाल मार्फत आफ्नो असन्तुष्टी व्यक्त गरेका थिए ।

को हुन् अध्यक्ष मुछेत्र गुरुङ?

१९६४ अक्टोवर १ मा सिंगापूरमा जन्मिएका गुरुङ सन् १९९९ मा यूकेबाट नै आफ्नो साढे सत्र वर्षे सैनिक जीवन पुरा गरी रिटार्यड भएका थिए । उनि रेष्टुरेण्ट व्यवसाय, ट्राभल एण्ड टुर्स, मनिट्रान्सफर तथा रेमिटयान्स सर्भिसेज, रियल स्टेट आदि क्षेत्रमा संलग्न छन् । बेलायतको सम्भवत सबै भन्दा ठूलो जातीय संगठन तमुधिं यूकेको अध्यक्षको समेत अनुभव संगालेका गुरुङमा लामो समय देखि एन.आर.एन , सहारा यूके लगायतका सामाजिक संस्थाहरुमा संलग्न रहेपनि राजनीतिक संगठनमा भने उनको अनुभव कम भएको अनुभवीहरु बताउँछन् ।

के ‘नेपाल हाउस’ बन्ला त ?

गैरआवासीय नेपाली सँघ यूकेको अध्यक्ष मुछेत्र गुरुङले आफ्नो चुनावी घोषणामा नेपाली भाषा र सांस्कृतिको पहिचानका लागि बेलायतस्थित नेपाली समूदायलाई लक्षित ‘नेपाल हाउस’को स्थापनाको पहल गर्ने प्रतिबद्धता जनाएका थिए । तर उनले यसको लागि ठोस धारणा अघि सरेका भने छैनन् । आर्थिक पारदर्शितालाई पहिलो प्रथामिकतामा राखेका गुरुङले नेपाली नागरिकताको निरन्तरता, पूर्व गोर्खा, विद्यार्थी, नेपालमा सीप तथा लगानीका क्षेत्रमा काम गर्ने प्रतिबद्धता जनाएका थिए ।

