गोर्खाका दुई विद्यालयलाई हेल्प नेपाल नेटवर्क युकेले सहयोग गर्ने
लण्डन   । हेल्प नेपाल नेटवर्क युके शाखाले बेलायतको सांगीतिक प्रस्तुतिबाट उठेको रकम गोर्खा जिल्लामा भूकम्पबाट क्षतिग्रस्त दुईवटा विद्यालयहरुको पुनर्नर्मिाणकालागि पठाउने भएको छ ।
नेपालका भूकम्पपीडितहरुको सहयोगार्थ बेलायतको प्रसिद्ध रोयल अल्बर्ट हलमा सांगीतिक कार्यक्रमको आयोजना गरिएको थियो ।
गत जुन २८ तारिखका दिन रोयल अल्बर्ट हलमा पहिलो नेपाली सांगीतिक प्रस्तुतिबाट उठेको रकम तथा विभिन्न संघसंस्थाबाट प्राप्त सहयोगसमेत झण्डै चालिस लाख रुपियाँ नेपाल पठाइने आयोजक हेल्पनेपाल नेटवर्क युके शाखाले जनाएको छ ।
सो कार्यक्रममा टिकट बिक्रीबाट £९०,३८० पउण्ड उठेको र हल भाडा, कलाकारहरुको यात्रा खर्च लगायत जम्मा £६५,१७४ खर्च भएको हेल्पनेपाल नेटवर्क युकेका कोषाध्यक्ष सचिन श्रेष्ठले बताए ।
कार्यक्रमको खर्च कटाइ बचेको £२५,२०६ रकम हेल्पनेपाल नेटवर्क काठमाडौंसँग समन्वय गरी गोर्खाका दुईवटा विद्यालयहरुमा पठाइने पनि उनले बताए । सहयोगका लागि प्राप्त आवेदनहरुमध्येबाट दुईवटा विद्यालयहरुको छनोट गर्ने काम भैरहेको पनि श्रेष्ठले बताए ।
गोर्खा जिल्लाका भूकम्प पीडितहरुको सहयोगार्थ हेल्प नेपाल नेटवर्क युकेको संयोजनामा आयोजित कार्यक्रममा नेपाली सांगीतिक जगतका चर्चित व्यक्तित्वहरु दीप श्रेष्ठ, ओमविक्रम विष्ट, योगेश्वर अमात्य, दीपक थापामगर, जेम्स प्रधान, सुजील कर्माचार्य, तुष्णा गुरुङ लगायतका गायकहरुले सांगीतिक प्रस्तुति गरेका थिए ।

