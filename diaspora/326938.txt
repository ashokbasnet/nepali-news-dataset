कोरियामा फुर्सदको समयमा काम गरेर लाखाैं कमाउँछन् नेपाली
मीनप्रकाश उप्रेती
सउल । कोरियामा काम गर्न आएका एक नेपालीले कम्पनीले दिने तलब भन्दा बढी पैसा  बिदाको दिनलाई सदुपयोग गरेर कमाउने गरेका छन् ।
सर्लाही  नवलपुरका नरेन श्रेष्ठ रोजगार अनुमति प्रणालीबाट कोरिया आएका हुन तर उनी बिदाको दिनलाई सदुपयोग गरेर कम्पनीको भन्दा बढी पैसा कमाउने गर्दछन् ।
कोरियामा छायाङ्कनको काम गर्दै आएका   श्रेष्ठले  दामसँगै नाम पनि उति नै कमाएका छन् । अहिले श्रेष्ठलाई म्युजिक भिडियो, सर्टमोभी,विवाह पार्टी र समाचार छायाङ्कनमा भ्याई नभ्याई छ ।
यी सबै कामहरू उनी कम्पनीमा बिदा भएको दिनमा गर्ने गर्दछन् । नेपाली म्युजिक भिडियो प्रा.लि.को सुटिङ्ग स्थलमा अनलाइनखबरकर्मीसँग भेट हुँदा श्रेष्ठ निकै ब्यस्त थिए ।
त्यतिबेला उनी प्रसिद्ध गायक प्रमोद खरेलको स्वरमा रहेको  “मेरो दिलमा तीर हानी गयौ तिमी अर्कै छानी ” गीतको सुटिङ्गको अन्तिम चरणमा थिए । सानैदेखि क्यमरामा रुचि राख्ने श्रेष्ठ जीवनको मुख्य लक्ष्य कुशल  सिनेग्राफर बन्ने रहेको बताउँछन  ।
उनको क्यमराप्रतिको प्रेरणा भने गज्जवको छ । स्कुल पढ्दा शैक्षिक भ्रमणमा पोखराको महेन्द्र गुफा पुगेकाबेला आफ्नै शिक्षकको फोटा बिगार्दा खानुपरेको गाली आजभोलि उनी मार्गदर्शकको रूपमा लिएर हिड्ने गरेको बताउँछन् ।
१५ लाख रुपयाँ बराबरको  सिने सामाग्री जोडेर काम गर्दै आएका श्रेष्ठले मासिक दुईलाख रुपया सम्म यसैबाट कमाउने गरेका छन् । प्रतिदिन चार घण्टा मात्र सुत्ने गरेको बताउने श्रेष्ठले कम्मंपनीकाे कामलाई पहिलो प्राथमिकता दिने गरेका छन् । कोरियामा कुशल क्यमरामेनमा नाम कमाउदै आएका श्रेष्ठलाई नेपालीहरूले हरेक कार्यक्रममा सम्झने गर्दछन् ।
उनले छायङ्गकन गरेका गीतहरू म्युजिक भिडियो अवर्डमा समेत छनैाट भएका छन् । श्रेष्ठले छायाङ्कन गरेका गरेका म्युजिक भिडियोहरुमा  धरोधर्म तिमिलाई माया मार्याभए कसम, मेरो दिलमा तीर हानी गयौ तिमी अर्कै छानी, चोखो माया लाउँछु भन्थे मुटु त्यसै तोडिएछ, मसँग मन छ तिमीसँग माया भए, मुटु फिर्ता दिएर जाऊ यदि छाडेर जान्छौ भने, मलाई माया गर्ने मुटु दुख्दा कति रोयौ होला लगायत दुई दर्जन बढी गीतहरू रहेका छन् ।
युनिभर्सल अनलाइन टेलिभिजन, नेपाली म्युजिक भिडियो प्रा.लिई. र सुनाखरी ब्यान्डका ब्यवस्थापक तथा सिनेग्राफर रहेका श्रेष्ठ कोरियाको  चर्चित कार्यक्रम कोरिया सन्देशका क्यमरामेन रहेका छन् ।

