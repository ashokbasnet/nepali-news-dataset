अमेरिकाको ड्यालसका नेपाली महिलाले तीज मनाए (फाेटाे फिचर)
विकास राज न्यौपाने
अमेरिका । अमेरिकाको टेक्सासस्थित ड्यालस क्षेत्रमा रहेका नेपाली महिलाहरूले नाँचगान र अपसमा रमाइलो गरेर तीज मनाएका छन् ।
नेपाली नारीहरुको महान पर्ब तीज धुमधाम संग मनाउने क्रममा अमेरिकाको टेक्सास राज्यको ड्यालस क्षेत्रमा नेपाली समाज टेक्सास (एनएसटी) तथा इन्द्रेणी संस्कृतिक संघ को संयुक्त आयोजनामा शनिबार तीज कार्यक्रमको आयोजना गरिएको थियो।
कार्यक्रममा एनएसटी अध्यक्ष भुवन आचार्य, इन्द्रेणी अध्यक्ष नेत्र पाण्डेले शुभ-कामना ब्यक्त गरे । कार्यक्रमको संचालन यमुना भट्टराईले गरेकी थिइन् । क्यालिफोर्नियाबाट आएकी अतिथि कलाकार निकी कार्कीको गीतले सबैलाई नचाएकी थिइन्  ।
गत वर्ष नेपालीहरुद्वारा निर्मित आफ्नै कम्युनिटी सेन्टरमा गरिने तीज कार्यक्रममा पार्किंङ सानो हुँदा समस्या हुने गरेको छ । कार्यक्रममा महिला दिदीबहिनी तथा उपस्थित सबैका लागि हिन्दु संस्कृति झैँ माइती आएकी चेलीलाई जस्तै दर खाने व्यवस्था मिलाइएको थियो।
कार्यक्रममा पहिरन बुटिकका तर्फबाट सुष्मिता पोखरेलले उपस्थित दर्शकहरु लागि तीज सारी तथा कुर्ता सुरुवाल १-१ जनालाई उपहार प्रदान गरेकी थिइन् ।
           

