बिचल्ली परेका बिशु राईलाई नेपाल फर्काउँदा…
रामचन्द्र नेपाल
निद्रा खुलिनसक्दै बिहान ६ बजेतिर मोबाइल बज्यो । उठाएर हेलो भन्नासाथै उताबाट आवाज आयो, ‘लौ न सर, एकजना नेपालीको ज्यान जान लाग्यो । केहि गर्नु पर्‍यो ।’

‘कहाँ हो ?’ मैले सोधेँ । केलाङ भन्ने जवाफ आयो । म बस्ने ठाउँबाट केलाङ करीव एक घण्टाको दुरीमा पर्छ । उनलाई भनेँ, ‘म हिँडिहालेँ ।’
करीव एक घण्टाको वस यात्रापछि केलाङ पुगे । फोन गर्ने साथीलाई भेटेँ । उनले मलाई पछि लगाएर एक ठाउँमा पुर्‍याए । त्यहाँ एक लक्का जवान युवक झोक्राएर बसिरहेका थिए । उनी थिए झापाका विशु राई ।
केलाङमा केहि नेपाली रेष्टुरेष्ट र फेन्सी पसलहरु छन् । विहान करीव आठ वज्न थालेको थियो । नेपाली पसलमा गीत घन्कन शुरु भैसकेको थियो । हिजोका दिनसम्म विशुले त्यहि रेष्टुरेष्ट र फेन्सी पसलहरु तथा त्यहाँ आउने नेपालीहरुसँग याचना गर्दै चन्दा उठाएका रहेछन् । सबैले निकै सहयोग पनि गरे ।
वुधवार उनी नेपाल फर्कनको लागि क्वालालम्पुर आउने तरखर गर्दै थिए । अचानक केहि लुटेराहरुले उनलाई घेरे । एउटाले कन्चटमा हिर्काइदियो । चन्दा उठाएर जम्मा गरेको करीब सोह्र सय रिंगेट पैसा, मोवाइल, अस्पतालले दिएको कागजपत्र सवै लुटियो । टलपल आँशु लिएर बसिरहेका बिशुलाई मैले सोधे, ‘भाई के भयो ?’
उनले भने, ‘दाई, मेरो एउटा किड्नी फेल भएको छ । छोरी एघार महिनाकी छिन् । म उनको मुख हेरेर मर्न चाहन्छु ।’
उनको पछिल्लो शब्दले त्यहा भएका हामी केहि नेपालीहरुलाई स्तब्ध बनायो । मेलै सोधँे, ‘तिम्रो यहाँ आफन्तहरु कोहि छन् ?’ उनले भने, ‘एक-दुई जना थिए । उनीहरुको नम्बर मोबाइलमा थियो । तर मोबाइलै लुटियो ।’
‘घरको नम्वर थाहा छ ?’ मैले फेरी सोधेँ । उनले भने, ‘श्रीमतीको थाहा छ ।’
मैले तत्कालै नेपालको नम्म्बरमा फोन हानेँ । उताबाट महिलाको स्वर सुनियो ।
‘विशु राईलाई चिन्नुहुन्छ ?’ मैले सोधेँ ।
‘चिन्छु । अहिले कस्तो छ उहाँलाई ? हिजोदेखि फोन पनि गर्नुभएको छैन । नेपाल आउछु भन्दै हुनुहुन्थ्यो ।’ उनले एकै सासमा जवाफ दिइन् ।
मैले फोन विशुलाई दिएँ । बिशुले भने, ‘बाँचे भने तिमीहरुको मुख हेर्न आउछु …..।’
जब छातिमा दाग देखियो
२६ वर्षका लक्का जवान विशु राईको घर झापा जिल्लाको सुरुङ्गा गाविस वडा नं. २ मा पर्छ । परिवारमा बुवा, श्रीमती, भाई, वहिनी र एउटी छोरी छिन् । आमा केहि वर्ष अगाडि पोइला गइन् ।
परिवारको जेठो छोरा भएको कारण पनि विशुको जिम्मेवारी ठूलो छ । जग्गा-जमिन धेरै छैन । एक कठ्ठा पाँच धुर जग्गामा उब्जिएको अन्नले उनीहरु गुजारा गर्दै आएका छन् ।
जेनतेन ऋण खोजेर चार महिना अगाडि विशु याख्खा ओभरसिजबाट मलेसियाको पासा राया कु भन्ने कम्पनीमा आए । मलेसिया आएको पहिलो महिनामा उनको मेडिकल भयो । मेडिकल गर्दा छातिमा दाग देखियो । यो कुरा उनले श्रीमतीलाई फोन गरेर सुनाए ।
श्रीमती गोमासित उनले भने, ‘म मेडिकल अनफिट भएँ । अब के गर्नु ?’ श्रीमतीले केहि भन्न सकिनन् ।
विशु दोधारमा परे । नेपाल फर्कुँ कि मेलसियामै काम गरुँ भनेर । नेपालमा गएर केहि काम थिएन । तर कम्पनीले विशुलाई नेपाल फर्काउन खोज्यो । मेनपावरले यहाँ आउँदा लागेको पैसामा केहि कटाएर बाँकी पैसा फिर्ता दिन तयार भयो ।
उनले मलेसियामा रहेका साथीभाईसित सल्लाह लिए । उनीहरुले भने, ‘छातिमा दाग हुनु त सामान्य हो । सेक्युरिटीमा जति पनि नोकरी पाइन्छ । अलि-अलि पैसा कमाएपछि फर्के भै गो नी ।’
आखिरमा विशुको मन बदलियो । उनले शुरु गरे सेक्युरिटीको जागिर । तर रोगले उनलाई भित्रभित्र गलाइसकेको रहेछ । दुई महिनापछि उनी काम गर्न नसक्ने भए । जहाँ ड्यूटी गरिरहेका थिए, त्यहिँ ढल्नेसम्मको अवस्था आयो । उनका एउटा किड्नीस् फेल भइसकेको थियो ।
कमाएको पैसा जति मेडिकलमा उपचार गराउदा गराउदै सकियो । अबैधानिक अवस्थामा रहेर काम गरेको कारण कम्पनीले त्यति वास्ता गर्ने कुरा भएन । त्यसपछि उनले नेपाली समुदायसित हात पसारेका थिए ।
खोज्दाको सास्ति
चन्दा संकलन गरेको पैसा पनि लुटिएपछि उनी विचल्लीमा परेका छन् । हामीले उनलाई नेपाली दुतावास क्वालालम्पुरसम्म लिएर आयौ । त्यतिबेलासम्म उनको अवस्था निकै नाजुक थियो । सिधा बस्नसमेत नसक्ने अवस्थामा थिए । खान केहि पनि नहुँदो रहेछ । तीन दिनदेखि भोकभोकै रहेछन । केहि जुसहरु किनेर दियौं । उनले सकि-नसिकी पिए ।
दुतावासले यात्रा अनुमति पत्र दियो र अध्यागमन विभागलाई पत्र लेखिदियो । एउटा होटलमा राखेर भोली भेट्ने वाचासहित निस्कियौ ।
उनलाई राति रोगले वेस्मारी च्यापेछ । होटलबाट सकिनसकी बाहिरिएछन । उनीसँग फोन थिएन । भोलीपल्ट बिहान होटल पुग्दा उनी त्यहाँ थिएनन् । होटलवालालाई सोध्दा जवाफ आयो, ‘राती नै निस्किएर हिँडेका हुन् । कहाँ गए, थाहा भएन ।’
दिउसो करीव एघार वजेको हुँदो हो । नेपालबाट उनकी श्रीमतीले मेरो नम्बरमा फोन गरिन् । ‘लौ न, उहाँ त अस्पतालमा हुँनुहुँदो रहेछ । तपाईले सहयोग गरिदिनु पर्‍यो ।’
‘कुन अस्पताल हो ?’ मैले सोधेँ ।
‘खै थाहा छैन, एउटा नम्बरबाट फोन आएको थियो’ भन्दै उनले फोन नम्बर टिपाइन् । मैले तत्कालै उक्त नम्बर डायल गरेँ । फोनवालाले भने, ‘उहाँ क्वालालम्पुर अस्पतालमा हुनुहुन्छ । मेरो साथी पनि विरामी थियो र भेट्न जाँदा उहाँले मेरो फोन मागेर गर्नु भएको हो । अरु त केहि पनि थाहा छैन ।’
रामचन्द्र नेपाल
म अस्पतालमा पुगेर निकै कुदाकुद गरेपछि उनी फेला परे । अस्पतालमा उठेको केहि रकम तिरिदिएर फर्किएँ । उनले मेरो मोबाइलबाट घरमा फोन गरेर भने, ‘अब दुई, तीन दिनमा आउँछु । तिमीहरु आत्तिनु पर्दैन, सबैले सहयोग गरिरहनु भएको छ ।’
त्यो रात पनि उनले उही घटना दोहोर्‍याए । राति रोगले च्यापेपछि फेरी हराए । त्यो दिन उनी अध्यागमन जानुपर्ने थियो । शुक्रवार मलेसियामा आधा दिन मात्रै काम हुन्छ । शुक्रबार काम भएन भने शनिवार र आइतवार सरकारी विदा भएको कारण काम हुदैन । बल्लतल्ल दिउँसो बाह्र बजे उनी सम्पर्कमा आए । तत्कालै उनलाई ट्याक्सीमा हालेर अध्यागमन कार्यालय पुर्‍याइयो ।
अध्यागमनको सबै काम सकियो, तर नेपाल फर्कनको लागि उनीसँग हवाई टिकट थिएन । दुतावासका श्रम सहचारीमार्फत म्यानपावरमा सम्पर्क भयो । म्यानपावरले बिशुलाई तत्कालै आइतवारका लािग टिकट उपलब्ध गराइदियो ।
दुतावासको तलमाथि गराउँदा धेरैको ध्यान विशुपट्टी तानिएको थियो । सबैले सोध्ने गर्थे, ‘भाईलाई के भएको हो ?’ उनी सकिनसकी भन्थे, ‘मेरो एउटा किड्नी फेल भएको छ । घर फर्कन चाहन्छु ।’
नेपाली मन न हो, सबैले अलि-अलि गरी उनलाई नौ सय रिंगेट (करिव पच्चीस हजार) रुपैयाँ जम्मा गरिदिए । घर फर्कनको लागि अझै दुई दिन बाँकी थियो । त्यो दुई दिन उनलाई हजारौ दिन जस्तो लामो भएको भान हुन्थो ।
बल्ल नेपाल फर्किए
उनी आइतवार साँझ नेपाल फर्कन तयार भए । मैले उनकी श्रीमती तथा नेपालमा प्रवासी नेपालीहरुका लागि काम गरिरहेको संस्था पिएनसिसिलाई सम्पर्क गरी एयरपोर्टमा लिन आउन अनुरोध गरेँ।
मेरो आग्रहबमोजिम साथीहरुले एयरपोर्टमा रातीसम्म कुरे । तर बिशु फेला परेनन् । नेपालमा अहिले आन्दोलन चलिरहेको र ठाउँ ठाउँमा बन्द भएको कारण श्रीमती पनि उनलाई लिन आउन सकिनन् ।
मैले सोमवार विहानै साथीहरु तथा विशुको श्रीमतीलाई फोन गरेँ, तर उनको पत्तो लागेन । सोमवार पनि कुनै खोजखबर भएन ।
मंगलवार दिउँसो फेरी विशुकी श्रीमतीलाई फोन गरेँ। फोन उठ्ना साथ उनले भनिन्, ‘नेपाल आइपुग्नुभएको छ । तर हामीसँग भेट भएको छैन । काठमाडौंमै हुनुहुन्छ रे । वुधवार आउने कुरा गरिरहनु भएको छ ।’
यति सुनेपछि मलाई निकै सन्तोष लाग्यो । विशुको छोरीलाई भेट्ने रहर पुरा होस र उनी चाडै निको होउन् भन्ने कामना गरिरहेको छु ।

