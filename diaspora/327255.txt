पोर्चुगलबासी नेपालीहरुको लागि दुवैतिर दुताबास अावश्यकः शेष घले
लिस्बोन । गैरआवासीय नेपाली संघ अन्तर्राष्ट्रिय समन्वय परिषदका अध्यक्ष शेष घलेले पोर्चुगलबासी नेपालीहरुको समस्या समाधानको लागि दुई वटा दुताबास हुनु पर्नेमा जोड दिएका छन् ।
यहाँका गैरआवासीयहरुले आफ्ना दुःख तथा भोगाईहरु सुनाएपछि, जरैदेखि समस्याको समाधान गर्न घलेले काठमाडौ र पोर्चुगलमा गरी दुबैतिर दुताबास स्थापना हुनुपर्नेमा जोड दिएका हुन्। दुताबास स्थापनाको आवश्यकताबारे प्रष्ट पार्दै नेपाल सरकार समक्ष आफूले कुरा राख्ने प्रतिबद्दता समेत ब्यक्त गरे।
गैरआवासीय नेपाली संघ राष्ट्रिय समन्वय परिषद पोर्चुगलले आयोजना गरेको अन्तरक्रिया कार्यक्रममा दुताबास नहुँदा बिभिन्न कागजी प्रक्रियामा भोग्नुपर्ने समस्याबारे, गैरआवासीयहरुले अध्यक्ष घलेलाई जानकारी गराएका थिए। उनीहरुले नेपालबाट पोर्चुगल आउँदा मोटो रकम तिर्नुपर्ने र यता आएपछि पनि कागज बनाउँन फेरि खर्च लाग्ने हुँदा, हैरानी खेप्नुपर्ने समस्या सुनाए।
दुवैतिर दुताबास स्थापना गर्नुपर्नेमा जोड
लामो समयदेखि पोर्चुगल बस्दै आएका नेपालीहरुलाई पनि राम्रो कामको अवसर नमिल्ने, खेतिमा काम गर्दा दुख भोग्नु पर्ने, कागजात, डकुमेन्टहरुको लागि पेरिस दुताबासमा धाउनुपर्ने जस्ता समस्याहरु सुनेपछि घलेले यसको समाधानको लागि दुवैतिर दुताबास स्थापना गर्नुपर्नेमा जोड दिएका हुन्।
अध्यक्ष घलेले भूकम्पका बेला एनआरएनले राहत बितरणमा लिएको नीतिबारे पनि प्रष्ट पारे। उनले भने,”तपाईहरुले उठाएको प्रत्येक डलरको महत्वलाई बुझ्दै नेपाल सरकारसँग समन्वय गरेर, कहाँ कहाँ राहत पुर्याउने निर्णय हाम्रो टिमले लिएको थियो। एउटा टेण्ट नै चाहियो भने पनि त्यो कहाँ पुर्याउने भन्नेबारे, राहत बितरणमा खटिएको टिमको निर्णय हो। हामी सोच विचार गरेर प्रभावित ठाउँका लागि नै राहत पुर्याएको हौ।’
पीडितलाई सानो घर होईन, जीवनस्तरलाई परिवर्तन अवश्यक 
उनले एनआरएनले राहत बितरणमा पुलको काम गरेको बताउँदै अब देश पुन:निर्माणमा पनि त्यस्तै भूमिका गर्ने बताए। १ हजार घर निर्माणबारे प्रष्ट पार्दै अध्यक्ष घलेले, पीडितलाई सानो घर बनाएर त्यसै छाड्ने होईन। उनले भने,” अब गाउँ बस्तीका हाम्रा दाजुभाई दिदीबहिनीहरुको जीवनस्तरलाई परिवर्तन गर्न सक्नु पर्छ। अब घर हस्तान्तरणपछि गाउँमा बस्ती दिगो हुन सकोस्। कम्तिमा पहिलेको भन्दा राम्रो हुन सकोस् भन्ने हाम्रो चाहाना हो।’
घलेले अझै पनि एनआरएन जहाँ पुग्नु पर्ने हो, त्यहाँ पुग्न अझै नसकेको बताउँदै, धेरै कामहरु गर्न बाँकी रहेको बताएका छन्। जहाँ जहाँ गैरआवासीयहरु बसेका छन् त्यस देशको सरकारले पनि एनआरएनलाई बिश्वास गर्न सकोस् यसका लागि अझै धेरै काम गर्न बाँकी रहेको घलेको भनाई छ ।
राष्ट्रिय समन्वय परिषदहरुले सबैको मन जित्यो
“प्रवासमा रहेका नेपाली संघ संस्थाहरुको मन राष्ट्रिय समन्वय परिषदहरुले जितिसकेको छ, त्यसैको प्रतिफल नै सबैले राहत एनआरएन मार्फत नै पठाउँन चाहे,” घलेले भने,” तर अझै पनि हरेक देशमा रहेका एनआरएनहरुले त्यहाँको सरकारसँग मिलेर काम गर्न सक्ने अवस्था छैन, यसका लागि धेरै मेहनत गर्नु पर्छ। यदी त्यो स्तरले काम गर्न सकेमा धेरै नेपालीहरुको समस्या समाधान हुन सक्छ।”
अध्यक्ष घलेले राहत संकलनमा खटिएका संघ सँस्थाका प्रतिनिधिहरुलाई खादा लगाएर सम्मान ब्यक्त गरे। एनआरएन पोर्चुगलका अध्यक्ष भीम केसी कमलको अध्यक्षतामा सम्पन्न कार्यक्रममा एनआरएन युरोप संयोजक अर्जुनकुमार श्रेष्ठलगायत बिभिन्न संघ संस्थाका प्रतिनिधिहरुले बोलेका थिए। कार्यक्रममा उपस्थित पोर्चुगलबासी गैर आबासीयहरुले अध्यक्ष घलेलाई पुन: एनआरएनको नेतृत्व लिन सुझाव दिएका थिए ।

