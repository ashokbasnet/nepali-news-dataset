एनआरएनए कतारमा विवाद चुलियो, ३० जना उम्मेदवारद्वारा असन्तुष्टी व्यक्त
घनश्याम पराजुली/दिलिप पराजुली
दोहा । गैरआवासीय नेपाली संघ, राष्ट्रिय सम्वन्य परिषद कतारको महाधिवेशन सकिएको महिना वित्दा समेत नयाँ कार्य समिति आउन सकिरहेको छैन । गत २१ अगष्टका दिन प्रत्यक्ष निर्वाच प्रक्रिया स्थगित भएपछि एनआरएनए कतार बिबादमा तानिएको छ ।
निर्वाचन समितिले पटक पटक निर्वाचनको मिति सारिसकेको छ । अनलाईन भोटिङ्ग गर्ने प्रक्रिया अगाडि बढिरहदा उम्मेदवारी दिएका ३० जना उम्मेदवारको समूहले भने व्यवहारिक नभएको भन्दै निर्वाचन बहिष्कार गर्ने चेतावनी दिएको छ ।
बुधबार दोहामा पत्रकार सम्मेलन गरी उक्त समुहले अनलाईन भोटिङ्गको टेक्निकल पक्ष सफल भएता पनि व्यवहारिक पक्षमा प्राथमिक ज्ञान नभएको भन्दै निर्वाचनको मिति सार्नुपर्ने बताएका छन् । व्यवहारिक पक्षलाई निर्वाचन समितिले प्रष्ट पार्न नसकेको भन्दै उनीहरुले असन्तुष्ट व्यक्त गरेका छन् ।
उता निर्वाचन समितिले यही १८ सेक्टेम्वरसम्म अनलाइन भोटिङ्गका लागि पार्षदलाई युजरनेम र पासवर्ड वितरण गरी १९ सेक्टम्वरसम्म भोटिङ्ग गराउने भन्दै सूचना जारी गरेको छ । एनआरएनए कतारको निर्वाचनमा दुई प्यानल बनेर सहभागी भईरहेका छन् । त्यसमध्येको एउटा प्यानमा रहेका ३० जना उम्मेदवारहरुले गत १० सेक्टेम्बरका दिन अनलाईन भोटिङ्गबारे प्रष्ट पारिदिन निबेदन दिएको बताउँछ ।
३० जनाको उक्त समूहले ६ जनालाई सहजिकरण समूहको रुपमा यसबारे बुझ्न पठाएको थियो । सहजिकरण समूहले अनलाईन भोटिङ्गबारे प्रष्ट नभएको भन्दै पत्रकार सम्मेलन गरी आगामी १८/१९ सेक्टेम्बरमा हुने निर्वाचन प्रक्रिया बहिस्कार गरेको बतायो ।
अनलाईन भोटिङ्ग कतारका लागि उत्तम माध्यम भए पनि नौलो भएको हँुदा यसका टेक्निकल र व्यवहारिक पक्षमा प्राथमिक ज्ञान हुनुपर्ने बताए । अमेरिका र यूकेको अनलाईन भोटिङ्गको विवादलाई उदाहरण दिदै यसबारे बुझ्दै नबुझि अनलाईन भोटिङ्गमा जाँदा ससंकित भएको बताईयो ।
व्यवाहारिक पक्ष बुझ्नका लागि निर्वाचन समितिसँग थप केही समय माग्दा जसरी पनि १९ सेक्टेम्वरभित्र चुनाव गराउने अडान लिएपछि उक्त चनावी प्रक्रियाको अर्थ नरहेको महासचिबका उम्मेदवार करिम बक्स मियाँले प्रष्ट पारे ।
‘हामी अनलाईन भोटिङ्गको बिरोधी होइनौं तर यसलाई एउटा कतारमा काम गर्ने श्रमिकको गोपनियता हुने गरी प्राथमिक ज्ञान दिनुपर्छ । यसलाई असफल बन्न नदिउँ भन्ने धारणा हो । निर्वाचन समितिले यति छिट्टै अनलाई भोटिङ्ग गराउने भनिरहदा त्यसप्रति विश्वासको आधार प्रष्ट पार्न सकेन’ उनले भने ।
पत्रकार सम्मेलनमा बोल्दै उनले भने ‘हामी व्यवहारिक तयारीको लागि समय मागिरहदा एनसीसी कतारका काम चलाउन अध्यक्षले आक्रोशपूर्ण भाषामा निर्वाचन समितिका संयोजकलाई एक हप्ताभित्र निर्वाचन गर्न नसके राजिनामा दिनुपर्छ भन्ने र निर्वाचन समितिका सदस्यले सहमतिबिना नै यहीँ हप्ता भित्र निर्वाचन गराएर देखाईदिने भनेपछि हामीले सहमति नभएको दुतावासमा समेत जानकारी दिएका छौ ।’ यदि निर्वाचन समितिले तय गरेको निर्वाचनको मिति अगावै अर्को मिति तोकेन भने त्यसपश्चात नयाँ कदम चाल्न सक्ने उक्त समूहले चेतावनी दिएको छ ।
पत्रकार सम्मेलनमा बोल्दै असन्तुष्ट पक्षका आईसीसी उम्मेदवार होमनाथ शर्मालेे ‘भोलिपर्सीमा हुने भनिएको चुनाव बास्तविक चुनाव होइन । यो केही व्यक्तिहरुको व्यक्तिगत स्वार्थपूर्तिको माध्यम मात्र हो ।
५६ जना उम्मेदवार मध्ये २० जना उम्मेदवारहरु मात्रैको चुनाव कसरी हुन्छ । यदि सकिन्छ भने निर्वाचन समितिले ती २० जनालाई स्वतः निर्वाचित गर्न किन सक्दैन । सप्टवयर र पेलेरै निर्वाचन गराउन खोज्नुमा यहाँका केही साथीहरुबीच साँठगाँठ भएको आशंका उत्पन्न भएको छ ।’ उनले भने ।
त्यस्तै अध्यक्षका उम्मेदवार अर्जुन भट्टराईले ३० जना उम्मेदवारको समूह असन्तुष्ट उम्मेदवारको रुपमा एक भएको बताए । उनले भने ‘यहाँ नाटक मन्चन भईरहेको छ । हतार गरेर हैन अनलाईन भोटिङ्गलाई विश्वसनियता र पारर्दशी बनाएर अगाडि बढ्नु पर्छ । जती भोट आउँछन्, त्यति गनेर अरु भोट जलाईने धम्की आएको छ । हामीले विकल्प दिएकै हौं तर मान्न तयार भएनन् ।’
त्यस्तै, अध्यक्षका अर्का उम्मेदवार साकिर अलीले भने ‘कतारमा आचारसंहिताको गीत गाईरहदा एनआरएनए कतारले अव्यवस्थाको नै व्यवस्था गरेको छ । अभद्र निर्वाचनको व्यवस्था स्विकार्य छैन । अस्वस्थ प्रतिस्पर्धाका कारण स्वतन्त्र व्यक्ति पनि पछि पर्नु परिरहेको छ । यस्तै भयो भने समाज दुई पाङग्रामा अगाडि बढ्ने छ । यहाँ नाम कमाउन आफ्नै घर भत्काईएको छ । दोहाको एनआरएनएका द्वन्दात्मक अवस्थाको सृजना बाध्य बनाईएको छ । यस मान्य हुदैन’ भन्दै समाजलाई ओझेलमा पार्न खोज्नेहरुलाई चुनौती दिए ।
पत्रकार सम्मेलनमा पत्रकारहरुको प्रश्नबारे प्रष्ट पार्दै आयोजकले भन्यो ‘सहमतिबिना नै १९ तारिख निर्वाचनको नतिजा आयो भने सबै बाटो बन्द गर्न संघर्ष गनेछौ । चुनावीप्रक्रिया शुरु हुनु अगावै निर्वाचन समितिले अनलाईन भोटिङ्ग स्थगित गर्यो भने वार्ता गर्न तयार छौ’ भन्दै तीन वटा सर्त अघि सारेको छ ।
असन्तुष्ट समूहले निर्वाचन समितिका संयोजकको लिखित राजिनामा माग्ने एनसीसी कतारका अध्यक्षबाट स्पष्टिकरण, निर्वाचन समितिका सदस्य गणेश शिवालाई निर्वाचन समितिबाट बर्खास्त र निर्वाचन समिति पुर्नगठन हुनुपर्ने ३ सुत्रीय माग राखेको छ । पत्रकार सम्मेलनलाई उपाध्यक्षका उम्मेदवार नविन पोख्रेलले समापन गरेका थिए ।

