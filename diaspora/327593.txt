सहकारीः स्वदेशमा बदनाम विदेशमा दामैदाम
रामप्रसाद ढुंगेल
दुबई । नेपाल सरकारले सहकारीलाई अर्थतन्त्रको मेरुदण्ड मान्दै आएको छ । अर्थतन्त्रको तीनखम्बे नीति अन्तर्गत सहकारीलाई समावेश गर्नुपर्ने सहकारी अगुवाहरु मात्र होइन, स्वयं राज्यका सम्बन्धित अधिकारीहरु बताउँछन्, तर सहकारीले भने नेपाल बदनाम मात्रै कमाएको छ । सहकारीकर्मीहरु सहकारी सम्बन्धी ऐनमा भएको कमजोरीले यस्तो समस्या आएको बताउँछन् । वास्तवमा सहकारी भनेको सहकार्य हो भन्ने बुझ्न सकेमा मात्रै सहकारी सफल हुन्छ भन्ने उदाहरण विदेशमा बस्ने नेपालीले गरेका छन् । 
यूएईमा रोजगारी गरेका नेपाली युवाहरु यस्तो उदाहरण बनेका छन् । उनीहरुको न त जात मिल्थ्यो, न त क्षेत्र । देशका विभिन्न क्षेत्रबाट यूएईमा रोजगारी गर्न आएका उनीहरुको न त कामको प्रकृति मिल्थ्यो न त कमाइ । फरक जात, फरक धर्म, फरक, क्षेत्र फरक भाषा, फरक कमाइ, अनि फरकफरक परिवेशबाट यूएई आएका उनीहरुको समानता भनेको गरिबीबाट कसरी उन्मुक्ति पाउने भन्ने थियो ।
कम्पनीले सिकायको बचत गर्ने बानी
गरिबीको चपेटामा परी स्वदेश छाडी परदेशमा काम र दामको खोजीमा आएका उनीहरु अर्को समानता भनेको सबै जना यूएईको नामी सुपरमार्केट यूनियन को-अपमा काम गर्थे । जसै कम्पनीको नाम उसै उनीहरुले पनि एकताबद्ध भएर सहकार्य र बचत गर्नुपर्छ भन्ने सिक्दै गए र यसै विषयमा आपसमा छलफल गर्न लागे ।
मोरङका सुत्रमणि दुमी राई, गुल्मीका पराश्वर सापकोटा र ललितपुरका मीनबहादुर चौधरीले करिब १९ महिनाअघि सुरु गरेको प्रवासी हातेमालो बचत तथा ऋण सहकारी संस्था पछिल्लो समयमा सफलताको शिखर चढ्दै गएको छ । स्वदेशमा विभिन्न खालको द्वन्द्व चर्किरहेकाबेला परदेशमा विविध जाति, धर्म र संस्कृतिका नेपालीहरुको संयुक्त प्रयासमा क्रियाशील यो समूहले एकता, सहकार्य र उज्जवल भविष्यको सन्देश दिइरहेको छ ।
यूएईको नेपाली समुदायमा सामाजिक हितकै लागि खोलिएका केही संस्थाहरु नाम अनुरुपको काम गर्न नसकी आलोचनाको शिकार भइरहेका छन् । यस्तैबेला दुबईको युनियन को-अपमा काम गर्ने नेपाली श्रमिकले संस्थाका सदस्यहरुको आर्थिक विकास तथा सामाजिक दायित्व पनि सँगसँगै निर्वाह गर्दै आएका छन् ।
समूहका सदस्यलाई आपतमा हातेमालो
समूहका सदस्यलाई आपत् पर्दा त्यसै पनि सहयोग जुटाएको प्रवासी हातेमालोले यूएईमा समस्यामा परेका, बिरामी भएका, मेडिकल फेल भएर फिर्ता जान बाध्य नेपालीहरुलाई आर्थिक सहयोग गरेको छ । भूकम्पमा परी देशै तहसनसह हुँदा पनि सो समूहले आर्थिक सहयोग गरेको सचिव राईले बताए ।
‘आजको बचत भोलिको भविष्य’ भन्ने कुरालाई मध्य नजर गर्दै यूएईमा छरिएर रहेको पँुजीलाई एकीकृत गरी एउटा कोष बनाई परिचालन गर्ने र छरिएर रहेका नेपालीहरुको क्षमतालाई यस संस्थामा केन्दि्रकृत गरी भविष्यमा आइपर्ने कठिनाईहरुको सामना गर्ने भनी प्रवासी हातेमालोको विकास भएको हाल कार्यसमितिका सचिब सुत्रमनि दुमी राईले बताए । यस संस्थाको मुख्य सस्थापकको भूमिका सुत्रमनि दुमी राईले उल्लेख्य भूमिका भएको संस्थाको अध्यक्ष रामकुमार चाम्लिङले जानकारी दिए ।
‘सबैको लागि एक र एकको लागि सबै’ भन्ने सहकारीको मूल नारा अन्तर्गत सन् २०१४ फेब्रुअरीमा यो समूह स्थापना भएको हो । संस्था स्थापनाकालमा २३ जना सस्थापक सदस्य थिए भने हाल १९ महिनाको अबधिमा ४६ जना शेयर सदस्य रहेका छन् ।
प्रतिमहिना एक सय दिराम बचत
यस संस्थाका हरेक सदस्यले प्रतिमहिना एक सय दिराम बचत गर्छन् भने नयाँ शेयर सदस्य प्रवेश गर्नको लागि २५ दिराम शुल्क सहित आवश्यक कागजात पेस गरेपछि शेयर खरिद गरी संस्थामा प्रवेश गर्ने व्यवस्था छ । एक कित्ता शेयरको ५० दिराम तोकिएको छ । बचतको १.५ ब्याज दिइन्छ भने शेयरको ३ गुना ऋण लगानी गरिने कुरा यस संस्थाको सचिव सुत्रमणि दुमी राईले बताए ।
संस्थाका अन्य पदाधिकारीहरुमा उपाध्यक्ष टीकाराम तामाङ, सहकोषाध्यक्षमा श्यामसुन्दर बस्नेत रहेका छन् भने सदस्यहरुमा सुशीला मैनाली, भीमबहादुर राई, मीनबहादुर चौधरी, कृष्णप्रसाद अवस्ती रहेका छन् ।
यस संस्था सञ्चालनका लागि विभिन्न उपसमिति पनि गठन गरिएको छ । जसमा लेखा समिति, सल्लाहकार समिति, राहत तथा उद्दार कोष तथा आपतकालीन कोष रहेको छ । राहत तथा उद्दार कोषबाट नेपाली समुदायलाई आपतबिपत परेको बेला सहयोगीको भूमिका खेल्ने कुरा त्यस कोषका कोष सञ्चालक मीनबहादुर चौधरीले बताए ।
आर्थिक पक्षलाई बलियो बनाई सही दिशानिर्देश गरी पारदर्शिताका लागि लेखा समिति गठन गरिएको संयोजक खगेन्द्रप्रसाद चिमोरियाले बताए ।
आपतकालीन कोष खडा
सहकारी संस्था स्थापना भएपश्चात आपतकालीन कोष खडा गरेको र यसबाट शेयर सदस्यलाई प्रत्यक्ष फाइदा भएको संस्थाको कार्यकारी सदस्य रमेश गुरुङले जानकारी दिएका छन् । हातेमालो बचतले समुदायको हितको लागि प्रत्येक महिना प्रत्येक सदस्यबाट ५ दिराम राहत तथा उद्दार कोषमा जम्मा गर्ने गरेको छ ।
हालसम्म यस संस्थाको जम्मा पुँजी ७६ हजार दिराम नेपालीमा २१ ल्ााख ३१ हजार ९ सय ४० रुपैयाँ रहेको छ । त्यसबापत प्रत्येक महिना १ हजार १ सय १० दिराम ब्याज प्राप्त गर्ने भएको कुरा त्यस संस्थाको कोषाध्यक्ष हिरालाल लामाले बताए । यो संस्था स्थापना भएपश्चात हरेक कामहरु गर्नको लागि सहयोगीको मुख्य भूमिका खेलेको संस्थाको शेयर सदस्य लक्ष्मी गुरुङले बताइन् ।
यस संस्थाले एक बर्ष पूरा गरेर दोस्रो वर्षको खुटि्कलो चढ्ने बेला गरेको पहिलो साधारण सभापछि यूएईमा स्वतःस्फूर्त सञ्चालित बचत समूहहरुलाई एकताबद्ध गर्ने लक्ष्यका साथ काम गरिरहेको छ । यसका लागि आगामी सेप्टेम्बरको चौथो शुक्रबार पहिलो चरणको भेला आयोजना समेत गरिएको छ । च्याउ उम्रेझैँ उमि्रन सुरु भइरहेको रहेको सहकारीको भविष्यप्रति चिन्ता ब्यक्त गर्दै यूएईमा स्थापना भएको सम्पूर्ण सहकारीहरुको छाता संगठनको आवश्यकता बढिरहेको हातेमालोका पदाधिकारीको बुझाइ रहेको छ ।
सबै सहकारीको समस्यालाई एकै ठाउँमा एकताबद्ध गर्दै नेपाल सरकार र नेपाल केन्ऽिय सहकारी महासंघसम्म प्रवासमा स्थापित सहकारीको आवाज पुर्याउने उद्देश्यसहित गृहकार्य भइरहेको हातेमालोका सचिव राईले जानकारी दिएका छन् ।
विदेशमा बचत गरेको पुँजी स्वदेशमा लगानी गर्ने योजना
विदेशमा पसिना बगाएर कमाई बचत गरिएको पैसा स्वदेशमा उत्पादनमुलक क्षेत्रमा लगानी गर्ने उनीहरुको योजना छ ।
प्रत्येक सदस्यहरुबाट विभिन्न शीर्षकको खर्चबाट कटाई बचत गरेको पुँजीलाई एक ढिक्का बनाई नेपालभित्र पायकपर्ने ठाउँमा उत्पादनमुलक ब्यावसाय गरी शेयर सदस्यको आयआर्जन तथा रोजगारीको सिर्जना गर्ने कुरा संस्थाको अध्यक्ष रामकुमार चाम्लिङ राई बताउँछन् ।
यस संस्थामा आबद्ध शेयर सदस्यहरु झापा, मोरङ, खोटाङ, काठमाडौं, सिन्धुपाल्चोक, तनहँु, इलाम, सर्लाही, रामेछाप, संखुवासभा, काभ्रे, सिन्धुली, तेह्रथुम, बागलुङ, पर्बत, बारा, भोजपुर लगायतका छन् भने यो संस्था “सहकारी आजको आवश्यकता इमान्दारिता र पारदर्शिता हाम्रो प्रतिबद्धता” भन्ने नाराको साथ अघि बढिरहेको छ ।
फजुल खर्च तथा विलासिताका सामग्री खरिद गर्ने क्रममा अधिकांश रेमिट्यान्सको रकम उडिरहेको परिप्रेक्ष्यमा प्रवासी हातेमालोले थोरैथोरै पुँजीलाई संकलन गरी स्वदेशमै उत्पादनमूलक लगानी गर्ने लक्ष्य लिएको छ ।
छरिएको पुँजीलाई एकत्रित गरी कमाइसँगै बचत तथा भोलिको उज्वल भविष्यको लक्ष्यसहित प्रवासी हातेमालो समूहले समाजलाई दिइरहेको सकारात्मक सन्देशको सबै संस्थाहरुले अनुकरण गर्ने कि ?

