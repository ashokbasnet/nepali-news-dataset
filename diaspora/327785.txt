साउदीको जिद्दामा २४ नेपाली युवा अलपत्र
१ असोज, नवलपरासी । नेपालबाट करिब एक महिना अघि पैसा कमाउने सपना बोकेर साउदी अरब गएका २४ जना नेपाली जिद्दामा अलपत्र परेका छन् । २८ दिनदेखि अलपत्र परेको र अहिलेसम्म काम समेत नपाएको उनीहरुले दुखेसो गरेका छन् ।
साउदीमा अलपत्र परेका नेपालीहरू
चितवन शारदानगरका सुमन गैरेका अनुसार साउदी पुगेदेखि उनीहरु २४ जनालाई एउटै कोठामा राखिएको छ भने पर्याप्त खाना समेत दिइएको छैन । सुमन गैरेले टेलिफोन सम्पर्क र फेसबुक च्याट मार्फत यस्तो जानकारी गराए ।
फोन र इन्टरनेट चलाउन समेत नदिइएको र मुस्किलले सम्पर्क गरेको भन्दै गैरेले उद्दारका लागि पहल गरिदिन आग्रह गरे ।
ललितपुरको धोबिघाटस्थित प्यारामाउन्ट मेनपावर कम्पनी र सृष्टि मेनपावर कम्पनीलाई एक महिना अघि प्रतिव्यक्ति एकलाख देखि १ लाख २० हजार रुपैयाँका दरले रकम बुझाएर २४ जना नेपाली साउदी आएको गैरेले बताएका छन् । उनले नेपालबाट काम गर्न भनि पठाइएको कम्पनी साउदीमा नपाइएको जानकारी समेत दिए ।
अब्दुल रहमान attiya subhi al-atwi contracting नाम गरेको कम्पनीमा कामका लागि गएपनि उक्त कम्पनी नै नभएको जानकारी पाएको गैरेले बताए ।
प्यारामाउन्ट इन्प्लाइमेन्ट धोवीघाट ललितपुरका एजेन्ट एल बी घिसिङले आफूहरु माथि लगाइएको आरोप झुटो भएको दावी गरे । तथापि उनले अहिले काम नपाएर उनीहरु त्यसै बस्नु परेको भने स्वीकार गरे ।
घिसिङले भने, ‘अहिले बकर इदका कारण काम नभएको हो । तर एक महिना पछि काम पाउँछन् । २४ जना कामदारलाई कम्पनीले नै खाना खुवाएर राखेको छ ।’
सृष्टी मेन पावर कम्पनीका एजेन्ट विष्णु पौडेलले साउदीमा २४ जना नेपालीहरुको अकमा र मेडिकल गर्नुपर्ने भएकाले समय लागेको र बकरइद सकेपछि काम पाउने दावी गरे ।
-रामकुमार श्रेष्ठबाट

