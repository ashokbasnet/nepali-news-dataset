एनआरएन अमेरिका क्षेत्रीय संयोजकमा सोनाम लामाको उम्मेदवारी घोषणा
न्युयोर्क । गैरआवासीय नेपाली संघ (एनआरएन) अन्तर्राष्ट्रिय समन्वय परिषदको आसन्न सातौ विश्व सम्मेलनमा व्यवसायी एवं एनआरएन अभियानमा सक्रिय रहँदै आउनु भएका सोनाम लामाले उत्तर अमेरिका क्षेत्रीय संयोजक पदमा उम्मेदवारी घोषणा गर्नुभएको छ।
अमेरिकास्थित आफ्नै हिमालयन याक रेष्टुरेन्ट क्याक्सन हाइटमा आयोजना गरिएको पत्रकार सम्मेलनमा लामाले क्षेत्रीय संयोजक पदमा उम्मेदवारी घोषणा गर्नुभएको हो ।
प्रवासी नेपालीहरुको हक, हित र अधिकार प्राप्तिका लागि संस्थागत रुपमा सरकार, राज्य र विभिन्न तह र तप्कासँग आवश्यक सम्वाद र छलफल गरी प्रवासी नेपालीका मुद्दाहरुमा संस्थाले पुर्याएको योगदान प्रशंसायोग्य रहेको भन्दै लामाले पत्रकार सम्मेलनमा जारी गर्नु भएको वक्तव्यमा यसका लागि सम्पूर्ण प्रवासी नेपालीहरुको साथ, सहयोग र सद्भाव उल्लेखनीय रहेको बताउनु भएको छ।
लामाले गैरआवासीय नेपाली संघ (एनआरएनए) को गरिमामय इतिहासलाई कायम राख्दै उत्तर अमेरिकाबाट विगत ८ वर्षदेखि यसै संस्थाको अन्तर्राष्ट्रिय समन्वय परिषदबाट आफ्नो गहन जिम्मेवारी निर्वाह गर्दै हाल अन्तर्राष्ट्रिय समन्वय परिषद (आइसीसी) अन्तर्गत उत्तर अमेरिका क्षेत्रको क्षेत्रीय उपसंयोजकका रुपमा कार्यरत रहँदै आएको भन्दै सन् २००८ सालबाट एनआरएनको हक, हित र अधिकार प्राप्तिका लागि आजसम्म आइपुग्दा सबैबाट पाएको सहयोग र सकारात्मभक सुझावले आफूलाई संस्थाप्रति जिम्मेवारी बोध गराउँदै अधिकांश अमेरिकाबासी एनआरएनहरुको सल्लाह, आग्रह र अनुरोधलाई शिरोधार्य गर्दै आगामी विश्व सम्मेलनमा उत्तर अमेरिका क्षेत्रका लागि क्षेत्रीय संयोजक (आरसी) मा आफ्नो उम्मेदवारी घोषणा गरेको बताउनु भएको छ ।
वक्तव्यमा लामाले भन्नु भएको छ–म आफू निःस्वार्थ सेवाभागले यस गरिमामय संस्थामा लागेर अनवरत रुपमा सेवा पु¥याउँदै आएकोमा यहाँहरुजस्तो पत्रकारहरुको महत्वपूर्ण भूमिकालाई मैले कहिल्यै बिर्सेको छैन । उहाँले वक्तव्यमा भन्नु भएको छ–मैले विगतमा एनआरएनएको अन्तर्राष्ट्रिय समन्वय परिषद सदस्य हुँदै उत्तर अमेरिकाका लागि क्षेत्रीय उपसंयोजकको महत्वपूर्ण जिम्मेवारी निर्वाह गर्नमा यहाँहरुको साथ, सहयोग र सद्भाव निरन्तर रुपमा पाउने आशा राखेको छु । सबैभन्दा पहिला आफ्नो घर बलियो बनाऔं भन्ने उद्देश्य अनुरुप अमेरिकाको एनआरएनएलाई अझ मजबुत र विश्वमै उदाहरणीय राष्ट्रिय समन्वय परिषदको परिकल्पना अनुरुप आगामी कार्यकालका लागि उत्तर अमेरिका क्षेत्रका लागि संयोजक पदमा उम्मेदवारी दिएको यहाँहरु सबैमा स्पष्ट पार्न चाहन्छु ।
स्मरणरहोस् अमेरिकामा बसेर लामो समयदेखि व्यवसाय गर्दै आउनु भएका लामाको योगदानमा मुस्ताङमा विश्वकै अग्लो बुद्ध प्रतिमा निर्माण भइरहेको छ । उक्त बुद्ध प्रतिमा निर्माणका लागि लामाले झण्डै दुई करोड लगानी गर्नु भएको छ। नेपालको पर्यटन प्रवर्द्धनका लागि लामाको अगुवाईमा बुद्ध प्रतिमाका साथै मुस्ताङ होटलसमेत निर्माणाधिन अवस्थामा छ।

