जुलाई १ देखि क्यानडाको ब्रिज अफ नेसनमा नेपाली झन्डा 
झण्डा हस्तान्तरण समारोहमा राजदुत पोख्रेल, मेयर बिगर लगायत
टोरोन्टो । नेपालको झण्डा क्यानडाको सडबरी शहरको ब्रिज अफ नेसनमा फहरिने भएको छ। स्थानीय बासिन्दाको पहल र आर्थिक संकलन तथा त्यसमाथि अपुग ८ सय डलर नेपाली दुतावास, क्यानडाबाट प्राप्त भएपछि झण्डा राख्न लाग्ने १२ सय डलरको जुगाड भएको थियो। आगामी बर्षको जुलाई १ तारिखदेखि नेपालको झण्डा त्यहाँ फहरिने छ।
हालै एक समारोह गरेर सो रकम बराबरको एक चेक र नेपाली झण्डा सिटी अफ सडबरीलाई क्यानाडाका लागि नेपालका राजदुत कालिप्रसाद पोख्रेलले सडबरी शहरका मेयर ब्रायन बिगरलाई हस्तान्तरण गरेका थिए। ८० वटा झण्डा फहरिरहेको सो पुलमा अझै १० देखि १८ देशका भण्डा राख्ने गरी बिस्तार भईरहेकाले नेपाली झण्डाका लागि पनि ठाउँ सुरक्षित गरिएको हो। राजदुत पोख्रेलले बुद्धको चित्र अंकित थान्का पनि मेयरलाई उपहारस्वरुप प्रदान गरेका थिए।
बार्षिक १०० डलर मर्मत सम्हार शुल्क तिरिरहेमा नेपालको झण्डा त्यहाँ स्थायी रुपमा रहने सडबरीमा कार्यरत प्रध्युम्न्न रेग्मीले जानकारी दिएका छन्। झण्डा राख्ने पहलका लागि कुनै समय नेपालमा स्वयंसेवीका रुपमा काम गरेकी र हाल सिटी अफ सडबरीमा स्वयंसेवकका रुपमा कार्यरत उर्सला सउभको योगदान महत्वपूर्ण रहेको थियो।
यसैगरी, नेपालीहरु श्रीधर आचार्य, तेन्जिंग लिम्बु र दीपक रेग्मीको पनि महत्वपूर्ण भूमिका निर्वाह गरेको कार्यक्रममा उपस्थित प्रद्युम्न रेग्मीले जनाए।
चेक हस्तान्तरण समारोहमा डेपुटी चिफ अफ मिसन दीलिप पौडेल, सडबरीका मेयर ब्रायन बिगर लगायत सिटीका अन्य अधिकारी र स्थानीय नेपालीहरुको पनि उपस्थिति रहेको थियो। ब्रिज अफ नेसनमा २००७ देखि बिभिन्न देशहरुका झण्डा सशुल्क रुपमा राख्ने ब्यवस्था गरिएपछि यो पर्यटकीय आकर्षणका रुपमा पनि चिनिदै आएको छ।
राजदुत पोख्रेलले नेपालको झण्डाका कारण पनि नेपाल र क्यानडाबीचको मित्रता अझ दरिलो हुने साथै नेपालको पर्यटनका क्षेत्रमा सहयोग पुग्ने बिस्वास ब्यक्त गरेका छन्।

