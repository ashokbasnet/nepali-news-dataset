एनआरएनए उत्तर अमेरिकाको क्षेत्रीय संयोजकमा रामचन्द्र खरेलको उम्मेद्वारी 
विजय थापा
वाशिंगटन डिसी । गैरआवसीय नेपाली संघ अन्तर्राष्ट्रिय समन्वय परिषदको उत्तर अमेरिका क्षेत्रीय संयोजक पदमा गैरआवसीय नेपाली संघ अन्तर्राष्ट्रिय समन्वय परिषदका सल्लाहकार रामचन्द्र खरेलले उम्मेद्वारी घोषणा गरेका छन् ।
खरेल एनआरएनएको स्थापनाकालदेखि नै सकृय रुपमा एनआरएनका गतिबिधिहरुमा सहभागी हुँदै आएका छन् ।
उनले एनआरएनका प्रायः सबै विश्व सम्मेलनहरु तथा क्षेत्रीय सम्मेलनहरुमा सहभागी हुँदै एनआरएनको उद्देश्य प्राप्तिका लागि योगदान दिदै आएका छन् ।
खरेलले एनआरएनए आइसीसीको मिडिया टास्कफोर्स, एनआरएन एनसीसी अमेरिकाको मिडिया को–अर्डिनेटर, एनआरएनए आइसीसी अमेरिकाको क्षेत्रीय सह संयोजक समेत भएर काम गरी सकेका छन् । साथै उनले सन् २००७ देखि गैरआवसीय नेपाली संघ अन्तर्राष्ट्रिय समन्वय परिषदको बिधान समितिमा समेत काम गर्दै आएका छन् ।
खरेल उत्तर अमेरिकामा एक प्रतिष्ठित मिडियाकर्मी ब्यक्तित्वका रुपमासमेत परिचित छन् । उनले विगत १९ वर्षदेखि सगरमाथा टेलिभिजन संचालन गर्दै आएका छन् । नेपालको पर्यटन प्रबर्द्धनका लागि सन् २०१० देखि अंग्रेजी भाषामा नेपाल दर्शन टेलिभिजन समेत संचालन गर्दै आएका छन् ।

