यूएईमा नयाँ संविधानको स्वागत पनि विरोध पनि
रामप्रसाद ढुंगेल
यूएई । यूएईमा कार्यरत नेपालीहरुले नेपालमा संविधान जारी भएको खुसियालीमा दीपावली गर्दै नयाँ संविधानको स्वागत गरेका छन् भने केहीले विरोध पनि गरेका छन् । असोज ३ को साँझमा नेपाली दूताबास अबुधाबीमा दीपावली गरी नयाँ संविधानको स्वागत गरिएको थियो ।
यूएईमा क्रियाशील नेपाली राजनीतिक दलका प्रतिनिधिहरु तथा सर्वसाधारण नेपालीहरुको उपस्थितिमा दीपावली गरी संविधानको स्वागत गरिएको नेपाली जनसम्पर्क समितिका सभापति चित्र केसीले बताए । नेपाली राजदूत धनञ्जय झा, दूतावासका द्वितीय सचिव कृष्ण अर्याल लगायत दूतावासका अन्य पदाधिकारीहरुको उपस्थितिमा दूतावासमा आपसमा खुसियाली मनाउँदै नयाँ संविधानको स्वागत गरिएको हो ।
एनआरएन यूएईले पनि नयाँ संविधान जारी भएको खुसीयालीमा दुबईको एक रेस्टुरेन्टमा औपचारिक कार्यक्रम गरी दीपावली मनाएको नवनिर्वाचित अध्यक्ष सुदीप कार्कीले बताएका छन् ।
नेपाल पत्रकार महासंघ, यूएई शाखाका अध्यक्ष अर्जुन दाहालले पनि नयाँ संविधान जारी भएको अवसरमा खुसी प्रकट गर्दै देशमा राजनीति, सामाजिक तथा आर्थिक स्थायित्व हुने तथा शान्ति छाउने विश्वास व्यक्त गरेका छन् ।
यूएईमा क्रियाशील अधिकांश संस्थाका प्रमुखहरुले नयाँ संविधानको स्वागत गरेका छन् भने केही साना दलका भातृसंगठनहरुले विराध पनि गरेका छन् । नेकपा एमालेनिकट नेपाली प्रवासी मञ्च, यूएईका अध्यक्ष प्रकाश कोइरालाले आफ्नो संगठनले नयाँ संविधानको हार्दिक स्वागत गर्दै आफ्ना पदाधिकारीबीच आपसमा खुसी साट्दै हर्षोल्लासपूर्वक दीपावली गरेको बताएका छन् ।
एनेकपा माओवादी निकट नेपाली जनप्रगतिशील मञ्च, यूएईका अध्यक्ष हेमन्त पौडेलले पनि यो संविधानलाई पूर्ण रुपमा स्वागत गरेको बताएका छन् । यो संविधानले नेपाली जनताहरुलाई केही अधिकारहरु प्रदान गर्न बाँकी रहे पनि धेरै हकअधिकार दिएकाकारण यो संविधान जनमुखी भएको पौडेलको ठहर छ । यो संविधानमा सबै धाराहरु परिवर्तनीय भएका कारण पनि यसलाई स्वागत गरिएको पौडेलको भनाइ छ ।
वैद्य माओवादीसम्बद्ध जनवर्गीय संगठन नेपाली जनप्रगतिशहील मोर्चा, यूएईले भने यो संविधानले आदिवासी, जनजाति, मधेशी, मजदुर, किसान, दलित, महिला तथा पिछडिएका गरिब जनताको भावनालाई बन्दुकको नालले थिचेर ल्याइएको संविधानको औचित्य नभएको भन्दै विरोध गरेको अध्यक्ष कासी काफ्लेद्वारा जारी विज्ञप्तिमा जनाइएको छ ।
विप्लव माओवादीको जनवर्गीय संगठनका महासचिव पृथछक बुढा मगरले संविधानले जनभावनाको सम्बोधन गर्न नसकेको भन्दै असोज ३ लाई कालो दिन मान्दै विरोध गरेका छन् ।
केही जातीय राज्यका पक्षधर व्यक्तिहरुले नयाँ संविधानको विरोध गरेका छन् । तर यूएईका हरेक इमिरेट्समा रहेका नेपालीहरुले आआफ्नो क्याम्पमै रहेर दीपावली गर्दै नयाँ संविधानको स्वागत गरे ।
करिब ७ दशकपछि जनताका प्रतिनिधिहरुले निर्माण गरेको संविधानले अधिकांश नेपाली जनताको मागलाई सम्बोधन गरेको भन्दै यूएईका विभिन्न इमिरेटमा कार्यरत नेपालीहरुले प्रतिक्रिया दिएका छन् ।
संविधान जारी भएपछि यूएर्इका नेपालीको प्रतिक्रिया 
 संविधानमा हिन्दूराष्ट्र नसमेटिएकोमा केहीले आलोचनात्मक समर्थन गरेका छन् भने हिलोमा फसेको गाडी, उक्त भासबाट निस्किएर सही मार्गमा आएको अबुधाबीमा कार्यरत झापा शनिश्चरेका तिलक गजुरेलले बताएका छन् ।
अलऐनमा कार्यरत सिन्धुपाल्चोकका जे.सागरले पनि नयाँ संविधानपछि देशले नयाँ मोड लिने विश्वास व्यक्त गरेका छन् । उनले एलऐनको एक रेस्टुरेन्टमा नेपालीहरु जम्मा भएर नयाँ संविधानलाई दीपावलीको साथ स्वागत गरेको बताए ।
सारजामा रहेका नेपालीहरुले पनि नयाँ संविधान आएको उपलक्ष्यमा आफूहरु उत्साहित भएको बताएका छन् । बाराकी अनिता खड्काले यो संविधानले प्रवासीहरुलाई खासै सम्बोधन नगरे पनि देशमा शान्ति छाउने विश्वासका साथ नयाँ संविधानको स्वागत गरेको बताइन् ।
रास अल खेमाका नेपालीहरुले पनि संविधान जारी भएकोमा खुसी प्रकट गरेका छन् । बाग्लुङका रामकृष्ण क्षेत्रीले आफ्ना घरका सदस्यहरुलाई दीपावली गरी नयाँ संविधानको स्वागत गर्न सुझाएको र आफूले पनि आगामी दिनको नेपालले काँचुली फेर्नेछ भनी विश्वास लिएको बताए । रासअलखेमामा कार्यरत झापाका सुमन लुइँटेलले भने जनभावनाको विरोधी संविधान भन्दै १५ वटा असहमतिका बुँदाहरुका साथ आफ्नो फेसबुक पेजमा कालो झन्डा राख्दै विरोध गरेको बताए ।
फुजेरामा कार्यरत काठमाडौंका रोजकिरण श्रेष्ठले अधिकांश जनताको हिन्दूराज्य हुनुपर्ने मागको बेवास्ता गरिएकोमा यो संविधानले धेरैको भावनामा ठेस पुर्याएको बताए । विविध अन्योलता र संघर्षका बीच नेपालले नयाँ संविधान पाएकोमा यूएईमा कार्यरत अधिकांश नेपालीहरुले खुसी प्रकट गर्दै देशले नयाँ मोड लिने विश्वासका साथ संविधानको स्वागत गरेका छन् ।

