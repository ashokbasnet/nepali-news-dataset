बेलायतमा नयाँ संबिधानको स्वागत र बिरोध दुवै 
दिनेशकुमार परियार
लण्डन । बेलायतबासी नेपालीमाझ पनि  जारी भएको संबिधानको नेपालमा जस्तै स्वागत तथा बिरोधका दृश्यहरु देखिएको छ  ।
लण्डनको साउथ ईस्टका  नेपालीहरुले वीलवीचमा स्वस्फुर्त रुपमा दिपावली गरे । त्यस क्षेत्रमा आइतबार साँझ चाल्र्टन नेपाली समाज, रोयल ग्रिनविच नेपालिज सोसाइटी, नेपाली कोअपरेटिभ इन्भेस्टमेन्ट एनसिआई, पासा पुच गुठी, कपिलवस्तु समाज यूके लगायतका संघसंस्थाले संयुक्त रुपमा  दिपावली गरेका थिए ।
लण्डनस्थित नेपाली दूतावासले आइतबारसाँझैँ र सोमबार  दूतावास परिसरमा दिपावली गरयो । पर राष्ट्र मन्त्रालयको दूतावासमा सोमबार साँझ पनि दिपावली गरिँदैछ । दूतावास आइतबार बेलायती नियमानुसार नै बन्द भए पनि सोमबार पनि सार्बजनिक बिदा दिएकाले बन्द थियो ।
दूतावासका कार्यबाहक राजदूत तेजबहादुर क्षेत्रीले नेपाल सरकारको निर्णय बमोजिम नै यहाँ भएका नेपालीहरुलाई संबिधान जारी भएको उपलक्षयमा दीपावली गर्न आग्रह गरेका थिए  ।
यसबाहेक बेलायतको स्कोटल्याण्ड  प्रमुख सहरहरु लीड्स, मंचेस्टर , लिवरपुल लगायतका ठाउहरुमा नेपाली हरु भेला भइ दीपावली गरेका थिए ।
बेलायतस्थित प्रवासी मञ्च यूकेका अध्यक्ष रामशरण सिंखडाले  वक्तव्यमा जारी गरि नयां संबिधान जारी भएको उल्लास मनाउन बेलायतबासी सबै नेपालीलाई दिपावली गर्न अपील थिए ।
नेविसंघ बेलायतका कार्यवाहक सभापति कुश बस्नेतले पनि वक्तव्यमा जारी गरी खुशी व्यक्त गर्दै संबिधानको स्वागत गरेका छन्  ।
जनजाती र मधेसीको बिरोध 
राष्ट्रपति डा. रामवरण यादवले नयां संविधानको घोषणा गर्दै गर्दा लण्डनको मुटु ट्राफलगर स्क्वाएरमा भने एक समूहले संविधान च्यात्दै बिरोध जनाएको थियो ।
विरोधसभालाई संघीय समाजवादी फोरम, नेपालका केन्द्रीय सदस्य भगवान चाम्लिङले भूपू गोरखाका सन्तानहरुलाई दोहोरो नागरिकताको व्यवस्था संविधानमा नगरिएको, धर्म निरपेक्षताको गलत व्याख्या गरिएकोले संविधान च्यात्नु परेकाे बताए ।
संघीय गणातान्त्रिक जनमुक्ति पार्टी युकेका अध्यक्ष नेता थर्क रानामगर, नेपाल आदिवासी जनजाति महासङ्घ युकेका वरिष्ठ उपाध्यक्ष जंग सुनुवार, एसोसियसन अफ नेपलिज मधेसी इन युकेका उपाध्यक्ष ओम नायक, सङ्घीय लिम्बुवान पार्टी, नेपाल युके (लिङदेन पक्ष)का महासचिव राम इजम, महिलाको तर्फबाट हिमाली थापा, नेपाली संघीय समाज युकेका अध्यक्ष धर्मबहादुर तामाङ, जनजाति महासङ्घका महासचिव कर्म शेर्पा, पहिचानवादी मोर्चाका संयोजक पदम गाहमगर, पूर्व खोटाङ जिल्ला सभापति रत्न राई, जनजाति महासङ्घ नेपालका पूर्व सचिव भक्त दुरा, दीलिप महासेठ, पाण्डव महतो लगायतले यो संविधान मान्य नहुने बताए ।
उनीहरुले  नेपालमा संविधान जारी हुनुभन्दा  ४५ मिनेट अघि नै संबिधानको प्रति च्यातेर बिरोध जनाएका थिए ।
यसअघि नै लण्डनमा रहेका मधेशीहरुको छाता संगठन नेप्लीज मधेशी इन यूके (एनमुक)को नेतृत्वमा मधेश–थरुहटमा जारी आन्दोलनमा भइरहेको प्रहरी दमनको विरोधमा व्रिटिस पार्लियामेन्ट अगाडि प्रदर्शन गरेका थिए ।
रोकियो एनआरएन यूकेको दीपावली
गैरआवासीय नेपाली संघ बेलायतले संविधान जारी भएको दिनका अवसरमा गर्न लागेको दीपावली कार्यक्रम अन्तिम समयमा रोकेको थियो । अनलाइनखबरसँगको  कुराकानीका क्रममा एनआरएन यूकेका अध्यक्ष मुछेत्र गुरुङले लण्डनको साउथ इस्टमा हुन लागेको दीपावली कार्यक्रममा मधेसी, जनजाती र कतिपय कांग्रेस सम्बद्ध कार्यकर्ताको दबाब आएको बताए ।
समुदायको बिरोधलाई  बेवास्ता गर्नाले भर्खरै पदमा बहाली गरिएको बेला काम गर्न असजिलो हुन सक्ने भन्दै उनले संस्थालार्इ राजनीतिक विवाददेखि टाढा राख्ने जिकिर गरे । यद्यपी अध्यक्ष गुरुङले जारी नेपालको नयाँ संबिधान २०७२ सकारात्मक भएको टिप्पणी गरे ।
हालसालै मात्र अधिबेसनबाट सर्बसम्म चुनिएका एनआरएनए यूके उपाध्यक्ष दासुराम पाण्डे र सचिव फडिन्द्र भट्टराईको संलग्नतामा लण्डनको वीलवीचमा दीपावली गरियो भने  एनआरएनए आइसीसी सदस्य विश्वासदीप तिगेलाको संलग्नतामा  ट्राफलगर स्क्वाएरमा संबिधानका प्रतिहरु च्यातिएका थिए  ।

