एनआरएन उपाध्यक्षमा युवा व्यवसायी कुमार पन्तको उम्मेदवारी
जर्मनी । युरोपका चर्चित युवा व्यवसायीको रुपमा डायस्पोरामा परिचित तथा समाजसेवी कुमार पन्तले गैरआवासीय नेपाली संघ (एनआरएनए) अन्तर्राष्ट्रिय समन्वय परिषदको उपाध्यक्षमा उम्मेदवारी घोषणा गरेका छन् । मंगलबार प्रेस विज्ञप्ति जारी गर्दै पन्तले उपाध्यक्षमा उम्मेदवारी घोषणा गरेका हुन् । पन्त संघका वर्तमान महासचिव हुन् ।
लामो समय संघको अभियानमा आवद्ध पन्त स्थानीय संयोजक, अन्तर्राष्ट्रिय परिषद सदस्य, युरोप संयोजक हुँदै महासचिव जस्तो महत्वपूर्ण पदमा पुगेका हुन् ।
उम्मेद्वारी घोषणापछि पन्तले गैरआवासीय नेपालीहरुको भूमिका अझ फराकिलो भएको हुनाले देशप्रति आफ्नो जिम्मेवारी बढेको बताए ।
‘निरन्तरको दवाव र छलफलका कारण नेपालको संबिधान २०७२ मा एनआरएनहरुका लागि गैरआवासीय नगरिकता समावेश हुनु आफैमा गर्वको कुरा हो’, उनले भने, ‘हामीलाई विश्वास गर्ने नेपाली जनता, राजनीतिक दल र यो अभियानमा साथ दिने सम्पूर्ण गैरआवासीय नेपाली साथीभाइहरु धन्यबादका पात्र हुन ।’ उनले नयाँँ संबिधानले नेपालमा लगानी गर्ने मार्ग अझ फराकिलो भएको बताए ।
आफूले बोलीमा नभई स्वदेशका लागि काम गरेर देखाउन आतुर रहेको पन्तले जनाए । पन्तले आफ्नो उम्मेदवारी पदको लागि मात्र नभएर भूकम्पले तहसनहस पारेको आफ्नो राष्ट्रको पुनर्निर्माण गर्ने अभियान रहेको पनि बताए ।
केहीअघि मात्रै स्वदेशमा भूकम्पले आहत हुँदा राहत र सहयोग जुटाउन पनि उनी अत्यन्त सक्रिय रहेका थिए ।
विश्वका ७१ देशमा फैलिएको एनआरएनलाई आजको अवस्थामा ल्याउने धेरै अभियन्ता मध्ये पछिल्लो समय पन्तको सक्रिय भूमिका पनि महत्वपूर्ण रहेको छ । अध्ययनको शिलशिलामा जर्मन आएका पन्तले सन २००७ देखि होटेल ब्यवसाय शुुरु गरेका हुन् ।
आगामी अक्टोबरमा काठमाडौमा एनआरएनको सातौं अन्तर्राष्ट्रिय विश्व सम्मेलन हुँदैछ ।

