अमेरिकामा संबिधानको स्वागत, ओहायोका नेपालीहरुद्वारा दीप प्रज्वलन
– डा. लीला राज दाहाल

अमेरिकाको टोलेडो, ओहायोमा रहेका नेपालीहरुले सामूहिक दीप प्रज्वलन गरेर संबिधानसभाबाट नेपालको संबिधान-२०७२ घोषणा भएको ऐतिहासिक अवसरलाई स्वागत गरे । कार्यक्रम नेपालीहरु बसोबास गर्ने स्थानीय अपार्टमेण्टको खेलकुद प्रांगणमा सुर्यास्तको समय पारेर आयोजना गरिएको थियो ।
टोलेडोमा मुख्यतया स्थानीय टोलेडो विश्वविद्यालयका नेपाली बिद्यार्थीहरु तथा उनीहरुका परिवारहरुको बसोबास रहेको छ । सो कार्यक्रम विश्वविद्यालयमा रहेको नेपाली विद्यार्थीहरुको संगठन Nepalese Student Organization @ University of Toledo ([email protected]) द्वारा आयोजना गरिएको थियो । उक्त अवसरमा उपस्थित नेपालीहरुले एक-आपसमा शुभ-कामना आदानप्रदान गरेर तथा सामूहिक फोटो-सेसन गरेर कार्यक्रमलाई उल्लासपूर्ण रुपमा सम्पन्न गरेका थिए । सहभागिहरु नेपाली दौरा-सुरुवाल, नेपाल लेखेको टी-सर्ट तथा अन्य परिधानहरु लगाएर उपस्थित भ​एका थिए । दीप प्रज्वलन पछि केटाकेटी लगायत सम्पूर्ण सहभागिहरुले नेपाली राष्ट्रीय गान “सयौं थुंगा फूलका हामी…….. ” गाएर नेपाल प्रति सम्मान ब्यक्त गरेका थिए ।
संबिधानसभाबाट संबिधान बनाउने ६५ वर्षदेखिको चाहना अहिले आएर पुरा भ​एको र एक युगमा एक पटक आउने यस्तो ऐतिहासिक क्षणमा आफू एकदमै उत्साहित रहेको त्यहाँ उपस्थित धेरैजसो नेपालीहरुको साझा बिचार थियो । बिभिन्न अवरोध र चुनौतिहरु तथा पहिलो संबिधानसभा बिफल भ​एको तीतो अनुभवका बावजुत संबिधान ल्याउन सकेकोमा वर्तमान राजनितीक नेतृत्वप्रति धेरैले सकारात्मक धारणा ब्यक्त गरेका थिए ।
हाल तराई, पहाड लगायतका क्षेत्रमा भैरहेका आन्दोलनहरुलाई यहि संबिधान भित्रबाट सम्बोधन गर्न सकिने र आन्दोलनकारी तथा सरकार पक्षबीच चाँडै सहमति भ​एर मुलुकमा दीगो शान्ति आउनेमा सबैको एकमत देखिन्थ्यो । त्यसो हुन सके अब सम्पूर्ण शक्ति राष्ट्रनिर्माणमा लगाउन सकिने र चाँडै नै नेपालले आर्थिक बिकाशमा ठुलो फड्को मार्न सक्छ भन्नेमा सबै बिश्वस्त देखिन्थे । साथै ठुला दलका नेताहरुमा हाल कायम रहेको एकता र सद्भाव कमसेकम संबिधानले परिकल्पना गरेका संरचनाहरु निर्माण भ​एर आगामी संसदीय निर्वाचन हुञ्जेलसम्म कायम रहिरहनुपर्ने र त्यसमार्फत आगामि चुनौतीहरुको सामना गर्दै देश बिकाशमा अगाडि बढ्न सकिने सुझाव नेताहरुलाई यहाँका नेपालीहरुले दिएका थिए ।

