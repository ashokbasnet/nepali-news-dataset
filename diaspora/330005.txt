जनसम्पर्क समिति कतारद्वारा संविधानको स्वागत
दोहा । नेपाली कांग्रेसको भातृ संगठन नेपाली जनसम्पर्क समिति कतारले ‘नेपालको संबिधान २०७२’ घोषणालाई स्वागत गरेको छ ।
जनताले निर्वाचित गरेको संविधान सभामा बहुमतले संविधान पारित गरी राष्ट्रपतिद्वारा घोषणा गरिएको हो । संबिधानको घोषणासँगै नेपालीहरुले खुशियाली मनाएका छन । प्रवासमा समेत विभिन्न कार्यक्रमको आयोजना गरी खुसियाली मनाईएको छ ।
सोमबार दोहाको टपर्फम रेस्टुरेन्टमा आयोजित संघीय लोकतान्त्रिक गणतन्त्र नेपालको संविधान २०७२ को स्वागत स्वरुप जनसम्पर्क समिती कतारले विशेष कार्यक्रको आयोजना गरेको थियो । जनसम्पर्क समिति कतारका सभापति बिमल सुबेदीको सभापतित्वमा भएको कार्यक्रमा प्रमुख अतिथि संगठनका संस्थापक तथा एनआरएनए आईसीसी सल्लाहकार नरेन्द्र भाट रहेका थिए ।
भाटलेे भने- ‘जहाँनिया राणाशासन र निरङ्कुस निर्दलिय पंचायती व्यवस्थाको २ सय ४० वर्षे ईतिहासलाई चिर्दै सात दशक लामो नेपाली जनताको चाहाना अनुसार देशले नयाँ संबिधान प्राप्त गरेको छ । यसले नयाँ आयाम लिएर आएको हुदा सबै पक्षबाट सकरात्मक भावनाले कार्यान्वयन गराउनुपर्छ ।’
त्यस्तै विशेष अतिथि एनआरएनए कतारका प्रथम उपाध्यक्ष कुमार कार्कीले २००७ सालमा बीपीले उठाएको संबिधान सभाको मागलाई अहिले तिनैका अनुयायीहरुको पालामा र नेतृत्वमा रहेको सरकारले देशलाई नयाँ संबिधान दिएको बताए ।
कार्यक्रममा जनसम्पर्क समिति कतारका संघसंस्था समन्वय समिति संयोजक भुपति भट्टराई , अर्घाखाँची सेवा समाजका अध्यक्ष युवराज पाण्डे , नेपाल पत्रकार महासंघ कतार शाखाका अध्यक्ष गणेश प्रसाद बन्जाडे, समाजसेवी अर्जुन भट्टराई, प्रविन गुरुङ्ग , नविन पोख्रेल , क्रान्ति सिं करिम बक्स मियाँ लगायतको उपस्थिति थियो ।
–दीलिप पराजुलीबाट

