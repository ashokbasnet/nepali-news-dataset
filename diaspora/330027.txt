यूएईका नेपाली सहकारी अभियन्ताहरु एउटै छातामुनी गाेलबद्ध हुँदै
रामप्रसाद ढुंगेल
यूएई । सहकारीको अवधारणा अनुरुप यूएईमा क्रियाशील दर्जनभन्दा बढी बचत समूहहरु एउटै छाता संगठनमा आबद्ध हुन लागेका छन् । यूएईमा रहेका नेपालीहरुमाझ वित्तीय कारोबार गरिरहेका साना तथा ठूला सहकारी समूहबीच परिचय, सहकारीको नीति, नियम, अवधारणा, सहकार्य र आपसी हितका लागि एकताबद्ध भएर अघि बढ्ने लक्ष्यका साथ भेला आयोजना गर्न लागिएको हो ।
प्रवासी हातेमालो सहकारी बचत तथा ऋण सहकारी संस्थाको प्रस्तावमा ‘प्रवासी सहकारी महासंघ’ गठन हुन लागेको प्रवासी हातेमालोका सचिव सुत्रमनि राईले बताएका छन् ।
अभियानलाई हातेमालोका राईसहित कर्मभूमि बचत तथा ऋण लगानी कोष, सारजाका अध्यक्ष ऋषिराम पाठक, ब्राइट फ्युचर ऋण सहकारी संस्था, दुबईका अध्यक्ष कृष्ण पौडेल, सगरमाथा बचतका अध्यक्ष कासी काफ्ले, यूसीएस नेपाली बचत तथा ऋण सहकारी संस्थाका अध्यक्ष हर्कर्जंग राई लगायत अन्य बचत समूहका पदाधिकारीहरुले अगुवाई गरिरहेका छन् ।
यूएईमा स्वर्तस्फूर्त सञ्चालित बचत समूहहरुलाई एकताबद्ध गरी यूएईको बचतलाई नेपालमा कसरी व्यावसायिक रुपमा लगानी गर्ने भन्ने विषयमा छलफल भइरहेको हातेमालोका सचिव राईले बताए । यसका लागि सेप्टेम्बर २५ तारिख शुक्रबार पहिलो चरणको भेला आयोजना गरिएको छ ।
यूएईमा क्रियाशील सबै बचत तथा सहकारी संस्थाका मुख्य पदाधिकारीहरु सहभागी हुने बताइएको छ ।
उक्त भेलामा प्रवासी हातेमालो, कर्मभूमि बचत तथा ऋण लगानी कोष, ब्राइट फ्युचर सहकारी संस्था लिमिटेड, सगरमाथा बचत तथा ऋण सहकारी संस्था, यू.सी.एस. बचत तथा ऋण सहकारी संस्था, सुम्निमा बचत तथा ऋण सहकारी संस्था, सुनौलो भविष्य बचत तथा ऋण सहकारी संस्था, न्यू स्टार बचत तथा ऋण सहकारी संस्थाकाे प्रतिनिधित्व हुँदैछ ।
यस्तै, काली गण्डकी बहुउद्देश्यीय सेवा समिति, नेशनल युवा बचत कोष, इनिसियल कोअपरेटिभ इन्भेस्टमेन्ट फन्ड, आपसी सहकारी लगानी कोष, धरान-दुबई हेल्पिङ हेन्डस सहकारी संस्था, झरना बचत तथा सहकारी संस्था र कृष्ण लीला बचत तथा ऋण सहकारी संस्थाले भेलामा सहभागिता जनाउने बताइएको छ । सबै समूहबाट तीनतीन जनाको सहभागितामा प्रवासी सहकारी महासंघ, यूएई गठन हुन लागेको हो ।
यसरी एकताबद्ध भएर अगाडि बढेमा आफ्ना समस्या नेपाल सरकार, तथा सहकारी बोर्ड समक्ष सहज तरिकाले पुग्ने र औपचारिक तथा सहज दर्ता लगायतका विविध अधिकार पाउन सक्ने विश्वास लिइएको छ ।
आगामी २५ सेप्टेम्बर शुक्रबारका दिन दुबईको सिन्ध पन्जाब रेस्टुरेन्टमा गठन हुन लागेको यस महासंघमा आबद्ध हुन यूएईको नेपाली समूदायमा क्रियाशील सबै बचत तथा ऋण सहकारी संस्थाहरुलाई सार्वजनिक रुपमा आहृवान गरिएको छ ।

