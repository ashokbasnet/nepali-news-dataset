न्युयोर्कमा नेपाली संविधानको स्वागत र विरोध
अनुज थापा

६ असोज, न्युयोर्क । असोज ३ गतेको दिन नेपालको राजनीतिको दृश्य अमेरिकाको न्युयोर्कमा पनि देखियो ।
न्युयोर्क शहरको ज्याक्सन हाइट नजिकै एक मन्दिरमा नेपालमा आएको संविधानको स्वागत दिपावली र मैनबत्ती बालेर गरिदै थियो भने ज्याक्सन हाइटको डाइर्भसिटी प्लाजामा संविधानको प्रति च्यातेर विरोध गरिदै थियो ।
ती दृश्यहरु लगभग एकै समयतिर देखिएको थियो जसले नेपालको दृश्यहरु न्युयोर्कमा दोहोरिएको जस्तो लाग्थ्यो । रोचक कुरा त के छ भने जब असोज ३ गते संविधान जारी गर्ने निश्चित भयो, तब उक्त स्थान अर्थात ज्याक्सन हाइटको डाइभर्सिटी प्लाजामा आफ्नो पक्षको कार्यक्रम राख्न दुबै पक्षले भरमग्दुर प्रयास गरेका थिए ।
त,र आखिरमा प्रशासनको अनुमति पहिले नै लिएको आधारमा संविधानको प्रति च्यात्नेहरुले त्यहाँ आफ्नो विरोध कार्यक्रम गर्ने अवसर पाए र समर्थकहरु नजिकैको सत्यनारायण मन्दिरतिर लागे ।
जसरी नेपालमा एउटा ठुलो समूह संविधानको स्वागत गरिररहेको थियो, यहाँ पनि त्यहि दृश्य देखियो । मन्दिरमा लगभग १५० बढी नेपालीहरु दीपावाली गर्दै शुभकामना साटासाट गरिरहेका थिए ।
भिडियो हेर्नुहोस्

उता डाइभर्सिटी प्लाजामा ५० भन्दा बढी कालो पट्टी बाँधेर संविधानको प्रति च्यातिएका थिए ।
नेपाली कांग्रेस र नेकपा एमाले निकट दुई संस्थाले स्वागत कार्यक्रम आयोजना गरेका थिए । उता ६ वटा संस्थाले विरोध कार्यक्रमको आयोजना गरेका थिए ,जुन आदिवासी-जनजाति र मधेशी-थारु समुदाय केन्द्रित हुन् ।
यस दिनलाई ऐतिहासिक भनेर स्वागत गर्ने भिडमा थिइन् दलित अधिकारवादी विष्णुमाया परियार । उनी भन्दै थिइन् -‘हामी चाहन्छौं कि यो संविधान अक्षरश पालना होस्, नत्र यो कागजको टुक्रा मात्र हुनेछ ।’
परियारले यो भनिरहँदा संविधानको प्रतिलाई च्यात्दै थिए लुईसाङ वाइबा । नेपाल आदिवासी जनजाति महासंघ अमेरिकाका अध्यक्ष समेत रहेका वाइबाले भने-‘यो संविधान आदिवासी जनजाति विरोधी छ, त्यसैले हामी बहिष्कार गर्छाैं ।’
३२ वर्षीय युवा सत्येन्द्र शाह पनि वाइबाको भनाईमा सहमत थिए । न्यु जर्सी राज्यमा बस्ने शाहले यो संविधान जर्बजस्ती लादिएकोले च्यात्न बाध्य भएको सुनाउंदै थिए । ‘४० जनाभन्दा बढी व्यक्तिलाई मारेर र कर्फ्यू लगाएर ल्याइएको संविधानको कुनै अर्थ नै छैन । यो मधेस विरोधी संविधान हो ।’- उनले भने ।

विरोध कार्यक्रममा आएका केहि सहभागी विरोध के का लागि भन्नेमा समेत स्पष्ट थिएनन् । न्युयोर्क निवासी २५ वषिर्य भुपेन राई आफु जनजाति भएकोले यो विरोध कार्यक्रममा आएको बताउँदै थिए । उनले भने – ‘संविधानको डिटेल मलाई थाहा छैन । तर, यो सविधान हाम्रो लागि राम्रो छैन भन्ने सुनेकोले म यहाँ आएको हुँ । ‘
उता यस दिनलाई ऐतिहासिक भनेर दिपावली कार्यक्रम गरेका एक वक्ता आनन्द विष्ट पनि संविधानमा केहि कमजोरी भएको स्वीकारिरहेका थिए । नेपाली कांग्रेस निकट संस्था नेपाली जनसम्पर्क समितीका अध्यक्ष समेत रहेका विष्ट भन्दै थिए -‘सबैलाई चित्त बुझ्ने खालको संविधान दुनियाँको कहि पनि जारी भएको छैन । सबै मिलेर अघि बढ्नु बाहेकको विकल्प छैन अब । ‘
एमाले निकट प्रवासी नेपाली मञ्च अमेरिकाका अध्यक्ष सञ्जय थापा पनि विष्टको भनाइसँग सहमत थिए । उनले भने -‘अमेरिकाको संविधान पनि २७ पटक संशोधन भइसकेको छ । धेरै समस्याहरु संशोधनबाट सम्बोधन गर्न सकिन्छ । ‘
गैरआवासिय नेपाली संघ अमेरिकाले पनि नेपालमा घोषणा भएको नयाँ संविधानको स्वागत गरेको छ । १० हजारभन्दा बढी सदस्य रहेको संस्थाका महासचिव तिलक श्रेष्ठले संविधानमा गैरआवासीय नेपालीको आवाज पनि एकहदसम्म सम्बोधन भएको बताए । अमेरिकी नेपालीहरु माझ निकै नै चर्चित गायक श्रैष्ठले भने ‘गैरआवसिय नेपालीलाई नागरिक्ता दिइने ग्यारेन्टी संविधानमै गरिएको छ , यसमा हामी खुशी छौं ।’

संविधानको स्वागत कार्यक्रममा आएका सहभागीहरु अधिकांशले संविधानमा रहेका केहि प्रावधानमा असहमति जनाएपनि समग्रमा संविधान आएकोमा खुशी प्रकट गरिहेका थिए ।
५२ वर्षीय कुन्ती थापा देश धर्म निरपेक्ष भएकोमा असन्तुष्टि पोखिरहेकी थिइन् । ‘८० प्रतिशतभन्दा बढी हिन्दु भएको देशलाई जर्बजस्ती धर्म निरपेक्षता लादिएको छ ।”- उनले भनिन् ।
न्युयोर्क शहरमा एकैदिन एकै विषयलाई लिएर करिब आधा किलोमिटरको दुरीमा भइरहेको यो दृश्य त्यहाँ उपस्थित सबै गैरनेपाली समुदायले चाख मानेर हेरिरहेका थिए । दुबै कार्यक्रममा देखिएका एक भारतिय मुलका अमेरिकी भन्दै थिए -‘लोकतन्त्रको सुन्दरता भनेकै विरोध र समर्थन दुवै गर्न पाउनु हो ।’

