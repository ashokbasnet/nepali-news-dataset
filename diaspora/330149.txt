एनआरएन उपाध्यक्षमा पुनः भवन भट्टको उम्मेदवारी 
सउल । एनआरएन केन्द्रीय उपाध्यक्ष भवन भट्टले पुनः उपाध्यक्ष पदमा उम्मेदवारी दिने घोषणा गरेका छन् । एनआरएन कोरियाको पाँचौं अधिवेशमा विशेष अतिथिको क्रममा सम्बोधन गर्दै भट्टले आफूले सोही पदमा उम्मेदवारी दिने आधिकारीक घोषणा गरेका हुन् ।
भट्टले आफूलाई विश्वभरी अध्यक्षको दावेदारको रुपमा हेरेको भएपनि यस पटक उकाली नचढी चौतारीमै बस्ने रहर भएको बताए ।
भूकम्पपीडितको लागि ठूलो सहयोग अभियान चलाएका विभिन्न कार्यको शेष घलेको नेतृत्व नै आवश्यक रहेको भन्दै भट्टले सबैसँग सल्लाह गरेर नै उपाध्यक्ष पदमा उम्मेदवारी दिएको बताएका छन् ।
यसअघि विभिन्न देशमा जाँदा उम्मेदवारी बारेमा प्रश्न सोधिए पनि भूकम्पको सहयोग अभियानका कारण आफूले सो बारेमा कुरा नगरेको प्रष्ट पारे ।
एनआरएन भनेको लिन नभई दिन जाने संस्था भएको दावी गर्दै भट्टले भने “संसारभरको नेपालीहरको हकहित र इज्जत र कसैले पनि हेप्न नसक्ने नेपाली बनाउन योद्धाको लागि लडिरहनेछु ।” आफू युवा भएकोले अहिले नै अध्यक्ष नै बन्न जरुरी नभएको उनको भनाई थियो ।
२१ वर्षमा जापान छिर्दा १७ घण्टा बढि भाँडा माझेर नै करियर शुरु गरेको स्मरण गर्दै भट्टले आफूले बसेको देशबाट सिकेका कुराहरु, काम गर्ने तरिकाहरु, विजनेस तरिकाहरु एक भएर राष्ट्रलाई दिन सके सच्चा नेपाली हुने विचार व्यक्त गरे ।
यो एनआरएन धनीको अथवा गरीबको मात्र संस्था नभई नेपालीहरुलाई धनी बनाउन लागेको संस्था भएको भट्टले बताए ।
राष्ट्रले मागेका एजेन्डाहरु धेरै भएको भन्दै निर्वाचन प्रक्रियाको नाममा आफूहरु नै दाजुभाइ र साथीहरुवीच फाटो आउने अवस्थाबाटमाथि उठेर सोच्नुपर्नेमा उनको जोड थियो ।
गंगाराज राई पनि  एसिया प्यासिफिक संयोजकमै उठने
एनआरएन एसिया प्यसिफिक संयोजक रहेका गंगाराज राईले पनि आफू पुनः एसिया प्यासिफिक पदमै दोहरिन चाहेको बताएका छन । एनआरएन कोरियाको अधिवेशलाई सम्बोधन गर्दै राईले भूकम्पपछिको पुनर्निर्माण लगायत अहिलेको समयमा गर्नुपर्ने धेरै काम वर्तमान कार्यसमितिले पुरा गर्नुपर्ने दायित्व देखेकोले आफूले सोही पदमा उम्मेदवारी दिएको दावी गरेका छन् ।
उनले हङकङ, चीन, मकाओ, जापानलगायत एसियाका राष्ट्रहरुमा सफलतापूवर्क अधिवेशन सम्पन्न गरेको धेरै ठाउँका सहमतिमा नै नेतृत्व चुनिएको उदाहरण दिँदै कोरियालाई पनि सहमतिमै नेतृत्व चुन्न आवश्यक रहेकोमा जोड दिए । कोरियामा पछिल्लो समय केही प्राविधिक कमजोरी देखिए पनि यसलाई हामीले हल गरेर अगाडि बढनुपर्ने राईको भनाई थियो ।
आफूलाई साथीहरुले अगाडिको पदमा जान आग्रहसमेत गरेको अवस्था भए पनि सबैकुरालाई मध्यनजर गरेर एसिया प्यासिफक संयोजकमै उम्मेदवारी घोषणा गरेको दावी गरेका छन् ।
एसियाकै साथीहरुको जोडमा यस क्षेत्रलाई अझ व्यवस्थित बनाउन र सबै देशहरुको विधानमा एकरुपता ल्याउन आफू लागिपरेको राईको भनाई छ ।
दक्षिण कोरियाको सोलमा  आइतबार सम्पन्न कार्यक्रममा प्रमुख अतिथि दक्षिण कोरियाका लागि नेपाली राजदुत कमानसिंह लामा, एनआरएन कोरियाका पूर्व प्यासिफिक संयोजक रुद्र शर्मा, आइसीसी सदस्य केपी सिटौला लगायतको उपस्थिती थियो । एनआरएन कोरियाका अध्यक्ष विनोद कुँवरको सभापतित्वमा भएको कार्यक्रममा रुद्र शर्माको संयोजकत्वमा ८ सदस्यीय निर्वाचन कमिटी बनाएर दोस्रो वन्द सत्र गरिएको थियो ।
बन्द सत्रमा सांगाठानिक प्रतिवेदन, आर्थिक प्रतिवेदनमाथि छलफल हुनाको साथै विधान संसोधन समेत भएको छ । आर्थिक विषयमा केही विवाद भएको अधिवेशनको निर्वाचन प्रक्रिया सेप्टेम्बर २९ मा हुने तय गरिएको छ ।

खेम कार्कीबाट


