एनआरएनए सचिवमा धरम केसीको उम्मेदवारी घोषणा
एनपी प्रधान (भरत)/ तेज थापा
साउदी अरब । गैरआवासीय नेपाली संघ अन्तर्राष्ट्रिय समन्वय परिषद्को सचिव पदमा बर्तमान आईसीसी सल्लाहकार धरम केसीले साउदी अरबबाट उम्मेदवारी घोषणा गरेका छन् । संघको आगामी अक्टोबरमा हुने सातौं अन्तर्राष्ट्रिय महाधिबेशनमा नयाँ कार्यकालका लागि केसीले पाँच बुँदे प्रतिबद्धतासहित सचिव पदमा आफ्नो उम्मेदवारी घोषणा गरेका हुन् ।
बिगत लामो समयदेखि एनआरएनमा आबद्ध रहेका केसीले मंगलबार दमाममा आयोजित घोषणा कार्यक्रममा आफ्नो उम्मेदवारी घोषणा गर्दै एनआरएनए लाई पुँजीपति र धनाढ्य बर्गको मात्र संस्था नभएर बिशुद्ध श्रमिकको संस्था बनाउने उद्घोष गरे ।
युरोप र अमेरिकाको नेतृत्वले खाडी मूलुकका श्रमिकहरुको समस्या सम्बोधन गर्न नसक्ने ठहर गर्दै खाडी तथा मलेसियाका श्रमिकहरुको समस्या समाधानका लागि सो क्षेत्रको साझा प्रतिनिधित्व गर्दै आफूले सचिवालय भित्रै रहेर काम गर्ने गरी उम्मेदवारी घोषणा गरेको बताए ।
बैदेशिक रोजगारीलाई ब्यबस्थित एवंम् सुरक्षित बनाउदै श्रमिकहरूका हकहित, सेवा, सुविधा, र सुरक्षाको सुनिश्चितताका लागि खाडी मुलुकबाट आफ्नो उम्मेदवारी रहेको केसीको भनाई छ । उनले बैदेशिक रोजगार ऐनको संशोधन तथा बैदेशिक रोजगार निर्देशक समितिमा एनआरएनएको प्रतिनिधित्वका लागि पहल गर्ने बताएका छन् ।
एनआरएनएको सचिवालयमा कानूनविद श्रम सहचारीको ब्यबस्था गर्ने, दूतावासहरूको जनशक्ति, साधन स्रोत बढाउने, एनआरएन डेस्कलाई कार्यान्वयनमा ल्याउने, आपतकालिन सेवाका लागि हट लाइनको ब्यवस्थाको पहल गर्ने, बिमा र क्षतिपूर्ति रकममा बृद्धी गर्ने , कामदार फर्केपछिको पेन्शन तथा सामाजिक सुरक्षा कोषको ब्यबस्था गर्न पहल गर्ने, घरेलु महिला कामदारहरूलाई सुरक्षित रोजगारीको ब्यबस्थाका लागी पहल गर्नेे, पासपोर्ट र श्रम स्वीकृति छिटो छरितो र सहज बनाउने लगायतका मुलभूत योजनाहरु केसीले अघि सारेका छन् ।
यस्तै संस्थालाई साझा समावेशी, कामदार मैत्री, सामुहिक र सहभागितामुलक निर्णय र नेतृत्व पद्धति अपनाउने, स्वदेशमै रोजगारी सृजनाका लागि वातावरण मिलाउने र बिदेशमा सिकेको सीप, प्रबिधि र अनुभवको समेत सदुपयोग गर्नका लागी “स्वदेश र्फक एनआरएन” प्याकेज तथा परियोजनलाई अभियानका रुपमा पहल गर्ने केसीले प्रतिबद्धता जनाएका छन् ।
केसी एनसीसी साउदी अरबको संस्थापक, महासचिव, दुर्इ कार्यकाल अध्यक्ष र प्रमुख सल्लाहकार हुँदै हाल आईसीसी सल्लाहकारको भूमिकामा रहेका छन् । प्रवासी नेपाली श्रमिकको सचेतक, सहजकर्ता, स्वयमसेवक, उद्धारकर्ता एवं सहयोगीको रुपमा आफ्नो पहिचान बनाउन सफल भएका केसी २०१४ मा उत्कृष्ट एनआरएन घोषित समेत भएका थिए ।
केसीले २०११-१३ को कार्यकालमा आईसीसी अन्तर्गत रहेर बैदेशिक रोजगार सूचना केन्द्रको संयोजकको जिम्मेवारी सफल रुपमा सम्हालिसकेका छन् । आइसीसीकै बिधान संशोधन सुझाव तथा नियमावली निर्माण समितिको सह संयोजक जस्तो पदमा रही मध्यपूर्बका सबै एनसिसीहरूको बिधान निर्माण तथा सुधारका लागि सुझावहरू पेश गर्ने जस्ता महत्वपूर्ण जिम्मेवारी सफल रुपमा सम्पन्न गरिसकेका छन् ।
उम्मेदवारी घोषणा कार्यक्रममा शुभकामना दिदै एनआरएनएका पूर्ब मध्यपूर्ब उप संयोजक राजु सैयद, पूर्ब आइसीसी महिला सदस्य यास्मिन बेगम, एनसीसी साउदीका अध्यक्ष नारायण पासवान, संस्थापक सदस्य बिरेन्द्र चौधरी, सस्थापक सदस्य तथा तमुधिं साउदीका अध्यक्ष ओम घले, लुम्बिनी प्रबासी मञ्चका टोप बहादुर कार्की, चार्टर्ड एकाउण्टेण्ट तथा एनसीसी साउदीका पूर्ब कोषाध्यक्ष राजेश बुढाथोकी, एनआरएनए क्षेत्रीय समिति जेद्धाका पूर्ब अध्यक्ष सन्तोष लुइँटेलले धरम केसी सचिवका लागि योग्य र सक्षम रहेकाले निर्बिरोध बनाउनुपर्ने धारणा राख्दै सफलताको शुभकामना दिए ।
गैरआवासीय नेपाली केसीलाई सम्मान
गैरआवासीय नेपाली संघ अन्र्तराष्टिय समन्वय परिषद्का आईसीसी सल्लाहकार धरम केसीलाई साउदी अरबमा सम्मान गरिएको छ ।
साउदीको दमाममा मंगलबार आयोजित एक कार्यक्रमकाबीच नेपाल मानव अधिकार तथा द्धण्ड पीडित प्रतिष्ठान साउदी अरेबियाले केसीलाई कदरपत्रले सम्मान गरेको हो ।
प्रबासी नेपाली श्रमिकको समस्या समाधानमा सचेतक, सहजकर्ता, स्वयमसेवक, उद्धारकर्ता एवं सहयोगीको अहम् भूमिका निर्वाह गरि अतुलनीय योगदान पुर्याएको भन्दै केसीलाई सम्मान गरिएको साउदी प्रतिनिधी नारायण वाग्लेले बताए ।

