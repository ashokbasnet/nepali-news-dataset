एनआरएनए नयाँ कार्यसमितिका लागि धमाधम उम्मेदवारी घोषणा
काठमाडौं । गैरआवासीय नेपाली संघ एनआरएनएको विश्व सम्मेलन नजिकिँदै गर्दा विश्वका विभन्न ठाउँमा रहेका गैरआवासीय नेपालीहरूले धमाधम उम्मेदवारी घोषणा गरेका छन् ।
गैरआवासीय नेपाली संघ अन्तर्राष्ट्रय समन्वय परिषदको अध्यक्षदेखि कार्यसमिमिति सदस्य पदका लागि उम्मेदवारी घोषणा गरिरहेका छन् । अध्यक्षका लागि एनआरएनका वर्तमान अध्यक्ष शेष घलेसमेतले उम्मेदवारी घोषणा गरेका छन् । अध्यक्षबाहेक उपाध्यक्ष, महासचिव, सचिव, कोषाध्यक्ष पदमा धेरैले उम्मेदवारी घोषणा गरेका छन् ।
जर्मनीबाट सन्तोष भट्टराईको सचिवमा उम्मेदवारी घोषणा
गैरआबासीय नेपाली संघ अन्तर्राष्ट्रिय समन्वय परिषदको ७ औं विश्व सम्मेलनका लागि जर्मनीबाट सन्तोषकुमार भट्टराईले सचिब पदको लागि उम्मेदवारी घोषणा गरेका छन् ।
यसभन्दा अघिको २०११–१३ को कार्यकालमा जर्मनीको तर्फबाट अन्तर्राष्ट्रिय समन्वय परिषदको सदस्य भइ काम गरेका उनले नेपाली नागरिकताको निरन्तरता कार्यदलमा रहि काम गरेका भट्टराईले (ह्याम्बर्ग ) जर्मनीको बिभिन्न संघसस्थाको सहयोग र सहमतिमा उमेदवारी घोषणा गरेको बताएका छन् ।
जर्मनीमा लामो समयदेखि ब्यबसाय गर्दै आएका भट्टराई नेपालमा संस्थागत लागानी भित्र्याउने तथा देशमा आइ परेका प्राकृतिक प्रकोपबाट पीडित नेपालीका लागि राहत संकलन तथा बितरण कार्यमासमेत सक्रिय रुपमा सहभागी उनी ७० देशमा फैलिएका करिब ५० लाख नेपालीलाई समेटेर नेपालमा सस्थागत लगानी भित्र्याउने बताउँछन् ।
अमेरिकाबाट शिवाकोटीद्वारा कोषाध्यक्षमा उम्मेद्वारी
अमेरिकाबाट राजेन्द्र शिवाकोटीले गैरआवासीय नेपाली सङ्घ एनआरएन अन्तर्राष्ट्रिय समन्वय परिषदको कोषाध्यक्ष उम्मेदवारी घोषणा गरेका छन् ।
उनी वर्तमान आइसीसीको कार्य समितिमा सदस्य रहेका छन्र । विहीबार लस एन्जल्समा एक कार्यक्रमको आयोजना गरी शिबाकोटीले आफ्नो उम्मेद्वारी घोषणा गरेका छन् ।
सङ्घको कोष पारदर्शी, वैज्ञानिक र प्रभावकारी ढंगले चलाउने ज्ञान, सीप र योग्यतासहित अगाडि सरेको शिबाकोटीले बताए ।
नेपालमा रहँदा बैंकिङ् क्षेत्रमा लामो समय काम गरेका शिवाकोटीले अमेरिकाबाट फाइनान्समा एमवीए र एकाउण्टिङमा मास्टर गरेका छन् । विगत १५ वर्षदेखि अमेरिकामा बसेका शिवाकोटीले लस एन्जल्स क्यालिफोर्नियामा लामो समयदेखि लेखा परीक्षण तथा विभिन्न व्यापार व्यवसाय गरिरहेका छन् ।
शिवाकोटीले आफू अमेरिकाबाट उपाध्यक्ष पदमा पहिले नै उम्मेद्वारी घोषणा गरी सकेका खगेन्द्र जीसीसँग समझदारी गरी उठेको र हातेमालो गर्दै आगामी चुनावी प्रतिस्पर्धामा जान लागेको जानकारी दिए ।
कार्यक्रमका बाणिज्यदुत ऋषि ढकालले शिवाकोटीको अग्रिम शुभकामना दिए । नेपाली जनसम्पर्क समिति साउदर्न क्यालिफोर्निया च्याप्टरका अध्यक्ष मदन पाठक, प्रवासी नेपाली मञ्च क्यालिफोर्निया राज्य कमिटिका अध्यक्ष बिजयकुमार कटुवाल, एनआरएन अमेरिका साउदर्न क्यालिफोर्निया च्याप्टरका उपाध्यक्ष रामबाबु पाण्डे, नेपाल अमेरिका चेम्बर अफ कमर्शका गोकुल पौडेल, नेपाल–अमेरिका एकता समाजकी महासचिव इन्दिरा त्रिपाठी, बुद्ध नेपालमा जन्मिएका हुन् भन्ने अभियान सञ्चालन गर्ने प्रेम गुरागाईं, एनआरएन आईसीसी भाषा साहित्य समितिका सचिव पुरुषोतम ढकाल लगायतले शिवाकोटीलार्इ सघाउने प्रतिबद्धता जनाए ।
युवा संयोजक पदका लागि डेनमार्कबाट लोकराज शर्माको उम्मेद्वारी घोषणा
गैरआवासीय नेपाली संघ अन्तर्राष्ट्रिय समन्वय परिषद युवा संयोजक पदका लागि डेनमार्कबाट लोकराज शर्माले उम्मेद्वारी घोषणा गरेका छन्। हाल गैरआवासीय नेपाली संघ युरोप   क्षेत्रीय युवा संयोजक रहेका शर्माले युवाहरुको हितमा काम गर्ने भन्दै उम्मेद्वारी घोषणा गरेका हुन्।
विगत नौ वर्षदेखि डेनमार्क बस्दै आएका शर्माले भने ”विश्वभर छरिएर रहेको नेपाली दक्ष मानवस्रोत जो देशको लागि आवश्यकता रहेको छ तीनलाई एकवद्ध गर्नु नै मेरो मुख्य योजना हो ।” उनले त्यससम्बन्धी एनआरएनको टास्कफोर्समा रहेर काम समेत गरेका छन् ।
विश्वभर छरिएर रहेका नेपाली एक्स्पर्टहरुको नेटवर्कको लागि एनआरएन केन्द्रले बनाएको योजनामा रहेर काम गरेका शर्माले त्यससम्बन्धी सफ्टवेयर बनाउने कार्यमा भूमिका निभाएका थिए । जुम्ला जिल्ला स्थायी घर भएका शर्माले डेनमार्कको विश्वविद्यालयबाट स्नातकोत्तर शिक्षा हासिल गरेका छन्।
यसअघि युवा संयोजक पदकै लागि फ्रान्सका निर्मल अर्याल र नेदरल्याण्डबाट फणिन्द्र पन्तले उम्मेद्वारी घोषणा गरिसकेका छन्। शर्मालेसमेत सोही पदका लागि सोच बनाएपछि युरोपबाट मात्रै, एकै पदका लागि तिन जनाको उम्मेद्वारी परेको छ।
युरोपियन क्षेत्रीय उप-संयोजकमा सूर्यप्रकाश खनालको उम्मेदवारी
गैरआवासीय नेपाली संघको युरोपियन क्षेत्रीय उप-संयोजक पदका लागि डेनमार्कबाट सूर्यप्रकाश खनालले उम्मेद्‍वारी घोषणा गरेका छन् ।
गैरआवासीय नेपाली संघ अन्तर्राष्ट्रिय समन्वय परिषदका बर्तमान सदस्य समेत रहेका खनालले एनआरएनको अभियानलाई निरन्तरता दिन र अझै बढी जिम्मेबार भएर लाग्नको लागि आँफूले उम्मेद्‍वारी घोषणा गरेको बताए।
एनआरएनको अभियानमा लागि पर्दै आएका खनाल गैरआबासीय नेपाली संघ राष्ट्रिय समन्वय परिषद डेनमार्कको सदस्य हुँदै  एनआरएन अन्तर्राष्ट्रिय समन्वय परिषदका सदस्य बनेका थिए ।
डायस्पोरामा छरिएर रहेका नेपालीहरुलाई संगठित गर्दै एउटै संजाल मार्फत एनआरएनको अभियानलाई आफुले शुरुदेखि नै साथ दिएको बताउँदै यसको लागि पनि उपसंयोजकको जिम्मेबारी स्वाभाविक रहेको उनको भनाइ छ । एनआरएनएको विश्व सम्मेलन आगामी असोज २७ देखि ३० गतेसम्म काठमाडौंमा हुँदैछ ।

