साउदी अरबको जेद्धामा नेपालको संबिधानको स्वागत
जेद्धा । साउदी अरबको जेद्धामा रहेका नेपालीहरूले हालसालै जारी भएको नेपालको नयाँ संबिधानलार्इ स्वागत गरेका छन् ।
इस्लाम धर्मावलम्बीहरुको पवित्र पर्व इद उल हजको समयमा नेपाली यूवा क्लव जेद्धाले विजया दशमी र शुभ दिपावलीको अवसरमा आयोजना गरेको शुभकामना आदान-प्रदान कार्यक्रममा दीप प्रज्वलन गरी नयाँ संविधानको स्वागत गरिएको हो ।
क्लबका अध्यक्ष कृष्णप्रसाद भट्टराइको सभापतित्वमा भएको कार्यक्रमको संचालन सल्लाहकार नरकुमार मगरले गरेका थिए भने उपाध्यक्ष नारायणसिंह मरनथानीले शब्दबाट र चन्द्रसानु लिम्बुले राष्ट्रिय गीतद्वारा स्वागत  गरेका थिए ।
कार्यक्रममा हाँस्य कलाकार दुर्गा प्रसाद दाहालले तक्मे बुढाको क्यारीकेचर गरी सबैलाई हसाएका थिए ।
कार्यक्रममा नेपाली कलाकारहरू चन्द्रसानु लिम्बु, दिनेश क्षेत्री, सुनिल रसाइली, रेशम सुनुवार, यज्ञ तिरूवा, मनोज विक, विकास विक र सुघन तामाङको बेजोड सांगितिक प्रस्तुतिले उपस्थित सबैलाई भरपुर मनोरञ्जन प्रदान गरेका थिए । कार्यक्रममा सहभागी कलाकारहरूलाई पनि कार्यक्रमको उत्तरार्धमा प्रशंसापत्र प्रदान गरिएको थियो ।
संविधानको स्वागत गरिएको उक्त कार्यक्रममा भने कार्यवयस्तताका कारण नेपाली जनरल कन्सुलेट जेद्धाका कोही पनि प्रतिनिधिको उपस्थिति थिएन ।
– अञ्जन पोखरेलबाट

