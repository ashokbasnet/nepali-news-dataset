युएईमा मृत्यु भएमा धादिङेले एक लाख पाउने, अपाङ भएमा ५० हजार
युएई । धादिङ समाज युएईले रोजगारीको शिलाशिलामा युएई रहेका संस्थामा आवद्ध सदस्यको कुनै पनि घटनाले मृत्यु भएमा एक लाख रुपैयाँ दिने भएको छ । आफ्नो संस्थाको सक्रिय सदस्य र आजीवन सदस्यहरुलाई एकलाख रुपैयाँ तथा अंगभङ्ग भएमा ५० हजार रुपैयाँ सहयोग उपलब्ध गराउने घोषणा गरेको हो ।
उक्त सहयोग राशी आजीबन सदस्यका लागि युएई रहुन्जेल र सक्रिय सदस्यका लागि दुई वर्ष मात्रै लागू हुने संस्थाले जनाएको छ । धादिङ समाज युएईको छैठौ महाधिवेशनको अवसरमा संस्थाका क्रियाशील सदस्यहरुका हकमा लागू गरिएको सहयोग जारी नै राखिने जनाएको हो ।
युएईमा रहेका धादिङवासी युवाहरुका लागि मात्र नभई समाजले धादिङ जिल्लाका विपन्न समुदायका बालबालिकाहरुलाई पनि आर्थिक सहयोग प्रदान गर्दै आएको छ ।
चेपाङ बालबालिकाहरुको लागि पढाउने शिक्षकको दुई बर्षे तलब एकलाख नब्बे हजार रुपैयाँ उपलब्ध गराइसकेको समाजले जनाएको छ ।
भीम अधिकारीको अध्यक्षतामा १४ सदस्यीय कार्यसमिति चयन
धादिङ समाज युएईको छैठौ महाधिवेशनले भीम अधिकारीको अध्यक्षतामा १४ सदस्यीय नयाँ कार्यसमिति निर्विरोध चयन गरेको छ । उपाध्यक्षहरुमा नरबहादुर घले, राजकुमार कँडेल र धनु सिम्खडा चयन भएका छन् ।
महसचिवमा योगेन्द्र थापा र सचिवमा अन्जान न्यौपाने चयन भएका छन् । कोषाध्यक्षमा विकास गुरुङ र सहकोषाध्यक्षमा प्रसिद्धा खतिवडा चयन भएका छन् । सदस्यहरुमा प्रदीप लोहनी, ऋषिराम धरेल, पुष्प गुरुङ, विनोद अधिकारी र होम अधिकारी छन् । गत असोज ८ गते सम्पन्न महाधिवेशन एभरेष्ट इन्टरनेसनल होटलमा आयोजना गरिएको थियो ।
अधिवशनमा समाजका निर्वतमान उपाध्यक्ष धन पाठकले गत दुई बर्षको १७ लाख ९ हजार ७८४ रुपैयाँ बराबरको आय-व्यय विवरण पेश गरेका थिए ।
भीम अधिकारीको सभापतित्वमा भएको कार्यक्रममा उक्त संस्थाका संस्थापक तथा नेपाली समाज युएईका वर्तमान अध्यक्ष चन्द्रप्रसाद सापकोटा प्रमुख अतिथि थिए । संस्थाका संरक्षक तथा गाउँमा कम्युटर शिक्षा अभियानकर्ताका अध्यक्ष भुवन गुरुङ बिशेष अतिथि थिए ।
लेक योञ्जनबाट

