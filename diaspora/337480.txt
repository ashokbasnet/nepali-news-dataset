टेक्सासको ड्यालसमा दशैं कप फूटवल हुँदै
बिकाश राज न्यौपाने
अमेरिका  । अमेरिकाको टेक्सासस्थित ड्यालसमा दशैं कप फूटवल हुने भएको छ । ड्यालस गोर्खाज फूटबल क्लब’ को आयोजनामा आइतबार टेक्सासको ड्यालस शहरमा ‘चाैंथाे वार्षिक दशैं कप २०१५’ हुने भएको हो । खेलमा नेपाली समाज टेक्सासले पनि सहभागिता जनाउँदैछ ।
अमेरिकामा रहेका सबै राज्यका टिमहरु यस खेलमा सहभागी हुन पाउने नियम अनुसार १८ वटा टीमहरु दर्ता भएको क्लबका संयोजक बिनोद बिष्टले जानकारी दिए ।
नेपाली समाज टेक्सास (एनएसटी) का महासचिब तथा ड्यालस गोर्खाज फूटबल क्लबका सल्लाहकार विजयराज भट्टराईले ‘ड्यालस गोर्खाज फूटबल क्लब’ नेपाली युवाहरुबीच भातृत्व बढाउदै अनुशाशित बनाउन निकै महत्वपूर्ण भूमिका खेलेको बताए ।
सहभागी १८ टिममा झन्डै २०० खेलाडीहरु अनि १ दिन मै १८ टीमबीच खेल ब्यवस्थापन को जिम्मेवारी लिएर यस क्लब ले खेल क्षेत्रमा अनुकरणीय काम गरेको उनले बताए ।
यस दशैँ कप खेलमा बिजयी हुने टिमलाई १५०० डलर, ट्रफी तथा सर्टिफिकेट तथा दोस्रो हुने टिमलाई ८०० डलर, ट्रफी तथा सर्टिफिकेट प्रदान गरिने छ। सम्पूर्ण खेलहरु आगामी आइतबार अगस्ट ११ बिहान ८ बजेदेखि ५ बजेसम्म हुनेछन् ।
यसै क्लबको आयोजनामा गत २०१४ जुन ६ , ७ र ८ मा टेक्सासको ड्यालस शहरमा “पहिलो दक्षिण एशियाली फूटबल टुर्नामेन्ट” को आयोजना गरिएको थियो, जसमा अमेरिकामा रहेका दक्षिण एशियाका ८ मुलुकहरु नेपाल, भारत, बंगलादेश, पाकिस्तान, भुटान, माल्दिभ्स, श्रीलंका तथा अफगानिस्तान यस खेलमा सहभागी भएका थिए।

