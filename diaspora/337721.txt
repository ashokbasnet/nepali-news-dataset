सिन्धुपाल्चोकमा एनआरएनले गर्यो विद्यालय भवनको शिलान्यास
उद्वव भट्टराई
असोज २४, सिन्धुपाल्चोक । गैरआवासीय नेपालीहरुको सहयोगमा निर्माण हुन लागेको भूकम्प प्रभावित सिन्धुपाल्चोकको विकट गाउँ सोलसिङमा रहेको सोलसिङ सामुदायीक विद्यालय भवनको शिलान्यास गरिएको छ ।
गैरआवासीय नेपाली संघका अध्यक्ष शेष घले, उपाध्यक्ष टीबी कार्की, पूर्वअध्यक्ष जिवा लामिछानेले शनिवार एक कार्यक्रमकाबीच संयुक्त रुपमा भवनको शिलान्यास गरेका हुन् । विश्वभर छरिएर रहेका गैरआवासीय नेपालीहरुको सहयोगमा भूकम्पले पूर्णरुपमा क्षतिग्रस्थ उक्त विद्यालयको भवन निर्माण गर्न लागिएको हो ।
भूकम्पबाट पुर्णरुपमा क्षतिग्रस्त सोलसिङ गाउँलाई नयाँ स्थानमा स्थानान्तरण गर्नुपर्ने भएकाले उक्त गाउँको विद्यालय पूर्णरुपमा बनाउन आवश्यक सहयोग संकलनका लागि गैरआवासीय नेपाली संघ बहराइनका सल्लाहकार तथा सोलसिङकै स्थानीयवासी श्याम तामाङ र मिङमार तामाङले अभियान नै चलाएका छन् । उक्त विद्यालय भवन निर्माणका लागि विभिन्न देशमा रहेका नेपाली, विभिन्न संघसंस्था तथा सेभेन समिट फाउण्डेशनले सहयोग गरेका छन् ।
शिलान्यास कार्यक्रममा पुगेका एनआरएनका अध्यक्ष घलेले विद्यालय पुनर्निर्माणसँगै गुणस्तरीय शिक्षामा जोड दिन आग्रह गर्दै सहयोग गर्ने प्रतिवद्धतासमेत व्यक्त गरे । उनले भने-‘विद्यालय बनेर मात्र हुँदैन, शिक्षा पनि राम्रो दिनुपर्छ, यसका लागि म र मेरो संस्थाले सहयोग गर्नेछ ।’ यस्तै संघका उपाध्यक्ष टीबी कार्कीले भूकम्पले प्रभावित क्षेत्रमा एनआरएनले सहयोग गरिरहेको जानकारी दिदै उक्त विद्यालय निमार्णका लागि आर्थिक सहयोग समेत गरे ।
विद्यालय निमार्णका अभियानकर्ता मिङमार तामाङले सहयोग गर्ने एनआरएन तथा विभिन्न संघसंस्थालाई धन्यवाद दिदै भने-‘छिट्टै नै विद्यालय निर्माण कार्य सम्पन्न गर्ने लक्ष्य लिएका छौ र अझ सहयोगका हात बढाउन विश्वभर रहेका गैरआवासीय नेपालीहरुलाई आग्रह गर्छौ ।’
सो अवसरमा उक्त विद्यालयमा अध्ययनरत करिब १ सय ५० विद्यार्थीलाई संघका महासचिव कुमार पन्तले जुत्ता, एनआरएन अमेरिकाका आइसीसी सदस्य एसी शेर्पाले स्कुल युनिर्फम, एनआरएन एशिया प्यासिफिकका उपसंयोजक रोविन्द श्रेष्ठ (गोविन्द)ले स्कुल ब्याग हस्तान्तरण गरे । यस्तै एनआरएन उत्तर अमेरिकाका उपसंयोजक सोनाम लामा र एनआरएन ओसिनिया क्षेत्रीय उपसंयोजक भूमा लिम्बूले विद्यालय निमार्णमा सहयोग गर्ने प्रतिबद्धता व्यक्त गरे ।
एनआरएन युवा फोरमद्वारा कापी कलम वितरण
एनआरएनए आईसीसी युवा फोरमले आफ्नो ‘कापीकलम’ अभियान अन्तर्गत पहिलो पटक सोलसिङ सामूदायिक विद्यालयमा अध्ययनरत विद्यार्थीहरुलाई कापी, कलम तथा स्कुल व्याग वितरण गरेको छ । युवा फोरमका उपसंयोजक कृष्ण गिरीले सो सामाग्री वितरण गर्दै भने-‘हामीले पहिलो पटक कापीकलम अभियानमार्फत यस विद्यालयमा शैक्षिक सामाग्री वितरण गर्‍यौ अब यसलाई अभियानकै रुपमा मुलुकभर पुर्‍याउनेछौ ।’
‘डलर एक कापि र कलम’ नामक अभियान चलाएर गिरीले अष्ट्रेलियामा अध्ययनरत गैरआवासीय नेपालीहरुका सन्तानबाट संकलित रकमबाट नेपालका सामुदायिक विद्यालयमा अध्ययन गरिरहेका विद्यार्थीलाई शैक्षिक सामाग्री हस्तान्तरण योजना शुरु गरेका हुन । उनले यो अभियान विश्वभर पुर्‍याएर नेपालको शिक्षामा टेवा दिने लक्ष्य लिएका छन् ।

