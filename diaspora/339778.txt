शेष घलेलाई समर्थन गर्दै रतन झाको उम्मेदवारी फिर्ता

२८ असोज, काठमाडौं । गैरआवासीय नेपाली संघ (एनआरएन) अध्यक्षका प्रत्यासी शेष घलेलाई समर्थन गर्दै अध्यक्षका अर्का उम्मेदवार रतन झाले उम्मेदवारी फिर्ता लिएका छन् ।
एनआरएनमा एकता र समझदारी कायम राख्न पनि नेतृत्व निर्विरोध चयन गर्नुपर्ने भन्दै पूर्व अध्यक्षहरुले पहल गरेका थिए । एनआरएन पूर्वअध्यक्षहरुको आग्रहलाई स्वीकार गर्दै झाले उम्मेदवारी फिर्ता गरे पनि  टीबी कार्कीले भने उम्मेदवारी फिर्ताको प्रस्ताव अस्वीकार गरेका छन् ।
देशको वर्तमान परिस्थिति र एनआरएनमा एकता कायम गर्नका लागि आफूले उम्मेदवारी फिर्ता लिएको झाले बताए । अध्यक्षमा घले र टेकबहादुर (टीबी) कार्कीबीच प्रतिष्पर्धा हुने भएको छ । मतदान दिउँसो १ बजेदेखि शुरु हुनेछ ।
वर्तमान अध्यक्ष रहेका घलेको कार्यकालमा उल्लेखनीय कार्यहरु भएको भन्दै घलेको निकै प्रशंसा हुँदै आएको थियो । वैशाखमा गएको महाभूकम्पले ठूलो धनजनको क्षति भएपछि संघले एक हजार घर निर्माण गर्ने घोषणा गरी नेपाल सरकारसँग सम्झौता गरिसकेको छ । नेपालको पुनर्निर्माणको लागि पनि एनआरएनमा पुनः एक कार्यकाल घलेको नेतृत्व रहनुपर्ने आवाज उठ्दै आएको थियो ।
नयाँ कार्यसमितिमा पाँचवटा जिल्लामा एक हजार स्थायी घर निर्माण गर्ने, गैरआवासीय नेपाली संघका लागि आˆनै कार्यालय भवन बनाउने, बैदेशिक रोजगार कल्याणकारी कोष संचालन गर्ने लगायतका घोषित लक्ष्य कार्यान्वयन गर्नुपर्ने चुनौती छ ।
अष्टे्रलियामा रहेर उद्योग ब्यवसाय सञ्चालन गर्दै आएका घले विश्वका धनी ब्यक्तिहरुको सूचीमा समेत पर्दछन् । विश्वभर छरिएर रहेका गैरआवासीय नेपालीले एक पटक पुनः एनआरएनको नेतृत्व घलेले नै गर्नुपर्ने दबाब बढेपछि उनले अन्तिम समयमा मात्रै उम्मेदवारी घोषणा गरेका थिए । अधिवेशनमा विश्वका ७१ मुलुकबाट झण्डै १५ सय प्रतिनिधि सहभागी छन् ।
यस्तै, एनआरएनको नयाँ कार्य समितिको दुई उपाध्यक्षका लागि वर्तमान उपाध्यक्ष भवन भट्टसहित ६ जनाले उम्मेदवारी दिएका छन् भने महासचिवका लागि चार जना प्रतिस्पर्धामा छन् । सचिवमा चार जना र कोषाध्यक्षमा ५ जनाले उम्मेदवारी दर्ता गराएका छन् ।
विहीबारको निर्वाचनबाट ६ वटै क्षेत्रका क्षेत्रीय संयोजक र उपसंयोजक तथा महिला संयोजक र युवा संयोजकसमेत चयन हुनेछन् ।

