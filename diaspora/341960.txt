साउदीका नेपालीले उल्लासका साथ दसैं मनाए

एनपी प्रधान
साउदी अरब । काभ्रे पांचखालका शुरेश राज त्रिपाठीले प्रवासी मूलुक साउदीमा रहेरपनि यसपालीको दसैंमा आफ्नो निधार खाली राख्नु परेन । साउदी अरबमै रहेरपनि दसैंको टिका लगाउन पाउंदा त्रिपाठी निकै खुशि देखिन्थे । घरपरिवार देखि टाढा भएरपनि दसैं जस्तो पर्वमा बिदेशी भूमिमै नेपालीहरु एक आपसमा भेला भएर टिका लगाउन पाउदा स्वदेशमै भए जस्तो अनुभूती भएको उनले सुनाए ।
१० बर्षदेखि रियादको एक होटेलमा कार्यरत त्रिपाठीले घरपरिवारसंग दसैं नमनाएको धेरै बर्ष भएको थियो । स्वदेशमै गएर दसैं मनाउन नपाए पनि साउदीका नेपालीहरुले नेपाली संस्कार र संस्कृति अनुसार साउदीमै रमाइलो गरेर दसैं मनाएका छन् । यसरी बिदशमै दशै जस्ता चाडवर्प मनाउंदा प्रवासी नेपालीहरुलाई एक सुत्रमा बांध्ने र आपसी सद्भाव बढाउने त्रिपाठीको धारणा छ ।
सिराहाका सुनिल कुमार गुप्ताको मुहार पनि निकै हसिलो देखिन्थ्यो । स्वदेशमै बसेर घरपरिवारसंग दशै मनाउन नपाएपनि बिदेशी भूमिमा साथीभाइसंँग एकैठाउंमा भेला भएर यसरी टिका थापेर दसैं मनाउन पाउंदा आफूलाई निकै खुशि लागेको बताए । प्रवास मै नवदुर्गा भवानीको भजनसंगै पुजाअर्चना गरि दसैंको टिका लगाउंन पाउंदा नेपालमै भए जस्तो महशुस भएको उनले सुनाए । बिदेशमै बसेर नेपाली चाडवाड मनाउंदा स्वदेशमा भन्दा छुटै उत्साह र उमंग थपिएको गुप्ताको अनुभव छ ।
पछिल्लो समय दसैं तिहार जस्ता चाडपर्व स्वदेशमा भन्दा पनि बिदेशमा बस्ने नेपालीहरुले अझै रमाईलो र उत्साहका साथ मनाउने गरेको नवलपरासीका ढल बहादुर थापाको भनाई छ । चाडवाडको समयमा स्वदेश फिर्न नपाएका नेपालीहरुले दसैंलाई आफन्तजनसंग भेटभाट गर्ने र एकआपसमा रमाईलो गर्ने अवसरका रुपमा लिईएको उनले बताए ।
दसैंको मुख्य दिन बिहीबार भएपनि साउदीका अधिकांश नेपालीहरुले भने शुक्रबारका दिन धुमधामका साथ दसैं मनाएका छन् । साउदी अरबका बिभिन्न शहरमा रहेका नेपालीहरु एक आपसमा भेला भएर सामुहिक रुपमा दसैं मनाएका छन् । बिहीबार अधिकांश नेपालीहरुको बिदा नभएका कारण पनि शुक्रबार बिदाको मौका पारी साउदी अरबका नेपालीहरुले दसैं मनाएका हुन् । साउदीमा रहेका धेरै नेपालीहरुले स्वदेशमा जस्तै जमराको साथमा टिका लगाएर हर्षोउल्लासका साथ दसैं मनाएका हुन् ।
बिहीबार रियादमा रहेका नेपालीहरु एक आपसमा भेला भएर सामूहिक रुपमा दसैंको टिका लगाए । उनिहरु सामूहिक भेला भई एकआपसमा टिका लगाई शुभकामना आदानप्रदान गरि उल्लासका साथ दसैं मनाएका हुन् । सामूहिक रुपमा भेला भएका उनिहरुले दसैंको टिका संगै नाचगान समेत गरेका थिए । यता साउदी अरबकै अर्को मूख्य शहर दमाम क्षेत्रमा रहेका नेपालीहरुले पनि दसैं धुमधामका साथ मनाएका छन् । स्याङ्जाका बालकृष्ण पंगेनीले साथीभाईसंग मिलेर खशि ढालेर एकआपसमा खानपिन गरेर दसैं मनाएको सुनाए ।
बिगत ७ बर्ष देखि साउदीको एक कम्पनीमा कार्यरत स्याङ्जाकै रोशन श्रेष्ठलाई साथीभाईबाट आएको दसैंको निम्तो मान्न भ्याईनभ्याई भएको सुनाए । मैले दसैं मान्न नपाएको ४ बर्ष भईसक्यो, तर बिदेशमा भएपनि साथीभाईहरुसंग भेला भएर दसैं मान्न पाउदा निकै खुशि लागेको छ , श्रेष्ठले भने । बिहीबार र शुक्रबार गरि दुई दिन नै बिभिन्न स्थानमा रहेका साथीभाईहरुसंग भेटघाट गरि एकआपसमा शुभकामना आदानप्रदान गरेर दसैं मनाएको उनले बताए ।
यस्तै जुबैल स्थित लुलु हाईपरमार्केटमा कार्यरत नेपालीहरुले पनि आफ्नो क्याम्पमा भेला भई एकआपसमा टिका लगाएर उल्लासका साथ दशै मनाएका छन् । साथीभाईहरुसंग टिका लगाई दसैं मान्न पाउदा प्रवासमा भएरपनि नेपालकै झल्को मेटिएको स्याङ्जाका निरज राजभण्डारीले बताए । उनले अगाडी थपे, जमराको साथमा दसैंको टिका लगाउन पाउंदा निकै रमाईलो भयो । यस्तै साउदीको अर्को ठूलो शहर जेद्धामा रहेका नेपालीहरुले पनि दसैं भब्य रुपमा मनाएका छन् । सो क्षेत्रमा रहेका नेपालीहरुले आपसमा भेला भई टिका लगाउनुका साथै शुभकामना आदानप्रदान गरेर दसैं मनाएको कपिलबस्तुका भानुभक्त आचार्यले बताए । बिदेशी भूमिमा भए पनि एक आपसमा भेला भएर दसैं मनाउन पाउंदा निकै खुशि लागेको आचार्यको भनाई थियो ।
प्रवासमा रहेका नेपालीहरु यस्ता चाडवाडको मौका पारेर रचनात्मक कार्यक्रम मार्फत् नेपाली कला र संस्कृतीलाई बचाउने अभियानमा जुटेको समेत पाईन्छ । बिदेशमा रहेपनि आम नेपालीहरुले आफ्ना रितीरिवाज, संस्कार र संस्कृतिलाई निरन्तरता दिएका छन् । नेपालीहरु बिश्वको जुनसुकै ठांउमा रहेपनि नेपाली संस्कार, संस्कृति र रितीरिवाजलाई भूल्न नहुने प्रवासी नेपालीहरुको धारणा छ ।

