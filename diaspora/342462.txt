नेपाली हजयात्रीहरु स्वदेश फर्कदै

एनपी प्रधान

साउदी अरब । हज यात्राका लागी साउदी अरेबियाको मक्का मदिना आएका नेपाली हजयात्रीहरु स्वदेश र्फकन शुरु गरेका छन् ।
मुस्लिम धर्मालम्बीहरुको प्रमुख तिर्थस्थलको रुपमा रहेको मक्का मदिनामा इस्लामिक परम्परा अनुसार धार्मिक कार्य पूरा गरेपछि नेपाली हजायात्रीहरु स्वदेश फर्कन शुरु गरेका हुन् ।
हजयात्रा पुरा गरेर आईतबार सम्म ४ सय २० जना हजयात्री स्वदेश फर्कीसकेकोकेन्द्रीय हज कमिटिका अध्यक्ष ताज मोहम्मद मियाले जानकारी दिए । बांकी हजयात्रीहरु स्वदेश र्फकने क्रममा छन् मियाले भने, कात्तिक १४ सम्म सबै नेपाली हजयात्री नेपाल फर्कीसक्ने छन् ।
मियाँका अनुसार हजयात्रीले ३० दिन मक्का र १० दिन मदिनामा धार्मिक यात्रा गर्नुपर्छ । मक्काको काबा (अल्लाहको घर)  ७ पटक परिक्रमा (तवाफ) गर्नुपछ, त्यसपछी मिनामा शैतानलाई ढुँगा हान्ने धार्मिक यात्रामा सहभागी हुनुपर्छ , इखुल अजाहा (बर्क्रइदका दिन) विशेष नमाज पढ्दै पशुको बली (कुर्वानी) दिने चलन छ । र अरफा हुदै धार्मिक गुरु पैगम्बर मोहम्मदको समाधी स्थल मदिना सरिफमा सामूहिक नमाज पढेर प्रार्थना गरेपछि हज यात्रा समापन हुन्छ ।
मक्का मदिनामा हज गर्नका लागि देशभरबाट एक हजार ४ सय १६ जनाले आवेदन दिएकोमा यसबर्ष एक हजार जना हजयात्री साउदी अरेबिया आएका थिए । साउदीको हज मन्त्रालयले नेपालको लागी थप एक हजार कोटा बढाएर अब प्रत्येक बर्ष दुई हजार हज यात्री मक्का आउन पाउने ब्यबस्था मिलाएको अध्यक्ष मियाले जानकारी दिए । यसअघि नेपाल सरकारले हजयात्रीको सँख्या बढाउन साउदी सरकारलाई अनुरोध गरेको थियो ।
इस्लाम धर्मावलम्बीको जीवनमा एक पटक गर्नैपर्ने धार्मिक तीर्थयात्रा मध्ये साउदी अरेबियाको मक्का मदिनामा पूगेर धार्मिक यात्रा गर्न सके पूण्य प्राप्ती हुने धार्मिक बिश्वास छ । हज गरि र्फकने तिर्थयात्रीलाई हाजी भनिन्छ ।
हजयात्रीलाई एक करोड अनुदान

यसैबिच हजयात्राका लागी मक्का मदिना आएका नेपाली हजयात्रीहरुका लागी नेपाल सरकारले एक करोड रुपैयां अनुदान दिएको छ । हजयात्रीहरुका लागी उपलब्ध गराईएको अनुदान रकम शनिबार नेपाली हजयात्रीहरुलाई बितरण गरिएको छ ।
नेपाली राजदुतावास साउदी अरेबिया मार्फत् नेपाल सरकारले उपलब्ध गराएको एक करोड रुपैयां सबै हजयात्रीलाई बितरण गरिएको केन्द्रीय हज कमिटिका अध्यक्ष ताज मोहम्मद मियाले जानकारी दिए ।
सहयोग रकम प्रत्येक हजयात्रीलाई दश हजार रुपैयांका दरले बितरण गरिएको उनले बताए ।
यसबर्ष हजका लागी एक हजार जना नेपाली मुस्लीम समुदाय साउदी अरेबिया आएका थिए ।

