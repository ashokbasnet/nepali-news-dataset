भवन निर्माण सहयोगार्थ तमु प्ये ल्हु संघ युकेले रात्रिभोज गर्दै
बेलायत । तमु प्ये ल्हु संघ युकेले आगामी २८ नोभेम्बरमा कल्याणकारी रात्रिभोज गर्ने भएको छ । संघले शनिबार पत्रकार सम्मेलन गरी कार्यक्रमबारे जानकारी दिएको हो ।
लण्डनस्थित ह्यारो लेजर सेन्टरमा आयोजना गर्न लागिएको कल्याणकारी रात्रिभोज कार्यक्रममा यूकेका विशिष्ट ब्यक्तिहरूको उपस्थिति हुनेछ । रात्रिभोज कार्यक्रमका संयोजक मेजर खुसीमान ल्हेँगे तमु एमभिओले कल्याणकारी रात्रिभोजको उद्धेश्य, औचित्य र लक्ष्यको बारेमा प्रष्टाएका थिए ।
सामुदायिक भवन तथा क्होँईवोँ धीँ निर्माण योजनाका संयोजक क्याप्टेन डेमबहादुर योज तमुले भवन निर्माण योजनाको बारेमा जानकारी दिए भने संघका अध्यक्ष सोम त्होर्जे तमुले हाल सञ्चालनमा रहेका प्ये संकलन, लेखन तथा प्रकाशन र चोँ क्युई शब्दकोष लेखन योजना तथा हालसम्म भएका कार्य प्रगतीबारे जानकारी दिए ।
संघको विविध योजनाहरु क्होँईवोँ तथा सामुदायिक भवन निर्माण, प्ये संकलन, लेखन तथा प्रकाशन र चोँ क्युई शब्दकोष लेखनको सहयोगार्थ कल्याणकारी रात्रिभोज कार्यक्रममा आयोजना गरिएको संयोजक क्याप्टेन तमुले बताए ।

