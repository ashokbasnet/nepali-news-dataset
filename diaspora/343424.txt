एनआरएन महिला फोरमद्वारा भूकम्पपीडितलाई दशैंका लागि राहत
रामप्रसाद ढुंगेल
दुबई । गैरआवासीय नेपाली संघ आईसीसी महिला फोरमले दसैंको अवसरमा भूकम्पपीडित महिलाहरुलाई पोशाक तथा खाद्यान्न वितरण गरेको छ ।
महिला फोरमको सक्रियतामा गत १२ अक्टुबरमा सिन्धुपाल्चोकका भूकम्पपीडित ५ सय ५० घरकामहिला सदस्यहरुलाई साडी र सलवितरण गरिएको महिला फोरमकी संयोजक कल्पना राईले बताइन् ।
त्यस्तै अक्टुबर २० मा चितवनको चेपाङबस्तीका चेपाङहरुका ८० परिवारलाई ८० केजी चामल, दुई दुई लिटर खाने तेल तथा नुन वितरण गरिएको एनआरएन यूएईका कार्यवाहक अध्यक्ष रमेश श्रेष्ठले जानकारी दिए ।
त्यसैगरी सोलुखुम्बुमा पनि १ सय भूकम्पपीडित परिवारलाई खास्टो र लुङ्गी प्रदान गरिएको श्रेष्ठले जानकारी दिए ।
एनआरएन आईसीसी महिला फोरमले सञ्चालन गरेको अभियानलाई सफल पार्न एनसीसी यूएईको महिला संयोजक कल्पना राईको अग्रसरतामा करिब ६० हजारभन्दा बढीको आर्थिक सहयोग गरिएको कार्यवाहक अध्यक्ष श्रेष्ठले बताए ।
यस अभियानमा एनआरएन यूएईका अध्यक्ष सुदीपकार्की, उपाध्यक्ष श्रेष्ठ, केन्द्रीय सदस्यहरु बालकृष्ण अधिकारी र देवेन्द्र चालिसेबाट दसदस हजारका दरले आर्थिक सहयोग गरिएको थियो ।
त्यसरी नै आर्थिक सहयोग गर्नेहरुमा महिला संयोजक कल्पना राई, महासचिव दीपक खड्का, उपाध्यक्ष रविरमण अधिकारी, कोषाध्यक्ष सूर्य बस्नेत, सदस्यहरु बालकृष्ण मरासिनी र अमर गुरुङ रहेको कावा अध्यक्ष श्रेष्ठले जानकारी दिए ।
राहत वितरण कार्यक्रममा जीवा लामिछाने लगायत अन्तर्राष्ट्रिय समन्वय परिषद्का पदाधिकारीहरुले एनआरएन एनसीसीको सहयोगका लागि आभार प्रकट गरेको कावा अध्यक्ष श्रेष्ठले बताए ।

