अबुधाबीबाट तीन महिनामा शव आयो
रामप्रसाद ढुंगेल
यूएई । आफ्नै सहकर्मीको छुरा प्रहारबाट हत्या गरिएका देवचुली-७, नवलपरासीका रामबहादुर लामाको शव करिब ३ महिनापछि नेपाल पुगेको छ । अबुधाबीको खलिफा हस्पिटलमा रहेको उक्त शव अदालती प्रक्रियाका कारण लामो समयसम्म यूएईमै रहेको थियो ।
नेपाली दूताबासका द्वितीय सचिव कृष्ण अर्यालले उक्त शवलाई नेपाल पठाउनका लागि आवश्यक सिफारिस दूताबासबाट पहिले नै प्रदान गरिसकेको बताएका थिए । ‘हामीले आफ्नो तर्फबाट दिने कागजात समयमै दिइसकेका थियौं,’ अर्यालले भने, ‘अदालती प्रक्रिका कारण ढिलो भएको हुनसक्छ ।’

सामान्यतया हप्ता दस दिनमै नेपाल पुग्नुपर्ने शव यति लामो समयसम्म रहदा पनि नेपाली समुदायका पदाधिकारीहरु पनि यस विषयमा लगभग बेखबर थिए् ।
गत ९ तारिख दुबईमा नेपाली समाजको एक अन्तर्त्रिmया कार्यक्रममा बुटबलकी अनिता न्यौपानेले उक्त शवलाई नेपाल पठाउन किन ढिलाई भइरहेको भनी प्रश्न गर्दा दुबईमा क्रियाशील सक्रिय सामाजिक संस्थाका पदाधिकारीहरुले उक्त घटनाको विषयमा अनभिज्ञता प्रकट गरेका थिए ।
त्यसरी नै उक्त शवलाई नेपाल पठाउन पहल गरिरहेका दुबईमा कार्यरत मृतकका छिमेकी राजु भुसालले एनआरएनका नेताहरुलाई गुहार्दा उनीहरुबाट पनि ‘थाहा नभएको’ प्रतिक्रिया दिएको बताएका थिए ।
एनआरएनका पूर्वअध्यक्ष कृष्ण भुसालले अस्वभाविक केस भएका कारण अदालती प्रक्रियाको कारण ढिलाई भएको हुन सक्ने बताएका थिए ।
विगत ८ वर्षदेखि अबुधाबीको एक कम्पनीमा सवारी चालकका रुपमा कार्यरत मृतक लामा कोठामा आफ्नै साथीको छुरा प्रहारबाट गम्भीर घाइते भएका थिए । मदिरा सेवन गरिरहेका अवस्थामा अन्य साथीबीच झगडा हुँदा लामाले झगडा शान्त पार्न खोज्दा प्रसाइर्ं थरका एक झापाली सहकर्मीले नसाको सुरमा छुरी प्रहार गरेको भुसालले बताए । उक्त अवस्थामा अस्पताल लाने क्रममा बाटैमा लामाको निधन भएको थियो ।
हत्याका अभियुक्त अबुधाबी जेलमा रहेको भुसालले जानकारी दिएका छन् । सरिया कानुनअनुरुप खुनको बदला खुन हुने भएका कारण हत्यारालाई मृत्युदण्ड हुनेछ । पीडित परिवारले ब्लडमनी स्वीकारी माफी दिए मृत्युदण्डबाट मुक्ति मिल्ने भए पनि मृतककी श्रीमती हरिमायाले आफ्नो श्रीमान्को जस्तै सजाय हुनुपर्ने प्रारम्भिक प्रतिक्रिया दिएको मृतकका छिमेकी भुसालले बताएका छन् । मृतक लामाका एक छोरा र एक छोरी रहेका छन् ।
मृतक परिवारलाई सहयोग
करिब दुई महिनाअघि बाटो काट्ने क्रममा गाडीको ठक्करबाट ज्यान गुमाएका घोराही दाङका रुद्रबहादुर डाँगीको परिवारलाई करिब २ लाख रुपैयाँ आर्थिक सहयोग पठाईको छ ।
यूएर्इमा ज्यान गुमाएका दाङका रुद्रबहादुर डाँगी
रास अल खेमाको अल हाम्रा मलबाट सामान किनी साइकल सहित बाटो काट्ने सिलसिलामा डाँगी गम्भीर घाइते भएका थिए । अस्पताल लाने क्रममा उनको निधन भएको थियो ।
सेरामिक्स कम्पनीमा कार्यरत सहकमीहरुले मृतक डाँगीका श्रीमती र ३ छोराहरुको लालनपालन तथा पढाइमा सहयोग पुगोस भनी एक लाखभन्दा बढी सहयोग संकलन गरेका छन् ।
त्यसरी नै एनआरएन राक क्षेत्रीय कमिटी, इनास र जनप्रगतिशील मञ्च रास अल खेमा क्षेत्रको पहलमा करिब ९५ हजार रुपैयाँ पठाइएको एनआरएन राकका क्षेत्रीय अध्यक्ष राजेन्द्र रास्योराले बताएका छन् । कम्पनीको तर्फबाट उपलब्ध हुने बिमा रकम पनि प्रक्रियामै रहेको बुझिएको छ ।
घाइते र पीडितको सहयोगमा एनआरएन
विगत सात महिनादेखि घरेलु कामदारको रुपमा सारजामा काम गर्दा चरम शारीरिक र मानसिक यातना भोग्न विवश मनहरी चितवनकी सुनीता राख्खेलाई उद्धार गरिएको एनआरएन रासअल खेमाका अध्यक्ष राजेन्द्र रास्योराले बताएका छन् ।
शारीरिक यातना खप्न नसकेकी सुनीता सारजाबाट भागेर रास अल खेमा पुगेपछि एनआरएनको सम्पर्कमा आएकी थिइन् ।
उनलाई एनआरएन र जनप्रगतिशील मञ्चका पदाधिकारीहरुको आर्थिक सहयोगमा नेपाली दुताबास पुर्याइएको छ । दूतावासको सेल्टर हाउसमा रहेकी उनलाई चाँडै नेपाल पठाउने तयारी भएको दूतावास श्रोतले जानकारी दिएको छ । उनको शरीरभरि चोट लागेको उद्दारकार्यमा खटिएकी अमृता सिग्देलले बताइन् ।
यसैबीच गत दसैंको टीकाकै दिन राखअल खेमाको हाम्रा मलअगाडि सवारी साधनको ठक्करबाट घाइते भएका पोखराका लाखबहादुर गुरुङको स्वास्थ्यमा सुधार आएको छ । एनआरएन राकका पदाधिकारीहरुले घाइते गुरुङको नियमित रेखदेख गरेको अध्यक्ष रास्योराले बताएका छन् । उनको एक खुट्टा र करङमा चोट लागेको छ ।

