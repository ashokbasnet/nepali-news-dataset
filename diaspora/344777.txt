प्रवासमै चाडपर्वको खुसी साटे नेपालीले 
घनश्याम पराजुली/कुमार पन्थी
दोहा । विजया दशमी तथा शुभ दिपावलीको अवसरमा बसन्त फिल्मस् प्रालिले आयोजना गरेको शुभकामना तथा साँस्कृतीक कार्यक्रममा कतारका नेपालीहरुले खुसीयाली साटासाट गरेका छन् । शुक्रबार क्वालिटी हाईपर मार्केटको सभा हलमा खचाखच भरिएका नेपालीहरुले कतारमा आएका कलाकारहरुसँगै मनोरन्जन लिए ।
अमेरिका, जापान र नेपालबाट आएका चर्चित कलाकारहरु साथै कतारमा बस्दै आएका एकदर्जन कलाकारहरुको प्रस्तुतीले शुक्रबारे बिदाको माहोल गरमागरम बन्यो । बसन्त फिल्मस् प्रालि कतारका प्रबन्ध निर्देशक ईश्वर काफ्लेको सभापतित्वमा सम्पन्न कार्यक्रममा प्रमुख अतिथी एनआरएनए एनसीसी कतारका अध्यक्ष मक्सुद आलम रहेका थिए ।
जापानबाट आएका गायक सूर्य खड्काको प्रस्तुतीले प्रवासी दर्शकहरुलाई नचाउन सफल भए । उनको प्रस्तुती कार्यक्रममा सबै भन्दा उत्कृष्ट रह्यो । प्रवासमा रहेर पनी आफ्नो प्रतिभालाई बुलन्द बनाउदै आएका उनले विदेशमा काम गर्ने नेपालीहरु माथी नै केन्दि्रत रहेर आफ्ना प्रस्तुतीहरु राखे । ‘रुदै रुदै जान्छु आमा दिन राती काममा, वरपिपलको सितल पाईन यो कतारमो ठाउँमा’ भन्दै प्रस्तुती शुरु गरेका उनलाई दर्शकहरुले अत्याधिक रुचाए ।
उनले प्रवासमा रहेका हामी सबै दशैको दिनमा समेत काम गर्नुपर्ने बाध्यता रहेको बताए । धेरै प्रवासी नेपालीहरुको यथार्थलाई आफ्नो प्रस्तुती मार्फत चुरलुम्म भावनामा डुवाउन सफल भएका उनले ‘आमा तिम्लाई सम्झेर रोए धुरु धुरु, दशैको दिनमा पनि डिउटी भयो शुरु’ र ‘पोहोर मेरो निधारमा टिका भो , अहिले भने आशुको ढिक्का भो’ जस्ता लोकदोहोरी गित मार्फत आफ्नो प्रस्तुती राखे । उनले आउदै गरेको शुभ दिपावलीलाई मध्यनजर गर्दै उपस्थित दर्शकहरुलाई देउसीभैलो समेत खेलाए ।
नेपालमा छोटो समयमा नै चर्चाको शिखर भुम्न सफल आधुनिक गायक कृष्ण काफ्लेले कतारका दर्शको समेत मन जिते । उनले ‘माया बस्यो जुनेली रातैमा’ , ‘मलाइ आधी नबनाउ, तिमी बिना अधुरो हुन्छु पि्रयसी’, ‘अरु भन्दा मेरै काली झकास’, ‘कोईली जस्तो बोली तिम्रो’ जस्ता गीत मार्फत आफ्ना प्रस्तुती राखे । उनको गितमा प्रायः युवाहरु झुमिरहेका थिए । उनीसँगै कतारमा बस्दै आएकी गायिका रमा अर्यालले ‘फेसबुक खोलेर म रिप्लाई फर्काउछु’ बोलेको गीत गाइन् । गायिका अर्याल र काफ्लेको स्वरमा उक्त गीत बजारमा आएको हो । उनीहरुलाई कतारमा एउटै स्टेजमा सँगै गीत गाउने अवसर समेत जुट्यो ।
लोकदोहोरी क्षेत्रका चर्चित गायक राजु ढकालले उनका चर्चित गीत कतारका दर्शकहरुलाई सुनाए । उनले ‘सबैबाट एक्लीए जव दैव लाग्यो , माया छुट्यो आफ्न्त टाढीए मृत्यु पनी म देखी टाढा टाढा भाग्यो’, ‘आँपैको अचार ‘, ‘नाच्ने र गाउने दिन बल्ल आयो, धेरै पछि देशले संबिधान पायो’ र ‘पल्टनैबाट छुट्टीमा आको’ जस्ता प्रस्तुती राखे ।
त्यस्तै लोकदोहोरी गायिका शान्ती सुनारले ‘मान्छे राम्रो बोली झन मिठोमा, पुग्यो नजर कतारको ठिटोमा’ भन्दै गजल मार्फत आफ्नो प्रस्तुती शुरु गरिन् । उनले ‘रातलाई जुन छ दिनलाई घाम हुन्छ’ , ‘काठमाडौ जानी भा दमौलीमा झर’ , ‘आउँला सानु भेट्नलाई मौका पारी पारी’ जस्ता लोकदोहोरी गीत गाईन ।
अमेरिकाबाट आएकी गायिका शान्ती भण्डारीले ‘मदिरा झै लाग्दो रहेछ पिरतीको नशा’, ‘लाठी चार्ज नगर मेरो मायामा’, ‘झम्के फुली नाकैमा बुलाकी यसपाली त घरबारै होलाकी’ जस्ता गीत गाएर दर्शकहरुलाई नचाईन् ।
कार्यक्रममा अतिथि कलाकारदेखि कतारमा रहेका कलाकारहरुको दोहोरी घम्साघम्सीले दर्शकहरुलाई मनोरन्जन प्रदान गर्यो । निकै रचनात्मक ढङ्गले प्रस्तुत गरिएको दाहोरीमा कलाकारहरुले घरजम गरे । ‘देउरालीको भट्टी पसल’ र ‘झिम झिम सानु नझिम्काउ परेली’ बोलको गीतमा गाईएको दोहोरीमा उपस्थित दर्शकहरुले धोको पुगुन्जेल नाचेर मनोरन्जन लिए ।
कार्यक्रममा जनसंगित मन्चका प्रभात त्रिपाठीको समुहले स्वागत गित गाए । गायक रेमके लामाले ‘कलको पानी रक्सी गनायो’ साथै पहाड र तराईका गीत गाए । गायिक अरुणा केसीले देउसी भैलो गीत गाईन । गायक अर्जुन खरेलले ‘हेर्दा राम्रो माछापुच्छ्रे’ बोलको गीतमा दर्शकलाई नचाए । गायक मोहन शाह , शरद पाण्डे लगायतका कलाकारहरुको प्रस्तुतीले कार्यक्रमलाई रोचक बनायो ।
कतारमा छोटो समयमा नै आफ्नो राम्रो स्थान बनाउन सफल युएण्डआई नृत्य समुहको प्रस्तुतीलाई धेरै दर्शकहरुले मन पराए । कार्यक्रममा डेक्यु शेर्पा , सुभर्दा केसी , सपना थापा र बिक्रम बुढाथोकीले नृत्य प्रस्तुत गरेका थिए । प्रमुख अतिथि एनआरएनए कतारका अध्यक्ष मक्सुद आलमले चाडपर्वहरुको एकमुष्ट शुभकामना दिए ।

कार्यक्रमको अतिथीहरुमा एनआरएनएका सल्लाहकार संयोजक गुरुनारायण रानाभाट , हेल्पिङ्ग हेण्ड युथ सोसाईटीका अध्यक्ष केशब ढकाल , उपाध्यक्ष शुसील लामा , समाजसेवीहरु क्रमश टिबी कार्की , नबिन पोख्रेल , माया केसी , पुर्ण केसी , हिमलाल शर्मा, कुमार कार्की, जनसम्पर्क समीतीका सभापती बिमल सुबेदी, प्रवासी नेपाली मन्चका अध्यक्ष रामहरी गैरे, जनप्रगतिशील मन्चको महाधिवेशन समितिका कार्यवाहक संयोजक रमेश भट्ट, कतार नेपाली एकता समाजका उपाध्यक्ष धनबहादुर परियार लगायत विभिन्न संघसंस्थाहरुका प्रमुख तथा प्रतिनिधीहरुको बाक्लो उपस्थिति रहेको थियो ।
कार्यक्रममा नेपाल, अमेरिका र जापानबाट आएका कलाकारहरु साथै कतारमा रहेर समेत कलाकारिताको क्षेत्रमा सक्रिय भुमिका निभाई रहेका एक दर्जन भन्दा बढी कलाकारहरुलाई दोसल्ला ओढाएर सम्मान गरिएको थियो ।


