कतारमा प्रवासी नेपाली मञ्चको चाडवाड मिलन समारोह
घनश्याम पराजुली (कृष्ण)
दोहा । प्रवासी नेपाली मन्च कतारले नेपालका चारपर्वलाई एकैसाथ मिलन समारोह गरी मनाएको छ । नेकपा एमालेको प्रवास संगठन प्रवासी नेपाली मञ्चले दोहाको सफिर रेष्टुरेन्टमा शुक्रबारका दिन मिलन समारोहको आयोजना गरेको थियो ।
विजया दशमी, शुभ दिपावली, छठपर्व साथै नेपाल सम्वत ११३६ को शुभकामना आदानप्रदान गर्दै मिलन समारोह सम्पन्न भएको छ । ‘शान्तीपुर्ण जनक्रान्तीका उपलब्धीहरुलाई संस्थगत गरौ, बहुदलीय जनवादको मार्ग दर्शनमा समृद्ध नेपालको निर्माण गरौ’ भन्ने नाराका साथ कार्यक्रमको आयोजना गरिएको थियो । कार्यक्रममा प्रवासी नेपाली मञ्चका पदाधिकारीहरु, सल्लाहकारहरु, विभागीय तथा ईलाकाका प्रमुखहरु लगायत कतारमा कार्यरत एमाले निकट कार्यक्रताहरुकोे उपस्थिति थियो ।
कार्यक्रममा स्वागत मन्तव्य राख्दै मञ्चका उपाध्यक्ष गणेश शिवाले चाडपर्वको शुभकामना दिए । संबिधान निर्माणसँगै विभिन्न चुनौतीहरु थपिएको उनले बताए । संबिधानलाई सफल कार्यान्वयनका लागी ३ सय ऐन बनाउनु पर्नेछ ।
त्यसका लागि नेकपा एमालेको सरकार सफल हुनेमा सबैको विश्वास रहेको छ’ भन्दै उनले भने ‘संविधानको निर्माणसँगै मधेश आन्दोलन र भारतले गरेको अघोषित नाकाबन्दीका कारण जनताले सास्ती भोग्नुपरेको छ । यसको समाधानका लागी राजनीती दलका नेताहरु संयमित भएर लाग्नु हुनेछ ।’
कार्यक्रममा बोल्दै मञ्चका सल्लाहकार सदस्य टीबी कार्कीले ‘बि.स. २०४८ को जनआन्दोलन पश्चात नेकपा एमालेले महत्वपुर्ण जिम्मेवारी लिएर सरकारमा प्रवेश गरेको उल्लेख गर्दै अव नेपाल आर्थिक क्रान्तिका लागि अघि बढ्नुपर्ने बेला आएको बताए ।
कार्यक्रमा बोल्दै पुर्व अध्यक्ष कमलमणी गुरागाईले कतारमा प्रवासी नेपाली मञ्चको स्थापनाकालदेखि नै जनताको संबिधान बनोस भन्ने शुभकामना सहित यस्ता कार्यक्रमको आयोजना गरिने स्मरण गरे । त्यस्तै निर्वतमान अध्यक्ष दिलकिरण खजुमले चारपर्वको एकमुष्ट शुभकामना दिदै प्रवासमा रहेका नेपालीहरु अत्यन्तै खुसी रहेको बताए ।

