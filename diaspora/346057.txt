हङकङवासी भोजपुरेको सहयोगमा विद्यालय भवन निर्माण
भोजपुर । हङकङवासी भोजपुरेले विनाशकारी भूकम्पले ध्वास्त बनाएको भोजपुरको दुर्गम गाविस खाटाम्मास्थित जाल्पादेवी माविको भवन निर्माण गरीदिएका छन् । भोजपुर समाज हङकङले ६ लाखको लगानीमा चारकोठे भवन निर्माण गरीदिएका हुन् ।
गत बैसाखमा गएको विनाशकारी भूकम्पले खाटाम्मा गाविसको एक मात्रै माध्यामिक विद्यालय जाल्पादेवी माविको विद्यालय भवनहरु ध्वास्त बनाएको थियो । समाजले निर्माण गरीदिएको भवन समाजका अध्यक्ष खड्ग राईले एक समारोहबीच हस्तान्तरण गरे ।
भवन हस्तान्तरण गर्दै अध्यक्ष राईले संकटको बेला दुर्गम क्षेत्रमा सहयोग गर्न पाएकोमा खुसी व्याक्त गरे । ‘यो दुर्गम बस्तीमा विद्यालयलाई संकटमा सहयोग गर्न पाएकोमा खुसी लागेको छ,’ उनले भने, ‘हङकङमा बस्ने हामी भोजपुरेहरु तपाईहरुको संकटको साथी बन्न पायौं, यो हाम्रो सबैभन्दा ठुलो खुसी हो ।’
भोजपुर र भोजपुरेहरु संकटमा परेको बेला सधैं सहयोग गर्दै आएको संस्मरण गर्दै अध्यक्ष राईले आगमी दिनमा पनि यस्तो संकट जारी राख्ने बताए । विद्यालय व्याबस्थापन समितिका अध्यक्ष खगेन्द्र राईले विद्यालय संकटमा रहेको बेला भोजपुर समाज हङकङले ठुलो सहयोग गरेको उल्लेख गरे ।
यसैगरी विद्यालयका प्रधानाध्यापक भरत राईले खाटाम्मावासीको संकटमा भोजपुर समाज हङकङले ठुलो सहयोग गरेको उल्लेख गर्दै खाटाम्मावासीहरुको तर्फबाट आभार प्रकट गरे । ‘संकटको बेला भएको यो सहयोग खाटाम्मावासीहरुले सधैं सम्झीरहनेछन्,’ उनले भने ।
अध्यक्ष राई सम्मानित
संकटको बेला सहयोग गरेको भन्दै विद्यालय र खाटाम्मावासीहरुले भोजपुर समाज हङकङका अध्यक्ष खड्ग राईलाई सम्मान गरेको छ । विद्यालयको तर्फबाट सम्मानपत्र प्रदान गरिएको थियो भने कार्यक्रममा उपस्थित स्थानीयबासीहरुले फुलमालाले सम्मान गरेका थिए ।
जनगायक र संगीतकारलाई सम्मान
जन गायक किशोर थुलुङ र गायक तथा संगीतकार मनोज साङसोनलाई पनि सोही कार्यक्रममा सम्मान गरिएको छ । खोकु छिन्ताङ दुख्यो की गीतका गायक थुलुङलाई गीतको माध्यमबाट गाउँ गाउँमा जनचेतना जगाएको भन्दैं सम्मान गरिएको हो । कार्यक्रममा विद्यालयका पूर्व विद्यार्थी राजेश राईलाई पनि सम्मान गरिएको थियो ।

