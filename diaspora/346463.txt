कतारमा गायक कृष्ण काफ्ले सम्मानित
घनश्याम पराजुली (कृष्ण)
दोहा । सांगितिक दुनियाँमा छोटो समयमा नै चर्चा कमाउन सफल आधुनिक तथा फिल्मी गायक कृष्ण काफ्लेलाई कतारमा सम्मान गरिएको छ । बसन्त फिल्मस् प्रालि कतारको आयोजनामा साँस्कृतिक कार्यक्रमका लागि कतार आएका उनलाई आयोजक टिमले सम्मान तथा बिदाई गरेको छ ।
दोहाको अबुहम्मरमा आयोजित एक कार्यक्रमबीच गायक काफ्लेलाई प्रशंसा पत्र तथा खादा ओढाएर सम्मान गरेको छ । एक हप्तादेखि कतारमा रहेका काफ्लेले कतारका दर्शकहरुको मन जित्न सफल भए ।
कार्यक्रममा बसन्त फिल्मस् प्रालिका प्रबन्ध निर्देशक ईश्वर काफ्लेले नेपाली कला र सँस्कृतीको जर्गेना गर्दै आफ्नो प्रत्येक पल गीत संगीतमा विताउने कलाकारहरुको सम्मान गर्नु हरेक नेपालीको कर्तव्य रहेको बताए ।
प्रवासमा दुःखसुख गरेर कमाएको पैसा र बचेको समयको सदुपयोग गर्दै नेपाली साँस्कृतिक कार्यक्रम गर्नुमा कुनै स्वार्थ नभई विदेशमा समेत नेपाली पहिचान साथै भातृत्वको विकास होस भन्ने रहेको काफ्लेले बताए ।
गायन क्षेत्रमा ८ बर्षदेखि संघर्ष गरिरहेका गायक कृष्ण काफ्ले संगीतकार समेत हुन् । बि.स. २०६४ सालमा नवलपरासी आईडलको उपाधि जित्न सफल उनले ‘आँसुमा डुबाउदिन भन्थ्यौ आसूमै जीउने बनायौ, तिम्रो यादमा तड्पेर जीउदै मर्ने बनायौ’ बोलको पहिलो गीत रेकर्डसँगै गायन क्षेत्रमा औपचारिक यात्रा शुरु गरेका थिए ।
यस अबधीमा चलचित्र, आधुनिक, लोकपप, गजल गरी ७० भन्दा बढी गीतमा स्वर दिईसकेका गायक काफ्लेले सम्मान कार्यक्रमबाट आफूलाई अझै हौसला मिलेको बताए । कार्यक्रम बसन्त फिल्मस् प्रालिका महासचिव मोहन शाहले सन्चालन गरेका थिए ।

