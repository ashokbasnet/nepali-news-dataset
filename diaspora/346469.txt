भारतको नागाल्याण्डमा नेपाली भाषाको विद्यालय सञ्चालन
नयाँदिल्ली । मूल प्रवाह अखिल भारत नेपाली एकता समाजले भारतको नागाल्याण्डस्थित कोहिमामा नेपाली भाषाको विद्यालय सञ्चालन गरेको छ । समाजको हाइस्कुल एरिया समितिले नेपाली महिला-पुरूष तथा प्रौढका लागि शिक्षामा पहुँचको उद्देश्य राखेर विद्यालय सञ्चालन गरेको हो ।
विद्यालयको नाम ‘शारदा प्रौढ विद्यापीठ’ राखिएको छ । नेपाली भाषामा पढाउने व्यवस्था गरिएको उक्त विद्यालयको उदघाटन एरिया उपाध्यक्ष याम खवासले गरे । विद्यालय अक्टोबर १, २०१५ का दिन हरि सुनारको घरबाट आरम्भ भएको छ । विद्यालयमा प्रारम्भमा १७ जना महिलाहरुले नियमित रूपमा अध्ययन गरिरहेका छन् । एरिया सचिव हरिमोहन पोख्रेलले निःशुल्क रूपमा पढाइरहेका छन् ।
पाठ्यक्रम ३-३ महिनाको रहने छ । आगामी तीन महिनामा यो पाठ्यक्रम समाप्त भएलगत्तै पुरूषको पाठ्यक्रम सञ्चालन हुने सञ्चालक हरिमोहनले बताए । यस पाठ्यक्रममा हालमा विशेष गरेर विवाहित महिलालाई पहिलो प्राथमिकता दिइएको छ, जसले आफ्नो नाम लेख्न र पढ्न समेत जान्दैनन् ।
-धनवीर पुन, नयाँदिल्ली

