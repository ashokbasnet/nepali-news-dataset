खाडीमा रमाउँदैछन् नेपाली बालबालिकाहरू
रामप्रसाद ढुंगेल
सारजा (यूएई) । सुदूरपश्चिम धनगढीका बुबा दीपक कुँवर र सुदूरपूर्व झापाकी पूजा कार्कीकी एक मात्र छोरी दिया कुँवरको जन्म भक्तपुरमा भएको हो । तीन फरक फरक भूगोलका यी एक परिवारका तीन सदस्यहरु कर्मले डोहोर्‍याउदै अहिले सात समुद्रपारी संयुक्त अरब इमिरेट (यूएई)को सारजामा जीवनयापन गरिरहेका छन् । दियाका बुबा दीपक दुबईको फ्रिजोनमा काम गरेको दशक बित्यो भने दियाकी आमा पूजा र दिया भने दुई वर्षअघि यता आएका हुन् ।
भक्तपुरको घर भाडामा लाएर छोरीको भविष्यका लागि यता आएको पूजा बताउँछिन् । भक्तपुरको खुल्ला वातावरणमा हुर्किएकी दिया यहाँ गट्टी खेल्न पाउँदिनन्, लुकामारी (हाइड एन्ड सिक) खेल्न सक्दिनन् । न त रुमाललुकाइ खेल्ने साथी छन् उनका यहाँ । नेपालीभाषी साथी छिमेकमा छैनन् ।
नेपालमा रहँदा छिमेकका साथीहरुसँग उप|mीउप|mी खेलेर चोटपटक लागेको घटना स्मरण गर्दै दियाकी आमा भन्छिन्, ‘सामाजिक वातावरण चाहिँ यहाँ छैन तर हातखुट्टा भाँचिएला भन्ने चिन्ता पनि छैन ।’ विद्यालयमा पनि नेपाली साथी पश्चिमतिरका एक जना मात्र छन् । कक्षा फरक परेका कारण ती साथीसँग पनि स्कुल बसमा मात्र भेट हुन्छ । तर, पनि दिया यहींको वातावरणमा विस्तारै घुलमिल बन्दै गएकी छिन् ।
१० वषर्ीया दिया दुबईको डेल्टा इङ्लिस स्कुलमा कक्षा ५ मा पढ्छिन् । उनका नेपालबाहेक भारत, पाकिस्तान, इरान अनि विभिन्न यूरोपीयन देशका धेरै साथी छन् । उनीहरु आपसमा मिलेर बस्छन् । बालसुलभ क्रियाकलापमा रमाउँछन् । रटन्ते विद्याभन्दा व्यावहारिक र प्राविधिक ज्ञानमा विद्यालयले जोड दिन्छ । होमवर्क कम दिन्छन् शिक्षक शिक्षिकाहरुले । होमवर्कभन्दा बढी प्रोजेक्टवर्कमै समय बित्छ दियाको घरमा पनि ।
विद्यालयमा शारीरिक दण्डको नामोनिसान छैन । बाल मनोविज्ञानमा असर पर्दा भनेर गाली पनि गदैर्ैैनन् शिक्षक शिक्षिकाहरु । विद्यालयले सप्ताहन्तमा आयोजना गर्ने विभिन्न सांगीतिक, खेलकुद, प्रतियोगिता तथा मनोरन्जनात्मक क्रियाकलापमा रमाउँछिन् दिया । विद्यालयमा प्रायः हिन्दी गीतमा दियाले नृत्य प्रस्तुत गरेर धेरै पुरस्कार र प्रमाणपत्रहरु पाएकी छिन् ।
अंग्रेजी गीत गाउँन र नाच्न पनि सिपालु दियाको नेपाली गीतमा पनि उत्तिकै पारंगत छिन् । उनी दिनको एक समय ल्यापटपमा फुल भोल्युममा नेपाली गीतहरु बजाउँदै नृत्य गर्छिन् । कुनै सामाजिक संस्थाले आयोजना गर्ने कार्यक्रममा दिया पुगेकै हुन्छिन् । गत दसैंमा नेपाली समुदायको आयोजनामा सम्पन्न शुभकामना आदानप्रदान कार्यक्रममा नेपाली गीतमा रोचक नृत्य प्रस्तुत गरेर उनले धेरै नेपालीहरुबाट वाहवाही पाइन् ।
आमापूजाले नै उनलाई नेपाली नृत्यप्रति आकषिर्त गराएकी हुन् । परदेशमा भए पनि नेपाली संस्कृति, गीतसंगीत र रहनसहन सिकाइरहनु पर्छ भन्नेमा सचेत छिन् पूजा । दिया पनि कहाँ लाटी छन् र ? नृत्यका स्टेपहरु गुगलमै सर्च गरेर घरमै अभ्यास गर्छिन् । बाबादिपक र आमापूजाले दियाको उत्साहमा ऊर्जा भर्छन् । भविष्यमा गायिका र नायिका बन्ने सोच राखेकी दिया यूएईको नेपाली समुदायमा चम्कने क्रममा छिन् ।
सपरिवार बस्ने असंख्य छन् तर तथ्यांक छैन
वैदेशिक रोजगारीको सिलसिलामा यूएई आएका नेपालीहरुको पछिल्लो संख्या ४ लाख १ हजार १ सय ४६ पुगेको रोजगार विभागले सार्वजनिक गरेको छ । यसमाअधिकांश पुरुष रहेका छन् भने महिलाहरुको संख्या पनि क्रमिक रुपमा बढिरहेको छ । यहाँका धेरै नेपालीहरुले आफ्नी श्रीमती र छोराछोरीलाई यतै ल्याएका छन् ।
करिब मासिक १० हजारभन्दा बढी तलब हुनेहरु परिवारसहित यतै जीवनयापन गरेको पाइन्छ । राम्रो कमाइ भएपछि परिवारसँग बस्न कस्लाई पो मन नलाग्ला र ? करिब ४० हजार नेपाली दम्पती यूएईमा रहेको अनुमान एक एनआरएनकर्मीले गरेका छन् । अधिकांशका जोइपोइ नै यहाँ काम गर्छन् भने छोराछोरीसहित बस्नेहरु पनि करिब १ हजार भन्दा बढी रहेको एक नेपाली व्यावसायीको दाबी छ । नेपालीदूताबासमा सपरिवार यहीं बस्ने नेपालीहरुको आधिकारिक तथ्यांक नभएको द्वितीय सचिव कृष्ण अर्याल बताउँछन् ।
छोराछोरीसहित यतै बस्नेहरुका श्रीमती भने मुस्किलले बाहिरको काम गर्न सक्छन् । छोराछोरीको विद्यालयको समयका कारण धेरैलाई काम गर्न असहज हुन्छ । अधिकांश नेपाली व्यावसायीले आफ्ना परिवार सँगै राखेको पाइन्छ भने राम्रो तलब भएका धेरै नेपालीहरु यतै परिवारका साथ जीवनयापन गरिरहेका छन् । जागिरका लागि डे केयरमा बालबच्चा राख्नेहरुको पनि प्रशस्तै छन् ।

