देउसीभैलो खेल्न केकी अधिकारी कतार आउदै
घनश्याम पराजुली (कृष्ण)
दोहा । शुभ दिपावलीको अवसर पारेर कतारमा आयोजना गर्न लागिएको शुभकामना आदानप्रदान तथा देउसीभैलो कार्यक्रममा सहभागी हुने नायिका केकी अधिकारी कतार आउने भएकी छन् । अन्तर्राष्ट्रिय कलाकार मञ्च कतार शाखाको आयोजनामा हुने देउसी भैलो कार्यक्रमका लागी नेपाली चलचित्र क्षेत्रकी चर्चित नायिका केकी र गायिका जमुना रानामगर कतार आउने भएका हुन् ।
यहीँ आउदो १३ नोभेम्बर शुक्रबार भाईटिकाको दिन सल्वारोडको क्वालीटी हाईपर मार्केटमा दिउसो २ बजेदेखि विशेष कार्यक्रमका साथ दीपावली मनाउने तयारी भईरहेको छ ।
नेपालबाट आउने अतिथि कलाकार साथै कतारमा बस्दै आएकी लोकदोहोरी गायिका देबिका केसीको प्रस्तुती रहने छ । कार्यक्रममा नायिका केकी अधिकारी लगायत कतारमा रहेका नेपाली चेलिवेटीहरु मार्फत भाइटीका ग्रहण गर्ने व्यवस्था समेत रहेको कार्यक्रम संयोजक शक्ति क्षेत्रीले बताए ।
कतारमा पहिलो पटक यसरी दाजुभाइहरुलाई संयुक्त रुपमा टीका लगाउने व्यवस्था गरिएको उनले बताएका छन । प्रवासमा रहेका नेपालीहरुलाई टीका ग्रहण साथै देउसी भैलो खेलेर मनोरन्जन लिने राम्रो अवसर मिलेको छ । अवसरको खोजी र बाध्यतावस खाडी मुलुक कतारमा बस्दै आएका नेपालीहरुले परिवारबाट टाढा रहेता पनि कतारमा तिहार मनाउन पाउने भएका छन् ।
कार्यक्रमका लागि अतिथि कलाकारहरु यहीँ १० नोभेम्वर २०१५ का दिन कतार आईपुग्ने छन् । उनीहरुको साथमा तिहारको दुई दिन पहिलेबाट नै कतारमा व्यवसाय गर्दै आएका नेपालीहरुको घरघरमा देउसीभैलो खेल्ने कार्यक्रम समेत रहेको संयोजक क्षेत्रीले बताए ।
‘नेपालको झल्को मेट्ने गरी हामी घरघरमा पुगेर देउसीभैलो खेल्ने छौ’ उनले भने ‘भाइटीका बिदाको दिन परेको हुँदा कतारमा कार्यरत धेरै नेपालीहरुलाई टीका समेत लगाईदिने व्यवस्था गरिरहेका छौ ।’
कार्यक्रममा कतारमा रहेका विभिन्न सांगितिक संघसंस्था साथै कलाकारहरुको प्रस्तुती रहने छ । संघर्ष व्याण्ड, क्युएन व्याण्ड, नेपाली कला केन्द्र, युएण्डआई डान्स गु्रप, प्रवासी नेपाली सांगीतीक परिवार, मितेरी फिल्मस् सांस्कृतिक समुह, नवप्रतिभा साँस्कृतिक समुह, आरम्भ नाट्य डबली लगायतका संस्थाहरुको संयुक्त सहभागिता रहने आयोजकले जनाएको छ ।

