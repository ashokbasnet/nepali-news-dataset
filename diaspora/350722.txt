कुटुम्ब ब्याण्ड युएई आउँदै 
भुपराज बस्याल 
युएई । आगामी डिसेम्बर ११ तारिकका दिन दुबई देह्राको एसियन होटेलमा नेपालको कुटुम्ब ब्याण्डले आफ्नो प्रस्तुति दिने भएको छ । आइतबार आयोजित पत्रकार सम्मेलनमा यसबारे जानकारी दिइएको हो ।

संगीतको जगेर्नाका लागि लागिपरेको कुटुम्ब ब्याण्डलाई युएईका समाज सेबी सालिक सुबेदी लगायतको टोलीले युएई ल्याउन लागेको हो । ‘संगीतमा भाषा हुँदैन त्यसैले यहाँका  स्थानीयबासीलाई पनि कार्यक्रममा सहभागी गराउन सकिन्छ,’  उनले भने, ‘हामी नेपालको संगीतलाई युएईमा चिनाउन लागी परेका छौ ।”

नेपालमा लोप हुन लागेका र अति लोकप्रिय सँस्कृतिको जगेर्नासँगै बिदेशमा गराइने पहिचानले नेपालको पर्यटन ब्यवसायमा समेत टेवा पुग्ने सुबेदीको दाबी छ ।

गत नोभेम्बर १५ तारिक  दुबईको एभेष्ट होटेलमा पत्रकार सम्मेलन गरी आयोजकले सबैलाई सहयोग गरी कार्यक्रम सफल बनाउन आग्रह गरेको छ । कार्यक्रममा पाँच सय वटा  मात्र सीमित टिकट बाँडिने आयोजकले जानकारी दिएको छ । त्यहि अनुरुपको ब्यबस्थापन समेत मिलाइएको  पत्रकार सम्मेलनमा जनाइएको छ।

सम्पूर्ण बाजागाजा सहित हिँड्नु पर्दा निकै खर्चिलो मानिने उक्त ब्याण्ड युरोपका देशहरुमा गयता पनि  गल्फमा भने पहिलोपटक आउन लागेको हो । कार्यक्रमलाई नमस्ते ट्राभल एण्ड टुरिजमले मुख्य प्रयोजन गर्ने जनाइएको छ।

