 पेरिस हमला अनि हाम्रो भविष्य


सन्देश रमण पराजुली

१४ नोभेम्बरको बिहान बिश्वबिद्यालय परिक्षाको अन्तिम दिन, फ्रान्स र जर्मनीको फूटबलको नतिजा हेर्न खोज्दा दुख्लाग्दो पेरिस आक्रमणबारे थाहा पाएँ । फ्रान्स जस्तो मुलुक पनि निशानामा परेपछि म सिधै ९/११ को त्यो डरलाग्दो दिन सम्झिन पुगे ।

संसारका अधिकांश मुलुकमा ९/११ लाई आतंकविरुद्ध आतंक र युद्धको जन्मदिनकै रूपमा लिएको पाईन्छ । भयानक अनि दुखलाग्दो थियो त्यो घटना । यो बीचमा संसारमा धेरै घोषित-अघोषित युद्ध भए, आङ सिरिङ बनाउने । तर पेरिस आक्रमणलाई  कसैले बिश्व युद्धसंग तुलना गरेपछि चाहीँ म झस्किएँ ।

मेरा आँखामा प्यालेस्टाइनका निहत्था बालकको तस्बिर नाच्न पुगे, खुट्टा टेक्ने भएपछि इजरायली टैंकरको सामना गर्ने त्यो साहस, सिरियाको बिनाश, उत्तरी बजिरिस्तानमा दिनहुँ हुने ड्रोन हमला सब याद आइरहेछ ।

म सोच्छु यी सबका बीच चाहीँ किन यो बिश्व मौन थियो ? के आज स्वतन्त्रताको मूर्ति अोपेरा हाउसमा फ्रान्सको झंडा प्रतिबिम्बित हुनु पहिले कहिल्यै इराक, अफगानिस्तानका झन्डा देखिए त ? ओसामा बिन लादेनबाहेक अनगिन्ती ‘ओसामा’हरुको जीवनको  मूल्य के ? पेरिस हमलाभन्दा पहिले के बिश्व शान्त थियो त ? यो आक्रमण र प्रत्याक्रमण कहिले सम्म ? केहि सीमित राष्ट्रहरुको सुरक्षा नै बिश्व शान्ति हो र ?

सत्य त के हो भने यहाँ अमेरिका मात्र हैन अफ़ग़ानिस्तान पनि छ, यहाँ रूस मात्र हैन सीरिया पनि छ । अनि यहाँ भारत मात्र हैन नेपाल पनि छ । साना, गरीब, बिबश राष्ट्रलाई राष्ट्र नमान्ने, यतिसम्म कि आफ्नो चुनाबी एजेण्डामा साना राष्ट्रलाई घुसाएर आफ्नो हैकम देखाउने ठूला भनौदाहरुको रबैयाले आज बिश्व शान्ति कमजोर भएको छ।

सन्देश रमण पराजुली
 
बिगत २ दशकमा बढेको घृणाको राजनीति आज हाम्रो लगामभन्दा बाहिर गएको छ।आतंकवादलाई खास धर्मंसंग जोडेर बिकास भएको ‘इस्लाम फोबिया’ अब हाम्रा लागि प्रत्युपादक हुन सक्छ, भैरहेछ ।
दुई हप्ता अघि भएको रुसी बिमान हमलाको जिम्मा लिने आइएस मिलिटेंटको पश्चिमा लवज़, मुस्लिम समुदायको ठूलो संख्या रहेको फ्रान्समा भएको हमला, हामीलाई आतंकवादको नयाँ, ब्यापक अनि डरलाग्दो रूप देखाउँछ ।
अब ‘इस्लाम’का नाममा ‘जिहाद’ छेड़नेहरु केहि सीमित मुस्लिम राष्ट्र मात्र नभई संसारभर फैलिसकेका छन् । सिंगो समुदायका ‘हीरा’ अनि ‘कोइला’लाई एउटै नजरले हेर्नाले आज हीरा पनि कोइला देखिन थालेको छ । अझ भनौ हीरालाई कोइला बन्न बाध्य पारिदैछ । यदि यस्तो भएमा इराक़मा बम बर्षा गरेर ‘अल कायदा’ ख़तम गर्ने सपना देख्नेहरुको सपना आइएस बनेर उनीहरुलाई तर्साउने छ।
मन कति अमिलो हुदो रैछ ठूला-ठाला मिलेर एकोहोरो दमन गर्दा भन्ने थाहा पाएँ । नेपालीले धेरै आश गरेको बेलायतले समेत मोदीसँग मिलेर समयको माग बिपरीत बक्तब्यबाजी गरेको देखेर म स्तब्ध भाको छु । जता पनि, जून ठूला देशले पनि गर्ने यही हो । अनि मलजल पुग्छ असमानतामा धर्मं, रंग, क्षेत्रको राजनीति गर्नेहरुलाई । अनि जन्मछन् (जन्माइन्छन्) लादेनहरु ।
मेरो बिचारमा अब एउटै उपाय छ यो समस्यासँग जुध्ने, बिश्व शान्तिका लागि मानवताको दायरा फराकिलो बनाउने । ‘कांधहर’ मा मारिएको अबोध ‘जमाल’ अनि ‘केलिफोर्निया’ मा मारिएको ‘जॉनसन’को मृत्युलाई एउटै नजरले हेरौ, मानबताको नजरले । हमाद अन्तराष्ट्रिय विमानस्थलमा ह्यारीलाई गरिने ब्यवहार हिथ्रोमा हुसैनलाई गरियोस् । दोषीलाई कड़ाभन्दा कड़ा सजाय होस्, निर्दोषलाई कानूनले रक्षा गरोस् ।
माइनोरिटीजलाई मार्जिनलाइज हैन, माया गरौं । कुनै परमाणुले नगरेको चमत्कार प्रेमले गर्ने सामर्थ राख्दछ, यसलाई शिरोपर गरौं । पेरिस लगायत संसारभर हिंसामा ज्यान गुमाउनेप्रति हार्दिक श्रदान्जली।
(पराजुली पाकिस्तानमा एमबीबीएस अध्यनरत छन्)


