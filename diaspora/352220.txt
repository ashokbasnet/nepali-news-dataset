राष्ट्रको समस्या सुल्झाउने भन्दा आगो बाल्ने काम गर्नु राम्रो हो र !
कमला प्रसाई, न्युयोर्क
हामी नेपालीहरु किन विरोधको मात्र पछि छौं ? संसारका धेरै ठाउँहरुमा विरोधको बहादुरी देखाएर गिनिज बुकमा नाम लेखाउन अघि बढिरहेछौं । नारा, जुलुस र विरोधमा मात्र हाम्रो ध्यान गएको देखिन्छ । समस्या समाधानको उपाय हामी किन खोजिरहेका छैनौं ! हामी अन्यौलमा हराईरहेका छौं ।  छिमेकी राष्ट्रहरुले हामीलाई हेपेका छैनन्, हेपिने बाटो हामीहरु आफै बनाउँदै छौं ।
राष्ट्रको अहिलेको परिस्थितिमा समस्याको समाधान वार्ताबाट गर्नु पर्दछ, विरोध, जुलुसबाट होईन । कहाँ, कसले भनेको कुरा छिमेकी मुलुकले सुन्छ त्यसमा ध्यान किन दिदैनौं ? स्वदेशबाट होस या विदेशबाट हामी नेपालीहरुले समझ्दारीपुर्वक समस्या समाधान गर्ने बाटो खोजौं । विदेशमा रहेका नेपालीहरु (एन आर एन)ले प्रवासी भारतीय (एन आर आई) सँग नजिकको संवन्ध बढाएर नेपालमा भईरहेको नाकावन्दी हटाउन भारत सरकारलाई ठूलो दवाव दिन सक्छ । ऐकैवद्धताको नाममा नारा जुलुस गरी केटाकेटी खेल देखाएर हामीले नेपाली जनतालाई नै झन सास्ती दिईरहेका छौं ।
यदि हामी सच्चा राष्ट्रवादी हौं भने नेपाली जनताको चाहना पुरा गर्न नारा जुलुस भन्दा पनि वुद्धिले काम लिने बेला हो अहिले । राष्ट्र्को सिमानाहरु मिचिंदा, नदीनालाहरु बेचिंदा हामीहरुले नारा जुलुस निकाल्न सक्नु पर्ने थियो! हाम्रो धर्म बेचिंदा टेबुल ठटाईयो तर नारा जुलुस किन लगाईएन ? यसैबाट थाह हुन्छ हामीहरु कति राष्ट्रवादी हौं भन्ने कुरा !
प्राकृतिक प्रकोपले देश दुखिरहेको बेला देशका जनतालाई मलम-पट्टीको खाँचो छ, बुद्धिमताले देशलाई माथि उठाउनु पर्दछ । अहिले हाम्रो मुलुकमा बुद्धि र विवेकले काम लिने बेला हो, मूर्खताले काम लिने बेला होईन । सबैलाई चेतना हुनु पर्ने जस्तो लाग्छ ।
बिभिन्न क्षेत्रमा रहनु भएका नागरिक अगुवाहरु, कुटनीतिज्ञ, शैक्षिक क्षेत्रका व्यक्तित्वहरु, प्राज्ञहरु, व्यापारी, संघ-संगठनका व्यक्तित्वहरु, साहित्यकार, कलाकारहरु, डाक्टर, ईन्जिनियर, पत्रकारहरु आदि सबैले बुद्धिमतापुर्वक नाकावन्दी खोल्न आ-आफ्नो क्षेत्रबाट पहल गरौं । हाम्रो आफ्नै मूर्खताले गर्दा नेपाली जनताहरुले धेरै दुख पाईसके ।

