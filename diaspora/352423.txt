भारतीय नाकाबन्दी विरुद्ध अष्ट्रेलियाका पाँच शहरमा एकसाथ प्रर्दशन

बासुदेव मरहठ्ठा 
सिड्नी । भारतीय नाकाबन्दीको बिरोधमा गैरआवासीय नेपालीहरुले शुक्रबार साँझ अष्ट्रेलियाका पाँचवटा मुख्य शहरमा एकसाथ प्रर्दशन गरेका छन् ।
गैरआवासीय नेपाली संघको आह्वानमा अष्ट्रेलियाको सिड्नी, मेलवर्न, ब्रिसबेन, डार्विन र एडिलेडमा प्रर्दशन भएको छ । सवै ठाउँमा सयौंको संख्यामा नेपालीहरु प्लेकार्डसहित बिरोध प्रर्दशनमा उत्रिएका थिए ।
प्रर्दशनका क्रममा मेलवर्नमा पानी परिरहेको भए पनि ठूलो संख्यामा नेपालीहरु बिरोध कार्यक्रममा सहभागी भएका थिए । पर्थमा आगामी हप्ता बिरोध प्रर्दशन गरिने छ ।
सिड्नीको मार्टिन प्लेसमा प्लेकार्डसहित भेला भएका करिव पाँच सय नेपालीहरुले प्रर्दशन गर्दै भारतलाई तत्काल नाकाबन्दी हटाउन र नेपालमाथिको हस्तक्षेप बन्द गर्न आग्रह गरेका छन् ।
गैरआवासीय नेपाली संघको आह्वानअनुरुप गैरआवासीय नेपाली संघ अष्ट्रेलियाको अगुवाईमा नेपालीहरु प्रर्दशन गर्न पुगेका थिए ।
‘अझै कति जना नेपालीले ज्यान दिनुपर्छ बिश्व समुदाय नाकाबन्दीबिरुद्ध बोल्न ?’ मोदी भुपरेवेष्ठित मुलुकको ब्यापार अधिकारको सम्मान गर, मोदी नेपालमाथिको अमानवीय, गैरकानुनी र गैरन्यायिक नाकाबन्दी बन्द गर लगायतका सन्देश लेखिएका प्लेकार्ड लिएर नेपालीहरु प्रर्दशनमा सहभागी भएका थिए ।
एनआरएन अष्ट्रेलियाले दबाबस्वरुप पहिलो चरण बिरोध प्रर्दशन गरेको हो ।

सिड्नीको बिरोध प्रदर्शनमा सहभागीहरू 


‘दोस्रो चरणमा हामीले भारतीय दूतावास र बाणिज्यदूतावासमा बिरोध पत्र बुझाउने र अष्ट्रेलियाको बिदेश मन्त्रालयलाई पनि नाकाबन्दीबारे ध्यानाकर्षण पत्र बुझाउने तयारी गरिरहेका छौं’ एनआरएन अष्ट्रेलियाका अध्यक्ष सुरेन्द्र सिग्देलले भने ।
बिरोधपत्र र नाकाबन्दीको विरुद्धमा संकलित हस्ताक्षर भारतीय दूतावासमा बुझाउन एनआरएन प्रतिनिधिहरु राजधानी क्यानबेरा जाने कार्यक्रम रहेको छ ।
साथै एनआरएनले अष्ट्रेलियास्थित राष्ट्रसंघ नियोग, एम्नेस्टी इन्टरनेशनल रेडक्रस लगायतका संस्थालाई पनि अमानवीय नाकाबन्दीबारे ध्यानाकर्षण पत्र बुझाउने तयारी गरिरहेको छ ।
डार्विनमा अष्ट्रेलियन मन्त्रीले बुझे पत्र
यसैवीच डार्विनमा आयोजित बिरोध कार्यक्रममा नर्दन टेरिटोरी राज्यका बहुसांस्कृतिक मामिला मन्त्री स्टाइलस उपस्थीत भएर नेपालीले बुझाएको बिरोध पत्र बुझेका छन् । बिरोध प्रर्दशन कार्यक्रममा कुनै सम्बोधन नगरे पनि उनले नेपाली जनताको आवाज अष्ट्रेलियाली सरकारसमक्ष पुर्‍याउने एनआरएनकर्मीहरुलाई बचन दिएका छन् ।
एनअारएन अष्ट्रेलियाका उपाध्यक्ष निरज गुरूङ मन्त्रीलार्इ ज्ञापनपत्र बुझाउँदै ।
गैरआवासीय नेपाली संघले भारतले गरेको अमानवीय नाकाबन्दीले सिर्जना गरेको मानवीय संकटबारे बिश्व समुदायलाई जानकारी दिने र भारतलाई दबाब दिने भन्दै बिश्वभर नाकाबन्दीविरुद्ध प्रर्दशन गर्ने निर्णय भएअनुसार यसअघि लण्डन, न्यूयोर्क र वर्लिनमा प्रर्दशन भइसकेका छन् ।
एउटै देशका बिभिन्न शहरमा यसरी एकैपटक हजारौंको संख्यामा नेपाली उपस्थीत भएर गरिएको यो पहिलो बिरोध प्रर्दशन हो ।
भारतीय दूतावासमा बुझाउन हस्ताक्षर संकलन गरिँदै 

मेलवर्नमा सिमसिम पानी परिरहेपनि प्रदशर्नमा नेपालीको राम्रो उपस्थिति थियो ।

यी पनि पढ्नुहोस्
हङकङमा नेपालीको प्रदर्शन, लण्डन उच्चायुक्त कार्यालय र मस्कोमा ज्ञापनपत्र बुझाइयो
जर्मनीको बर्लिनस्थित भारतीय दूतावासअगाडी नेपालीको प्रदर्शन 


