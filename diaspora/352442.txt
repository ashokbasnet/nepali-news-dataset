हातखुट्टा भाचिँदा पनि अमेरिकामा कामै काम
विजय थापा, वाशिंगटन डीसी 
अमेरिकामा मानिस स्वस्थ बन्न चाहन्छन् । र, सधै तन्दुरुस्त हुन बिभिन्न उपायको खोजीमा हुन्छन्र lस्वस्थ र चोटपटक भनेपछि निकै संवेदनशील र चनाखो हुन्छन् ।
अमेरिकामा पनि अल्छीपनका कारण मानिस निकै बिरामी पर्ने पनि आँकडाले देखाएको छ ।अमेरिकाको खानपिनका कारण मानिस अस्वस्थ पनि निकै मात्रामा हुने देखिएको छ ।अमेरिकामा कमाउने रहरले गर्दा मानिस दौडादौड गर्दछन् । अमेरिकामा मात्र हैन, विश्वभरि नै त्यस्तै रोग लागेको छ मानिसलाई ।
तर, अमेरिकामा अलिकति फरक छ । अमेरिकन मुद्राको बजार भाउ सदैब चुलिएको हुन्छ ।अमेरिकन डलरको कुनै मुद्रासँग तुलना नै हुँदैन । अमेरिकामा काम गरेपछिमात्र डलर फल्ने हुनाले कामको चापले मानिसलाई शिथिल बनाइदिन्छ ।
तर, यसो भन्दैमा मानिस दौडन र कमाउन भने पछि हट्दैनन् । अमेरिकामा कमाउने मुख्य मानिस सदैब आफ्नो शरीरलाई केही होस् भन्ने चाहना राख्दछन् ।
कमाउने मानिस आकस्मिक बिरामी पर्यो भने जहाज डुब्ने सम्भावना हुन्छ । झन् चोटपटक लाग्यो र काम गर्न कठिनाइ पर्यो भने झन् आपत । क्षणिक समयका लागि केही स्वास फेर्न पाइएला, तर अलि लामो बिश्राम भने कल्पना पनि गर्न पाइँदैन ।
हातखुट्टामा असर भयो भने निकै ठुलो क्षति बेहोर्नुपर्ने हुन्छ । तसर्थ अमेरिकामा हरेक बर्ष र पटक-पटक मानिसहरूले स्वास्थ्य जचाइरहेका हुन्छन् । तन्दुरुस्त हुन जरुरि हुन्छ । स्वास्थ्यको राम्रो ख्याल गर्नुपर्छ, नत्र ठुलो खाडलमा पर्ने सम्भावना हुन्छ । अमेरिकामा काल भनेको नै ३० बर्षे घरको थाप्लोको ऋण हो ।
हातखुट्टा भाँचियो र टुट्यो भने बर्बाद हुने सम्भावना हुन्छ । कसरी तिर्ने साहुको ऋण ? हातखुट्टा भाँचिएको छ भी सहानुभूति राख्दैन बैंकले । बरु लिलाम र घर पनि छोड्नुपर्ने अवस्था आइलाग्दछ । योनै टाउको दुखाइ हुन्छ ।
हातखुट्टा भाँचिएको छ भनेर भाका राख्न पनि पाइँदैन । बैंकले मान्दैन । ताकेता गरेको गर्यै गर्छ । ३ दशको ऋण नतिरे पानीमुनि लुके पनि ३० बर्षे ऋण मिनाहा हुँदैन । १ महिना पनि मिनाहा हुँदैन । जसरी भए पनि तिर्नुपर्ने हुन्छ।
काम गर्ने लाठे मानिस स्वयम् थला पर्यो भने कसरी थाप्लोको ऋण तिर्ने ? कसले आफ्नो ऋण तिरी दिने ?
अलिअलि भए समस्या समाधान हुन्थ्यो होला । तर, राम ! राम ! ३ दशकसम्म तिरेको तिरै गर्नु पर्ने । घाँटीमा अठ्याएको अठ्यायै गर्छ ३० बर्षे किस्ताबन्दीले ।
अमेरिकामा साथीभाइ र आफन्तसँग सापटी मागेर घरको ऋण तिर्ने भन्ने पटक्कै हुँदैन । ऋण दिनेको पनि ३० बर्षे किस्ताबन्दी तिर्नुपर्ने हुन्छ । अनि कसरी सापट या पैंचो लिने ? त्यो पनि अमेरिकामा । त्यो लिन काशीमा मुख धोएर आउनुपर्नेहुन्छ ।

नेपाल जस्तो हातखुट्टा भाँचिदा महिनौं दिनसम्म आराम गर्ने भन्ने प्रचलन नै हुदैँन । किनभने नेपालीहरू ३० बर्षे किस्ताबन्दीको झन्झटबाट मुक्त हुन्छन् ।

सामान्य बिरामी परे एक दुई दिन गयल भएर भए पनि काम चल्छ । तर, हातखुट्टा नै अप्ठ्यारो परे र बिना तलब घर बसे कसरी घर सञ्चालन गर्ने  ? त्यो मुख्यसमस्या भै दिन्छ अमेरिकामा । बेतलबी बिदामा बस्ने चलन एकदम न्युनतम हुन्छ । अमेरिकामा तलब नआएपछि कसरी घरको विविध खर्च चलाउने ? एक त बिरामी भर्इ थला परेको, दोश्रो अन्य खर्च तिरेको तिरै गर्नुपर्ने बाध्यता ?
अमेरिकामा हात या खुट्टा भाँचियो या टुट्यो भने पनि काममा दुईचार दिनमै टुप्लुक्क आइपुग्छन् र काम सुरु गर्न थाल्दछन् । एक हातले भए पनि काम गर्ने बातावरण बनाउँछन् ।दाहिने हात भाँचिए देब्रे र देब्रे हात भाँचिए दाहिनेले काम गर्न थाल्दछन् ।
व्यवस्थापनले पनि हात या खुट्टा भाँचिएको कर्मचारीलाई त्यहि अनुसारको कामको बाँडफाँडगरिदिन्छन् । खुट्टा भाँचिएर, बैशाखी लगाएर पनि काम गर्न आउँछन् । यसो नगरी धरै छैन । हातखुट्टा भाँचिएको कर्मचारीले आनन्द घरमा बसेर तास खेल्दैनन् । चिकित्सकले धेरै लामो बिदाका लागि सिफारिस गर्दैनन् ।
स्वयम् चिकित्सकलाई अमेरिकामा ३० बर्षे थाप्लोको ऋणबारे राम्रो ज्ञान हुन्छ । कामदार पनि घरमा बसेर चलचित्र हेरी समय बिताउने बिचार गर्दैनन् । कामदार काममा फर्कने चाहना राख्छन् । काममा आउन बाध्य पनि हुन्छन् । खुट्टा भाँचिएको २-४  दिनमा नै काममा आएर सक्ने प्रकारको काम गर्ने चलन छ अमेरिकामा ।
यो सबैको कारण नै ३० बर्षे किस्ताबन्दि र घरखर्चको व्यवस्थापन भएको छ । नेपाल जस्तो हातखुट्टा भाँचिदा महिनौं दिनसम्म आराम गर्ने भन्ने प्रचलन नै हुदैँन । किनभने नेपालीहरू ३० बर्षे किस्ताबन्दीको झन्झटबाट मुक्त हुन्छन् ।
आफ्नै देश भएकाले आफ्नो खेतीपाती, पुर्खौली सम्पत्ति तथा आम्दानी पनि हुन सक्छ । त्यसले खर्च पनि धान्न सक्छ । ऋण पनि सापट पाइएला । हातखुट्टा भाँचिएमा काममा बिदा मागी आनन्द घरमा बसी दिन पनि काट्न सकिएला । मीठो मसिनो खाएर पनि दैनिकी गुजारा गर्न सकिएला नेपालमा । नेपालमा ३० बर्षे ऋणको भार औसतमा बोकेका हुँदैनन् ।
तर, अमेरिकामा ३० बर्षे ऋणले गिदी नै थिलथिलो बनाइदिएको हुन्छ । बेतलबी भन्नेबितिकै सातो लिन्छ । आम्दानी भएन भने रातमा निन्द्रा कम पर्छ । सपनामा पनि त्यही ३० बर्षेले घच्घचाइरहेको हुन्छ ।
अमेरिकामा हात भाँचिएको भएपट्टि लगाएर र खुट्टा भाँचिएको छ भने पनि बैसाखी टेकेर भए पनि काममा आउनुका पछाडि त्यही मस्तिष्कले बोकेको ३ दशको किस्ताबन्दी नै हो । यसमा शंका गर्नुपर्ने कुनै ठाउँ नै छैन । जे सोचे र जे सम्झे पनि अमेरिकाको कटु सत्य र यथार्थता यही हो ।

