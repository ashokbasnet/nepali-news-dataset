जापानका रेष्टुरेन्ट व्यवसायी बेल्बासेले दिए भूकम्प पीडितलाई एक लाख

काठमाडौं । जापानमा रेष्टुरेन्ट व्यवसाय सन्चालन गर्दै आएका दाङका गोपालबहादुर बेल्बासेले भूकम्प पीडितलाई आर्थिक सहयोग गरेका छन् । उनले सिन्धुपाल्चोक र धादिङका दुई स्कूललाई आर्थिक सहयोग गरेका हुन् ।
वैशाख १२ गतेको भुइँचालोबाट क्षति भएको सिन्धुपाल्चोकको कूपकन्या माविलाई ६० हजार र धादिङको नलाङ्गस्थित अमृत प्राथमिक विद्यालयलाई ४० हजार रुपैयाँ नगद बेलबासेले दिएका हुन् ।
काठमाडौंको अनामनगरस्थित कांग्रेस केन्द्रीय सदस्य डा. शशांक कोइरालाको सम्पर्क कार्यालयमा गत बुधबार आयोजित कार्यक्रममा बेल्वासेले कुपकन्या माविका प्रधानाध्यापक कृष्णप्रसाद नेपाल र अमृत प्राविका प्रधानाध्यापक गोपीप्रसाद सिलवाललाई नगद दिएका हुन् ।
भुइँचालोले दुबै विद्यालयका भवनमा क्षति पुगेको छ । धादिङको अमृत प्राविका दुई वटा कोठा पूर्णरुपमा क्षति भएका छन् । सिन्धुपाल्चोकको कुपकन्या माविको भने सम्पूर्ण भवन भत्किएको छ । भुइँचालोपछि निर्माण गरिएका सामान्य कक्षा कोठामा ती दुई विद्यालयमा पठनपाठन हुँदै आएको छ ।
रकम हस्तान्तरणका क्रममा रेष्टुरेन्ट व्यवसायी बेल्वासेले जापानस्थित आफ्नो रेष्टुरेन्टमा आएका जापानी, नेपाली तथा अन्य मुलुकका ग्राहकले दिएको चन्दा रकमलाई आफूले विद्यालयलाई हस्तान्तरण गरेको बताए । ‘नेपालका भूकम्प पीडितलाई सहयोग गर्न भनेर मैले रेष्टुरेन्टमा चन्दा बाकस राखेको थिएँ । ग्राहकहरुले त्यही बाकसमा राखिदिएको रकम विद्यालयलाई दिएको हुँ ।’
उनले आउँदा दिनमा पनि भूकम्प प्रभावितलाई सहयोग गर्ने उनले प्रतिबद्धता जनाए । ‘विद्यालयहरुलाई सानै सहयोग भए पनि गर्न पाएकोमा खुसी छु, आगामी दिनमा पनि सहयोग गर्दै जानेछु,’ बेल्बासेले भने ।
जापानको टोकियो टू ओमे सिटीमा बेल्वासेले विगत चार वर्षदेखि ‘एशियन क्याफे डाइनिङ शेर्पा’ नामक रेष्टुरेन्ट चलाउँदै आएका छन् ।

