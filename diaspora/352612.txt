हङकङमा नेपालीको प्रर्दशन, लण्डन उच्चायुक्तको कार्यालयमा ज्ञापनपत्र बुझाइयो
५ मंसिर, हङकङ । भारतले नेपालमाथि गरेको नाकाबन्दीविरुद्ध हङकङमा पनि विरोध प्रदर्शन भएको छ ।
गैरआवासीय नेपालीहरुले शुक्रबार दिउँसो एडडिराल्टीस्थित भारतीय महाबाणिज्यदूताबास अगाडि प्रदर्शन गरेका हुन् । र्‍यालीमा सहभागीहरुले भूपरिवेष्ठित देशविरुद्धको नाकाबन्दी गम्भीर अपरोध भएको ब्यानर बोकेका थिए ।
नेपालको राष्ट्रिय झण्डासहित विरोध प्रदर्शनमा सहभागीहरुश्रले स्टप ब्लकएड, ब्याक अफ इण्डिया लगायतका प्ले कार्ड समेत बोकेका थिए ।
नेपालीहरुले भारतीय महाबाणिज्य दूताबासमा ज्ञापन पत्र समेत बुझाउन चाहेका थिए । त्यसका लागि अग्रम समय समेत लिएका थिए ।
तर, प्रदर्शनका क्रममा दूताबासका कुनै पनि प्रतिनिधि उपस्थित भएनन् भने प्रदर्शनकारीहरुलाई सुरक्षाकर्मीले कार्यालय प्रवेश गर्न पनि दिएनन् ।
लण्डनस्थित हाइकमिसनमा ज्ञापनपत्र बुझाइयो
यसैवीच अघिल्लो साता मोदीको भ्रमणका बेला प्रधानमन्त्री कार्यालयबाहिर भारतीयलाई नै आश्चर्य पार्नेगरी प्रर्दशन गरेको गैरआवासीय नेपाली संघ बेलायतले लण्डनस्थित भारतीय उच्चायुक्तको कार्यालय पुगेर नाकाबन्दीको बिरोधमा ज्ञापनपत्र बुझाएको छ ।
अध्यक्ष मुछेत्र गुरुङको नेतृत्वमा गएको टोलीले उच्चायुक्तको कार्यालयका कर्मचारीलाई ज्ञापनपत्र बुझाएका हुन् ।
सुरुमा सुरक्षाकर्मीले नै ज्ञापनपत्र बुझ्न खोजेको भए पनि एनआरएन प्रतिनिधिहरुले नमानेपछि कर्मचारी आएर ज्ञापनपत्र बुझेका थिए ।
ज्ञापनपत्र बुझाउन जाँदा उनीहरुले ब्याकअफ इण्डिया, रेस्पेक्ट नेपाल लगायतका नारा लेखिएका प्लेकार्ड बोकेका थिए ।
रुसमा पनि ज्ञापनपत्र बुझाइयो
यसैवीच गैरआवासीय नेपालीहरुले रुसको मस्कोस्थित भारतीय दूतावासमा पुगेर नाकाबन्दी फिर्ता लिन माग गर्दै ज्ञापनपत्र बुझाएका छन् ।
गैरआवासीय नेपाली संघका महासचिव डा. बद्री केसी, महिला संयोजक सपिला राजभण्डारी, गैरआवासीय नेपाली संघ रुसमा पदाधिकारी सहितको टोलीले भारतीय दूतावासका कर्मचारीलाई ज्ञापनपत्र हस्तान्तरण गरेको हो ।
ज्ञापनपत्र बुझ्दै भारतीय दूतावासका कर्मचारी चेतन आनन्दले नेपालीहरुको माग र गुनासो भारत सरकारसमक्ष पुर्‍याइदिने बताएका छन् ।
यी पनि पढ्नुहोस्
नाकाबन्दीको बिरोधमा अष्ट्रेलियामा एकैसाथ पाँच शहरमा प्रदर्शन
जर्मनीको बर्लिनस्थित भारतीय दूतावासअगाडी नेपालीको प्रदर्शन 



