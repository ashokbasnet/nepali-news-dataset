यूएईमा नेपाली व्यवसायीको संख्या बढ्दै

रामप्रसाद ढुंगेल/निर्भीकनारायण भुर्तेल
यूएई । एसियाको यूरोप भनी चिनिने मध्यपूर्वको आर्थिक तथा भौतिक रुपमा सम्पन्न मुलुक संयुक्त अबर इमिरेट अर्थात् यूएईमा चार लाख एक हजार चार सय ४६ नेपालीहरु रहेको तथ्यांक रोजगार विभागले सार्वजनिक गरेको छ ।
यसमा अधिकांश नेपालीहरु सामान्य मजदुरी गर्छन् भने मल्टीनेसनल कम्पनीका जिम्मेवार पदहरुमा पनि नेपालीहरुले काम गरेर यूरोप र अमेरिकामा कार्यरत नेपालीहरुको जीवनशैली अपनाइरहेका छन् ।
अर्धदक्ष तथा अदक्ष नेपालीहरुको बाहुल्य रहेको यूएईमा आफैं व्यापार-व्यावसाय गर्ने नेपाली व्यावसायीहरु दिनानुदिन बढिरहेका छन् । करिब दुई सय ५० भन्दा बढी नेपालीको लगानीमा यहाँ विभिन्न व्यावसाय सञ्चालित छन् । रेस्टुरेन्ट, ट्राभल र ब्युटीपार्लरको क्षेत्रमा धेरै नेपालीहरुले लगानी गरेर सफलता हासिल गरिरहेका छन् । दुबईमा नेपाली व्यावसायीहरुको संगठन नेपाल बिज्नेस काउन्सिल यहाँको सरकारी निकायमा दर्ता हुने प्रक्रियामा रहेको छ ।
यी नेपाली लगानीकर्ताहरुका कारण यूएईमा नेपालीहरुको परिचय कामदारबाट माथि उठेर लगानीकर्ता अथवा व्यावसायीको स्तरमा पुगिरहेको छ ।
यूएईका सातै वटा इमिरेटमा नेपाली लगानीकर्ताहरुले आफ्नै व्यावसाय सञ्चालन गरिरहेका छन् । यहाँ पछिल्लो समयमा मासिक वा पाक्षिक रुपमा नयाँनयाँ व्यावसाय उद्घाटन भइरहेका हुन्छन् । यही सिलसिलमा गत २० नोभेम्बरमा त एकै दिन नेपाली व्यावसायीबाट सञ्चालित तीन वटा व्यापारिक संस्थाको औपचारिक उद्घाटन भएको छ ।
उत्तरी इमिरेटमा रहेको फुजेरामा नेपालीको लगानीमा एक सैलुन अर्थात् ब्युटीपार्लरको विधिवत् उद्घाटन भएको छ । यूएईको राजधानी अबुधाबीमा दुबईमा रहको नमस्ते ट्राभलको शाखाको उदघाटन नेपाली दुताबासका उपप्रमुख नेत्रबहादुर टन्डनले गरेका छन् । त्यसै गरी दुबईमा नेपालीहरुको बाक्लो उपस्थिति रहेको अलकुज क्षेत्रमा सयपत्री नेपाली रेस्टुरेन्टको उदघाटन भएको छ ।
दुबईका नेपालीहरुबीच लोकपि्रय रहेको नमस्ते ट्राभल एन्ड टुरिजमले आफ्नो शाखा विस्तार गरेको छ । नेपालीहरुको भेटघाटको केन्द्रबिन्दु बरदुबईको मुटुमै रहेको यस ट्राभलले यूएईको राजधानी अबुधाबीमा पहिलो शाखा २० नोभेम्बरमा औपचारिक कार्यक्रम गरी समुद्घाटन गरेको हो । नेपाली नियोगका उपप्रमुख नेत्रबहादुर टन्डनको बाहुलीबाट ट्राभलको उद्घाटन भएको छ । सञ्चालक एकेन्द्रबहादुर थापाले उदघाटन कार्यक्रममा उपस्थित सबैलाई स्वागत गर्दै सबै नेपालीहरुलाई सस्तो दरमा सुलभ सेवा दिने बताएका छन् । अबुधाबीको इलेक्ट्रा एरियामा रहेको नेपाली प्यालेस रेस्टुरेन्ट र यूएईकै चर्चित ग्रीनलाइन ट्राभलकै आसपासमा नमस्तेको पहिलो शाखा खुलेको हो ।
स्थापनाको छोटो अवधिमा अन्य ट्राभलहरुभन्दा सस्तो दरमा टिकट तथा उत्कृष्ट सेवा अनि सही परामर्श दिएका कारण यो ट्राभल यूएईको नेपाली समुदायमा लोकपि्रय बनेको छ । अबुधाबी शाखापछि करिब एक महिनाकै अवधिमा दुबईकै अलकुज एरियामा अर्को शाखा खोल्ने जानकारी यसका चार सञ्चालकमध्ये एक नानुकाजी अर्यालले बताएका छन् ।
नेपाली समुदायमा आधारित भएर व्यापार गरिरहेको ट्राभलले फाइदाको निश्चित अंश नेपालीहरुकै लागि खर्चिने गरेको छ । नेपालीले नै नेपालीका लागि केही गर्नुपर्छ भन्ने यस ट्राभलको सिद्धान्त रहेको छ । सामाजिक र सांस्कृतिक कार्यहरुमा पनि नमस्तेको सहभागिताका कारण छोटो अवधिमा धेरै नेपालीको विश्वास जितेको छ ।
नेपाली समुदायमा भिजेका चार जना नेपालीहरुको संयुक्त लगानीमा दुबईमा नमस्ते ट्राभल स्थापना भएको हो । स्याङजाका एकेन्द्र थापा, ट्राभलको लामो अनुभव संगालेका धादिङका नानुकाजी अर्याल, नेपाली समाजमा भिजेका काभ्रेका अशोककुमार बाँनिया र स्याङजाकै अग्रज छविलाल कुँवर यसका सञ्चालकहरु रहेका छन् ।
यसरी नै यूएईको नेपाली समाजमा सफल व्यावसायी तथा दानवीर महिलाका रुपमा परिचित बुटबलकी दिपा पाण्डेले झापाकी लक्ष्मी तामाङसँग मिलेर फुजेरामा नासिर लेडिज सैलुन स्थापना गरेकी छिन् । उक्त सैलुनको उद्घाटन फिस्टेेल ट्राभलकी सञ्चालक तथा झापाली समाज यूएईकी सल्लाहकार मोती राई र सपना पाण्डेले संयुक्त रुपमा गरेका छन् ।
फुजेराको भिआईपी एरिया सेन्चुरी मलको छेउमा रहेको सैलुनले फुजेरामा रहेका नेपाली दिदीबहिनी लगायत स्थानीय अरबी, भारतीय, पाकिस्तानी, लेबनानी, पाकिस्तानी, मोरक्कनलाई सेवा दिने सञ्चालिका लक्ष्मी तामाङले बताइन् । ब्यूटीपार्लरको क्षेत्रमा १५ वर्ष लामो अनुभव संगालेकी लक्ष्मी तामाङले करिब चार लाख दिराम्स अर्थात् एक करोड १५ लाख नेपाली रुपैयाँको लगानीमा यो सैलुन स्थापना गरेको बताइन् ।
बरदुबईपछि अलकुज क्षेत्र दुबईको बाक्लो उपस्थिति रहेको औद्योगिक केन्द्र हो । यूएईको प्राचीन सहर बरदुबई आगामी केही वर्षभित्र रिकन्स्ट्रक्सन गरिने भएका कारण यहाँबाट नेपाली व्यावसायीहरु बिस्तापित हुने भएका कारण नजिकैको अलकुज एरियामा नेपालीहरु आकषिर्त भएका छन् । त्यही अलकुज एरियामा नेपाली लगानीकर्ताहरुले मिलेर सयपत्री नेपाली रेस्टुरेन्टको उद्घाटन गरेका छन् । यूएईका विभिन्न सामाजिक क्षेत्रमा काम गरिरहेका कृष्ण पौडेलको अग्रसरतमा कबिन, विष्णु, बलराम र डिल्लीलगायतको समूहको संयुक्त लगानीमा उक्त रेस्टुरेन्ट सञ्चालनमा आएको हो ।

