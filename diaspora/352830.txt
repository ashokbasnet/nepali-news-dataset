भारतीय नाकाबन्दी विरुद्ध डेनमार्कमा भारतीय दूतावासअगाडी प्रर्दशन

कोपनहेगन । भारतीय नाकाबन्दीको बिरोधमा गैरआवासीय नेपालीहरुले डेनमार्कको कोपनहेगनमा शुक्रबार प्रर्दशन गरेका छन् ।
गैरआवासीय नेपाली संघको अगुवाइमा कोपनहेगनमा रहेका बिभिन्न नेपाली संस्थाको सहभागीतामा नेपालीहरुले प्रर्दशन गरेका हुन् ।
‘ब्याक अफ इण्डिया, रिमुभ ब्लकएड, वी वान्ट पिस लगायतका प्लेकार्ड बोकेका नेपाली प्रर्दशनकारीहरुले दूतावास अगाडी निकैबेर नाराबाजी गरेका थिए ।
नेपाली प्रर्दशनकारीले नाराबाजी गरिरहँदा भारतीय दूतावासका कर्मचारीहरुले झ्यालबाट हेरिरहेका थिए ।

गैरआवासीय नेपाली संघले भारतले गरेको अमानवीय नाकाबन्दीले सिर्जना गरेको मानवीय संकटबारे बिश्व समुदायलाई जानकारी दिने र भारतलाई दबाब दिने भन्दै बिश्वभर नाकाबन्दीविरुद्ध प्रर्दशन गर्ने निर्णय भएअनुसार यसअघि लण्डन, न्यूयोर्क, वर्लिन, अष्ट्रेलियाको सिड्नीसहित पाँचवटै शहर तथा हङकङमा प्रर्दशन गरिसकेका छन् । लण्डन र मस्कोमा रहेका नेपालीहरुले त्यहाँस्थित भारतीय दूतावासमा ज्ञापनपत्र पनि बुझाएका छन् ।






