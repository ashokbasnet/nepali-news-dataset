अमेरिकामा ‘भाग्यले बाँचेकाहरु’ प्रदर्शन
अमेरिका । नेपालको विनाशकारी भूकम्पमा परी चमत्कारिक रुपमा नयाँ जीवन पाएका नेपालीको कथामा तयार पारिएको चर्चित वृत्तचित्र ‘भाग्यले बाँचेकाहरु’ अमेरिकाको विभिन्न शहरमा प्रदर्शन भइरहेको छ ।
अमेरिकाको विस्कनसिन विश्वविद्यालयमा प्रदर्शन भएलगत्तै आइतबार अमेरिकाको सिकागो शहरमा भाग्यले बाँचेकाहरुको प्रदर्शन गरियो । सिकागोमा भएको प्रदर्शनीमा सयौँ नेपालीको सहभागिता थियो ।
‘मैले आफूलाई थाम्नै सकिन, वृत्तचित्र साँच्चिकै उत्कृष्ट रहेछ’- वृत्तचित्र हेर्न आइपुगेका नेपाली फूटबल टिमका पूर्वखेलाडी देवनारायण चौधरीले भने ।
वृत्तचित्र हेरिरहँदा कतिपय दर्शकका अनुहार निन्याउरो थियो । कतिपयले आँसु रोक्न सकेनन् । ‘वृत्तचित्रले मानवीय संवेदनालाई छोएको छ, आफैले भूकम्पको महसुस गरेझैँ भयो,’ वृत्तचित्र प्रदर्शनका संयोजक समेत रहेका सिकागोल्याण्ड नेपाली मैत्री संघका सल्लाहकार टेकराज पौडेलले भने ।
संचारकर्मी समेत रहेका गणेश पाण्डेले वृत्तचित्रको निर्देशन गरेका छन् ।

