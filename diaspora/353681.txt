हे बुद्ध तिमी कहाँ छौ ?
राजु खड्का अर्घाखाँची, हाल युएई
ज्ञानको ज्योति बालेर गयौ, शान्तिको सन्देश छरेर गयौ बुद्ध !
कुर्चीको मोहले देशमा आज बर्सियो बम गोला चर्कियो युद्ध !!
सडक टोलहरुमा कतिबेला के कहाँबाट बर्षने हो सोच्न पनि नसकिने अवस्थामा कसरी शान्तिको देश, गौतम बुद्धको देश भनेर घमण्ड गर्ने हो खै अब । कुर्ची र सत्ताको मोहमा परेकाहरुले आफन्तलाई रगताम्य पार्दा खै कसरी सुन्दर शान्त चार वर्ण अनि छत्तीस जातको सुन्दर देश हो भनेर घमण्ड गर्ने हो । वीर गोर्खाली भनी हिजो अंग्रेजहरुलाई नेपालको सीमा भित्र छिर्न दिएनौ आज छिमेकीले भित्रै पसेर प्रहार गर्दै छ खै कसरी वीर भनेर गफ लगाउने हो ।
अस्तित्व बिस्तारै बिलिन हुँदै त छैन भन्ने प्रश्न उब्जिएको छ । धार्मिक स्थलहरु कतै भूकम्पले नास्यो त कतै त्यसैमा पनि राजनीति घुस्यो । यहाँ अरुको भबिस्य हेरेर आफ्नो वर्तमानमा हातमुख जोर्नेहरुको शान्त्वना बाहेक अरु केही रहेन । यसरी देश भित्र युद्ध चर्कियो कि, को आफ्नो को पराई भनेर छुटाउन नसकिने अवस्था आयो ।
नयाँ नेपाल भनियो लगभग पुरानो सबै सकेर यहाँ । नयाँ शक्ती भनिदै छ फेरी अर्को युद्धको तयारी हुँदैछ । कस्को लागि कस्ले युद्ध गरिरहेको छ । त्यो न त नेतृत्वमा बस्नेले बुझेको छ न त त्यसलाई समर्पण गरेर हिँड्ने कार्यकर्ताले नै । सबै हुँदा पनि जनताहरु यसरी आकुल ब्याकुल भएका छन् कि कहिले जङ्गबहादुरको याद गर्दैछन् भने कहिले बुद्धलाई सम्झँदै छन् । कसैले फेरि टुक्रिन लागेको नेपाल जोड्न पृथ्वीनारायण शाहलाई सम्झेका छन् । कसैले पशुपती नाथको प्रार्थना गरेर बसेका छन् ।
जती जती तराई आन्दोलन चर्कदै गरेको छ मलाई दिनानुदिन गौतम बुद्धको याद बढ्दै गएको छ । किनकी हामीमा समझदारी र ज्ञानको कमी निकै कम हुँदै गएको छ । हामी नबुझेर युद्धमा झोसिएका छैनौं मात्र बुझ्न नखोजेर मात्र हो । हामी नजानेर अरुको लहलहैमा लागेका छैनौं जान्न नखोजेर हो ।
त्यो सडकमा दौडिरहेको डेढ बर्षको बिरामी बालकले के नै बिगारएको थियो र ? फेरि पनि हामी उसै माथि अत्याचार गर्न पछि परेका छैनौं । त्यो सडक, त्यो पुल जसलाई निर्माण अहिले सरकारले सोच्न पनि सक्दैन फेरि बन्दैन भन्दाभन्दै पनि किन हामी तोड्न रोकिएका छैनौ ।
हे बुद्ध ! तिम्रा ति शान्तिका सन्देशहरु एकपटक तराईमा रहेका तराईबासी मधेशमा रहेका मधेसबासीलाई सुनाउ । एकपटक पदको लोभमा सिंहदरबार घुसेकाहरुलाई सुनाउ । अनि नबिर्सिकन नेपाल आमालाई टुक्राउन खोज्ने ति नेताहरुलाई सुनाउ र प्रश्न गर- यदि नेपाल नै नरहे तिमी कसरी नेपाली रहन्छौ ?
खुल्ला सडकमा लाखौंको जीवनलाई उपचारको समान बोकेर गुडिरहेको गाडी माथि पेट्रोल बम फाल्नु कहाँको बहादुरी हो ? यो कस्तो राजनीति हो ? घरको आगनमा मंसिरको महिना धान घर भित्राउन लागेका किसानहरुको घर जलाउनुलाई कुन बहादुर भनी पुरस्कार राखिएको छ र ? दिनभर काम गरेर थकाइको एकपल बिताउने रातिको समयमा आन्दोलन गरी एकअर्कामा भाला रोप्नु कुन मानवताको धर्मले दिन्छ र ?

नेपाल आमालाई टुक्राउन खोज्ने ति नेताहरुलाई सुनाउ र प्रश्न गर- यदि नेपाल नै नरहे तिमी कसरी नेपाली रहन्छौ ?

यो सबै ज्ञानको कमी हो, चेतनाको कमीले दोहोरिएको युद्ध हो । तसर्थ मैले विश्वभर शान्तिको सन्देश बोकेर मानबबाट भगवान बनेको नेपालमा जन्मेर नेपालीको छातीलाई उच्च राख्न सघाउने गौतम बुद्धलाई पटक-पटक अनुरोध गर्दछु- आउ नेपाल र नेपालीलाई जोगाऊ ।
हे ज्ञान र शान्तिका धनी गौतम बुद्ध यी मन्त्रालयमा घुसेर तराई आन्दोलनमा साथ दिनेहरुलाई एकपटक त्यहाँ पुगेर सन्चो बिसन्चो सोध्न लगाऊ । अनि तराई, मधेसबाट कामधाम छोडेर नाकाबन्द गर्न सघाउनेहरु खान नदिए पनि बाँच्न त देउ भनेर सन्देश देऊ । हे बुद्ध अब तिम्रो भर छ जबसम्म तिमी सन्देश बोकेर तराईदेखि मन्त्रालयसम्म पुग्दैनौं तबसम्म नेपालमा शान्ति छाउने छैन । जाउ बुद्ध यो सन्देश बोकेर जाऊ ।
यो बगैचा जस्तो देश भित्र रगत र आगोको मुस्लो म सहन सक्दिन र देख्न पनि सक्दिन । राक्षसले जस्तो दाह्रा बनाइ बसेको छिमेकीसम्म पनि पुगेर आऊ । अति गर्नु हुँदैन अती गरे खती हुन्छ भन्ने खबर पुर्‍याएर आऊ ।
कहाँ छौ हे गौतम बुद्ध आउ अनि शान्ति र ज्ञान बोकेर फेरि लुम्बिनीदेखि तराई, मधेश, मन्त्रालय हुँदै बिहारको बाटो दिल्लीसम्म पुगिदेऊ ।

