कोरियास्थित भारतीय दूतावास अगाडि नाकाबन्दीविरुद्ध प्रदर्शन

खेम कार्की
७ मंसिर, सोल । भारतीय नाकाबन्दी विरुद्ध दक्षिण कोरियामा बसोबास गर्ने गैरअावासीय नेपालीहरुले सोमबार विरोध र्‍याली तथा प्रदर्शन गरेका छन् । एनआरएनएको आह्वान र सपोर्ट नेपाल फाउन्डेशनको संयोजकत्वमा विरोध प्रदर्शन गरिएको हो ।
कोरियामा रहेका ५ दर्जन बढी संघ संस्थाहरुले सामूहिकरुपमा सउल स्टेशनदेखि हाननामस्थित भारतीय दूतावाससम्म र्‍याली तथा विरोध जुलुस निकालिएको थियो ।
नाकाबन्दी फिर्ता लिन माग गर्दै दूतावासमा ज्ञापनपत्रसमेत बुझाउने कार्यक्रम रहे पनि दूतावासका कर्मचारीहरुले बुझ्न अस्वीकार गरेका छन् । कार्यक्रमको संयोजन गरेका सपोर्ट नेपाल फाउन्डेशनका कार्यालय प्रमुख यज्ञराज सुवेदीका अनुसार अब हुलाक मार्फत ज्ञापन पत्र बुझाइने छ ।

ज्ञापन पत्र बुझाउन दूतावास पुगेका नेपालीहरुको समूहले नाकावन्दीको विरोधमा प्लेकार्ड र नेपाली झण्डा बोकेका थिए ।
एनआरएन कोरिया, सपोर्ट नेपाल फाउन्डेशन, एनसीसी, योंग स्टार फाउन्डेशन, विभिन्न राजनीतिक दल, जातीय तथा क्षेत्रीय संघसंस्थाहरुको विरोध र्‍यालीमा उल्लेख्य सहभागीता थियो । उनीहरुले भारतले नेपालका गरेको नाकावन्दीले परेको असर र मानवीय संकटप्रति ध्यानाकर्षण गराएका थिए ।
कार्यक्रममा सहभागी सयौं नेपालीहरुले कोरियासहित विश्वव्यापी रुपमा गरिएको विरोधले घटनालाई अन्तराष्ट्रियकरण गर्न सहयोग पुगेको एनआरएनएका आईसीसी सदस्य केपी सिटौलाले जानकारी दिएका छन् ।

र्‍याली अघि गरिएको विरोध सभालाई सिटौलाले सम्वोधन गरेका थिए भने भावी कार्यक्रमबारे एनआरएन आईसीसी सदस्य तथा सपोर्ट नेपाल फाउन्डेशन व्यवस्थापन समिति अध्यक्ष विनाद कुवँरले प्रस्ट पारेका थिए ।
यसैगरी संघ संस्थाहरुको ऐक्यबद्धताबारे योंग स्टार फाउन्डेशनका संस्थापक अध्यक्ष यम श्रेष्ठले मन्तब्य रोखका थिए । कार्यक्रम एन आर एन ए कोरियाका अध्यक्ष राजु क्षेत्रीको सभापतित्वमा भएको थियो । कार्यक्रम संचालन सपोर्ट नेपाल फाउन्डेशनका कार्यालय प्रमुख यज्ञराज सुवेदीले गरेका थिए ।
गैरआवासीय नेपाली संघको आह्वानमा अहिलेसम्म लण्डन, न्यूयोर्क, वासिङटन डीसी, अष्ट्रेलियाका पााचवटै शहर, जर्मनीको बर्लिन, मस्को, डेनमार्कको कोपनहेगन, नर्वे, हङकङ लगायतका स्थानमा प्रर्दशन गरिसकेका छन् । मस्को, लण्डन लगायतका स्थानमा रहेका भारतीय दूतावासलाई नेपालीहरुले ज्ञापनपत्रसमेत बुझाइसकेको छ ।
गैरआवासीय नेपाली संघले नेपालमा नाकाबन्दीका कारण सिर्जित मानवीय विपतमा औषधी तथा अन्य सामाग्री सहयोग गर्नुका साथै नाकाबन्दीको बिरोधमा अन्तराष्ट्रिय लविङ गर्ने निर्णय गरेकेा थियो ।


 

