कतारमा फैलिँदै छ माउन्ट एभरेष्ट हुँदै लालीगुरास

घनश्याम पराजुली (कृष्ण)
दोहा । मध्यपूर्वको सानो देश कतार, जो सन् २०२२ मा हुने विश्वकपको तयारीमा जुटिरहेको छ । कतारमा १० बर्षपछि फर्कने जो कोहीलाई पनि आश्चर्यचकित बनाउने गरी विकास गरिरहेको छ । छोटो समयमा नै पूर्वाधार निर्माणका लागि उल्लेख्य काम गरिरहेको यस देशमा नेपालीहरुले पनि नगद कमाइरहेका छन् । अनि केही हदसम्म रमाई पनि रहेका छन् । बैदेशिक रोजगारीका लागि खाडी मुलुक कतार आउने नेपालीको संख्या ५ लाखको हाराहारीमा पुगेको छ ।
धेरै नेपालीहरु न्यून तलवमा साधारण कामका लागि आइरहेका छन् । कतारमा अदक्ष र अर्धदक्ष नेपाली कामदारहरु धेरै छन् । तर कतारमा त्यस्ता नेपाली छन् जो सन् १९९९ मा नै व्यवसायका लागि नेपालबाट नै पैसा बोकेर कतार छिरे । कतारमा आउने सबै लेवर मात्रै हुन् भन्नेहरुका लागि पर्शुराम दाहाल एक उदाहरणीय पात्र हुन् । रोजगारीको लागि कतार आउने नेपालीहरुको २० बर्षभन्दा पहिले देखिको इतिहास सुन्न सकिन्छ । त्यो इतिहासमध्ये व्यवसायका लागि नै भनेर आजभन्दा १६ बर्ष अगाडि कतार आउने सीमित नेपालीमध्ये उनी एक हुन् ।
कतारमा आएर जागिर गरेर नै व्यवसायमा हात हालेका नेपालीहरुको संख्या दिनानुदिन बढ्दै छ । व्यवसायका लागि सुरक्षित देश मानिने कतारमा नेपालीले श्रममात्रै बेचिरहेका छैनन् लगानी पनि गरिरहेका छन् । अत्यधिक श्रमिकहरु रहने स्थान कतारको औद्योगिक क्षेत्रमा सन् २००३ मा पहिलो नेपाली रेष्टुरेन्ट खोलेर उनले नेपाली व्यवसायीको नाम दर्ज गराए ।
मादिमुलखर्क १, संखुवासवाका पर्शुराम दाहाल अहिले कतारमा एक कुशल व्यवसायीको रुपमा चिनिन्छन् । कतारका नेपालीहरुका लागि उनी र उनको रेष्टुरेन्ट कुनै नौलो नाम हैन । सनैयाको अल अत्तिया स्थित २३ नम्बरमा लालीगुरास रेष्टुरेन्ट चिरपरिचित नाम हो ।
नेपालीहरु छुट्टीको दिन जमघट हुने स्थान हो अल अत्तिया । कामदारको जमघटले शुक्रबारको दिन अलअत्तियामा पाईला टेक्नसम्म धौधौ हुन्छ । दाहालका अहिले कतारमा तीनवटा कम्पनी सन्चालनमा छन् । अलअत्तियाको लालीगुरास रेष्टुरेन्ट र भर्खर वेष्टईण्ड पार्कस्थित एसियाना टाउनको प्लाजा मलमा अर्को लालीगुरास रेष्टुरेन्ट र लालीगुरास ट्रेडिङ एकैसाथ सन्चालन भए । अहिले उनीहरुको व्यवसायबाट ५० जना नेपाली कामदारहरुलाई रोजगारी समेत मिलिरहेको छ । खाडी मुलुक कतारमा धेरै बर्षको संघर्षपछि उनीहरुलाई सन्तुष्टी मिलेको छ । लामो सघर्षपछिको सफलताले मानिसलाई खुसी दिन्छ । त्यो खुसी दाहालको चार सदस्यीय परिवारमा देख्न सकिन्छ ।
संघर्ष र सफलता
परशुराम र पुनम
सन् १९९९ मा परशुराम दाहाल कतार छिरे । त्योबेला कतारमा लगभग ५० हजार नेपालीहरु आइसकेको उनको अनुमान छ । उनले कतारमा भविश्य देखेका थिए । नेपालमा विद्युत प्राधिकरणमा जागिर थियो । तर, उनलाई विदेश जाने रहर जाग्यो । कतार आउनुभन्दा पहिला कोरिया र हङकङ पुगिसकेका उनले हरेक ठाउँमा नेपालीपनको महत्वलाई संगाल्ने अवसर पाए ।
हङकङमा नेपालको हरेक चिजलाई महत्वका साथ हेरिन्छ । उनले त्यहाँबाट नै कतारका कुराहरु सुन्न थाले । कतारमा नेपालीहरुको संख्या बढ्दै थियो । उनी व्यवसाय गर्न कतार आए । यहाँको भाषा, हावापानी र रहनसहन नौलो थियो । पैसाले मात्रै सबै कुरा हुँदैन । कतारमा व्यवसाय बोलीमा भन्न जति सजिलो छ व्यवहारीक रुपमा गर्न गाह्रो पनि उत्तिकै छ । तर कतारमा सुरक्षित व्यवसाय गर्न सकिन्छ । उनी कतार आएको २ बर्ष धेरै कुराहरु बुझ्नका लागि मात्रै समय बिताए । जागिरविना नै कतारमा बसे ।
नेपालबाट पैसा मगाएर नै दिन गुजारा गरे । उनको उद्देश्य जागिर थिएन । उनलाई व्यवसाय गर्नु थियो त्यो पनि नेपालीपन झल्किने होस् । विदेशमा नेपालीहरुसँग जनसम्पर्क होस्, नेपालीहरुकै सेवा र व्यवसाय गर्नु उनको चाहाना थियो । उनले अवसर त देखे तर शुरुवात गर्न त्यति सहज थिएन । आफूले खोजेको जस्तो स्थान, व्यवसाय र प्रक्रियागत कुराहरु सहज थिएनन् । उनी त्यत्तीकैमा २ बर्ष कतार बसेर नेपाल फर्के ।
कतारमा केही गर्नु थियो । पारिवारिक जिम्मेवारी पनि थियो । तर, नेपाल पुगेर उनले बैबाहिक जीबन सुरु गरे । मोरङबाट पुनम कट्टेलसँग उनको सम्बन्ध गाँसियो । विवाह गरेको १ महिनामा नै उनी फेरि कतार फर्के । व्यवसायको भूत चढिरहेको थियो उनमा । त्यसैले कतारमा फेरि व्यवासयको उचित स्थानको खोजि गरे । विवाह गरेको १ महिनामा नै छोडेर आएकी श्रीमतीलाई समेत कतार ल्याउने सोच पलायो । पुनम पनि कतार आइन् । विवाह गरेको ३ महिनामा नै कतार आएकी उनले आजसम्म दाहाललाई साथ दिइरहेकी छन् ।
व्यवसायको सोच बनिरहेको थियो । कतार आएको ३ बर्ष पछि उनीहरुको सपना साकार हुदै थियो । उनीहरुले सन् २००३ मा सनैयाको ३३ मा नेपाली रेष्टुरेन्ट खोले । नेपाली कामदारको अत्याधिक वासस्थान रहेको ठाउँ सनैयामा पहिलोपटक नेपाली रेष्टुरेन्ट खुल्यो । श्रीमान श्रीमती एक रथका दुई पांग्रा भनिन्छ । त्यो उनीहरुले सावित गरे ।
प्रायः नेपालीहरु न्यून स्तरका हुन्छन् । विदेशमा यतीका समय कुरेर लगानी गर्नु सानो साहासले पुग्दैन । उनले कतार बसाइको अवधिमा नेपालीहरुको अवस्थाबारे बुझेका थिए । नेपाली खाना खान औद्योगिक क्षेत्रबाट कतारको राजधानी दोहासम्म नेपालीहरु पुग्ने गरेको उनले देखे । व्यवसाय नाफामूलक नै हुनुपर्छ तर आफ्नोपन झल्कियोस् उनी भन्छन् । त्यतीबेला उनले रेष्टुरेन्टको नामसमेत माउन्ट एभरेष्ट राखेका थिए । नेपाली र प्रायः विदेशीका लागि पनि यो नामले नेपाललाई चिनाउने गर्दथ्यो ।
उनले रेष्टुरेन्ट चलाउने उपयुक्त ठाउँको खोजीमा नै सनैयाका स्ट्रेट नम्बर १०, १२ गर्दै २३ सम्म सार्नुपर्‍यो । सन् २०१० देखि सनैया २३ को रेष्टुरेन्ट सन्चालनमा छ । औद्योगिक क्षेत्रमा बस्ने नेपालीहरुका लागि भेटघाट गर्ने ठाउँ बन्दै आएको छ । अहिले नेपालीहरुका धेरै रेष्टुरेन्ट खुलिसकेका छन् तर उनले लामो संघर्ष पश्चात सनैयामा पहिलोपटक रेष्टुरेन्ट खोले । संघर्षपछिको सफलताले सन्तुष्ट दिएको दाहाल जोडी बताउँछन् ।
सनैयाको वेष्टईन्ड पार्क नजिकै ‘लालीगुरास रेष्टुरेन्ट’ लेखेको ठूलो रातो बोर्डले नेपाली हुनुमा गर्व लाग्छ । उक्त रेष्टुरेन्ट वरपर सिनेमा सिटी, क्रिकेट मैदान, एसियाना टाउन, ग्राण्ड मल र प्लाजा मल छन् । नोभेम्बर २०१५ बाट सन्चालनमा आएको उक्त रेष्टुरेन्ट कुनै विदेशी धनाड्य व्यवसायीको भन्दा कम छैन । ठूलो लगानीमा नौ महिनाको प्रतिक्षापछि नोभेम्बरबाट उनीहरुले रेष्टुरेन्ट सन्चालनमा ल्याए ।
प्लाजा मल भित्र नै उनीहरुले लालीगुरासकै नाममा कपडा पसल समेत थपे । विदेशमा नेपाललाई चिनाउँदै लालीगुरास फैलिरहेको छ । ‘काम गर्दै जाँदा चाहानासमेत बढ्ने रहेछ,’ पुनम भन्छिन् । पुनमले अहिले पूर्णरुपमा श्रीमानसँगै व्यवसाय सम्हाली रहेकीछन् । कतारको राजधानी दोहा अव उनीहरुको अर्को रोजाई हो । उनीहरु कतारमा नेपालीपन झल्किने, नेपाललाई कतारमा नै अनुभव गर्न सकिने र नेपाललाई चिनाउनका लागि नै राम्रो होटल खोल्ने तयारी गरिरहेका छन । पुनम भन्छिन्, ‘कतारमा नेपाललाई चिनाउनु छ, नेपालीले समेत यसरी व्यवसाय गर्न सक्छन् भनेर हरेक मानिसले चिनोस् । कतारमा आउने सबै लेवर हुन सक्दैनन् भन्ने सन्देश समेत दिनुछ ।’
व्यवसायमा दाहालकी श्रीमती पुनमको उत्तिकै साथ मिल्यो । पुनम कतार आएताका फोटो स्टुडियोमा समेत काम गरिन् । त्योबेला कतारमा बाहिर हिँड्ने महिला देख्न गाह्रो थियो । काम गर्नेक्रममा उनी हैरान हुने गरेको तितो यथार्थ अझै पनि ताजै छ । फोटो स्टुडियोमा आउने नेपाली ग्राहकहरुले खुसी व्यक्त गर्थे, यसबाट उनलाई काममा हौसला मिल्थ्यो । प्रवासको ठाउँमा आफ्नो भाषा र नेपाली व्यवहार पाउदा जो कोही पनी खुसी नहुने कुरै भएन । अहिले पनी प्रायः नेपालीहरुले उनलाई चिन्ने गर्छन् । कतारमा त्यो बेला महिलाहरुलाई न्यूनरुपमा मात्रै देख्न पाइन्थो ।
दाहाल दम्पत्ति दुबै आफ्नो मेहनतमा सन्तुष्ट छन् । कतारमै जन्मेकी छोरी दिपशिखा १२ बर्षकी पुगीन् । उनी कतारमा नै ७ कक्षामा पढ्दै आएकी छन् । अर्को छोरा ९ बर्षको भए । चार कक्षामा पढ्छन् । छोराछोरीलाई आफूभन्दा टाढा राख्न गाह्रो हुने बताउने पुनमलाई अब कतारमा नेपालको पारिवारीक आन्नद महशुस हुन्छ । परिवार र व्यवसायले गर्दा दिन वितेको पत्तै नभएको उनी बताउँछिन् ।
सामाजिक काममा समेत दाहाल परिवारको उत्तिकै योगदान छ । कतारमा नेपाली कामदारको संख्या बढ्दै थियो । त्यतिबेला अहिलेजस्तो धेरै चेतना र समाजिक संस्थाहरु समेत थिएनन् । ग्राहकको रुपमा आएर दुःख पोख्ने नेपालीहरुको सहयोगका लागि उनीहरुले हात बाँधेनन् । भिसाको समस्या होस् वा दूतावाससँगको सम्पर्कमा पनि उनीहरुले धेरैलाई सहयोग गरेका छन् ।
प्रवासमा आउने कैयौँ नेपालीहरुका प्रक्रियागत विषय र आर्थिकरुपमा समेत उनले सहयोग गर्दै आए । नेपाल फर्कनका लागि टिकट उपलब्ध गराउनेदेखि सामाजिक संघसंस्थाहरुलाई आर्थिक सहयोगमा समेत अग्रसरता देखाउँदै आएका छन् । समाजसेवा मनले गरिनुपर्छ उनीहरु भन्छन्, ‘प्रचारका लागि नै सहयोग गरौ भन्ने लागेन, कामले चिनिनुपर्छ ।’

