यूएईको राष्ट्रिय दिवसको अवसरमा नेपालीले सुरु गरे व्यवसाय
रामप्रसाद ढुंगेल, दुबई 
यूएईको ४४ औं राष्ट्रिय दिवसको अवसरका दुबईमा नेपालीबाट सञ्चालित दुई वटा व्यवसायको औपचारिक उदघाटन गरिएको छ । नेपालीहरुको भेटघाटको केन्द्र बरदुबईमा एक आईटी सप र राजधानी अबुधाबी अन्तर्गतको अलएनमा एक महिला नेपाली व्यावसायीले ट्राभल सञ्चालनमा ल्याएका छन् ।

बरदुबईको अलराफा प्रहरी चौकी नजिकै रहेको आईटी प्लाजामा सुरु गरिएको उक्त आईटी पसलको उदघाटन नेपाली समाज युएईका अध्यक्ष चन्द्रप्रसाद सापकोटा र एसएम टेकका अरबी स्पोन्सर मोहम्मब ओमारले संयुक्तरुपमा गरेका थिए । कार्यक्रममा युएईमा क्रियाशील विभिन्न सामाजिक संस्थाका प्रमुख तथा प्रतिनिधिले व्यवसायिक सफलताको शुभकामना दिएका थिए ।
मजदुरीका लागि करिब चाल लाख युवा रहेको युएईमा ब्यवसाय गर्ने नेपाली व्यवसायीको संख्या करिब तीन सय पुगेको छ । युएईमा काम गर्ने नेपालीहरु युएईका विभिन्न कम्पनीमा आईटी क्षेत्रमा पनि काम गर्दै आएका छन् ।
दुबईमा पत्रकारिता गरिरहेका त्रिलोचन कोइरालाका साथ पाँच जना नेपाली लगानीकर्ताको सहकार्यमा सूचना तथा प्रविधिको ब्यवसाय गर्ने पसल सञ्चालनमा आएको हो । सगरमाथा सेक्युरिटी डिभाईस ईक्युपमेन्ट ट्रेडिङ एलएलसी (एसएम टेक) नामक कम्पनी मार्फत सुरु गरिएको व्यवसाय अन्तर्गत सिसिटिभी, स्मार्टकार्ड, मोबाईल एप्स, सफ्टवेयर निर्माण, एक्सेस डोर, नेटवर्किङ, क्यू म्यानेजमेन्ट सिष्टमलगायतका सेवा प्रदान गरिने सञ्चालक त्रिलोचन कोइरालाले जानकारी दिए ।
लामो समय युएईमा रोजगारी जीबन बिताए पश्चात आफ्नै लगानी र मिहिनेतमा केही गरौँ भन्ने आत्मविश्वासका साथ लगानी गरेको नेपाल पत्रकार महासंघ यूएईका उपाध्यक्ष तथा झापाली समाज यूएईका सल्लाहकार समेत रहेका लगानीकर्ता कोइरालाले बताए ।
यहाँ परम्परागतभन्दा भिन्न क्षेत्रमा लगानी गर्न नेपाली लगानीकर्ता आकर्षित हुन थालेका छन् । यसरी फरक-फरक क्षेत्रमा व्यवसाय सञ्चालन गर्दा नेपाली व्यावसायीबीच सुमधुर सम्बन्ध भइ सहकार्य गर्न सकिने उदघाटन कार्यक्रममा अतिथिका रुपमा उपस्थित झापाली समाजका अध्यक्ष विकास उप्रेतीले जानकारी दिए । कोइरालाले ‘व्यवसाय एक सेवा अनेक’को सिद्धान्तअनुसार सूचना तथा सुरक्षा प्रविधिका विविध क्षेत्रमा सेवा दिने बताए । वैदेशिक रोजगारीका क्रममा प्राप्त ज्ञान, सीप र जनसम्पर्कलाई व्यवसायमा लगानी गर्ने उद्देश्यले ब्यवसायमा हात हालेको कोइरालाले बताए ।
प्रवासमा सामान्यतया नेपालीले सञ्चालन गर्ने ब्यवसायका रुपमा रेस्टुरेन्ट, ब्युटिपार्लर, सैलुन र ट्राभल कम्पनीको बाहुल्यता छ । नेपालमा आईटीका क्षेत्रमा उत्कृष्ट जनशक्ति भए पनि तत्काल बजार नभएकाले युएईमा ब्यवसाय सञ्चालन गरिएको एसएम टेक्नोलोजीका सञ्चालक तथा प्रोजेक्ट म्यानेजर सुरेश पाण्डेले जानकारी दिए । नेपालमा पनि कम्पनी रहेको जानकारी दिँदै पाण्डेले स्वदेशमा पनि आधुनिक प्रविधि भित्राउन आफूहरु क्रियाशील रहने जानकारी दिए ।
कोइराला र पाण्डेसँगै कम्पनीमा कतारका सफल नेपाली ब्यवसायी कमल घिमिरे, रिता लामिछाने दाहाल र श्याम बस्यालको पनि लगानी छ ।

यसरी नै यूएईको ४४ औं राष्ट्रिय दिवसको अवसरमा बुटबलकी अन्जली भट्टराईको लगानीमा वर्ल्ड गेटवे ट्राभल एन्ड टुरिजम एलएलसीको समुदघाटन अबुधाबीको अलएन सहरमा उदघाटन भएको छ । नेपाल बिजनेस काउन्सिलका कोषाध्यक्ष एकेन्द्रबहादुर थापाले उक्त टाभलको औपचारिक उदघाटन गरेका हुन् ।
नेपालमै ट्राभलको क्षेत्रमा औपचारिक अध्ययन ब्याचर इन ट्राभल एन्ड टुरिजम गरेकी बुटबलकी अन्जलीले यूएईकै विभिन्न ट्राभलमा ३ वर्षको अनुभव, मिहिनेत र आत्मविश्वासका साथ आफैं व्यवसाय गर्ने सुर गरेको बताइन् । आफ्ना श्रीमान् रमेश भट्टराईको प्रेरणा र आफ्नो आत्मविश्वासका साथ यो स्थानसम्म आएको बताउने अन्जलीले यूएईको नेपाली समुदायमा महिला व्यसायीहरु सफल भएका धेरै उदाहरण रहेको बताइन् ।
आफ्नो ट्राभलले नेपाली लगायत सबै देशका बासिन्दालाई सस्तोमा हवाई टिकट, भिजिट भिसा, टुर प्याकेज, सिटी टुर तथा डेजर्ट सफारीको सुविधा दिने लगायतका कामहरु गर्ने सञ्चालिका भट्टराईले जानकारी दिएकी छिन् ।

