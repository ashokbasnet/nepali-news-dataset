जापानमा नेपालीको संख्या दोब्बर वृद्धि

१८ मंसिर, काठमाडौं । जापानमा बस्ने नेपालीहरुको संख्या पछिल्लो वर्षमा ह्वात्तै बढेको छ । सन् २०१२ को तुलनामा यो संख्या सतप्रतिशत वृद्धि भएर ४८ हजार चार सय ३ पुगेको जापानको न्याय मन्त्रालयले जनाएको छ ।
तथ्यांकअनुसार जापानमा तीन महिनाभन्दा लामो समयदेखि बसिरहेका २१ लाख ७२ हजार आठ सय ९२ विदेशी नागरिकहरु छन् । नेपाली र भियतनामी नागरिकहरुको संख्या ह्वात्तै बढेकाले जापानमा बस्ने आप्रवासी संख्या वृद्धि भएको जापान सरकारले जनाएको छ ।
सन् २००८ यता जापानमा विदेशी आप्रवासीहरुको संख्यामा गिरावट आइरहेको थियो । सन् २०१२ मा यो संख्या निकै तल पुगेको थियो । जापानमा सबैभन्दा धेरै संख्यामा रहेका चिनीया नागरिकहरु २०१२ मा जति थिए अहिले पनि त्यति नै छन् भने दोस्रो र तेस्रो स्थानमा रहेका कोरियन र ब्राजिलियनहरुको संख्या तल झरेको छ । अर्को तर्फ पाचौं स्थानमा रहेका भियतनामीहरु भने निकै बढेका छन् । २०१२ को अन्त्यदेखि अहिलेसम्म भियतनामी नागरिकहरु १४० प्रतिशतले बढेको तथ्यांक छ ।
भियतनामी र नेपालीहरुको बसोबास हैसियतको सन्दर्भमा सिपयुक्त श्रमिकको हैसियतमा रहेकाहरु, जसको बसाई अवधि असिमित हुन्छ, का साथै प्राविधिक सिकारु तथा विद्यार्थीहरुको संख्या एक साथ उकालो लागेको छ । प्राविधिक सिकारु हैसियतको भिसा भएकाहरु खेत वा कारखानामा काम गर्दै व्यवसायिक तालिमहरु लिन पाउँछन् । यद्यपि उनीहरुमध्ये धेरै अदक्ष श्रमिकहरु आवश्यक पर्ने परियोजनाहरुमा काम गरिरहेको पाइन्छ ।
नेपाली विद्यार्थिहरुको संख्या यो अवधिमा झण्डै चौगुणा बढेर १८ हजार ३४१ पुगेको छ भने सिपयुक्त श्रमिकहरुको संख्या ४० प्रतिशत बढेर आठ हजार ६ सय २१ पुगेको छ । नेपाल र भियतनामबाट विद्यार्थी तथा सिकारुको हैसियतमा रहेकाहरुले प्राय शरणार्थि हैसियतका लागि आवेदन गर्ने गरेको जापान न्यूज डटकमले जनाएको छ ।
सन् २०१४ मा १ हजार दुई सय ९३ जना नेपालीले शरणार्थी हैसियतका लागि आवेदन गरेका थिए जुन अन्य देशहरुभन्दा धेरै हो । गत सेप्टेम्बरमा जापानको शरणार्थी मान्यता व्यवस्थामा पुनरावलोकन गर्नुअघि जुनसुकै कारणले शरणार्थीको हैसियत लिएको भए पनि काम गर्न अनुमति पाउँथे । त्यसैले गलत तथ्यहरु पेश गरेर शरणार्थीको आवेदन दिनेहरु निकै बढे । सन् २०१४ को नोभेम्बरमा शरणार्थीको आवेदनका लागि नक्कली कागजपत्रहरु तयार गर्ने काममा संलग्न एक नेपालीलाई पक्राउ गरेर देश निकाला गरिएको थियो ।
शरणार्थी मान्यताको नीति पुनरावलोकनपछि भने शरणार्थीको हैसियत पाउनासाथ काम गर्ने अनुमति पाउँदैनन् । यसबाट प्रभावित हुनेहरु जापानमा अवैध कामदारका रुपमा लुकिछिपी बस्न सक्ने पनि आशंका सरकारको छ ।

