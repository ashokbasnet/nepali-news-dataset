नेपाली युवा उद्यमीलाई एशिया अनेस्टी अवार्ड

२१ मंसिर, काठमाडौं । नेपालका एक युवा उद्यमी सुशील पोखरेल मलेसियामा अन्तर्राष्ट्रिय अवार्डबाट सम्मानित भएका छन् । सुस्मित इन्टरनेशनलका कार्यकारी निर्देशक पोखरेल मलेसियाको राजधानी क्वालालम्पुरमा एसिया अनेस्टी अवार्ड २०१५ बाट सम्मानित भएका हुन् ।
एशिया एक्सिलेन्स इन्टरप्रेनर फेडेरेशनद्वारा स्थापित यो अवार्ड पाउने पोखरेल पहिलो नेपाली हुन् ।
व्यवसायिक क्षेत्रमा इमान्दारी र ग्राहक, कर्मचारी तथा शेयर होल्डरहरुबीच उन्नत सम्बन्ध कायम गरी सफलता पाउने व्यक्तिलाई यो अवार्ड दिइने गरेको फेडेरेशनले जनाएको छ ।
नेपालमा युवा उद्यमशीलतालाई बढावा दिएको र राम्रो काम गरेर नेपालमा विदेशी लगानीसमेत भित्र्याउन पहल गरेको भन्दै उनलाई यो अवार्ड दिइएको हो । दोलखा मालु घर भएका पोखरेल शुरुमा सञ्चार उपकरण तथा रेडियोको व्यवसायबाट अघि बढेका हुन् । उनी हाल जलविद्युत, पर्यटनलगायतका व्यवसायमा संलग्न छन् ।

