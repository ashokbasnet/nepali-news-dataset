दिल्लीमा लाग्यो नेपाल सरकार मुर्दावादको नारा


२१ मंसिर, नयाँदिल्ली । भारतको नयाँदिल्लीस्थित विभिन्न विश्वविद्यालयहरुमा अध्ययनरत मधेसी विद्यार्थीहरुले नेपाली राजदूतावास अगाडि विरोध प्रदर्शन गरेका छन् । मधेस युनाईटेड ग्रुपको व्यानर र प्लेकार्ड लिएका विद्यार्थीहरुको समुहले प्रदर्शन गरेको हो ।
मधेस केन्द्रित दलहरुको माग सम्वोधन गर्न नेपाल सरकार तयार नभएको आरोप लगाउँदै विद्यार्थीहरुले ‘नेपाल सरकार मुर्दावाद’, ‘यो हाम्रो संविधान होइन’ जस्ता नारा लगाउँदै प्रदर्शन गरेका हुन् ।
प्रदर्शन लगभग दुई घण्टासम्म चलेको थियो । विरोध कार्यक्रमको मध्यनजर गर्दै भारी मात्रामा सुरक्षाकर्मी परिचालन गरिएको थियो ।
मधेसी युनाईटेड ग्रुपका सभापति संजय यादवले यो विरोध कार्यक्रम नेपाल सरकारले मधेसीमाथि गरिरहेको दमन, अन्याय र विभेदको विरुद्धमा भएको जानकारी दिए । उनले हाल दिल्लीमा रहेका मधेसी मोर्चाका नेताहरुलाई मधेसविरुद्ध कुनै सम्झौता नगर्न समेत चेतावनी दिए ।
जवाहरलाल नेहरू विश्वविद्यालयमा विद्यावारीधि अध्ययनरत अर्का विद्यार्थी सोहन साहले छिटोभन्दा छिटो मधेसीका मागलाई संवोधन गर्न नेपाल सरकारलाई दवाव दिन प्रदर्शन गरिएको जानकारी दिए ।

