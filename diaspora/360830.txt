यूएईमा जाडो बढ्यो
रामप्रसाद ढुंगेल

यूएई । ‘सात वटा सूर्य उदाउने’ र ‘उडिरहेका चरा खस्ने गर्मी हुने’ प्रचलित जनमानसको भ्रम हिजोआजको यूएईको जाडोले तोडिदिन्छ । अंग्रेजी महिना जुन, जुलाई र अगस्ट महिनामा करिब ५० डिग्री सेल्सियससम्म पुग्ने यूएईको तामक्रम अहिले न्युनतम १६ डिग्रीसम्म झरेको छ । यो न्यूनतम तामक्रम आगामी दिनमा अझै घट्ने पूर्वानुमान यहाँका मौसमविद्हरुले गरेका छन् । गुगलमा उपलब्ध विभिन्न फोरकास्ट साइड, एयरपोर्ट र विभिन्न होटलहरुले पनि आगामी दिनमा जाडो बढ्ने संकेत गरेका छन् ।
एक वर्ष अघिदेखि यूएई आई हाल अजमानमा काम गरिरहेका झापाका निर्मल कार्की गत डिसेम्बर ६ देखि जाडो बढेको भन्दै ज्याकेट लगाई आगो तापेर डिउटी गरिरहेको बताउँछन् । उनले यूएईमा हृवात्तै बढेको जाडोले सर्वसाधारण नेपाली प्रभावित भएको बताए । ‘सात वटा सूर्य लाग्छन् भन्थे तर जाडोमा त लास्टै हुँदो रछ नि त’, निर्मलले आफ्नो अनुभव सुनाए ।
हेटौंडाबाट दुई महिनादेखि भिजिट भिसामा यूएई आएर भर्खरै फुजेराको मसाफीमा काम गरिरहेका मणिराज अधिकारी जाडोले सताएका कारण ज्याकेट नकिनी नभएको बताउँछन् । काठमाडौंका रोजकिरण श्रेष्ठ मौसममा आएको चिसोपनाकाको कारण बिरामी भएको तर कम्पनीले समयमै ज्याकेट उपलब्ध गराएका कारण केही राहत भएको जानकारी दिन्छन् । रोजकिरणले फुजेराको नर्मल पानी खान नसकेर इलेक्टि्रक जग किनेको र तातोपानी खाँदै रातको डिउटी गरिरहेको बताए ।
बुटबलकी यमुना कुँवर मौसममा आएको परिवर्तनले रुधाखोकीले सताउँदा सताउँदै टाइफाइट भएको बताउँछिन् । उनले भनिन्, ‘यो जाडोले त झन्डै लग्यो नि ।’ उनले ६ सय ५० दिराम्स अर्थात करिब १९ हजार रुपैयाँको औषधीले आफ्नो अवस्थामा सुधार आएको बताइन् । सात वर्षदेखि यूएईको दुबईमा काम गरिरहेकी यमुना अगाडि थप्छिन्, ‘यो जाडो सुरु भएपछि मलाई सधैं यस्तै हुन्छ ।’
विगत दुई वर्षअघि गौरादहबाट यूएई आई रासअल खेमामा काम गरिरहेका तुलसी पौडेल खाडी देशमा पनि यस्तो जाडो होला भनेर कल्पना नगरेको आफ्नो अनुभव सुनाउँछन्, ‘सबैले चरा खस्ने गर्मी हुन्छ भन्थे’, उनले भने, ‘त्यही भएर न्यानो लुगा नल्याउँदा यहाँ महँगो ज्याकेट किन्नुपर्यो ।’
जाडो बढेसँगै कपडा पसलहरुमा ज्याकेट, स्वेटर र न्याना कपडामो माग बढेको छ । मलहरु तथा ससाना कपडा पसलहरुले जाडोका कपडालाई फोकस गरेर सोरुम सजाउन थालेका छन् । जाडोका कपडाहरुमा अफर पनि देख्न सकिन्छ । स्मार्ट फेसन हाउस, फुजेराका भारतीय व्यापारी अजयले यो साता धेरै ज्याकेट बिक्री भएको अनुभव सुनाए । उनका अनुसार यूएईमा १२ महिना लुगाको व्यापार राम्रो हुन्छ तर जाडो महिनामा ज्याकेट, टोपी र स्वेटरको व्यापार झनै राम्रो हुन्छ ।
अबुधाबीको साउदी बोर्डर सिलामा कार्यरत धादिङका सुमन रेग्मी पनि जाडोले सताएको बताउँछन् । गर्मीमा धेरै गर्मी र जाडोमा धेरै जाडो हुने भएका कारण यूएई आउने नेपालीहरुलाई सबै प्रकृतिका कपडा ल्याउन रेग्मी सुझाव दिन्छन् ।


