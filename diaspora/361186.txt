यूएईमा ‘लिःल फङ’ घले समाज गठन
रामप्रसाद ढुंगेल

यूएई-रोजगारीको सिलसिलामा यूएई आएका घलेहरु एकत्रित भएका छन् । गत चार डिसेम्बरमा अबुधाबीमा आयोजित घलेहरुको भेलाले फुलखर्क, धादिङका नरबहादुर घलेको अध्यक्षतामा ११ सदस्यीय लिःल फङ घले समाज यूएई गठन गरेको छ ।
यूएईमा रहेका घलेहरुबीच एकता, सहकार्य र जातीय पहिचान अनि आफ्नो मौलिक संस्कृतिलाई परदेशमा भए पनि जगेर्ना गर्ने र सुखदुःखमा साथ दिने उद्देश्यले घले समाज गठन गर्नुपरेको नवगठित घले समाजका अध्यक्ष नरबहादुर घलेले जानकारी दिएका छन् ।
नवगठित समाजको उपाध्यक्षमा तीन जनालाई समेटिएको छ । तीन उपाध्यक्षमा क्रमशः बार्पाक, गोरखाकी खुसी घले, कुम्पुर धादिङका निशान घले र नुवाकोटका गंगाबहादुर घले चयन भएका छन् । त्यसरी नै समाजको महासचिवमा मार्पाक धादिङका रणबहादुर घले रहेका छन् भने सचिवमा लमजुङका यामप्रसाद घले रहेका छन् ।
समाजको कोषाध्यक्षमा बार्पाक गोरखाकै हरि घले चयन भएका छन् । चार जना सदस्यहरुमा कुम्पुर धादिङकै रामबहादुर घले, टंकबहादुर घले, मीनबहादुर घले र बार्पाक गोरखाकै मीनबहादुर घले चयन भएका छन् ।
विश्वभरि छरिएर रहेका घले समुदाय र जातिसँग सम्बद्ध भई सबैसँग सहकार्य गर्दै घले जातिको इतिहास, संस्कार, भेषभुषा, मौलिक पहिचानको जगेर्ना गर्ने उद्देश्य बोकेको यस समाजले सोही दिन प्राथमिक कोषमा ४२ हजार रुपियाँ संकलन गरेको कोषाध्यक्ष हरि घलेले बताए ।

