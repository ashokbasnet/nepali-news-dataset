एनआरएन नेपाली तारा कतारको तेस्रो अडिसन सम्पन्न, फाईनलका लागी २० जना छनोट
घनश्याम पराजुली

दोहा । तमु सांस्कृतिक परिवारले आयोजना गरेका गैर आवासीय नेपाली तारा २०१५ को तेश्रो तथा अन्तिम अडिसन / छनौट प्रक्रिया सम्पन्न भएको छ । तमु समाज कतारको संरक्षकत्वमा स्थापना भएको तमु सांस्कृतिक परिवारको आयोजनामा दोहास्थित अल नक्यान रेष्टुरेन्टमा अडिसन सम्पन्न भएको हो ।
तेश्रो अडिसनबाट नृत्य तथा गायन विधाका १०/१० जना प्रतिष्पर्धी छनौट भई ग्राण्ड फिनालेमा प्रवेस गरेका छन । दोश्रो अडिसनका लागी गायन तर्फ २१ जना र नृत्य तर्फ १२ जना प्रतिष्पर्धीहरुले आफ्नो प्रस्तुती राखेका थिए । प्रतियोगीतामा ६३ जना प्रतिष्पर्धीको सहभागीता थियो ।
फाईनलका लागी गायन तर्फ सोम थापा मगर, सन्तोष लामा, हिमाल लुङबा, राजकुमार राना, योगेश खड्का, मधु लामा, योगेश राई, कृष्ण बिसी, सुवास बिक र रुबिन बिसी भिड्ने छन् । त्यस्तै नृत्यतर्फ रोहित बिसी, ईन्द्र गुरुङ, मोहन थापा मगर, पुष्पा बिसी, बद्री श्रेष्ठ, कमल सुनुवार, चित्र बहादुर पुरी, मिना मगर, अन्जना तामाङ्ग र माईकल चौधरीले प्रतिष्पर्धा गर्ने छन् ।

दोश्रो अडिसनबाट गायन विद्याका ११ जना र नृत्य विद्याका २ जनालाई गैर आवासीय नेपाली ताराको प्रतिस्पर्धाबाट बिदाई गरिएको थियो ।
कार्यक्रमलाई तमू सांस्कृतिक परिवारका अध्यक्ष राजन घलेले सभापतित्व गरेका थिए भने तमु समाजका महासचिव खुसीमान गुरुङले सञ्चालन गरेका हुन । कार्यक्रमका विशेष अतिथी तमु समाजका संरक्षक बिल गुरुङ्गले प्रतियोगिता एउटा संस्थाले आयोजना गरेता पनी समग्र गैर आवासीय नेपालीहरुको भएको भन्दै कार्यक्रमको बारेमा प्रष्ट पारेका थिए ।
विगत लामो समय देखी कतारमा लुकेर रहेका प्रतिभाको खोजी कार्य गरिरहेको संस्थाको यो छैठौ प्रस्तुती हो । अडिसनको निणर्ायक मण्डलमा नृत्यतर्फ भबिन्द्र तामाङ्ग, किरण लामा र अतिथी निर्णायकमा जेरी राई रहेका थिए । त्यस्तै गायन तर्फ देबिका केसी गुरुङ, मंगल बिक र अतिथी निर्णायक बिरेन्द्र श्रेष्ठ रहेका थिए । प्रतियोगिताको पर्यवेक्षकमा संयोजक क्रान्ती सिंह र सदस्यहरुमा क्रमशः टिएन बराल र अशोक सिंदन तामाङ रहेका थिए ।
कार्यक्रमको समापन गर्दै सभापती राजन घलेले कतारमा कार्यरत कैयौ युवाहरुलाई मध्यनजर गर्दै कार्यक्रमको आयोजना गरिएको बताए । कार्यक्रमका लागी सहयोग गर्ने सहयोगीहरु प्रती आभार व्यक्त गर्दै ग्राण्ड फिनालेको कार्यतालिका छिटटै सार्वजनिक गर्ने जानकारी गराउदै धन्यवाद सहित कार्यक्रम समापन गरियो । गैर आवासीय नेपाली तारा २०१५ को ग्राण्ड फिनालेमा प्रवेश हुन सफल गायन र नृत्य तर्फका १० / १० जना प्रतिस्पर्धिहरुले तमू समाजले आयोजना गर्ने ल्होसाल विशेष कार्यक्रममा आ-आफनो प्रस्तुति पस्कने आयोजकले बताएका छन । तमू समाज कतारले यहि डिसेम्वर २५ तारिख शुक्रवार अल समाल पब्लिक गार्डेनमा तमूहरुको महान राष्ट्रिय पर्व ल्होसार विशेष कार्यक्रमको आयोजना गर्ने भएको छ ।
कार्यक्रममा गैर आवासीय नेपाली संघका मध्यपुर्व सह-संयोजक उमेश अधिकारी, संरक्षक सदस्य देवकारी डंगोल, मनोनित आईसीसी सदस्य आरके शर्मा, एनसीसी कतारका अध्यक्ष मक्सुद आलम, नेपाल प्रवासी आदिवासी जनजाती महासंघ कतारका अध्यक्ष सियाराम चौधरी, नेपाल मगर संघ, कतार शाखाका अध्यक्ष महेनद्र थापा मगर लगायत विभिन्न संघसंस्थाका प्रमुख तथा प्रतिनिधीको उपस्थिती रहेको थियो । कार्यक्रममा बोल्दै अतिथीहरुले सन् २००८ देखि निरन्तर रुपमा नेपाली कला र सांस्कृतिको सम्मान गर्दै सांस्कृतिक कार्यक्रम तथा प्रतिभाको खोजी कार्य गरिरहेको तमु समाज कतारको प्रशंसा गरे । नेपालबाट धेरै टाढा रहेर पनि नेपाली कला र सांस्कृतीको जर्गेना गर्ने कार्यक्रमको आफ्नै महत्व रहेको बक्ताहरुले बताए ।
कार्यक्रममा एनआरएनए एनसीसी कतारका अध्यक्ष मक्सुद आलमले नेपाली सांस्कृतीक कार्यक्रमका लागी हल व्यवस्थाका लागी कतार सरकारसँग पहल भईरहेको बताउदै आगामी बर्ष भित्रमा हल उपलब्ध गर्न सक्ने बताए । कतारमा नेपालीको ३९ बर्ष पुरानो ईतिहास र भाईचाराको विकासका लागी संगठित भएर आयोजीत कैयौ उदाहरणीय कार्यक्रमको प्रशंसा गरे ।


