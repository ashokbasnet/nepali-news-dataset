यूएईमा नयाँ बर्षको रमझम सुरु, नेपालीहरुको पनि व्यस्तता बढ्यो

रामप्रसाद ढुंगेल
यूएई । गत डिसेम्बरबाटै उत्सवमय भएको यूएईको रमझम जनवरीसम्ममा उत्कर्षमा पुग्ने लगभग निश्चित भएको छ । आफ्नो ४४ औं राष्ट्रिय दिवसको अवसरमा रंगिएको यूएईको आगामी क्रिसमस र अंग्रेजी नयाँ वर्षमा झनै मस्त र रमझमपूर्ण रहनेछ ।
विभिन्न मल तथा सपिङ सेन्टरहरु झिलिमिली भएका छन् । क्रिसमस ट्री धपधपी बलिरहेका छन् भने रातो-सेतो पहिरनमा सजिएका शान्ताक्लज हिमालबाट उपहार बाँड्न यूएई आएझैं लाग्छ । अंग्रेजी नयाँ वर्षको पूर्वसन्ध्यामा विभिन्न होटल, इभेन्ट मेनेजमेन्ट समूह र व्यवसायिक तथा पेशागत समूहका व्यक्तिहरुले क्रिसमस इभ तथा न्यू इयर इभ पार्टी आयोजना गरेका छन् ।

आगामी २४ डिसेम्बरमा प्रोफेट मोहम्मदको जन्मदिनको अवसर पारेर यूएईमा सार्वजनिक बिदा दिइएका कारण पनि यहाँ अधिकांश बासिन्दाहरुमा हर्षोल्लास छाएको छ । नयाँ वर्षको आगमनसँगै यूएईको नेपाली समुदायमा पनि चहलपहल सुरु भएको छ । यहाँ क्रियाशील सामाजिक, राजनीतिक तथा जातीय, जिल्लागत तथा क्षेत्रीय समूहहरु सक्रिय देखिन थालेका छन् । नयाँ वर्षको आगमनलाई उत्साहपूर्वक बनाउन अधिकांशले वनभोजका साथ साँस्कृतिक कार्यक्रमहरुको आयोजना गरेका छन् ।
नयाँ वर्षको पहिलो दिन र शुक्रबारे सार्वजनिक बिदा एकै दिन परेका कारण यहाँका नेपालीहरु र विभिन्न समूहहरुका आआफ्नै योजना बुनिरहेका छन् ।

नेपाली कांग्रेसको जनवर्गीय संगठन नेपाली जनसम्पर्क समितिले जनवरी १ तारिखमा दुबईको जाबिल पार्कमा भव्य वनभोज, शुभकामना आदानप्रदान तथा साँस्कृतिक कार्यक्रम आयोजना गरेको समितिका अध्यक्ष चित्र केसीले जानकारी दिए । उक्त कार्यक्रमलाई व्यवस्थित बनाउन समितिका उपसभापति भवानीप्रसाद तिमिल्सिनाको संयोजकत्व तथा महामन्त्री कृष्ण गौतमको उपसंयोजकत्वमा एक समिति गठन गरिएको छ ।
विभिन्न पदाधिकारीलाई कामको बाँडफाँट गरी वनभोजलाई सफल बनाउनका लागि गठित समितिको सदस्यहरुका लक्ष्मण भण्डारी, राजेन्द्र अधिकारी, भीम अधिकारी, गोपाल कँडेल, हरि खड्का, हेमा भण्डारी, मीन भण्डारी, मोहननाथ योगी, विनोद तामाङ, भूमिराज चालिसे, विमला सापकोटा, अजय मिश्र र बुद्धि भट्राई रहेका छन् ।
त्यसैगरी काभ्रे सम्पर्क समिति यूएईले सोही दिन वनभोज कार्यक्रमका साथ चिठ्ठा कार्यक्रम सार्वजनिक तथा साँस्कृतिक कार्यक्रमको आयोजना गरेको छ । उक्त वनभोज कार्यक्रममा सहभागी हुन समितिका अध्यक्ष केशव ढकालले सबै काभ्रेली तथा अन्य जिल्लाका नेपालीहरुलाई आग्रह गरेका छन् । यो कार्यक्रम पनि दुबईको केन्द्र मानिने जाबिल पार्कमै हुन लागेको छ ।

सोही दिन रुपन्देही सेवा समिति यूएईले पनि वनभोज कार्यक्रम आयोजना गरेको छ । उक्त कार्यक्रमलाई भव्यताका साथ सफल पारिदिन सबैलाई समितिले आह्वान गरेको छ ।
साथै बिर्घा स्याङजा सहयोग समाज, यूएईले भने डिसेम्बर १८ मै जाबिल पार्कमा वनभोज तथा साँस्कृतिक कार्यक्रम गर्न लागेको समाजका मित्रलाल पाण्डेले जानकारी दिएका छन् ।
सोही दिन उत्तरी इमिरेटस फुजेरामा एनआरएन क्षेत्रीय समिति र नेपाली कलाकार समूहको संयुक्त आयोजनामा एक भव्य साँस्कृतिक कार्यक्रम हुने आयोजक नागका अध्यक्ष विष्णु अधिकारीले बताएका छन् ।
वैदेशिक रोजगारीको क्रममा यहाँ कार्यरत चार लाखभन्दा बढी नेपालीहरुले आआफ्नो समयको अनुकूलता र गच्छेअनुसार मिठोमसिनो खाएर, नाचगान गरेर, साथीभाइबीच विभिन्न पार्कमा भेला भएर नयाँ वर्ष मनाउने तयारी गरिरहेका छन् ।

