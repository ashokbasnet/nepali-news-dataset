नेपाली बिजनेस काउन्सिल यूएईको चेम्बर्स अफ कमर्समा दर्ता हुने

रामप्रसाद ढुंगेल
यूएई । रोजगारीको सिलसिलामा यूएई आएर व्यवसाय गरिरहेका नेपालीहरुको आधिकारिक संस्था नेपाली बिजनेस काउन्सिल आगामी २२ डिसेम्बरमा यूएईको चेम्बर्स अफ कमर्समा दर्ता हुने भएको छ ।
नेपाली व्यवसायीहरुबीच सौहाद्र, सहयोग र सहकार्यका लागि स्थापना भएको काउन्सिल यूएईको सरकारी निकायमा दर्ता हुने पहिलो नेपाली व्यापारिक समूह बन्नेछ ।
‘हामीले एप्रुभल पाइसकेका छौं’, काउन्सिलका महासचिव दीपकराज पौडेलले भने, ‘आगामी २२ तारिखमात्र औपचारिक दर्ताको प्रमाणपत्र पाइने र सोही दिन चेम्बर्स अफ कमर्समा हाम्रो कार्यसमितिको साधारण सभा बस्नेछ ।’
काउन्सिल दर्ताको खबरले सबै नेपाली व्यवसायीमा खुसीको छाएको कोषाध्यक्ष एकेन्द्र थापाले जानकारी दिएका छन् । काउन्सिलले दर्ता नभएकै अवस्थामा पनि विभिन्न मानवीय, सामाजिक काम गर्दै आएको बताउँदै थापाले भने, ‘काउन्सिल दर्ता भएपछि हाम्रो क्रियाशीलता अझ बढ्नेछ ।’
उनले नेपाली व्यावसायीहरुबीच सहकार्य गरिने र नयाँ व्यवसायीलाई स्थापित हुन आवश्यक सबै प्रक्रिया पनि काउन्सिलबाटै पाउन सकिने बताए ।

यूएईमा नेपाली व्यवसायीको संख्या पछिल्लोपटक गुणात्मक रुपमा बढिरहेको छ । काउन्सिलमा गत वर्षमात्रै १ सय ३० भन्दा बढी नेपाली व्यावसायी सूचिकृत भएको महासचिव पौडेलले बताए ।
गत वर्षको जुलाईमा नेपाल बिजनेस काउन्सिलको तदर्थ समिति बनाइएको थियो । त्यो समितिले यूएईको आधिकारिक निकायमा दर्ताका लागि पहल गरेको थियो ।
ब्युटीप्रोडक्टको अन्तर्राष्ट्रिय व्यापार गरिरहेका डा आसिफ अलि सिद्दिकी अध्यक्ष रहेको कार्यसमतिको प्रथम उपाध्यक्षमा चन्द्रप्रसाद सापकोटा, उपाध्यक्षमा डा. दिनेश आचार्य र शर्मिला पराजुली छन् ।
त्यसरी नै काउन्सिलको महासचिवमा दीपकराज पौडेल, कोषाध्यक्षमा एकेन्द्रबहादुर थापा रहेका छन् । सदस्यहरूमा झबिन्द्र बस्याल, दीपा पाण्डे, गोपी भुसाल, नेत्र शर्मा, जानुका कार्की रहेका छन् ।
यूएईमा करिब ३ सय भन्दा बढी नेपाली व्यवसायी असंड्ठित अवस्थामा रहेका छन् । काउन्सिलले सबैलाई सम्पर्कमा आउन आग्रह गरेको छ ।

