नेपाली विद्यार्थी बने भारतको विश्वविद्यालयमा सर्वोत्कृष्ट
बनारस । भारतको बनारसस्थित सम्पूर्णानन्द संस्कृत विश्वविद्यालयको २०१५ को आचार्य परीक्षामा सोमादी-६, पाल्पाका चक्रपाणि पोख्रेल (कुमुद)ले सर्वोत्कृष्ट अङ्क ल्याएका छन् । ९०० पूर्णाङ्कमा ७५७ अर्थात् ८४ दशमलव १ प्रतिशत अङ्क प्राप्त गरी कुमुद सर्वोत्कृष्ट विद्यार्थी बनेका हुन् ।
उक्त विश्वविद्यालयकोआचार्य तहमा सर्वोत्कृष्ट स्थान प्राप्त गर्ने उनी पहिलो नेपाली हुन् । उनलाई आगामी पौष ६ गते अर्थात् डिसेम्बर २१ का दिन हुने सम्पूर्णानन्द संस्कृतविश्वविद्यालयको ३३ औँ दीक्षान्त समारोहमा सम्मान गरिने छ ।
उनलाई डा. गङ्गानाथ झा स्वर्ण पदक, श्री विमलेशकुमार पोद्दार स्वर्णपदक, संस्कृत विश्वविद्यालय स्वर्ण पदक लगायतका ७ स्वर्ण र १ सवाई माधोसिँह रजत पदक प्रदान गरिने छ ।
२०५० साल असार १० गते पाल्पाको सोमादीमा पिता यदुनन्दन पोख्रेल र माता गोदादेवी पोख्रेलका कान्छा सुपुत्रका रूपमा जन्मिएका पोख्रेलले सोमादी पाल्पाको मच्छिन्द्रादेवी निम्न माध्यमिक विद्यालयमा ६ कक्षासम्मको प्रारम्भिक शिक्षा हासिल गरेपछि भरतपुर-५ लङ्कु चितवनमा रहेको वैकुण्ठनाथ परम वैदिक विद्या प्रतिष्ठानम् गुरुकुलमा गुरुकुलीय पद्धतिअनुसार पढेका थिए ।
उक्त गुरुकुलका दामोदर सापकोटाको छत्रछायामा ३ वर्षसम्म अध्ययन पश्चात् उनी उच्च शिक्षाका लागि भारतको बनारस प्रस्थान गरेका थिए ।
– वेदप्रसाद आचार्यबाट

