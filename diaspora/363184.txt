कोरियामा एक नेपाली मृत भेटिए
खेम कार्की
सोल । ईपिएस मार्फत दक्षिण कोरिया आएका मन्जिल पहरी मृत अवस्थामा फेला परेका छन । काभ्रेपलाञ्चोक सापिंग ५  स्थायी घर र भक्तपुर लोकन्थली अस्थायी ठेगाना भएका पहरी कोरियाका उईजम्बु स्थित पुचन सन्गुरीको हानिल सानवमा काम गर्दै आएका थिए । मंगबार उनी झुण्डिएको अवस्थामा फेला परेको संगै कार्यरत सुमन बरालले जानकारी दिएका छन ।

पहरी आइतबारसँगै कार्यरत नेपालीहरुसँगै बजार जादा अचानक वेपत्ता भएका थिए । उनी साथीहरुसंग बजार जाने क्रममा फोनमा कुरा गरिरहेको अवस्थामा साथीहरुसंग छुट्टिएका थिए । साथीहरुले नजिकै होला भन्ने मानेर बसेको तर राति १० बजे सम्म नआएपछि छुट्टिएको क्षेत्रमा खोज खवर गरेका थिए । उनी कम्पनी नजिकको पहाडी क्षेत्रको रुखमा मंगलबार झुण्डिएको अवस्थामा भेटिएका हुन । पहाड चढन गएका कोरियनले देखेर घटनाको बारेमा जानकारी गराएको बताएको छ । पहरीको मृत्युको कारण थाहा हुन सकेको छैन ।

२२ महिना अघि कोरिया आएका २७ वर्षिय पहरी ३ महिनाअघि नेपाल गएर फर्किएका थिए । पहरीको बारेमा कोरियन प्रहरीले आत्महत्या गरेको रिपोर्ट  दिएको दक्षिण कोरिया स्थित नेपाली दुतावासका श्रम सहचारी अनिल गुरुंगले जानकारी दिएका छन । घटनाको बारेमा मृतकको परिवारलाई जानकारी पठाइएको र नेपालबाट थप जानकारी आएपछि शव पठाइने बताइएको छ । पहरीको शव कोरियाकै पुछन क्षेत्रको अस्पतालमा राखिएको छ ।

