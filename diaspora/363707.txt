कतारले राष्ट्रिय दिवस मनाउँदै, उत्सवमा आप्रवासी नेपाली पनि सहभागी हुने

घनश्याम पराजुली (कृष्ण)
दोहा । १८ डिसेम्बरमा कतारले आफ्नो राष्ट्रिय दिवस मनाउँदै छ । राष्ट्रिय दिवसमा कतारमा बस्ने नेपालीहरु पनि सक्रियरुपमा सहभागी हुँदैछन् ।
राष्ट्रिय दिवसका लागि तयारी पूरा भइसकेको बताउदै कतारको आन्तरिक मन्त्रालय अन्तरगतको जनसम्पर्क विभागले उत्सवमा सहभागी हुन अनुरोध गरेको छ । विभागले कतारमा रहेका कम्पनी, कामदार र समुदायलाई कतारको राष्ट्रिय दिवसको उत्सव मनाउन विभिन्न स्थान तोकिसकेको छ । डिसेम्बर १७ तारिक बिहीबार दिउँसो ४ बजेदेखि १८ तारिक शुक्रबार राति १० बजेसम्म उत्सवका लागि समय तोकिएको छ ।
राष्ट्रिय दिवस २०१५ लाई भव्यरुपमा मनाउनका लागि सनैयाको एसियाना टाउन, रैयान स्पोर्टस क्लव, अल वर्का स्पोर्टस क्लव र बारवा लेबर रिक्रियसन कम्प्लेक्स अलखोरमा स्थान तोकिएको छ । बारवा लेबर रिक्रियसन कम्प्लेक्स अलखोरमा बिहीबार दिउँसो ४ बजेदेखि राति ११ बजेसम्म नेपाली समुदायको साँस्कृतिक तथा सांगीतिक कार्यक्रम हुनेछ ।
अलखोरको समुदाय तथा विभिन्न कम्पनीहरुको समेत प्रस्तुति रहने छ । नेपाली समुदायका लागि सोही स्थानमा शुक्रबार विहान ८ बजेदेखि १०ः३० र दिउँसो २ बजेदेखि राति १० बजेसम्मको समय तोकिएको छ । अलखोरमा राष्ट्रिय परेडका साथै खेलकुद प्रतियोगितासमेत आयोजना गरिएको छ । नेपाली समुदायको तर्फबाट कार्यक्रमका लागि एनआरएनए एनसीसी कतारले समन्वय गर्ने छ ।

कार्यक्रमका लागि नेपालबाट गायिका रेखा घिमिरे आउँनेछिन् भने कतारमा रहेका एक दर्जनभन्दा बढी नेपाली कलाकारहरुको प्रस्तुती रहने एनआरएनए कतारका अध्यक्ष मक्सुद आलमले जानकारी दिए । कार्यक्रमका लागि अन्तराष्ट्रिय कलाकार मञ्च, नेपाली कला केन्द्र, संघर्ष व्याण्ड, आदिवासी जनजाति महासंघ, तमु समाज, मगर संघ, तामाङ समाज, सिराहा सेवा समितिलगायत कतारमा स्थापित संघसंस्थाहरुका कलाकारहरुको प्रस्तुति रहने भएको छ । कतारमा नेपाली कला र सँस्कृतिलाई सबैमाझ प्रस्तुति गरिने छ ।
त्यस्तै बिहीबार दिउसो ४ बजेदेखि राति ११ बजेसम्म अलवक्रा स्पोर्टस क्लवमा पाकिस्तानी समुदायको साँस्कृतिक तथा सांगितिक कार्यक्रम रहने छ । सोही स्थानमा शुक्रबार विहान ८ बजे देखी १०ः३० र दिउँसो २ बजे देखी राती ११ बजे सम्म स्कुलस्तरीय राष्ट्रिय परेड प्रतियोगिता, कम्पनी र समुदाय विचको साँस्कृतिक प्रस्तुती साथै पाकिस्तानी र बंगालादेशी समुदायको विविध साँस्कृतिक कार्यक्रम र खेलकुद प्रतियोगिताको लागी व्यवस्था गरिएको छ ।
सनैयाको एसियाना टाउनमा दिउँसो ४ बजेदेखि ८ बजेसम्म भारतीय र श्रीलंका समुदायको साँस्कृतिक तथा सांगितिक कार्यक्रमका साथै ६ वटा स्कुलस्तरिय कार्यक्रम, राति ८ बजेदेखि १२ बजेसम्म कवाली गजल कन्सर्ट हुनेछ ।
सोही स्थानमा शुक्रबार विहान ८ बजेदेखि १०ः३० र दिउँसो २ बजेदेखि राती १० बजेसम्म राष्ट्रिय परेड, श्रीलंका र भारतीय समुदायको साँस्कृतिक तथा खेलकुद कार्यक्रम रहने छ । त्यस्तै रयान स्पोर्टस क्लवमा शुक्रबार विहान ८ बजेदेखि १०ः३० र दिउँसो २ बजेदेखि राति १० बजेसम्म फिलिपिन्स, ईन्डोनेसिया र मलेसियाका समुदायका लागि स्थान र समय तोकिएको छ ।
कतारमा रहेका आप्रवासीहरुलाई मध्यनजर गर्दै राष्ट्रिय दिवसको उत्सवका लागि स्थान तोकिएको हो । विभिन्न समुदाय, स्कुल, कम्पनी र साँस्कृतिक समूहका प्रस्तुति तथा खेलकुद प्रतियोगिता हुनेछन् । राष्ट्रिय दिवसको अवसरमा कतारको रमणीय स्थान कर्नेसनमा विहान राष्ट्रिय दिवसको औपचारिक कार्यक्रम हुनेछ ।
कतारका राजा पनि सहभागी हुने
उक्त कार्यक्रममा कतारका राजा मौसुफ अमिर शेख तमिम विन हमद अल थानीको समेत सहभागी रहने छ । कर्नेसमा राष्ट्रिय दिवसको विहान कतारको राष्ट्रिय कार्यक्रम हुनेछ । आरमी फोर्स, आन्तरिक मन्त्रालय, लखुईया, नागरिक रक्षा विभाग साथै सरकारी निकायको परेठ देखाउनेछ । आकाशमा हेलिकप्टर युद्ध विमानहरूको प्रदर्शनी हुनेछ । बेलुका पटका पटकाएर समापन गरिनेछ । कार्यक्रमका लागी कर्नेसलाई सजाईएको छ । कतारको अल नासा, कल मक्तार, अलबिदा, कालिफा ट्राफिक सिटी, करामा, कतार फाउन्डेसन, अल साक, कतारा, द पर्ल कतार लगायतका स्थानमा राष्ट्रिय दिवसको उत्सव मनाईने छ ।
डिसेम्बर १८ का दिन कतारले राष्ट्रिय दिवस मनाउँदै आएको छ । त्यसको लागि कर्निस कतारको उपलब्धि हेर्नको लागि जान जोकोही आतुर हुने गर्छन् । कतारका सबै भवनहरुमा झन्डा टाँगिएको छ । गाडीमासमेत झन्डाहरू फरफराई रहेका छन् । राष्ट्रिय दिवसले कतारको पहिचान दिन ऐतिहासिक महत्व राख्छ ।
कतारले आफ्नो देशको जग बसेको १८ डिसेम्बर १८७८ लाई मान्ने गरेको छ । त्यतिखेरका अमिर शेख जसिम बिन मोहमद बिन अलथानीले विभाजित समुदायलाई एकतामा बाँधेर अगाडि बढाउन सफल भएका थिए । त्यही समयको सम्झनामा हरेक डिसेम्बर १८ मा राष्ट्रिय दिवस मनाइँदै आएको छ । सयभन्दा बढी देशका १८ लाखभन्दा बढी आप्रवासीहरुलाई समेत समेटेर राष्ट्रिय दिवस मनाउने गरिन्छ ।
कतारले छोटो समयमा गरेको आर्थिक प्रगतिको फलस्वरूप सन् २००६ मा एसियन खेलकुद सम्पन्न गरेको थियो । त्यसैको हौसलाबाट सन् २०२२ मा विश्वकप फुटबलको आयोजना गर्ने पहिलो गल्फ मुलुकको राष्ट्रसमेत भइसकेको छ । त्यसका लागि कतारले कुनै कसुर बाँकी नराखी विकासको कामलाई तिव्रता लिइरहेको छ ।

