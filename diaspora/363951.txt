गाउँको स्कूल बनाउन बिदेशमा परिश्रम गर्नेहरुको योगदान
रामप्रसाद ढुंगेल
यूएई- गोरखाबाट रोजगारीको सिलसिलामा विश्वका विभिन्न देशमा रहेका नेपालीहरुले आफ्नो गाउँको विद्यालयलाई करिब चार लाख बराबरको कम्प्युटर, फर्निचर लगायतका भौतिक सामग्री सहयोग गरेका छन् ।
गोरखा नगरपालिका वाड नं १५ घलाङ्मा रहेको ‘राष्ट्रिय माध्यमिक विद्यालय’लाई ११ थान कम्प्युटर, ११ थान फर्निचर सेट, साउन्ड सिस्टम, दराज र प्रोजेक्टर प्रदान गरिएको सहयोग संकलन अभियानका यूएई प्रतिनिधि अश्विनकुमार थापाले जानकारी दिएका छन् ।
उनका अनुसार सोही स्थानबाट साउदी अरब, कतार, कुवेत, इराक, मलेसिया, अस्टे्रलिया र नेपालका गरी ३३ जनाबाट ३ लाख ९० हजार रुपैयाँ संकलन गरी विद्यालयलाई सहयोग प्रदान गरिएको हो । विद्यालयको ५५ औं वाषिर्क उत्सवको अवसर पारेर जिल्ला शिक्षा कार्यालय गोरखाका प्रतिनिधिको रोहवरमा उक्त सामग्री गत पौष १ गते हस्तान्तरण गरिएको हो ।
आफू पढेको विद्यालयलाई कम्प्युटर उपलब्ध गराउन मुलुक भित्र र बाहिर रहने युवाहरुले करिब १ बर्ष अघिदेखि अभियान चलाएको यूएईका अभियन्ता थापाले बताए । विद्यालयको संयोजनमा अभिभावक मानबहादुर अधिकारी, शिक्षक राम थापा र पूर्वविद्यार्थी अरुण दानीको नाममा हिमालयन बैंकमा संयुक्त खाता खोली पैसा जम्मा गरिएको थियो ।
यूएईबाट थापाका अतिरिक्त साउदी अरबबाट देबेन्द्रजंग कुँवर र सन्तोष खड्का, कोरियाबाट पुष्कर बस्नेतले कोरियाबाट यो अभियानलाई एक वर्षअघि सुरूवात गरेका थिए । यसै अभियानमा यूएई, साउदी अरब, कतार, कुबेतदेखि इराक मलेसिया हुँदै अष्ट्रेलिया अमेरिका र नेपालमा रहने घलाङ्बासी ३३ जना युवा तथा शिक्षाप्रेमीहरुको आर्थिक, नैतिक तथा भौतिक सहयोग रहेको थियो ।
हाल विद्यालयसँग भएको ४ वटा र यस अभियानबाट उपलब्ध ११ वटा कम्प्युटरबाट आगामी केही दिनभित्रै विद्यालयका सम्पूर्ण शिक्षक र बिद्यार्थीहरुलाई बिहानी वा बेलुकीको सत्रमा कम्तीमा ३ महिना आधारभुत कम्प्युटर तालिम बिद्यालयले प्रदान गर्ने बताइएको छ । आगामी शैक्षिक सत्रबाट कक्षा ६ देखि १० सम्मका बिद्यार्थीहरुलाई अतिरिक्त कक्षाको रुपमा आधारभुत कम्प्युटर शिक्षा प्रदान गर्ने लक्ष्य राखिएको बिद्यालय व्यबस्थापनको भनाइ उद्धृत गर्दै थापाले बताए ।
प्राविधिक, व्यावहारिक र गुणस्तरीय शिक्षा आजको आबश्यकता भएकाले आफूहरुले गाउँको विद्यालयमा आधारभुत कम्प्युटर शिक्षा प्रदान गर्न सहयोग पुग्ने उद्देश्य राखेर यो अभियान चलाएको यूएईका अभियन्ता थापाले बताए । यसले गोरखाको घलाङ्मा मात्र नभई समग्र देशैभरिका भूपू विद्यार्थीहरुमा सकारात्मक सन्देश पुग्ने विश्वास थापाले लिएका छन् ।

