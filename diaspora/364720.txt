कतारमा गोर्खा सेवा समाजले १२ औ स्थापना दिवस मनायो

घनश्याम पराजुली (कृष्ण)
दोहा । कतारमा सकृय रुपमा सामाजिक कार्य गर्दै आएको गोरखा सेवा समाजले आफ्नो १२ औ स्थापना दिवस मनाएको छ । दिवसको अवसरमा बनभोज तथा सांस्कृतिक कार्यक्रम सम्पन्न भए । शुक्रबार सहानियास्थित अल दोशरी पार्कमा स्थापना दिवस मनाईएको हो । कतारको राष्ट्रिय दिवससँगै संस्थाले हरेक बर्ष आफनो स्थापना दिवस मनाउदै आएको छ ।
संस्थाका कार्यबाहक अध्यक्ष दिपक लामिछानेको सभापतित्वमा सम्पन्न कार्यक्रमको प्रमुख अतिथीमा संस्थाका संरक्षक बुधबल गुरुङ्ग रहेका थिए । गुरुङ्गले संस्था स्थापनाको १२ औं बर्षसम्म आईपुग्दा समाजमा सशक्त रुपमा गरेका गतिबिधिको खुलेर प्रंशसा गरे ।
कतारमा मात्र नभई जिल्ला र देशमा नै सहयोग गर्दै अघाडी बढेको स्मरण गर्दै अक्षयकोष र संस्था दर्ता प्रक्रियाबारे जानकारी दिए । गोरखामा गत बैशाखमा गएको भुकम्पबाट भौतिक क्षति पुगेका विद्यालयहरुलाई छिट्टै सहयोगका लागी पहल गर्ने उनले बताए ।

कार्यक्रमका विशेष अतिथी एनआरएनएका महासचिव बिनोद भट्टराईले एनआरएनए र यस संस्थाले हरेक सामाजिक कार्यमा सहकार्य गर्दै आएको बताए । डिसेम्बर २५ तारिक हुन लागेको एनआरएनए कतारको निर्वाचन प्रक्रियामा सबैको रचनात्मक सहयोग मिल्ने आशा व्यक्त गर्दै कतारको राष्ट्रिय दिवस , आप्रवासी दिवस र संस्थाको स्थापना दिवसको एकैसाथ शुभकामना दिए ।
स्थापना दिवसको अवसरमा केक काट्दै कार्यक्रमलाई उद्घाटन गरिएको थियो । राष्ट्रिय गान र गत बैशाखमा गएको महाभुकम्पमा परी ज्यान गुमाउने नेपालीहरुको सम्झनामा एक मिनेट मौन धारणसँगै शुरु भएको कार्यक्रमलाई महासचिव राजेश्वर ढकालले सञ्चालन गरेका थिए ।
कार्यक्रम संयोजक राकेश श्रेष्ठले स्वागत मन्तव्य राखेको कार्यक्रममा कतारमा स्थापित संघसंस्थाको प्रतिनिधित्व गर्दै बाग्लुङ्ग सेवा समाज कतारका अध्यक्ष रमेश भट्टले शुभकामना मन्तव्य राखेका थिए ।

कार्यक्रममा उपस्थित महिला सहभागीहरुलाई मध्यनजर गर्दै घैटो पुटाउने खेल खेलाईयो । १२ जनाले खेलका लागी नामदर्ता गरेका थिए भने सरिता ज्ञावली खेलको विजेता बनेकी थिईन । त्यस्तै पुरुषहरुको लागी डोरी तान्ने खेल खेलाईयो । दर्ता गरेको १० समुहमध्ये बिन्दास समुह विजेता बन्यो । उक्त समुहमा बिनोद कोईराला , सन्जीव लामा , बिकास श्रेष्ठ , किरण सिं र बिष्णु राना मगर राना रहेका थिए ।
खेलकुदका विजेताहरुलाई कप र प्रमाणपत्र दिईएको थियो । कार्यक्रममा कतारका स्थानिय कलाकारहरुले बजोड प्रस्तुती राखे ।
गायक राजेन्द्र महराले ‘जता हेरे पनि हजुर पुर्वै रमाईलो’ बोलको गीतमा दर्शकहरुलाई नचाए । गायिका ज्योती गुरुङ्गले ‘हिमाल सेतै छ , हाँस्ने बोल्ने हजारौ भएनी यो मन त्यती छ ‘ बोलको लोकदोहोरी गीत गाईन । गायक सन्तोष बन्जाराले ‘सान्नानीले झुक्यायो मलाई तातो पानी तिनपाने भनेर’ बोलको गीत गाए । आधुनिक गायक दामोदर न्यौपानेले देशको सम्झनामा ‘रगत पसिना एक गरी चिनाउनु छ मेरो देशलाई , रातो र चन्द्र सुर्य जंगी निशान हाम्रो’ बोलको गीत गाएर उपस्थिती दर्शकहरुलाई नचाउन सफल बने । गायक मिलन गुरुङ्गले सालैजो भाकाको गीत गाए । रेशम बस्नेत र सुस्मा पुनको दोहोरी घमस्साघम्सीले कार्यक्रममा रौनक थप्यो । ‘झिमझिम सानु नझिम्काउ परेली भुतुक्कै हुन्छु म ‘ बोलको गीतमा दोहोरी खेलेका उनीहरुलाई बुढापाका देखी युवायुवतीहरुले नाचेर साथ दिए । कार्यक्रममा अजय श्रेष्ठ , किरण लामा , शोभाको नृत्य प्रस्तुती रह्यो । एक दर्जन भन्दा बढी कलाकारहरुसँगै उपस्थित दर्शकहरुले नाचेर रमाईलो गरे ।

कार्यक्रमका समापन गर्दै सभापती लामिछानेले कार्यक्रम भब्य रुपमा सफल बनाउन हरेक तवरबाट सहयोग गर्ने सबैलाई धन्यवाद दिदै गत बर्षको कार्यक्रममा सहभागीहरुको उपस्थितीले हौसिएर यस बर्ष पनि कार्यक्रम आयोजना गरेका गरेको बताए । संस्थाको बारेमा बोल्दै उनले भने ‘संस्था आफै चल्ने होईन, तपाईहरुले नै चलाउने हो । हामी त केवल साधक मात्र हौं । तपाईहरुकै सहयोगले यस संस्थाले सामाजिक कार्यहरु पनि गरेको छ ।
जिल्ला अस्पतालमा हिवल चेयर ,एसएलसीमा जिल्ला टप हुने छात्रछात्रालाई प्रोत्साहन स्वरुप पुरस्कार सहित सम्मान ,स्वास्थ्य शिविर , कतारवासी गोरखालीहरु तथा विभिन्न जिल्लाका मित्रहरुलाई सहयोग पनि गर्यौं । ‘ उनले संस्थामा आबद्ध भएर समग्र जिल्ला , देश र कतारमा भईपरी आउने समस्या समाधानका लागी थोरै धेरै सहयोग गर्नुपर्ने बताए ।

