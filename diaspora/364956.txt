यूएर्इमा नेपाली सांस्कृतिक कार्यक्रम सम्पन्न

रामप्रसाद ढुंगेल
यूएर्इ । गत शुक्रबार यूएईको अल ऐन शहरमा एक नेपाली साँस्कृतिक कार्यक्रम सम्पन्न भयो  । “नयाँ वर्ष शुभकामना साँस्कृतिक साँझ” नाम दिइएको उक्त कार्यक्रम अल ऐनमा बसोबास गर्ने सक्रिय नेपाली युवाहरुको समूहले आउँदो नयाँ वर्ष २०१६ को शुभकामना आदानप्रदान तथा नेपालबाट आउनुभएका कलाकारद्वय खुश्बू खड्का साथै गायिका साहिमा श्रेष्ठको  स्वागतार्थ आयोजना गरेको हो ।
आयोजक समितिका संयोजक तथा समाजसेवी लक्ष्मण अधिकारीको सभापतित्वमा सम्पन्न भएको सो कार्यक्रममा अतिथि कलाकार नायिका खुश्बु खड्का, गायिका साहिमा श्रेष्ठ ,यूएई नेपाली माझ चर्चित मोडल मोहन बोगटी डिजे मणि लामा साथै स्थानीय कलाकारहरु मेनुसा लामा, विक्रम परियार, जोस्ना प्रधान, राजीवजंग सिजापती, अनिता बन, सजना लामा, आत्मा लगायतका कलाकारहरूको प्रस्तुती रहेको थियो । कार्यक्रममा अल ऐनबासी नेपालीको उपस्थिति रहेको थियो ।
करिब एक दर्जन चलचित्र र चार दर्जन भन्दा बढी म्युजिक भिडियोमा अभिनय गरिसकेकी नायिका खड्का पछिल्लो समय म्युजिक भिडियो छायांकनको सिलसिलामा यूएई आइपुगेकी थिइन् । त्यसैगरी विविध भाषामा झन्डै दुई सय गीतमा आफ्नो आवाज दिइसकेकी गायिका साहिमा पनि आफ्नो गीतको छायांकनको सिलसिलामा निर्देशक द्वय नितिन चन्द र नमित चन्दको साथमा यूएईमै रहेकी थिइन् ।
 

