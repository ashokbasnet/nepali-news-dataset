भिसा प्रक्रिया सहजिकरण गरिदिन नेपाली दू्तावास युएईमा ज्ञापन
युएई । झण्झटिलो सरकारी नीति र दलालको घुसपैठका कारण भिजिट भिजामा युएई आउन चाहने नेपालीहरुले विविध व्यवधान भोग्नुपरेको जनगुनासो बढेको भन्दै गैह्र आवासीय नेपाली संघ युएईले भिजा प्रक्रियाको सहजिकरण गरिदिन आग्रह गर्दै नेपाली  दूतावास युएईमा ज्ञापन पत्र बुझाएको छ ।
गैह्र आवासीय नेपाली संघ युएईका अध्यक्ष सुदिप कार्की नेतृत्वको टोलिले आईतबार दूतावासमै पुगेर युएईका लागि नेपाली राजदुत धनन्जय झालाई पत्र बुझाएको हो । उपाध्यक्ष रमेश श्रेष्ठ, महासचिव दिपक खड्का सहितको टोलिले बुझाएको पत्रमा भिजिट भिजा प्रक्रियालाई सरलीकृत गर्दै सहज रूपमा भिजा उपलब्ध हुने वातावरण मिलाईदिन नेपाल सरकार समक्ष पहल गरिदिन दूतावासलाई आग्रह गरिएको छ ।
पत्रमा नेपालबाट भिजिट भिजामा युएईमा आउन चाहने आफन्त, नातागोता,  दाजुभाई, दिदीबहिनी तथा सर्वसाधारण नेपालीहरुले नेपाल एयरपोर्टको अध्यागमन विभागमा विभिन्न समस्याहरु झेल्नुपरेको साथै दलालको घुसपैठका कारण चर्को शुल्क तिर्नुपर्ने बाध्यता रहेकाले ती समस्या हल गर्दै सहज आगमनको व्यवस्था मिलाउन आग्रह गरिएको छ । साथै घुम्न आउनेहरुको हकमा युएईमा रहेका आफ्ना आफन्तको पासपोर्ट कपि, भिजा कपि, नागरिकताको कपि तथा अन्य नाता प्रमाणित हुने किसिमका कागजात भए सोको आधारमा सहज आगमनको प्रबन्ध गर्न सके सहज हुने उल्लेख गरिएको छ ।
यसैगरी आफन्त नभएकाहरुको हकमा भने निश्चित शैक्षिक योग्यताको मापदण्ड बनाई सरलिकृत रुपमा आगमनको अनुमति प्रदान गर्नुपर्ने सुझाएको छ । जसअनुसार प्राविधिक तर्फ प्रवीणता प्रमाणपत्र तह र अन्य विषयमा स्नातक शैक्षिक योग्यताको मापदण्ड राख्न सके सरल र पारदर्शी तरिकाले युएई आउन सहयोग पुग्ने पत्रमा उल्लेख गरिएको छ ।
पत्रमा गैह्र आवासीय नेपाली संघको पहललाई ऐक्यबद्धता जनाउँदै युएईमा कृयाशिल संस्थाहरु नेपाली समाज, नेपाली जनसंपर्क समिति, प्रवासी नेपाली मंच, नेपाली जनप्रगतिशिल मंच र आदिवासी जनजाति महासंघका अध्यक्षहरुको समेत हस्ताक्षर रहेको छ ।

