राजदूत डा. कार्कीद्वारा निकारागुवाका राष्ट्रपतिलाई ओहदाको प्रमाणपत्र पेश 

अमेरिका । निकारागुवाका लागि सहप्रमाणीकरण भएका संयुक्त राज्य अमेरिकाका लागि नेपालका राजदूत डा. अर्जुन कुमार कार्कीले गत १८ डिसेम्बर २०१५ का दिन निकारागुवाका राष्ट्रपति महामहिम डेनियल ओर्टेगा साभेद्रा समक्ष मानागुवास्थित राष्ट्रपति भवनमा आयोजित समारोहका वीच आफ्नो ओहदाको प्रमाणपत्र पेश गरेका छन् ।
उक्त अवसरमा राजदूत डा. कार्कीले सम्माननीय राष्ट्रपति विद्यादेवी भण्डारीले राष्ट्रपतिको व्यक्तिगत सुख एवं स्वास्थ्यका साथै निकारागुवाका जनताको निरन्तर प्रगति एवं सम्मृद्धिका लागि पठाएको शुभकामना सन्देश सुनाए । यसैगरी राजदूत डा. कार्कीले प्रधानमन्त्री के.पी. शर्मा ओलीले राष्ट्रपति ओर्टेगालाई पठाएको शुभकामना सन्देश पनि सुनाएका थिए ।
राष्ट्रपति डेनियल ओर्टेगाले ओहादाको प्रमाणपत्र ग्रहण गर्दै निकारागुवाका लागि असाधारण तथा सर्वाधिकार सम्पन्न राजदूतमा नियुक्त भएकोमा डा. कार्कीलाई बधाई दिए । उक्त अवसरमा राष्ट्रपति ओर्टेगाले नेपालका राष्ट्रपतिको व्यक्तिगत सुख एवं स्वास्थ्यका साथै नेपाली जनताको निरन्तर शान्ति, प्रगति एवं सम्मृद्धिका लागि शुभकामना सन्देश राष्ट्रपति समक्ष पुर्याइदिन राजदूत डा. कार्कीलाई आग्रह गरे । राष्ट्रपति डेनियल ओर्टेगाले नेपाल र निकारागुवावीचको द्धिपक्षीय सम्बन्धलाई सुदृढ गर्ने विचार व्यक्त गरे ।
यसअघि  डिसेम्बर १७ का दिन राजदूत डा. अर्जुन कुमार कार्कीले निकारागुवाका परराष्ट्रमन्त्री महामहिम स्यामुअल स्यान्तोस लोपेजलाई निकारागुवाको परराष्ट्र मन्त्रालयमा आयोजित कार्यक्रममा ओहोदाको प्रमाणपत्रको प्रति बुझाएका थिए ।
परराष्ट्रमन्त्रीले राजदूत डा. कार्कीलाई निकारागुवाका लागि पहिलो नेपाली राजदूतको रुपमा स्वागत गर्दै राजदूतको कार्यकालमा पूर्ण सहयोग रहने बताएका थिए । सो अवसरमा राजदूत डा. कार्कीले उपप्रधानमन्त्री तथा परराष्ट्रमन्त्री कमल थापाले पठाएको शुभकामना सन्देश सुनाए । परराष्ट्रमन्त्रीले दुवै मुलुकको विकासको अवस्था उस्तै भए तापनि आपसी सम्पर्क स्थापना नभएको भन्दै द्विपक्षीय चासोका सम्भाव्य क्षेत्रहरुमा दुई देशवीचको सम्बन्धलाई सुदृढ गर्न आफु इच्छुक रहेको बताए ।
उनले निकारागुवाको मेलमिलाप तथा राष्ट्रिय एकता सरकारले ले सन् २००७-२०१४ मा आर्थिक तथा सामाजिक क्षेत्रमा गरेको प्रगतिबारे राजदूत डा. कार्कीलाई अवगत गराएका थिए ।
यसैगरी डिसेम्बर १८ का दिन राजदूत डा. कार्कीले निकारागुवाको नेसनल एसेम्ब्लीका प्रथम उपाध्यक्ष महामहिम आइरीस मोन्टेनेग्रोसंग उनकै कार्यकक्षमा शिष्टाचार भेट गरे । उक्त अवसरमा प्रथम उपाध्यक्ष मोन्टेनेग्रोले दुई देशवीचका सांसदहरुवीच विचार आदानप्रदान एवं आपसी सहयोगका लागि पार्लियामेन्टरी फ्रेन्डसीप ग्रुपको स्थापना गर्ने इच्छा व्यक्त गरेका थिए ।
यसैगरी राजदूतले नेसनल एसेम्ब्लीका परराष्ट्र सम्बन्ध समितिका सभापति महामहिम यासिन्तो सुआरेजलाई उनकै कार्यकक्षमा भेट गरेका थिए । भेटका अवसरमा आपसी हित र द्धिपक्षीय सम्बन्धका विषयहरुमा कुराकानी भएको थियो ।
राजदूत डा. कार्कीले डिसेम्बर १७ का दिन निजी क्षेत्रको प्रतिनिधिसंस्था सीओएसईपीका अध्यक्ष होजे अदान अगोरीसंग समेत भेटघाट गरी निजी क्षेत्रसंग सहकार्य गर्न सकिने क्षेत्र र सम्भावनाबारे छलफल गरेका छन् ।

