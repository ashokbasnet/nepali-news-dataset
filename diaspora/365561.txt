नयाँ बर्ष र क्रिसमसमा डेनमार्कबासीले पाए नेपाली संगीत उपहार
डेनमार्क । नयाँ बर्ष २०१६ नजिकिएसँगै युरोपमा क्रिसमसको तामझाम बढिरहेका बेला नेपाली कलाकारहरुको टोलीले डेनमार्कबासी नेपालीहरुलाई पनि नचाएका छन् । नर्बे र स्पेनमा सफलतापुर्वक कार्यक्रमहरु सकेर डेनमार्क पुगेको कलाकारहरुको टोलीले यहाँका नेपालीहरुको पनि मन जितेका हुन् ।
नेपाली सुगम गीत संगीत, लोकपप गीतहरु, नेपाली चलचित्रका पाश्व गीतहरु, समसामहिक हास्य प्रहसन, फेसन सो लगायतका प्रस्तुतिले पनि कलाकारहरुले फरक र उत्कृष्ट कार्यक्रम दिन सकेका छन् । टोलीमा गायक शिव परियार, गायिका मिलन अमात्य, हास्यकलाकार सन्दिप क्षेत्री, फेसन डिजाईनर रिता थापा र रेडियोकर्मी राजेश पाण्डे रहेका छन् ।
गायक परियारले “कहाँ थियौ रङ्ग मञ्च उठेपछि आयौ”, “बेहोस पछि होस्मा आउँदा क्या दामी भो, “रुपौली रानी” लगायतका थुप्रै गीतहरु गाउँदा दर्शकहरु रमाएका थिए । गायिका अमात्यले पनि आफ्ना चिर्चित गीतहरु सुनाइन् । नेपाली चलचित्र हवलदार सुन्तलीबाट “घण्टी बज्यो घण्टी बज्यो मनको”, “गाला रात्तै” स्वल्ली स्वल्ली, लगायतका गीतहरु उनले सुनाइन्।
“ह्वाट्स द फ्ल्पबाट” चर्चा बटुलेका सन्दिप क्षेत्रीले दर्शकलाई पेट मिचिमिचि हँसाए। नेपालमा गएको भूकम्प पछिको अबस्था र हालको नाकाबन्दीको अबस्था प्रति उनले कडा ब्यङ्ग प्रस्तुत गरे । देशप्रतिको माया सदभाव र राष्ट्रियता झल्कने गरी उनले हास्य प्रहसन गर्दै आएका छन्।
फेसन डिजाईनर रिता थापाले आफूले डिजाइन गरेका पोशाकहरुमा स्थानीय कलाकारहरु समेट्दै स्टेजमा फेसन शो र रेडियोकर्मी राजेश पाण्डेको कार्यक्रम प्रस्तुतिले पनि डेनमार्कबासी नेपालीहरुको मन जित्यो।
मिडिलफट नेपाली एसियन स्टोर र एसोसियसन अफ भुटानी कमिनीटि डेनमार्क (एबिसीडी) को आयोजनामा आइतबार डेनमार्कको भिबोर्कमा कार्यक्रम सम्पन्न भएको हो । कलाकारहरुको युरोप टुर यात्रालाई अन्तराष्ट्रिय कलाकार समाज (ईनास) जर्मनीका उपाध्यक्ष सरोज श्रेष्ठले तय गरेका हुन् ।

