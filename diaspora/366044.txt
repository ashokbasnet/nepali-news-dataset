बिजनेस काउन्सिल दुबईको पहिलो साधारणसभा सम्पन्न
रामप्रसाद ढुंगेल

दुबई । नेपाली बिजनेस काउन्सिल, दुबईको प्रथम साधारण सभा मंगलबार सम्पन्न भएको छ । नेपाली बिजनेस काउन्सिल यूएईको दुबईमा व्यापार गरिरहेका नेपाली व्यावसायीहरुको सरकारी निकायमा दर्ता भएको पहिलो व्यापारिक संस्था हो ।
यूएईका लागि नेपाली राजदुत धनन्जय झाको प्रमुख आतिथ्यमा सम्पन्न सभाले डा. आसिफ अलि सिद्धिकीलाई सभापतिमा चयन गरेको छ । काउन्सिलको उपसभापतिमा तीन जना पदाधिकारी चयन गरिएका छन् । तीन जनामा डा. दिनेश आचार्य, चन्द्रप्रकाश सापकोटा र शर्मिला पराजुली रहेका छन् भने महासचिवमा दीपक पौड्याल, कोषाध्यक्षमा एकेन्द्र थापा सर्वसम्मत चयन भएका छन् । काउन्सिलको कार्यकारी सदस्यहरुमा नेत्रप्रसाद शर्मा, गोपीचन्द्र भुसाल, दिपा पाण्डे, जीवेन्द्र बस्याल र जानुकादेवी कार्की रहेका छन् ।
विगत लामो समयदेखि दुबईमा नेपालीहरुले आफ्नो ब्यापार ब्यवसाय सञ्चालन गरे पनि आधिकारिक एवम् कानुनी रुपमा संगठित हुन पुगेको यो प्रथम अवसर हो । यस संगठनले करिब २ वर्ष लामो प्रयत्नपछि दुबई च्याम्बर अफ कमर्स मार्फत् आधिकारिक एवं कानुनी मान्यता पाएको हो ।
यसै सिलसिलामा २२ डिसम्बरका दिन दुबई च्याम्बर अफ कमर्सको सभाकक्षमा युएईका निम्ति नेपाली राजदुत झाका अतिरिक्त दुबई च्याम्बर अफ कमर्स, कमर्सियल सर्भिसेजका वरिष्ठ उपप्रमुख आतिक जुमा, निर्देशक महादी अल माजिम, मेम्बर रिलेशन डिपार्टमेन्टको उपस्थितिमा औपचारिक सभा सम्पन्न भएको हो ।

सभालाई सञ्चालन गर्दै काउन्सिलका महासचिव दीपक पौड्यालले सभाको औचित्यबारे प्रकाश पारेका थिए भने व्याबसायी चन्ऽप्रकाश सापकोटाले उपस्थित सबैलाई स्वागत मन्तव्य प्रकट गरेका थिए ।
सभामा पुराना व्यावसायी डा.दिनेश आचार्यले युएईमा ब्यापारको राम्रो अवसर भएको साथसाथै यसका चुनौतीहरुका बारेमा प्रकाश पारेका थिए । काउन्सिलका उपाध्यक्ष शर्मिला पराजुलीले आगामी वर्ष २०१६ र २०१७ को निम्ति नयाँ कार्यकारी समितिको प्रस्तावित नामावाली पेस गरेकी थिइन् भने त्यस प्रस्तावलाई सर्वसम्मतिले पारित गरिएको थियो ।
नयाँ कार्यकारी समितिको चयन पश्चात दुबई च्याम्बर अफ कमर्स, मेम्बर रिलेसन डिपार्टमेन्टका निर्देशक महादी अल माजिमले काउन्सिलको औचित्य र सम्भावनाका बारेमा आफ्नो मन्तव्य राखेका थिए । महादीले दुबई च्याम्बर अफ कर्मसको कार्यविधि र कार्यक्षेत्रको बारेमा संक्षिप्त विवरण पेस गर्दै दुबई च्याम्बर अफ कमर्सले दुबईमा मात्र सीमित नरहेर बिश्वका धेरै स्थानमा आफ्नो कार्यालय बिस्तार गरेको जानकारी दिएका थिए ।
प्रमुख अतिथिको आसनबाट बोल्दै युएईका निम्ति नेपाली राजदुत धनन्जय झाले नेपालीहरुको संस्थालाई आधिकारिकता प्रदान गरेकोमा दुबई च्याम्बर अफ कमर्सलाई हार्दिक धन्यवाद दिनुका साथै युएई सरकारले नेपालमा दुतावास स्थापना गर्ने निर्णय गरेको र सोका निम्ति कार्य सुरु भइसकेकोमा यस कार्यले दुई देशबीचको सम्वन्ध अझ प्रगाढ बन्ने विश्वास प्रकट गरेका थिए ।

