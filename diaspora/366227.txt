कसरी अन्त्य होला एनआरएनएको बिबाद ?
वसन्त रानाभाट
पूर्व प्रधानमन्त्री पुष्पकमल दाहाल ‘प्रचण्ड’ र पूर्व प्रधानसेनापति रुक्माङ्गत कटुवाल शान्ति प्रकिया पछि यो दुई नाम नेपाली जनताहरुले बारम्बार सुने । नाम मात्र सुनेनन् ताकि दुबैको बिषयमा लामो समयसम्म दैनिक अखबारहरु पनि रंगिए ।
त्यति मात्र हैन, बिचार बिश्लेषण फरक-फरक ढंगबाट आउन थाले । एउटाको पृष्ठभूमि सशस्त्र युद्धका सुपि्रम कमान्डर र अर्का राजदरबारको काखमा खाई खेली हुर्केका नेपाली सेनाका सेनापति आफैमा फरक धार भएकाले पनि टकराव लामो समयसम्म नै चल्यो ।
नेपाली जनतालाई प्रष्ट रुपमा अझै पनि थाहा छ त्यतिबेलाको सेनापति प्रकरण । संविधान सभाको पहिलो निर्बाचनबाट तत्कालीन नेकपा माओवादी ठूलो दल बनेपछि प्रधानमन्त्रीको रुपमा प्रचण्ड पुगेका थिए । तर केहि महिना मात्र अवकाश लिन बाँकी रहेका प्रधानसेनापतिलाई हटाउन प्रचण्डले कदम चाले । यसका राजनीतिक कारणहरु आफ्नै ठाउँमा छन्, त्यसको चर्चा विश्लेषणमा जान आलेखमा यो पंक्तिकारलाई उपयुक्त लागेन ।
सेनाका परमाधिपति राष्ट्रपति डा. रामवरण यादवले त्यसलाई रोके । त्यसपछि त झन् सेनापति प्रकरणले ठूलै रुप लियो । अन्ततः प्रचण्डले प्रधानमन्त्री पदबाट राजिनामा दिन बाध्य भए । दलहरुबीच तिक्तता बढ्दै गयो । मुलुकले ठूलो घाटा व्यहोर्‍यो । दलहरुबीच दुरी बढ्दै जाँदा संविधान निर्माण प्रकियामा ठूलो असर पर्‍यो ।
गैरआवासीय नेपाली संघ (एनआरएनए) विवादको बिषय केहि कुराहरु कोर्न मन लाग्दा माथिको घटनालाई सम्झना मात्र गरिएको हो । एनआरएन र माथिको प्रकरणको बिषयबस्तु भने फरक-फरक छ । तर पनि देशको शक्तिशाली ओहदामा बसेका ब्यक्तिहरु बीच टकरावले कतिसम्म ठुलो रुप लिन सक्छ भन्ने कुरालाई भने राम्रोसँग सिक्न सकिन्छ ।
केहि बर्ष अघिको यो उदाहरण हामी माझ प्रष्ट छ । योबारे देशवासी नेपालीहरुलाई र प्रवासमा रहेका गैरआवासीयहरु पूर्णरुपमा पनि जानकार छन् । हुनत यस प्रकरणबारे अझै पनि फरक-फरक मत वा प्रतिकृया होलान् तर यो टकरावको कारण मुलुकले ठूलो क्षति ब्यहोरेको छ भन्नुमा कसैको दुई मत छ भन्ने चाहिँ लाग्दैन ।
माथिको प्रकरण जोडी रहँदा यो पनि बुझ्न जरूरी छ कि, एउटा डोरीलाई कतिसम्म तन्काउने ? बल लगाएर दुवै तिरबाट तन्काउँदै तन्काउँदै जाँदा डोरी एकदिन त अबश्य चुँडिन्छ । यसरी डोरी चुडिँदा दुवै तिर समातेर तानातान गरेकाहरुमध्ये कोही त अबश्य लड्छन् । वा दुवै जना पनि लड्न सक्लान् । वा डोरी तान्न साहारा दिएका अन्य धेरै पनि लड्न सक्लान् ।
अहिलेको एनआरएन बिबाद यसरी नै जोडदार रुपमा तन्किरहेको छ । कसले कुन टुप्पो तिर समातेर तानिरहेको छ त्यो पनि सामाजिक संजालले छर्लङ पारिदिएको छ । यहाँ डोरी छुटिएला धेरै नतन्काउँ है भन्नेहरुको भन्दा डोरी मजाले आफूतिर तानेर वा छोडेर लडाउने खेलमा धेरै लागेको देखिएको छ । तर यसो भनी रहँदा मौन ब्रत बस्नेहरुको पनि कमी देखिँदैन ।
एनआरएनको बलियो डोरीलाई अहिले दुई तिर बसेर खिच्न लाग्ने र पछि फेरि डोरियो चुडियो, एनआरएन हामी कमजोर भयौ भनेर बिस्मात गर्नुको पनि कुनै तुक हुने छैन । यस्तो अपि्रय हुन नदिन पनि डोरीको खिचातानीबाट सबै जना बाहिर आउन सक्नु पर्छ । हिजो प्रचण्ड र कटुवालको लडाई किन लम्बियो ? अन्ततः किन कोहि पछाडि हट्नै पर्‍यो । कारण एउटै छ जब लामो समयसम्म टकराव चलिरहन्छ, अन्त्यमा जसले पनि आफ्नै पक्षमा निर्णय चाहन्छ, ताकि जित मेरै हो, सत्य म नै थिए भनेर प्रमाणित गर्न चाहन्छ । तर यसलाई बेलैमा सल्टाउन कोशिस गरियो भने सबै मिलेर अगाडि बढ्न नसक्ने पनि होइन । तसर्थ गैर आवासीय नेपाली संघ (एनआरएनए) बिबाद जतिसक्दो छिटो सल्टाउन जरुरत छ ।

गैरआवासीय नेपालीहरु विश्वास पनि कमजोर बनाउने छ । हरेकलाई काम गर्ने आँट, विश्वास र जोश एउटै समयमा आउन नसक्ला । तर जसले समय दिएर नेपालीहरुको हितमा काम गर्ने संकल्प बोक्नु भएको छ मिलेर जानुको विकल्प छैन

भूकम्पले क्षतविक्षत भएर मुलुक संकटमा गुग्रेको बेला एक हजार घर बनाइदिने सपना पीडितलाई बाँडिरहेका बेला भारतीय नाकाबन्दीले मुलुकमा अत्यावश्यक बस्तुहरुको अभाव बढेको बेला, खाना बनाउन ग्यास चुल्हो निभेको बेला, संघको आफ्नै भबन बनाउनु पर्ने चुनौती थपिएको बेला खाडीमा काम गर्ने दाजुभाइहरुलाई कल्याणकारी कोष स्थापना गरी थोरै धेरै रकम सहयोग गर्नु पर्ने बेला, कुबेत, लेबनान, अफि्रका लगायतका क्षेत्रमा दिदीबहिनीहरु अलपत्र परेको बेला यी र यस्तै समस्याले झेलिरहेको यो गंभिर मोडमा म बिनम्रता पुर्बक निबेदन गर्न चाहन्छु यहाँ कसैले जितेर खुशी हुनु पनि छैन कसैले हार्‍यो भनेर बिस्मात गर्ने बेला पनि छैन । आखिर बिद्यमान आफैमा प्रष्ट नहुँदा बल्झिएको समस्यालाई आपसमा मिलेर समाधान गर्नुको विकल्प छैन ।
बिबादको मुख्य कारण बिधानमा अस्पष्टता
अन्तराष्ट्रिय समन्वय परिषद सदस्य मनोनयन सम्बन्धी नियमावली २०१३ को नियम ३.४ मा उल्लेख भए बमोजिम राष्ट्रिय अधिवेशनको निर्वाचनमा पराजित, अन्तराष्ट्रिय समन्वय परिषदको सदस्य वा पदाधिकारी पदमा पराजित ब्यक्तिलाई सोही पदमा सोही कार्यकालका लागि मनोनित गर्न मिल्दैन भनिएको छ । यसलाई आधार मान्ने हो भने सोही पदमा मनोनित गर्न नपाइने भन्नाले अर्को कुनै पदमा मनोनयन गर्न कुनै बाधा छैन भन्ने पनि बुझिन्छ । यो व्याख्याले अध्यक्ष शेष घलेको कदमलाई बैधानिकता दिन्छ ।
तर फेरि अर्को तर्फ सदस्य बाहेक सबै पदमा निर्वाचन हुने भनी विधानमा लेखिएपछि, सोही पदमा मनोनयन गर्न पाइँदैन भने पछि बिधानले आँफैमा बिबाद उत्पन्न गराएको छ । अध्यक्ष लगायत उपाध्यक्ष महासचिव, सचिव, कोषाध्यक्ष पदमा मनोनित गर्न मिल्दैन बाँकी सदस्य र प्रवक्ता रह्यो । भनेपछि पराजित ब्यक्तिलाई सोहि पदमा मनोनयन गर्ने भन्नाले कुन पदमा मनोनित गर्ने ? त्यसैले बिधानले नै अहिलेको बिबाद सृजना गराएको हो । बिबाद समाधान गर्नेको हो दुवै तर्फबाट बुझ्न जरुरी छ ।
छुटेकालाई पनि समेट्नुपर्ने
हारेका ब्यक्तिहरुलाई मनोनय भयो र मनोनयन प्रकिया नै गल्ती छ भनेर एनआरएनमा बिबाद देखिएको भए पनि अझ भित्री रुपमा बुझ्दा आफूलाई निर्बाचनमा जिताउने वा सहयोग गर्ने मान्छेहरु मनोनयनमा नपर्नु पनि बिबादको अर्को कारण हुनसक्ला । यसलाई स्वभाबिक रुपमा पनि लिन सक्नु पर्छ ।
तसर्थ मनोनित भएकाहरुलाई ब्याक नगराई, छुटेकालाई मिलाएर जानु उत्तम बिकल्प जस्तो लाग्छ । तर यसो भनिरहँदा धेरैले विधान र संस्थागत मर्यादाको रुपमा प्रश्न उठाउनु होला । यो बिधि र विधानको लडाई हो भन्ने पनि आवाज उठ्ला । प्रथमतः माथि उल्लेखित विधानले नै मनोनयन सम्बन्धी नियमावली आफैमा अस्पष्ट पार्नाले आजको यो अबस्था आएको हो ।
अहिलेको विवादलाई विधान ब्याख्या समितिमा अध्यक्ष कुलचन्ऽ न्यौपानेलाई दिनुपर्ने आवाज पूर्व अध्यक्ष जीवा लामिछानेको रोडम्याप पनि मिडियामा सार्बजनिक भयो । तर मलाई यस्तो लाग्दछ, बिधानको व्याख्या गर्दै यहाँ यो गलत छ वा यो सही छ भनेर निर्णय सुनाउनु मात्र अहिलेको समाधान होइन । विधानमा उल्लेखित एउटा बाक्य जसले फरक-फरक अर्थ लाग्छ भने त्यसलाई नै अन्तिम मानेर अर्को ठूलो विवाद सिर्जना गर्नु मात्र अहिलेको समाधान होइन ।
हामी यही मुलुकका नागरिक हौं मुलुकको सर्बोच्च अदालतका बहालवाला प्रधानन्यायाधीशलाई मन्त्रिपरिषदको अध्यक्ष बनाएर दोस्रो संविधान सभाको निर्बाचन गराएर नयाँ संबिधान पाएका छौं । यही कुरालाई विधि विधानको व्याख्या खोज्दै अन्तरिम संविधानमा खोतल्न पुग्यौं भने सायद मुलुकले नयाँ संविधान पाउने थिएन होला ।
आगामी नेतृत्वको प्रष्ट संकेत
यही बिबादको बिषयलाई लिएर कतिपयले आगामी नेतृत्वको लागि अहिले नै रस्साकस्सी चलिसकेको आंकलन गर्न पनि थालेका छन् । मुख्यतः दुई उपाध्यक्ष भवन भट्ट र कुमार पन्तले मिडियामा दिएको अभिव्यक्तिलाई आधार मानेर गैरआवासीयहरुले यस्तो आकलन गरेका हुन् । भट्टले एक अन्तरबार्तामा भनेका छन्, ‘असन्तुष्टि आउने कुरा जहाँ पनि भइ नै रहन्छ ।
यो त्यति ठूलो विवाद होइन मेरो विवेकले देखेसम्म आइसीसीले गरेका निर्णयहरू विधानसम्मत नै छन् । संगठन पूर्णरूपमा स्वयंसेवी हो । यहाँ जित्नु-हार्नुभन्दा पनि क-कसको कत्तिको योगदान छ भन्ने कुरा ठूलो हुन्छ ।
विविध कारणले निर्वाचित हुन नसकेका तर काम गर्न इच्छा भएका साथीहरूको योगदान र उहाँहरूको क्षमतालाई हामीले मूल्यांकन गर्दै जानुपर्छ । यसलाई सम्बोधन पनि गर्दै अवसर दिनुुपर्छ । केही कुरामा साथीहरूलाई असन्तुष्टि भएको पनि हुन सक्छ ।
‘हाम्रो आइसिसी सर्बोच्च निकाय हो । साथीहरू यसमा आएर आफ्नो कुरा राख्छन् । त्यसबाट निर्णय भएर अगाडि बढिसकेको प्रक्रियाबाट फेरि फर्कनु भनेको संस्थाको उचाइ तथा सम्मानको कुरा पनि आउँछ । फिर्ता गर्ने कुरा गर्दै जाने हो भने कहिलेसम्मका कुरालाई फिर्ता गर्ने भन्ने कुरा आउँछ । मिलाउने हकमा आमनेसामने बसेर मिलाउन सकिन्छ । यसका लागि साथीहरू सबै सकारात्मक छन् ।’
उपाध्यक्ष भट्टले मिडियामा बताईरहेका बिचारहरु राखी रहँदा अर्का उपाध्यक्ष पन्तले दिएको अभिव्यक्तिलाई पनि यहाँ साभार गर्न चाहेँ, ‘विधि, पद्धति र संस्थाभन्दा माथि व्यक्ति हुन सक्दैन भन्ने हाम्रो मूल मान्यता हो । अग्रज नेतृत्वले बसालेको यो मान्यता र संस्कारलाई सके थप उन्नत बनाएर भावी पुस्तालाई हस्तान्तरण गरौँ, नसके योभन्दा पछाडि नफर्कौं । बहुमत र अल्पमत भनेर वहस गर्न गरी राखेको छैन । तरपनि महाधिवेशनबाट निर्वाचित २४ मध्ये १६ जनाले नियुक्ति लगायत अध्यक्षले लिनुभएको निर्णयमा असहमति जनाएको अवस्थाले हाम्रो संस्थाभित्र समस्या भएको पुष्टि गर्छ ।’
अतः एनआरएन भित्रको विवाद समयमा नै समाधान गर्नुपर्ने देखिन्छ । कतिपय गैर आवासीयहरुले उपाध्यक्षद्वय भट्ट र पन्तको अहिलेको कदमलाई आगामी नेतृत्वलाई लिएर पनि जोडिसकेका छन् ।
कटुवाल, प्रचण्ड बिबादबाट पाठ सिकौ
आलेखको प्रसंग प्रचण्ड, कटुवालको विवादलाई स्मरण गर्दै सुरु गरे र अन्त्यमा फेरि त्यही कुरा दोर्‍हाउन मन लाग्यो । विवाद लम्बाउदै जाँदा झन् जटिल बन्ने छ । त्यसैले बीचको बाटो समयमा नै निकाल्न जरुरी छ । १२ बर्षको मेहनतमा बनेको एनआरएनको बलियो डोरीलाई मिडियामा प्रचारबाजी गर्दै बिबादलाई झन् तन्काउँदा संस्था नै कमजोर बन्दै गएको देखिन्छ ।
त्यो मात्र हैन गैरआवासीय नेपालीहरु विश्वास पनि कमजोर बनाउने छ । हरेकलाई काम गर्ने आँट, विश्वास र जोश एउटै समयमा आउन नसक्ला । तर जसले समय दिएर नेपालीहरुको हितमा काम गर्ने संकल्प बोक्नु भएको छ मिलेर जानुको विकल्प छैन । यहाँ कसैले जितेर खुशी हुनु पनि छैन, कसैले हार्‍यो भनेर दुःखी बन्नु पनि छैन । हामी बीच एकताको भाव रह्यो भने यसैमा धेरैको खुशी छ ।

