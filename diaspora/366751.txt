ढुंगा खोज्दा देउता मिल्यो
रामप्रसाद ढुंगेल
पत्रकारितालाई हतारको साहित्य भनिन्छ । स्तरीय साहित्यिक रचनाको जस्तो भाषिक मिठास र सुललिता र चुम्बकीय आकर्षण सबै समाचारमा पाउन नसकिएला तर मेरो प्रयत्न सधैं अलि फरक समाचार संकलन र प्रस्तुतीकरणमै रहृयो । यसो भनौं, सबै समाचारमा साहित्यिक लेप नहोलान् तर भाषिक शुद्धता र सरल शब्दको चयन र पूर्ण जानकारी नै मेरा समाचारका विशेषता हुन जस्तो लाग्छ । यद्यपि, सबै समाचारमा मिठास नहुन सक्छ, भएमा त्यो रसिलो समाचार बन्छ ।
रामप्रसाद ढुंगेल
आफ्नो समाचार रसिलो होस् भन्ने कसलाई नहोला तर प्रवासी पत्रकारिताका त्यति रसपूर्ण र सुखद पाइन्न । प्रवास अझ खाडी मुलुकबाट देशमा जति रेमिट्यान्स भित्रिन्छ, त्योभन्दा धेरै दुःखद समाचारहरु भित्रिरहेको पाउन सकिन्छ ।
त्यसो त प्रवासी पत्रकारिताका धेरै चुनौतीहरु छन् । फोनकै भरमा समाचार संकलन गर्नुपर्ने । स्रोतले जे जानकारी गरायो, त्यसकै आधारमा समाचार लेख्नुपर्ने । दैनिक ८ देखि १२ घन्टा नियमित काम गर्नेपर्ने । समाचार संकलनका लागि सम्बन्धित स्थानमा सधैं पुग्न नसकिने । तर, अहिले प्रविधि र सामाजिक सञ्जालले केही सहज बनाइदिएको छ समाचार संकलनलाई ।
न्यूज भ्यालु भएका र समाजलाई उल्लेख्य प्रभाव पार्ने समाचारभन्दा प्रचारात्मक अझ भनौं विज्ञापनमूलक समाचारको बाहुल्यता छ पत्रकारितामा । खोजमूलक समाचारको टड्कारो अभाव छ । समाचारको लेखनमा विविधता छैन । विषयवस्तुको चयनमा नयाँपन छैन ।
समाजसेवी खोज्न टाढा जानुपर्दैन । खाडीका नेपालीहरु रातारात अमुक संस्थाका पदाधिकारी बनी रातारात महान् समाजसेवी बन्छन् । एउटा, दुईटा होइन, आधा दर्जन सामाजिक संस्थामा संलग्न समाजसेवी प्रशस्त भेटिन्छन् विशेषगरी खाडी देशको नेपाली समुदायमा । पसलेहरु व्यावसायीको रुपमा छाउँछन् । भाषाको आधारभुत ज्ञान नभएका पनि ‘वरिष्ठ’ पत्रकार बन्छन् । समाजसेवा, साहित्य, पत्रकारिता, व्यावसाय हरेक क्षेत्रमा नेपालीका लागि सुहाउँदो उखान कम्तीमा देश छाडेपछि । लाटो देशमा गाँडो तन्नेरी ।
तर पनि जीवन चलेकै छ । काम र दामको खोजीमा घरदेश छाडी परदेसिने केहीको जीवनमा उल्लेख्य परिवर्तन आएको छ । त्यो परिवर्तन आर्थिकमात्र नभएर, सामाजिक, राजनीतिक वा व्यक्तिगत नै किन नहोस् । परिवर्तनका नाममा कोही जिरोबाट हिरो भएका छन् त कोही हिरोबाट जिरो ।
२१ वटा कम्पनीका मालिक एक जना नेपाली छन् यूएईमा तर उनका बारेमा समाचार लेख्न अनुमति दिँदैनन् । भन्छन्, ‘मेरो समाचारमा छाउने बेलै भएको छैन ।’ उनी यूएईमा बिसौं वर्षदेखि व्यावसाय गरिरहेका छन् । गाह्रोसाह्रो पर्दा सबै उनीकहाँ पुग्छन् । लाखौं सहयोग गरेका छन् । तर प्रचार चाहँदैनन् ।
चार लाख भन्दा बढी नेपालीले श्रम गरेको यूएईमा मिनी नेपालको झल्को पाइन्छ । यहाँ के छैन, सबथोक छ । भुस्याया कुकुरले नपाएको दुःख पाउनेदेखि बेलायती कुकुरले पाउने सुख पाएका नेपालीहरु यही छन् । केही नेपालीलाई यही छ स्वर्ग केहीलाई यही छ नर्क ।
दिनभरि बहुराष्ट्रिय कम्पनीको घुम्ने कुर्सीमा बस्ने र रात परेपछि तारे होटलका बारहरुमा मस्ती गर्ने नेपालीहरु प्रशस्त भेटिन्छन् । समाजसेवाको आवरणमा मञ्चमा बस्नेहरु रात परेपछि आप्नै संगठनका महिला पदाधिकारीसँग दोहोरी पस्नेसम्म पाइन्छन् । भूकम्पपीडितको नाम भजाएर चन्दा संकलन, साँस्कृतिक कार्यक्रम गर्ने तर आर्थिक विवरण सार्वजनिक नगर्ने आयोजकहरु यतै छन् ।
यस्तै परिवेशमा पत्रकारिता गरिरहने पत्रकारहरुको अलपत्रकारिताको जति बयान गरेपनि कम हुन्छ । उही उद्घाटन, उही वनभोज, उनी नाचगान, उनी चिठा कार्यक्रमको नतिजा सार्वजनिक, उही एल्बम सार्वजनिक, उही मोडलिङ । वातावरणै यस्तो भएपछि मोनोटोनस भएको अवस्था थियो ।
मादलको तालमा नाच्नु त पर्छ नै सबैले । पत्रकारहरुको कलम पनि यसरी नै नाचेको छ यूएईको नेपाली समुदायमा । यस्ता समाचार पढ्न बाध्य पाठकहरु कति बोर मानिरहेका होलान् । सहानुभूति प्रकट गर्न चाहन्छु तमाम पाठकहरुलाई ।
यस्तै वातावरणमा पत्रकारिता गर्दा अलि फरक प्रकृतिको समाचार र पात्र खोज्ने हुटहुटी पहिल्यैदेखि थियो मलाई । यसै क्रममा गत १८ डिसेम्बरका दिन उत्तरी इमिरेट फुजेराबाट करिब १ सय ३० किलोमिटर दुबईको करामाको एक अपार्टमेन्टमा करिब ८० वर्ष उमेर लागेका एक वयोवृद्ध नेपालीलाई भेट्न गएको थिएँ पाल्पाली मित्र किशोर अर्यालको साथमा ।
सेतो कपाल, चिल्लो निधार, सादा पहिरनमा आफ्नी जीवनसंगीनी, छोराबुहारी, नातिनातिनाका साथ विगत १३ वर्षअघिदेखि दुबईमै बसिरहेका उनको विगत र वर्तमानलाई नजिकबाट बुझ्ने अवसर मिल्यो । । उनलाई भेटेपछि, उनका अनुभव र अनुभूति र उनको जीवनीलाई सरसर्ती केलाउँदा मलाई ढुंगा खोज्दा देउता मिलेको अनुभूति भयो ।
एउटा जिउँदो इतिहास
राणाशाषनको करिब उत्तरार्ध विक्रम संवत् १९९४ मंसिर ८ गते माता नन्दा आचार्य र पिता खडानन्द आचार्यका कान्छा सुपुत्रका रुपमा जन्मिएका डिल्लीप्रसाद आचार्य देशदेशावर घुमेर विगत १३ वर्षदेखि दुबईमा बसिरहेका रहेछन् ।
श्रीमतीसहित डिल्लीप्रसाद आचार्य
बाग्लुङ नगरपालिका-१ रामरेखाका स्थायी बासिन्दा आचार्यको जीवनका हरेक कालखण्ड हाम्रो पुस्ताका लागि एक ऐतिहासिक दस्तावेज बन्न सक्छन् भन्ने अनुभूति म ढिलै भए पनि गरिरहेको छु ।
विक्रमको २००५ मा जहाँनिया राणाशाषनको कालरात्रिमा शिक्षाको ज्योति छर्न स्थापित भाषा पाठशालाबाट डिल्लीप्रसाद आचार्यले धुलेपाटीमा अक्षारम्भ गरेदेखि पत्रकारका हैसियतले बुल्गेरियाका राष्ट्रपति जिकोसाले प्रदान गरेको सम्मानसम्म र २०१७ सालमा खरेलपुत्री मिठुसँग वैवाहिक बन्धनमा बाँधिएपछि ३ छोरा र ३ छोरीका असल अभिभावक अहिलेसम्म बनिरहँदाका पछिल्ला अनुभवका शृङ्खलाहरु हाम्रो पुस्ताका लागि एउटा गतिलो पठनीय सामग्री बन्न सक्छ भन्ने मेरो निष्कर्ष छ ।
गोश्वारामा मुखियादेखि अञ्चलाशीधको स्वकीय सचिव भई देशदेशावर घुमी नेपाली समाजको बेथिति, विसंगतिको विरुद्धमा कहिले पत्रकार त कहिले खोजमुलक लेखक भई कलम चलाउँदाका प्रसंगहरुको वर्णन एउटै लेखमा अटाउन खोज्नु मेरो मुर्खता ठहर्छ ।
भगवान् गौतम बुद्धको मावली देवदहका शाक्यहरु भएको रहस्य पत्ता लगाएको प्रसंगदेखि मुस्ताङको मुक्तिनाथमा रहेका झुमाहरुको विषयमा उनले गरेको खोज पनि कम्ती रोचक छैन । तत्कालीन राजा महेन्द्रको ‘दौडाहा’ टोलीमा समावेश भई नेपाली समाजको भित्री अवस्थाको अध्ययन प्रतिवेदनदेखि तयार पार्नेदेखि लिपुलेकको विषयमा आजभन्दा ४५ वर्षअघि उठाएका आवाजहरु अहिले समयसापेक्ष बन्दै गएको देख्न सकिन्छ ।
प्रेसमा सेन्सर गर्ने पञ्चायती व्यवस्थामा बीस र तीसको दसकतिर बुटवलबाट प्रकाशित निर्णय दैनिक, खसोखास साप्ताहिक, काठमाडौंबाट प्रकाशित हुने जागृति तथा आरती साप्ताहिकमा समाचार र अनुसन्धानमूलक लेख रचना प्रकाशन गरी जिल्ला प्रवेशमा लगाइएको रोकसम्मका घटनाक्रमहरु हाम्रा लागि प्रेरणाको स्रोत बन्न सक्छन् ।
पाकरीको बोट जहाँ चरा बस्दैनन्, जनावर छेउछाउ जान सक्दैनन्, त्यसको विषयमा २०२८ सालमै खोज गरी गोरखापत्रमा लेख प्रकाशित गरेका आचार्य दुबईको एक अपार्टमेन्टमा करिब एक दशभन्दा अघिदेखि किन गुमनाम जीवन बाँचिरहेका छन् त ?
एउटा असल प्रशासक, खोजपत्रकार, समाजका सम्मानित व्यक्तित्वका रुपमा जीवनका उर्वर समयहरु खर्चेका आचार्य हिजोआज दुबईमा सातामा दुई दिन सत्संग धाउँछन् । सत्य बोल्ने, सदाचारी बन्ने, अरुको कुभलो नचिताउने, सादा जीवन बाँच्ने, शाकाहारी भोजन सेवन गर्ने, योग तथा अध्ययन गर्नेका अतिरिक्त धार्मिक तथा व्यक्तिगत भ्रमणका लागि यूरोप र अमेरिकी देशहरुमा पुगिरहन्छन् उनी ।
जीवनका उत्तरार्धमा देशमै बस्ने चाहना भए पनि कर्मको रेखाले जहाँ पुगे पनि खुसी बन्ने प्रयत्न गरेको उनले सुनाए । तीन जना छोराहरुमा कोही डक्टर, पाइलट र इन्जिनियर छन् र एक छोरी लक्ष्मी आचार्य चिकित्सक भई बाग्लुङमै सेवारत भएकोमा उनी छोरीले नेपाली जनताहरुको सेवा गरिरहेकोमा वर्ग गर्दछन् ।
उनको जीवनका अनुभव, अनुभूति, उपलब्धी, खोज र हरेक कालखण्डलाई अध्ययन गर्दा हाम्रो पुस्ताका लागि गहकिला दस्तावेज र पठनीय सामग्री तयार बन्छन् भन्ने निष्कर्षमा म पुगेको छु ।
पाठकहरुले रुचाएको खण्डमा यो जीउँदो इतिहासको विषयमा आगामी दिनमा थप जानकारी लिएर आउँनेछु ।

