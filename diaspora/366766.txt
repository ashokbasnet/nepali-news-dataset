प्रवासमै बन्दैछन नेपाली म्यूजिक भिडियो

रामप्रसाद ढुंगेल
यूएई । काम र दामको खोजीमा प्रवासिनेहरु नाम पनि कमाउन थालेका छन् । परदेश अब पैसा कमाउने ठाउँमा मात्र सीमित रहेन । साहित्य, संगीत, समाजसेवा तथा पत्रकारिताको उर्वर भूमिका रुपमा प्रवास पनि विकसित हुँदैछ ।
प्रवासको एक भूगोल अर्थात् चार लाखभन्दा बढी नेपालीको पसिनाले सिंचित भूमि यूएईबाट रेमिटयान्समात्र होइन, पछिल्लोपटक राम्राराम्रा म्युजिक भिडियोहरु पनि नेपाल भित्रिन थालेका छन् ।
यसै क्रममा आधुनिक नेपाली संगीतमा चर्चाको शिखरमा रहेका गायक प्रमोद खरेलको एक गीत ‘मन दुखेर आयो.. तन दुखेर आयो….’को म्युजिक भिडियो यूएईबाट सार्वजनिक भएको छ ।
यूएईको चित्ताकर्षक सहर र प्राकृतिक सुन्दरतालाई भिडियोमा समेटिएको निर्देशक प्रकाश भट्टले बताएका छन् । सात वर्षअघि गोरखा जिल्लाको नरेश्वर गाउँबाट यूएई आई अबुधाबी प्रहरीमा कार्यरत कसिलो ज्यानका भएका मोहन बोगटीलाई यस भिडियोमा नायिका पूजा भट्टले साथ दिएकी छिन् ।
मोडल बोगटीले यसभन्दा अघि राजेशपायल राई, रामकृष्ण ढकाल, विकास चौधरीका करिब एक दर्जन गीतहरुमा मोडलिङ गरिसकेका छन् । यूएईमा राम्रो सम्भावना भएका मोडलका रुपमा जम्दै गरेका बोगटीले यस भिडियोबाट धेरै अपेक्षा गरेको बताएका छन् । यही भिडियोका लागि नेपालबाटै निर्देशक प्रकाश र नायिका पूजा भट्ट आएर निकै मिहिनेत गरेको बोगटीले जानकारी दिए ।
दुबई, अबुधाबी र अलऐन एरियाका रमणीय स्थलहरुमा उच्चकोटीको क्यामाराले सुट गरिएका दृश्यहरुमा यूएईको भव्यता, सभ्यता र वैवभता देख्न सकिन्छ ।
भिडियोमा त्रिकोणात्मक प्रेमकथालाई देखाइएको छ । चलचित्र मेन्टल र ब्लांक डायरीमा नायिकाको रुपमा अभिनय गरिसकेकी पूजाको अभिनय कलालाई यस भिडियोमा पनि देख्न सकिन्छ ।
प्रकाश भट्टको शब्द तथा श्रीकृष्ण बम मल्लको संगीत रहेको उक्त गीतमा प्रमोद खरेलको स्वर रहेको छ । साई भिजनले सार्वजनिक गरेको अडियो तथा भिडियोको कोरियोग्राफी र सम्पादन प्रकाश भट्टले नै गरेका छन् ।
भिडियो हेर्नुहोस्


