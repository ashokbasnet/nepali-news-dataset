मलेसियामा ज्यान गुमाएका सुरेशको दुई महिनापछि शव आइपुग्यो
रामचन्द्र नेपाल

पेनाङ । मलेसियामा ज्यान गुमाएका इलाम माइपोखरीमा युवक सुरेश राईको दुई महिना पछि शव नेपाल आइपुगेको छ । वैदेशिक रोजगारीका क्रममा गत माघ १२ गते मलेसिया पुगेका उनलाई कागजपत्र नभएको अवस्थामा मलेसियन प्रहरीले समाएको थियो ।
मलेसियाको पेनाङस्थित एक कम्पनीमा कार्यरत रहेका उनको सबै कागजपत्र कम्पनीले राखेको थियो । एकदिन कम्पनीबाट ड्युटी सकेर होस्टलमा आउने क्रममा प्रहरीले समातेर डकुमेन्टबारे सोधीखोजी गर्दा कम्पनीले राखेको बताए पनि राई इलिगल रहेको भन्दै जेल हालिएको थियो । उनलाई रिहाइको लागि कम्पनीले कुनै पहल नगरेको उनका साथीहरुले बताएका छन् ।
जेलमै रहेका राईलाई क्षयरोगले सताएको र सोही कारणले जेलमै मृत्यु भएको हो । राई इलामको माइपोखरी गाउँ विकास समितिको वडा नम्बर आठका बासिन्दा हुन ।

