यूएई पुगेर हिसिलाले भनिन-राष्ट्रको विकास र समृद्धिका लागि नयाँ शक्ति

आरपी सहयात्री
यूएइ । पूर्वमन्त्री हिसिला यमीले राष्ट्रको समग्र विकास र समृद्धिका लागि नयाँ शक्ति अपरिहार्य रहेको बताएकी छिन्
नयाँ शक्ति निर्माण अभियान युएईले २५ डिसेम्बरमा दुबईको एक रेस्टुरेन्टमा आयोजना गरेको प्रशिक्षणमा सम्बोधन गर्दै यमीले अहिलेसम्मको राजनीतिक उपलब्धिलाई संस्थागत गर्न आर्थिक विकास र समृद्धि हासिल गर्न नयाँ शक्ति आवश्यक रहेको दाबी समेत गरिन् ।
उनले एक चरणको राजनीतिक क्रान्ति सकिएकोले अब देश र जनतालाई गरिबीको दलदलबाट मुक्त गर्न नयाँ शक्तिको आवश्यकता रहेको जिकिर गरिन् ।
नयाँ शक्ति निर्माण अभियानको अन्तर्राष्ट्रिय संयोजक समेत रहेकी यमीले नयाँ शक्तिको पक्षमा आइरहेको जनलहरबाट आत्तिएर कतिपयले यो अभियानको बारेमा गलत प्रचार र अपव्याख्या गरिरहेको बताइन् । नयाँ शक्ति अभियानको तीव्र विकासबाट डराइरहेकाहरुले विभिन्न ढंगले आरोप लगाइरहेको उनले बताइन् । उनले मधेस आन्दोलनलाई समर्थन गर्दा भारतको दलाल भनी आफूहरुलाई गलत व्याख्या गरेकोमा सर्व साधारणलाई भ्रममा नपर्न आग्रह समेत गरिन् ।
कार्यक्रममा उक्त अभियानका अन्तर्राष्ट्रिय विभागका सदस्य शंकर भण्डारीले जनयुद्धले उठाएको म्यान्डेडलाई एमाओवादीले छाडेका कारण नयाँ शक्तिको आवश्यकता परेको बताए । उनले आर्थिक समृद्धिसहितको नयाँ नेपाल निर्माण गर्न विदेशमा भएका सम्पूर्ण नेपालीहरु एकजुट हुनुपर्ने सुझाए ।

