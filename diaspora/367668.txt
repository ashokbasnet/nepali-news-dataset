मलेसियामा सर्वश्व लुटिएका चन्द्रप्रकाश यसरी नेपाल फर्के
रामचन्द्र नेपाल
क्वालालाम्पुर । सुन्दर भविष्यको मीठो सपना बोकेर मलेसिया आएका बाग्लुङका चन्द्रप्रकाश विक दुई महिनामै नेपाल फर्किएका छन् । काठमाडौंबाट मलेसिया उडेको दिनदेखि नै चन्द्रले दुखभन्दा अर्थोक केही पाएनन् ।
पेराक राज्यको मान्जुङ औद्योगिक क्षेत्रमा आएका उनलाई हेभन ओभरसिजलेे फुड प्याकेजिङको काम गनुपर्ने भन्दै पठाएको थियो । तर मलेसिया आउँदा उनलाई ट्रकमा आएका सामानलाई लोड अनलोड गर्ने काम दिइयो । उनले नेपालमा रहेको मेनपावरलाई धेरै ताकेता गरे, तर सुनवाइ भएन । काम यति चर्को थियो कि उनले पानी पिउनसमेत फुर्सद पाउँदैनथे ।
म्यानपावरले रामचन्द्रलाई १० घण्टाको १ हजार ५० रिंगेट तलव पाउने गरी कागज गरेर पठाएको थियो । उनले म्यानपावरलाई ९० हजार रुपैयाँ बुझाएका थिए । तर, उनको तलव ६, ७ सय रिंगेटभन्दा माथि कहिल्यै पुगेन ।
नेपालबाट ल्याएका कागजपत्रहरु एजेन्टले एयरपोर्टबाट बाहिरिनेबित्तिकै कब्जा गरेका थिए । कम्पनीमा काम गर्ने साथीहरुमार्फत उनले आफनो समस्या दुतावाससक्षम टेलिफोनमा राखे । दुतावासले पनि कम्पनी मालिकलाई एग्रिमेण्ट अनुसार काम दिन आग्रह गर्‍यो । तर, पनि कम्पनीले चन्द्रलाई असैह्य हुने गरी काममा जोताइरह्यो ।
आखिर चन्द्र शारीरिकरुपमा यति गले कि सो काम गर्नै नसक्ने अवस्थामा पुगे । दुई महिनासम्म काम गर्दा जम्मा पारेको ९ सय रिंगेट बोकेर उनी क्वालालम्पुरमा रहेको नेपाली दुतावासमा आउन तयार भए । मलेसियामा चोरीका घटनाहरु हुन्छन् भन्ने थाहा पाएका चन्द्रले बस चढनुअगावै होस्टलमै ९ सय रिंगेट आफूले लगाएको जुत्तामा लुकाएर राखेका थिए ।
बस क्वालालम्पुर आइनपुग्दै उनलाई वस ड्राइभरले ओर्लन भन्यो । उनी बीचबाटोमै ओर्लिए । उनलाई लागेको थियो म र्झने ठाउँ यही नै हो । बसबाट ओर्लन नपाउँदै तीनजना युवा आए र उनीसँग भएको टिकट खोसिदिए । लछार-पछार गर्दै एकान्तमा लगेर उनीसँग भएको पैसा मोवाईल, कागजपत्र सबै लुटिदिए । जुत्तामा राखेको पैसासमेत छाडेनन् लुटेराहरुले ।
सर्वश्व लुटिएपछि चन्द्र सडकको एक कुनामा रोइरहेका थिए । एक जना पाकिस्तानीले देखर नजिकै आई सोधे, ‘भाइ आप कौन है, क्या हुआ ?’ चन्द्रले आधा नेपाली र आधा हिन्दीमा बेलीविस्तार लगाए । पाकिस्तानीले भने, ‘मै आपको नेपाली दोस्त से मिलादुंगा ।’ यति भनेपछि उनी पाकिस्तानीको पछि लागे । पाकिस्तानीले उनलाई क्वालालम्पुरमा ल्याएर नेपालीको जिम्मा लगाइदिए ।
लुटेराहरुले सिक्का पैसा छाडिदिएकाले चन्द्रसित ५ रिंगेट गोजीमा थियो । कसैको फोन नम्बर पनि थिएन । नेपाली साथीको सहयोगमा उनले नेपालमा रहेकी श्रीमतीसित कुरा गरे । श्रीमानको उद्धारका लागि पहल गरिदिन श्रीमतीले नेपालमा हारगुहार गरिन् । तत्कालै दुतावासमा पुगेर चन्द्रले आफ्ना समस्या सुनाए र दुतावासमा उद्धारका लागि निवेदनसमेत पेश गरे । दुतावास र मलेसियामा कार्यरत संस्था पीएनसीसीको नेपालमा रहेको म्यानपावरसँग कुराकानी शुरु भयो । म्यानपावरले चन्द्रलाई झिकाउन जति पैसा लागे पनि तिर्ने वचन दियो । तर, वचन पुरा गरेन ।
दुतावासले यात्रा अनुमति निशुल्क बनाइदियो । तर, अध्यागमन जाने पैसा चन्द्रसँग थिएन । कुवेतमा रहेका आफन्तमा मार्फत उनले पैसा झिकाए । म्यानपावरले आलटाल गरेर दिन बितायो । ऋणाधन गरेर चन्द्र नेपाल फर्कन सफल भए ।
करिव चौध दिनको क्वालालम्पुर बसाइपछि चन्द्र नेपाल फर्कन सफल भएका छन् । यतिवेला उनी म्यानपावर धाउदै आफुले तिरेको पैसा फिर्ता लिन कस्सिएका छन् ।

