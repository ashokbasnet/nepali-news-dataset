मौलाकालिका विकासका लागि बेलायतबाटै २० लाख प्रदान

नवलपरासी । बेलायतमा कार्यरत नेपाली व्यवसायी रविजङ्ग लामिछानेले नवलपरासीको पर्यटकीय तथा धार्मिक ऐतिहासिक क्षेत्र मौला कालिका विकासको लागि व्यक्तिगत तर्फबाट २० लाख रुपैीया सहयोग गरेका छन् ।
मौला कालिकाको दर्शन तथा आन्तरिक पर्यटन प्रबर्द्धनका लागि आउनेहरुको उचित व्यवस्थापन तथा मन्दिरको भौतिक पुर्वाधार निर्माणका लागि लामिछानेले २० लाख ५० हजार सहयोग गरेका हुन् । आफ्ना स्वर्गीय चन्द्रजङ्ग लामिछानेको स्मृतिमा चन्द्रेश्वर भोजनालय निर्माणका लागि १० लाख नगद समेत प्रदान गरेको समितिले जनाएको छ ।
सोमवार एक कार्यक्रम आयोजना गरि बेलायतबाट व्यवसायी लामिछानेले पठाएको रकमको चेक मौलाकालिका आर्थिक व्यवस्थापन उप समिति सदस्य मिना महतले समितिका अध्यक्ष बिष्णुहरि रिमाललाई प्रदान गरेकी हुन् । सो मन्दिरका लागि यसअघि पनि रविजङ्ग लामिछानेले आर्थिक सहयोग गरेका थिए । मौला कालिका मन्दिर ४५० वर्षअघि पाल्पाली राजा मणिमुकुन्द सेनले स्थापना गरेका हुन् ।
युवा व्यवसायी लामिछानेले यसअघि भूकम्प पीडितहरुका लागि नेपाल सरकार मार्फत १० करोड भन्दा बढिको सहयोग गरेका थिए । उनले गरेको योगदानको कदर गर्दै सरकारले उनकी आमा पर्वत फेलबास निवासी रुक्मणी लामिछानेलाई राष्ट्रपतिबाट जनसेवाश्री पदक प्रदान गरेको थियो ।

