विकाश साझेदार बन्न सक्नेगरी एनअारएनलार्इ बलियो बनाउनुपर्छः घले 
दिनेशकुमार परियार
लण्डन । गैरआवासीय नेपाली संघका अध्यक्ष शेष घलेले १२-१४ बर्ष पुरानो भिजन र योजनाले गैरआवासीय नेपाली संघ नेपालको विकाश साझेदार बन्ने गरी बलियो बन्न नसक्ने भएकाले अब नयाँ सोंच र योजना जरुरी रहेको बताउनुभएको छ ।
गैरआवासीय नेपाली संघ राष्ट्रिय समन्वय समिति बेलायतले आयोजना गरेको कार्यक्रमलाई सम्बोधन गर्दै घलेले एनआरएन बाहिरबाट हेर्दाजस्तो ठूलो र बलियो नरहेको बताउनुभयो ।
‘बाहिरबाट हेर्दा यो संस्था जति बलियो र ठूलो जस्तो देख्नुहुन्छ, वास्तवमा यो संस्था त्यति नै कमजोर छ’ करिव ६ सय गैरआवासीय नेपाली भेला भएको कार्यक्रमलाई सम्बोधन गर्दै घलेले भन्नुभयो-‘आगामी २०-३० बर्षमा नेपालको आर्थिक सामाजिक क्षेत्रमा योगदान दिनसक्ने गौरवपूर्ण संस्था बन्न अहिलेदेखि नै एक्सन प्लान, रोडम्याप र नयाँ भिजन बनाउनुपर्छ ।’

संस्थाको क्षमता विस्तारकै लागि गैरआवासीय नेपाली संघले काठमाण्डौंमा आफ्नै भवन बनाउन लागेको भन्दै यसलाई सामान्य घरका रुपमा मात्र नलिन आग्रह गर्नुभयो । आफु डोनेसन माग्न मात्र बेलायत नआएको बरु भावनाहरुको संकलन गर्न आएको उहाँले बताउनुभयो ।
‘तपाईंहरुको अफिस झोलामा बोकेर हिड्नुहुन्छ भन्ने सुन्दा मलाई नमिठो लाग्यो, कतिपयले एनआरएनलाई सुकुम्बासी भनेे’ अध्यक्ष घलेले भन्नुभयो- ‘त्यही कारण हाम्रो आफ्नै भवन बनाउन लागिपरेँ ।’
एनआरएन यूके ले १ करोड रुपिया कबोले मध्ये ३७ करोड पहिले नै बुझाइसकेको छ । सोमबार भएको च्यारिटी कार्यक्रम बाट उठेको रकममा नपुग रकम थपेर चाडै नै आफ्नो प्रतिबद्दता पुरा गर्ने एनआरएनयूके अध्यक्ष मुछेत्र गुरुङ ले बताए । अन्य मुलुकका राष्ट्रिय परिषद (एनसिसी)हरुले यसअघि नै रकम उठाएर पठाइसकेपनि एनआरएन यूकेले भवनका लागि रकम पठाउने काम पूरा गरेको थिएन ।

डिसेम्बर अन्तिम साता बेलायत आउनुअघि बेलायत समितिले कोष संकलन कार्यलाई तीव्रता दिएको थियो  । तीन दिनको बेलायत भ्रमणका लागि अध्यक्ष घले दम्पति यहि आइतबार लण्डन आएका थिए  । यसै क्रममा घले दम्पति च्यारिटी कार्यक्रममा सरिक भएका हुन् ।
कार्यबाहक राजदूत तेजबहादुर क्षेत्री प्रमुख अतिथि रहेको कार्यक्रममा एनआरएन यूकेका पूर्व अध्यक्ष मेजर डमर घले,  डेनमार्कका आइसीसी सदस्य सोम सापकोटा, युरोप संयोजक कुल आचार्य, युरोप उप संयोजक प्रेम गुरुङ, अमेरिकाको अर्डिनेटर सोनम लामा, केन्द्रिय सचिब अर्जुन श्रेष्ठ, संरक्षक दिल गुरुङ, केन्द्रिय सल्लाहकार विश्वआदर्श पण्डित र  आइसीसी सदस्य योगेन क्षेत्री लगायतले एनआरएन भवन निर्माणको  आवश्यकमा जोड दिँदै सहयोग गर्न सबैलाई आग्रह गरे ।

