एनआरएन भवन निर्माणका लागि बेलायतबाट एक करोड रुपैयाँ संकलन

लण्डन । गैरआवासीय नेपाली संघको केन्द्रीय कार्यालय भवन निर्माणका लागि बेलायतमा रहेका गैरआवासीय नेपालीहरुले एक करोड रुपैयाँ संकलन गरेका छन् ।
भवन निर्माणमा सहयोग जुटाउन सोमबार साँझ लण्डनमा आयोजित बिशेष कार्यक्रममा सो रकम जुटेको हो ।
रकम संकलन अभियानका लागि गैरआवासीय नेपाली संघका अध्यक्ष शेष घले लण्डन आएका थिए । घलेको प्रमुख आतिथ्यमा भएको कार्यक्रममा १ करोड रुपैयाँ संकलन भएको गैरआवासीय नेपाली संघ युकेका अध्यक्ष मुछेत्र गुरुङले जानकारी दिए ।
‘हामीले पहिले नै ३७ लाख रुपैयाँ भवन निर्माणका लागि पठाइसकेका थियौं’ गुरुङले भने-‘हिजो आयोजित कार्यक्रममा उठेको रकमसमेत जोड्दा हामी एक करोड रुपैयाँ संकलन गर्न सफल भएका छौं ।’
गैरआवासीय नेपाली संघ अन्तराष्ट्रिय समन्वय परिषद्ले बेलायतको एनसीसीलाई एक करोड रुपैयाँ संकलन गर्ने लक्ष्य दिएको थियो । केही ढिला भएपनि संघले सो लक्ष्य पुरा गरेको अध्यक्ष गुरुङले बताए ।
सो कार्यक्रमलाई सम्बोधन गर्दै एनआरएन अध्यक्ष शेष घलेले गैरआवासीय नेपाली संघको स्थायित्व र दीगो विकाशका लागि आफ्नै भवन पूर्वसर्त जस्तै रहेको हुँदा भवन निर्माणलाई आफुले पहिलो प्राथमिकतामा राखेको बताउनुभयो । दीर्घकालिन सोंच र योजना नभएसम्म नेपालको विकाश साझेदार बन्ने संघको लक्ष्य पुरा हुन नसक्ने भन्दै उहाँले सवै गैरआवासीय नेपालीलाई त्यसका लागि गम्भिर भएर लाग्न आग्रह गर्नुभयो ।
 
संघले अघिल्लो बर्ष नै बिभिन्न देशलाई रकम संकलन लक्ष्यसहित अभियान संचालन गरेको थियो । सो क्रममा अष्ट्रेलिया, अमेरिका, जापान लगायतका धेरै राष्ट्रिय समन्वय परिषद्ले रकम संकलन गरि पठाइसकेका थिए । बेलायत लगायत छुटेका केही मुलुकमा अहिले रकम संकलन अभियान सुरु भएको छ ।
संघले करिव २० करोड रुपैयाँको लागतमा काठमाण्डौको बालुवाटारमा भवन निर्माण गर्दै छ । अघिल्लो बर्ष नै करिव १३ करोड रुपैयाँको लागतमा जग्गा खरिद गरी भवन शिलन्यास भइसकेको छ ।
भूकम्प र नाकाबन्दीका कारण ढिलाइ भएको भवन निर्माण केही समयभित्रै सुरु हुने संघले जनाएको छ ।

