नेपालीको लगानीमा दुवईको फुजेरामा रेस्टुरेन्ट खुल्दै

आरपी सहयात्री

फुजेरा । यूएईका सात इमिरेटसमध्ये पहाडी तथा सदाबहार चिसो इमिरेटसका रुपमा परिचित फुजेरामा पनि नेपाली व्यावसायीहरु आकषिर्त भइरहेका छन् । उल्लेख्य नेपालीहरु कार्यरत रहेको तुलनात्मक रुपमा सस्तो गणराज्यका रुपमा परिचित फुजेरामा केही महिनाअघि दुई नेपाली महिला व्यावसायीहरुले सैलुन स्थापना गरेका थिए भने यहाँ पछिल्लोपटक दुई वटा नेपाली रेस्टुरेन्ट स्थापनाका लागि धमाधम तयारी गरिरहेका छन् ।
बुटवलकी दिपा पाण्डेले न्यू सिल्भर स्पुन रेस्टुरेन्टको तयारीलाई तीव्र पारेकी छिन् भने फुजेराको मुख्य सिटीमै दुई नेपाली युवाहरुले नमस्ते रेस्टुरेन्ट सञ्चालनमा ल्याउन लागेका छन् । फुजेराको दुबई स्लामिक बैंक बिल्डिङमा रहेको उक्त रेस्टुरेन्ट केही सातामै औपचारिक उद्घाटन हुँदैछ ।
भरतपुर चितवनका सुरज सापकोटा र धरान सुनसरीका सरोज मगरले आफ्नो आठ वर्षे दोस्तीलाई व्यावसायिक सहकार्यमा परिणत गरेर एकता, सहयोगले अघि बढ्ने प्रयास गरेको बताएका छन् ।
२७ वर्षे सापकोटा र २४ वर्षे मगर यहाँको राम्रै कम्पनीमा काम गर्छन् । यूरोप र अमेरिकामा भन्दा राम्रो कमाई गर्छन् । उनीहरुको जीवनशैली पनि आम नेपालीहरुभन्दा फरक छ तर, यूएईमा नेपाल र नेपालीलाई अरुले हेर्ने दृष्टिकोण बदल्न पनि व्यावसायमा हात हालेको बताउँछन् । अघिकांश विदेशीले नेपालीलाई निम्न स्तरको कामदारका रुपमा बुझ्ने गरेकोमा आफूहरु चिन्तित रहेको ती युवाहरुले बताए । ‘हामीले नेपाली पनि सक्षम छन् भनी देखाउनुछ’, युवा व्यावसायीको रुपमा आउँदै गरेका सापकोटाले भने, ‘नेपालीलाई मात्र नभएर स्थानीय बासिन्दा र अन्य देशका नागरिकलाई पनि नेपाल, नेपाली र नेपाली खाना, नेपाली संस्कृति चिनाउने हाम्रो प्रयास हो ।’
रेस्टुरेन्टभित्र मिनी नेपाल देख्न सकिन्छ । हिमाल, पहाड र तराईका पोट्रेटका अतिरिक्त, नेपाली जनजीवन, खोलानाला, झरना, भेषभुषामा सजिएका नेपालीहरुको तस्वीर, नेपाली बाजागाजाको सजावटले नेपालै पुगेको अनुभव गराउँछन् ।
रेस्टुरेन्टमा परम्परागत अर्डर अनुसारका खानाका अतिरिक्त चाउमिन, ममका साथै कन्टिनेन्टल खाना पाइने सञ्चालक मगरले बताए, ‘हामी चाडपर्व विशेष नेपाली परिकारहरु पनि तयार पार्नेछौं ।’ उनले नेपालको साँग्रिला होटलका कुकहरुले खाना तयार गर्ने भएका कारण सस्तो दरमै नेपाली तथा अन्य विदेशीहरुलाई स्वादिष्ट नेपाली परिकारको स्वादको मजा लिन सक्ने बताए ।
सुरुमा नौ जना कर्मचारी रहने उक्त रेस्टुरेन्टमा एक जना विदेशी कर्मचारी रहे पनि अन्य सबै नेपालीहरुलाई नै रोजगारी दिने सञ्चालकहरुले बताएका छन् ।
करिब तीन लाख दिराम्स (करिब ८५ लाख रुपैयाँ) को लगानीमा सञ्चालन हुन लागेको फुजेराको नमस्ते रेस्टुरेन्टले यूएईकै अर्को इमिरेटस रास अल खेमामा पनि शाखा स्थापना गर्नका लागि लोकेसन तय भइसकेको सञ्चालक सापकोटाले बताए ।
सस्तो दरमा स्वादिष्ट नेपाली खानाको स्वाद सामान्य नेपालीहरुदेखि अन्य विदेशीलाई चखाएर नेपाल, नेपाली, नेपाली परिकार र नेपाली संस्कृतिलाई चिनाउने यी युवाहरुको सपना साकार हुन केही हप्ता कुर्नैपर्ने भएको छ ।

