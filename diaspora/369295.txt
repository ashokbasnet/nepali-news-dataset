अंग्रेजी नयाँ वर्षमा यूएईमा सांगीतिक कार्यक्रम हुने
आरपी सहयात्री
यूएई । अंग्रेजी नयाँ वर्षको उपलक्ष्यमा यूएईका नेपालीहरुका लागि पूर्णतया सांगीतिक हुने भएको छ । जनवरी १ र ८ मा यहाँका दुई सहरमा तीन वटा भव्य सांगीतिक कार्यक्रमको आयोजना गरिएका छन् । नयाँ वर्षको उत्सवलाई पूर्णतया संगीतमय बनाउन यहाँ साप्ताहिक रुपमा आयोजना गरिएका कार्यक्रमले संगीतप्रेमी नेपालीहरुलाई भ्याइनभ्याइ हुने भएको छ ।
जनवरी १ मा उत्तरी इमिरेटस फुजेरामा एक भव्य सांगीतिक कार्यक्रम आयोजना गरिएको छ । एनआरएन फुजेरा र नेपाली कलाकार समूहको संयुक्त आयोजनामा एक भव्य कार्यक्रमको आयोजना गरिएको हो ।
यस सांगीतिक कार्यक्रमका लागि नेपालबाट लोकगायक पुरुषोत्तम पौडेल र लोकगायिका अनु ढकाल आउने भएका छन् ।
कार्यक्रममा यूएईमै रहेका चर्चित कलाकारहरु हरि डुम्रे, मानबहादुर केसी, अमित अक्षुक, अमर सुनार, ओमकुमारी खाँड, सुरज गैरे, दीपक गुरुङ, विष्णु गिरी, विक्रम पौडेल, होमनाथ कुँवर, नरेश भाट, सिर्जना जिरेल, कल्पना थापा, सिम्रन थापा, रेनु रिजाल, नेत्रहरि सुनुवार, प्रतीक्षा शर्मा, माया बस्नेत लगायतका दर्जनौं कलाकारहरुको प्रस्तुति रहनेछ ।
फुजेराको मुख्य एरियामा रहेको क्लीफ्टन होटलमा हुन लागेको नेपाली सांस्कृतिक कार्यक्रमको सम्पूर्ण तयारी भइसकेको आयोजकको तर्फबाट एनआरएन फुजेराका सचिव सेर सुनारले जानकारी दिएका छन् ।
त्यसरी नै जनवरी ८ तारिखमा दुबईको पाँच तारे होटल एसियानामा न्यू इयर नाइट-२०१६ कार्यक्रमको आयोजना गरिएको छ । विगतमा फिस्टेल कन्सर्टको नाममा दुई वटा सांगीतिक कार्यक्रमको आयोजना गरिसकेका बिक्रान्त कार्कीले यसपटक सुजाता गिरीको सहकार्यमा कार्यक्रम गर्न लागेका हुन् ।
यस कार्यक्रममा नेपाली सांगीतिक, मोडलिङ, उद्घोषण आदि विविध क्षेत्रका हस्तीहरु आउने आयोजक कार्कीले बताए ।
अंग्रेजी नयाँ वर्षको उत्सवलाई झनै रमझमपूर्ण बनाउन नेपालबाट चर्चित गायक अनिल सिंह, कमल खत्री, भिजे सुशील नेपाल र अस्ट्रेलियाबाट पपगायिका स्मृति पोखरेल आउने आयोजक सुजाता गिरीले जानकारी दिएकी छिन् ।
कहिले क्यान्डल डान्स गरेर या यूएईको नेपाली कलाकारिता र मोडलिङमा चर्चाको शिखरमा रहेका आशीष पुरुष, आधुनिक गायकको छवि बनाएका क्षितिज चिन्तन, गायिका भूमिका गिरी पनि यस कार्यक्रमका आकर्षण रहनेछन् । त्यसरी नै यस कार्यक्रममा डिजे फरेका साथमा हाउडे र आरोनका प्रस्तुतिहरु पनि नयाँ पुस्ताका संगीत पारखीहरुका लागि थप नयाँ कोसेली हुने आयोजकको दाबी छ ।
जनवरी ८ कै दिन अबुधाबीको अल नादा विद्यालयमा तमु समाज यूएई र तमु प्ये त्हु संघको संयुक्त आयोजनामा सांगीतिक कार्यक्रमका साथ ल्होसार मनाउन लागिएको छ । उक्त कार्यक्रममा गायिकाहरु शर्मिला गुरुङ, मौसमी गुरुङ, कोरियोग्राफर तथा उद्घोषक जसु गुरुङका साथमा यूएईमै श्रमरत नेपाली कलाकारहरुको जोडदार प्रस्तुतिका साथ रहने आयोजनाले जानकारी दिएका छन् । उक्त कार्यक्रमको प्रमुख अतिथिमा एनआरएन अध्यक्ष शेष घले र विशेष अतिथिमा उनकी श्रीमती जमुना घले आउने आयोजकहरुले बताएका छन् ।

