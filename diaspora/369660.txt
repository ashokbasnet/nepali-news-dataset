नेपाली संगीतको उत्थानमा हाउडे

आरपी सहयात्री
नाम त उनको लिंकन पौडेल हो तर आफूलाई हाउडे भन्न रुचाउँछन् । झट्ट हेर्दा हाउडेझै देखिन्छन् पनि । काम पनि उस्तै । पहिरन र हाउभाउ पनि उस्तै । ललितपुर कुपन्डोलका हाउडे विगत तीन वर्षदेखि दुबई डिउटी फ्रीको ब्रिटिस अमेरिकन टोबाको कम्पनीमा ब्रान्ड एम्बासडरको रुपमा काम गरिरहेका छन् ।
काममात्र होइन, उनी नेपाली संगीतको नयाँ विधा आरएनबी म्युजिकको उत्थानका लागि क्रियाशील छन् । पपगीत र रकगीत फ्युजन गरी नयाँनयाँ सिर्जना नेपाली संगीतमा पस्किरहेका उनै हाउडेको पछिल्लो म्यूजिक भिडियो ‘माया गर्छु म….’ एक महिनाअघि सार्वजनिक भएको थियो । पहिलोपटक यूट्युबमा सार्वजनिक उक्त भिडियो एक लाखभन्दा बढीले हेरिसकेका थिए ।
तर उक्त भिडियो हृयाक भएपछि पुनः दोस्रोपटक सार्वजनिक भएको सोही भिडियोमा पनि ७० हजार भ्युवर्स नाघिसकेका छन् । भिडियोमा हाउडेलाई साथ दिएकी छिन् कोरियोग्राफर समेत रहेकी पाम मानन्घरले ।
त्यसो त उनको पहिलो गीत तिमी मेरो जीवन…को म्युजिक भिडियो पनि दुई लाखभन्दा बढीको नजरमा परिसकेको छ । साथै उनैद्वारा निर्मित तथा अभिनित सर्टमुभी ‘पैसा बोटमा फल्छ ?’ पनि युट्युबमा दुई लाखभन्दा बढीले नै हेरिसकेका छन् ।
भिडियो हेर्नुहोस्


कुनै औपचारिक अध्ययनबिनै यस क्षेत्रमा आएका हाउडेले नयाँ पुस्ताको आवश्यकतालाई बुझेर विश्वको म्युजिक ट्रेन्ड अनुरुप काम गरेका कारण आफ्ना भ्युवर्स बडेको बताए ।
आफ्नी आमा नर्वदा न्यौपाने (पौडेल) जसले गाएका लोकगीतको प्रभावका कारण म्युजिकतर्फ आकषिर्त भएको बताउने हाउडेको म्युजिक भिडियो भने उनको नाम जस्तो हाउडे छैन, उच्च कोटीको बनेको छ ।
द बेसमेन्ट प्रोडक्सनले सार्वजनिक गरेको यस भिडियोमा संगीत सुजन जोसीले गरेका छन् जो साइक उपनामले चिनिन रुचाउँछन् । त्यसरी नै भिडियो निर्माणमा विशेष पाण्डेको पनि योगदान छ जो क्रोनिक भन्छन् आफूलाई । उक्त भिडियोमा आरोन र म्याक्स अब्राहमले ब्याक फोकसका रुपमा काम गरेका छन् ।
यूएईको नेपाली म्यूजिकमा क्रियाशील पुराना डिजे फरेको प्रेरणाले यहाँसम्म आएको बताउने र्यापर्स हाउडे पछिल्लोपटक यूएईको नेपाली सांस्कृतिक कार्यक्रमहरुमा निकै रुचाइन थालेका छन् । विगतमा आयोजित फिस्टेल कन्सर्टमा आफ्नो कला प्रस्तुत गरेका उनी नयाँ वर्षमा आयोजित विभिन्न कार्यक्रमहरुमा र्यापगीत प्रस्तुति गर्न कम्मर कसेर लागेका छन् ।

