नेपाली ढाका टोपी लगाएर यूएईमा पनि टोपी दिवस मनाइयो

रामप्रसाद ढुंगेल
यूएई । विगत तीन वर्षदेखि मनाउन थालिएको अन्तर्राष्ट्रिय टोपी दिवसमा यूएईका नेपालीहरुले पनि नेपाली टोपी पहिरिँदै ऐक्यबद्धता जनाएका छन् । राजदूत धनन्जय झादेखि सर्वसाधारण नेपालीहरुले नेपाली ढाका टोपी लगाउँदै आआफ्नै तरिकाले टोपी दिवस मनाएका छन् । एनआरएन लगायत विभिन्न सामाजिक संस्थाका पदाधिकारीहरुले व्याक्तिगत तथा सामूहिक रुपमा टोपी लगाउँदै फोटो सेसन गरी टोपी दिवस मनाएका हुन् ।
शुक्रबारे बिदा र अंग्रेजी नयाँ वर्षको अवसरमा नेपालीहरुको जमघटको केन्द्र बरदुबईमा ढाकाटोपीमा सजिएका नेपालीहरुको बाक्लो उपस्थिति देखिन्थ्यो । विभिन्न सामाजिक तथा जिल्ला स्तरीय संघसंस्थाहरुले आयोजना गरेका पिकनिक तथा सांस्कृतिक कार्यक्रमहरुमा उल्लेख्य नेपालीहरुले ढाकाटोपी ढल्काएका थिए ।

पाल्पाली समाज, यूएई परिवारले भव्यताका साथ तेस्रो अन्तर्राष्ट्रिय टोपी दिवसको अवसरमा एक विषेश कार्यक्रम आयोजना गरेको समाजका महासचिव वेदप्रसाद अर्यालले जनाए । टोपी दिवस विशेष कार्यक्रममा पाल्पाली समाजका युवराज भट्टराई, रमेश सापकोटा, धनबहादुर छेत्री, गुमबहादुर राम्झाली, खुमप्रसाद न्यौपाने, बलबहादुर बराल अन्य सहभागीले नेपाली टोपीको सांस्कृतिक महत्वबारे बोलेका थिए ।
एनआरएन फुजेरा क्षेत्र र नेपाली कलाकार समूह, यूएईले संयुक्त रुपमा फुजेरामा आयोजना गरेको सांस्कृतिक कार्यक्रममा पनि टोपी दिवस विशेष कार्यक्रमको आयोजना गरियो । भव्यताका साथ सम्पन्न सांस्कृतिक कार्यक्रमको बीचमै टोपी दिवस विशेष कार्यक्रम गरेर ऐक्यबद्धता जनाएको कार्यक्रमका सभापति समेत रहेका नेपाली कलाकार समूहका अध्यक्ष विष्णु अधिकारीले बताए ।

झापाली समाज यूएईले पनि आफ्नो नियमित बैठकमा आफ्ना सबै पदाधिकारीलाई ढाकाटोपी लगाएर आउन हप्ता दिन अघि सूचित गरेको थियो । समाजको बैठकमा अधिकांश पदाधिकारीले नेपाली टोपी लगाएर टोपी दिवसप्रति ऐक्यबद्धता जनाएको समाजका उपाध्यक्ष रोहन पनेरुले जानकारी दिएका छन् ।
रुपन्देही सेवा समाजले फुजेरामै आयोजना गरेको पिकनिक कार्यक्रममा पनि उल्लेख्य सहभागीहरुले नेपाली टोपी पहिरेको जानकारी व्यावसायी दिपा पाण्डेले दिएकी छिन् ।
नेपाली शिर र स्वाभिमानी राष्ट्रिय एकताको प्रतीकको उपमा टोपीलाई दिँदै नेपाली समुदाय, यूएईले पनि एक विशेष कार्यक्रम गरेको समुदायका संगठन विभाग प्रमुख रघुनाथ ढुंगेलले जानकारी दिएका छन् ।
नेपाली जनसम्पर्क समितिले नयाँ वर्षको उपलक्ष्यमा दुबईको जाबिल पार्कमा आयोजना गरेको वनभोजमा पनि समितिका पदाधिकारी तथा सर्वसाधारण धेरै नेपालीहरुले टोपी पहिरिएको जानकारी समितिका अध्यक्ष चित्र केसीले दिए ।
टोपी दिवसकै अवसर पारेर सामाजिक सञ्जालमा उल्लेख्य नेपालीहरुले टोपीधारी फोटो र टोपीमोह झल्काउने स्ट्याटस अप्लोड गरेका थिए भने केहीले ढाकाटोपी लगाएको फोटोलाई आफ्नो प्रोफाइलमा राखेको देख्न सकिन्थ्यो ।

