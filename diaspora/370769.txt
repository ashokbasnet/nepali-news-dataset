भूपू गोर्खाहरु सच्चा एनआरएन हुन्ः अध्यक्ष घले

लण्डन । गैरआवासीय नेपाली संघका अध्यक्ष शेष घलेले बेलायती गोर्खा सैनिकहरुको समस्या समाधानका लागि गैरआवासीय नेपाली संघले पहलकदमी लिने बताउनुभएको छ ।
गैरआवासीय नेपाली संघको केन्द्रीय कार्यालय भवन निर्माणका लागि रकम संकलन कार्यक्रममा सहभागी हुन बेलायतमा रहनुभएका अध्यक्ष घलेले भूपू गोर्खा सैनिकहरुका बिभिन्न संस्थाहरुलाई संयुक्त रुपमा सम्बोधन गर्दै समस्या समाधानका लागि अग्रसरता लिने प्रतिबद्धता जनाउनुभएको हो ।
गैरआवासीय नेपाली संघले भूपू गोर्खाहरुको मुद्दालाई समेटन नसकेको भन्दै सहभागीहरुले गुनासो गरेपछि अध्यक्ष घलेले यस्तो बताउनुभएको हो ।
‘बर्षौंदेखि बेलायतमा बसोबास गर्दै आउनुभएका र यहींको स्थायी बसोबास गरिरहनुभएका तपाईँ गोर्खाहरु एनआरएन नभए अरु को हुनसक्छ ?’ अध्यक्ष घलेले भन्नुभयो-‘भूपू गोर्खा सैनिकहरु सच्चा एनआरएन हुन् ।’
गैरआवासीय नेपाली संघ बेलायतको आयोजनामा भएको सो कार्यक्रममा अध्यक्ष घलेले बेलायत सरकार र नेपाल सरकारसँग सम्बन्धित मुद्दाहरु धेरै रहकाले बेलायतमा गोर्खासँग सम्बन्धित संस्थाहरुको अगुवाईमा र नेपालमा गैरआवासीय नेपाली संघको अगुवाईमा समस्या समाधानका लागि पहलदमी लिनुपर्ने बताउनुभयो ।
‘बेलायतमा एनआरएन तपाईहरुको पछि लाग्छ, नेपालमा तपाईहरु एनआरएनको पछि लाग्नुस्’ अध्यक्ष घलेले भन्नुभयो- जसको जहाँजहाँ स्रोतसाधन र पहुँच छ, त्यहींबाट समस्या समाधानका लागि पहल गरौं ।’
भूपू गोर्खाहरुको मुद्दालाई एनआरएनले आत्मसात गरिदियोस् भन्नु गैरआवासीय नेपाली संघप्रतिको आशा र बिश्वासका रुपमा आफुले लिएको अध्यक्ष घलेले बताउनुभयो । भूपू गोर्खाहरुको मागलाई कसरी उठाउने र त्यसमा केके कानुनी अड्चनहरु छन् भन्ने बिषयमा विस्तृत अध्ययन गरेपछि अर्को छलफलमा बस्ने अध्यक्ष घलेले बताउनुभयो ।
कार्यक्रममा एनआरएन युरोप क्षेत्रीय संयोजक कुल आचार्य, सल्लाहकार विश्वआर्दश पण्डित, एनआरएन युकेका अध्यक्ष एवं पदाधिकारीहरु लगायतको सहभागीता थियो । गैरआवासीय नेपाली संघले भूपू गोर्खाहरुको समस्याका बिषयमा सामूहिक छलफल गरेको यो पहिलोपटक हो ।
दुई घण्टासम्म चलेको अन्तरक्रिया कार्यक्रममा भूपू गोर्खासँग सम्बन्धित बिभिन्न संस्थाका दुई सयभन्दा धेरै प्रतिनिधिहरुको उपस्थीति थियो ।

