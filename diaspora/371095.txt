विश्व बजारमा व्यापार गर्न सक्षम बन्दै नेपाली

रामप्रसाद ढुंगेल
दुबई । विश्वकै श्रम बजारमा थ्रिडी अर्थात् ‘डर्टी, डेन्जर र डिफिकल्ट’ काम गर्ने नेपालीहरुको परिचय बदलिँदै गएको छ । नेपालीहरु निम्न स्तरको, गाह्रो र खतरा काम मात्र होइन, आफ्नो लगनशीलता र अनुभवले खारिँदै गएपछि व्यापारव्यावसाय गर्न पनि सक्षम छन् भन्ने कुरा प्रमाणित हुँदै आएको छ ।
यूएईको व्यापारिक माहोलमा नेपालीहरु पनि सक्षम छन् भन्ने प्रभाव पार्ने सुरसार केही नेपालीहरुले गरिरहेका छन् । रेस्टुरेन्ट, ग्रोसरी, ट्राभल, कन्स्ट्रक्सन आदि विविध क्षेत्रमा नेपालीहरुले लगानी गरेर उल्लेख्य सफलता हासिल गरिरहेका छन् । यूएईको दुबईमा रहेका नेपालीहरुले त आफ्नो व्यावसायिक समूह नेपाली बिजनेस काउन्सिललाई यहाँको चेम्बर्स अफ कमर्शमा दर्ता गर्न सफल समेत भएका छन् ।
यसै सिलसिलामा थपिएका छन् शंकरपुर-३ सर्लाहीका देव धिमाल । धिमालले दस वर्षअघि दुबई आउँदा एउटा परिवारको गर्जो टार्ने सुन्दर सपनाभन्दा धेरै सोचेका थिएनन् । सात सय दिराम्स मासिक तलबमा काम गरी एउटा परिवारलाई खुसी राख्न दुबई आएका उनले अहिले दस परिवारका सदस्यलाई रोजगारी दिएका छन् ।
अंग्रेजी नयाँ वर्षको अवसरमा गत १ तारिख उनका भाइ दिल धिमालको सहकार्यमा एक ग्रोसरी उद्घाटन गरेका छन् । यूएईको प्राचीन बजार देराको हर्लेन्स एरियामा रहेको पोस्ट अफिस छेउमै स्थापना भएको ग्रोसरीको नाम सर्लाही फुडस्टफ राखेका छन् ।
यूएईमा रहेका नेपालीहरुलाई नेपाली चामल, दाल, भट्मास, सिकुटी, चिउरा लगायत यही उत्पादित ताजा तरकारीहरुको व्यापार गर्ने व्यावसायी धिमालले बताए । नेपाली तथा अन्य समुदायलाई लक्षित गर्दै स्थापना गरेको फुडस्टफमा होलसेलर, रिटेलर दुबै प्रकृतिको सेवा प्रदान गरिने स्टोर सम्हालेका दिल धिमालले जानकारी दिए ।
विभिन्न ब्रान्डका सफ्ट ड्रिक्स, इनर्जी ड्रिक्स नेपालको बजारमा निर्यात गरिरहेका धिमाल यहाँको पेप्सी कम्पनीमा काम गरेको अनुभव आफ्नो व्यापारमा लगाएर स्वस्थ तथा ताजा खाद्यसामग्री पुर्याउने लक्ष्य रहेको बताउँछन् ।
सुरुमा भारतीय बजारबाटै खाद्यसामग्री आयात गरे पनि नेपालमै उत्पादित चामल, दाल, सिकुटी, भटमास, चिउरा यूएईको बजारमा बिक्रीवितरण गर्ने योजना रहेको धिमालले बताएका छन् ।

