बहसमा वैदेशिक रोजगारी : विकृति हो कि बाध्यता ?
२२ पुस, काठमाडौं । नेपाली समाजमा वैदेशिक रोजगारमा नगएको घर पाउन मुस्किल छ । दैनिक करिब १ हजार ५ सयभन्दा बढी नेपाली युवाहरु बिदेशिने गरेको तथ्यांक सार्वजनिक भएको छ । राजनीतिक अस्थिरता र बढ्दो बेरोजगारीले भोलिका दिनमा पनि नेपाली युवाहरु बिदेशिनुपर्ने बाध्यता छ । यसले नेपाली समाजमा के-कस्तो प्रभाव पारिरहेको छ ?
वैदेशिक रोजगारीले नेपाली समाजमा पारेको प्रभावबारे झापामा कार्यरत विभिन्न क्षेत्रका नागरिकसँग अनलाइनखबरले लिएको अभिमत :
वैदेशिक रोजगारीले समाज बिगार्दैछ
-खगेन्द्र नेपाल, शिक्षक, बिर्तामोड
वैदेशिक रोजगारीका कारण नेपाली समाजमा धेरै प्रकारका परिवर्तनहरु आएका छन् । खरका छानाहरुमा टिन लगाइएको छ भने टिनका छानाहरुको घर कंक्रिटको ढलानयुक्त बन्दै गएका छन् । हिजो साइकल चढ्नेहरु मोटरसाइकल र स्कुटरमा सरर हिँड्न थालेका छन् । अलि राम्रो कमाइ गर्नेहरुले सहरतिर घडेरी जोडेका छन् ।
गाउँबाट छोराछोरी पढाउने बाहनामा सहरतिर बसाइँ सर्न थालेका छन् । खर्च गर्ने ठाउँहरु प्रशस्त भएका छन् । पि|mज र वासिङ मेसिनहरु सहजै मध्यमवर्गका घरमा छिर्न थालेका छन् । परिवारका सदस्यहरु सौखिन बन्न थालेका छन् । खेतहरु बेचिँदै गएका छन् । खेती गर्ने जमिनले घडेरीको रुप लिँदै गएको छ । काम गर्ने मानिस पाउन छाडिएको छ ।
करेसाबारीमा तरकारी फल्दैन, बजारमै फल्न थालेका छन् सबै तरकारीहरु । मासुको भाउ जति बढे पनि उति बिक्न थालेको छ । काम गर्ने बानी हराएको छ परदेशिएका परिवारका सदस्यहरुमा । खानपानमा अस्वस्थ, जंक फुड, केमिकलयुक्त, चिल्लो, पिरो अनि अमिलोको मात्रा बढेको छ ।
यस्तै अस्तव्यस्तताका कारण घरबासीलाई विभिन्न रोगले च्याप्दै लगेको छ । परदेशीका परिवारमा बिरामी नहुने को होला र ? बिदेशबाट नेपाल पुगेको २५ प्रतिशत पैसा उपचार खर्चमा समाप्त भएको छ ।
वैदेशिक रोजगारले केहीको आर्थिक उन्नति भए पनि धेरैले पैसाको दुरुपयोग गरिरहेका छन् । विलासिता र देखासिखीले नेपाली समाज बिग्रँदै गएको छ । समाजमा अस्वस्थ प्रतिस्पर्धा सुरु भएको छ । पैसा कमाउने मात्र राम्रो र ठूलो मान्छे भन्ने भ्रम सबैलाई पर्न थालेको छ ।
समाजमा अपराधका घटनामा वृद्धि भएको देखिन्छ । चोरी तथा डकैती, बलात्कारजस्ता घटना बढिरहेका छन् । समाजमा अराजकता बढेको छ । संविधानको अभावमा देश रुमल्लिरहेको छ । युवाहरुको पलायनका कारण नेपाली समाज दिशाहीन बन्दै छ । जति युवा छन् देशभित्र, उनीहरु पनि सके युरोप वा अमेरिका नसके खाडी देश जिन्दावाद भनी बसेका छन् । ‘पढी गुनी के काम, परदेश गयो, खायो माम’ भन्ने मनस्थितिमा छन् नेपाली युवाहरु ।
मलामीमा युवाहरु मुस्किलले पाइन्छन् । जन्तीमा पनि उस्तै छ अवस्था । सांस्कृतिक पर्व तथा समारोहमा युवाहरु पातलिन थालेका छन् ।
महिलाहरु श्रीमान् आउने दिन गन्दै बसेका छन् । केहीले परपुरुषसँग अवैध सम्बन्ध राखेका छन् परिवारको आँखामा छारो हाल्दै । छोराछोरीहरुले बाबु भनेको पैसा कमाउने जात हो भनी बुझ्न थालेका छन् ।
बुढेसकालमा छोराले पाल्ला भन्ने आशा गरी बसेका बाबुआमाहरु त्यही छोराको बोली नसुनी मरिरहेका छन् ।
केही सकारात्मक प्रभाव परे पनि वैदेशिक रोजगारीले नेपाली समाजको संरचना बिगार्दै लगेको छ । त्यसको असर नेपाली समाजले अलि ढीलो थाहा पाउनेछ ।
अब वैदेशिक रोजगारीको शीप देश विकासमा लगाउनुपर्छ
सुनील भेटवाल, युवा
वैदेशिक रोजगार वा अरु कुनै बहानामा बिदेशिने युवाको संख्या दैनिक १ हजार ६ सयभन्दा बढी रहेको तथ्याङ्क सार्वजनिक भएको छ । यसरी नेपाली युवा बिदेसिने मुलुकहरुमा खाडी राष्ट्रको बाहुल्य रहेको पाइन्छ । नेपाली समाज निम्न वर्ग र मध्यम वर्गीयको पनि तल्लो तहमा आधारित छ । त्यसमा पनि गरिबी, निम्न तथा गुणस्तरहीन शिक्षा र सामान्य अवसरको पनि उपलब्ध नहुनु खाडी मुलुक जान पहिलो बाध्यात्मक परिस्थिति बनेको कुरा स्वीकार्नै पर्ने हुन्छ ।
तर, यो क्रम हाल प्रत्येक नेपालीको ‘ट्रेन्ड’ सरह नै भइसकेको अवस्था छ । विदेशप्रतिको बढ्दो मोहले नेपाल र नेपालीको सिंगो भविष्य नै जोखिममा पर्ने खतरा पनि बढिरहेको छ । हुन त मानव स्वभाव महत्वाकांक्षी र सुखभोग गर्ने क्रममा कोही पनि आफूलाई पछाडि छाड्न चाहँदैन ।
विदेशबाट फर्किएका युवाहरुले ठूला सुटकेस बोकेर आएको, राम्रो लुगा लगाएको, केही समय हातमा राम्रो मोबाइल खेलाएको तथा खल्तीभरि पैसा देखेपछि अरु युवा वैदेशिक रोजगारप्रति आकषिर्त हुनु स्वभाविक हो ।
तर, बुझ्नै पर्ने कुरा, खाडीमा गएर काम गर्दाको पीडा, चरम श्रम, अत्यधिक गर्मी, साहुको चर्को आदेश, परिवारसँगको विछोडका पीडा आफ्नै कथा बनेर मनभरि उकुस-मुकुस भएको व्यथा कम छैन । अझ नेपाली समाजले आफन्तहरुको मृत शरीर बाकसमा प्राप्त गर्दाको पीडा उत्तिकै दर्दनाक छ । नेपालमा रोजगारीको अवसर सिर्जना गर्ने तथा राज्य सञ्चालन गर्ने संयन्त्रको इच्छाशक्ति र व्यावहारिक योजना साह्रै शून्य मनःस्थितिबाट मन्द गतिमा चलिरहेको छ ।
आज काठमाडौंमा पानीका धाराका पाइप फुटेर खनिज पदार्थ तथा ग्यास निस्किरहेको छ । पानीको मुल फुट्ने ठाउँबाट खनिज ग्यास आफैं बाहिर निस्की मेरो सही व्यवस्थापन गरिदेऊ भनिरहेको अवस्था छ । नेपालका सुनकोशी लगायत विभिन्न नदीको बालुवाबाट मजदुरी गर्नेहरुले सुन छानेर दुई गाँस खाइरहेका छन् ।
हाइड्रो पावर, पर्यटन, कृषिलगायत आवश्यक खानी उत्खनन् गर्ने बहुराष्ट्रिय उद्योगधन्दा सञ्चालन गर्नतर्फ राष्ट्रको ध्यान गए नेपाल सम्भावित बालकवृद्धको देश भनेर चिनिने थिएन । जे जति अवसर आउँछन्, त्यसमा पनि आफ्ना नातागोता मात्रमा हालिमुहाली हुनु पनि अर्को विडम्बना पनि हो ।
हो, पछिल्लो समय जब राष्ट्रमा राजनीतिक संकट आयो, त्यससँगै अर्थिक दरिद्रता पनि हाबी हुन पुग्यो । बिदेशिने क्रमले धेरैका घर बनिएका होलान् । तर, भावनात्मक रुपमा घर बिगि्रएका कैयौंं यर्थाथ पनि छन् ।
विश्वमा बिदेशिएर रेमिट्यान्सकै भरमा चल्ने देशमध्ये चिली पनि एक थियो । तर, पछिल्लो क्रममा कुशल प्रशासकहरुले सबै बिदेशिने युवाहरुलाई आफ्नै देशमा अवसरको सिर्जना गरेर त्यो एकमुष्ठ शक्तिलाई देशको पुनः निर्माणमा फर्काई आज जसरी सिङ्गापुर एशियाको सम्पन्न मुलुकमा गनिन्छ ।
त्यसरी नै चिली पनि साउथ अमेरिकाको व्यावसायिक र सम्पन्न मुलुकको सूचीमा आफूलाई उभ्याउन सफल हुँदै गएको छ । यस्तै, उदाहरण साउथ कोरियाको पनि छ । त्यसैले अब राष्ट्र सञ्चालनको अवसर पाउनेहरुले देशका लागि, देशवासीका लागि, युवाहरुका लागि खलनायक भएर होइन, नायकको भूमिकामा उभिनु जरुरी छ । यसका लागि युवा वर्गले सम्पूर्ण शक्ति केन्दि्रत गर्ने छ ।
अब नेपालले पनि बैदेशिक रोजगारीबाट फर्किएका युवाहरुको सीप, ज्ञान, श्रमता र ऊर्जालाई देश विकासका लागि खर्च गर्ने वातावरण बनाउनुपर्छ ।
युवा शक्तिलाई देश निर्माणमा प्रयोग गरौं
-गौरव पोखरेल, अध्यक्ष, बाल क्लब सञ्जाल, झापा
स्वदेशमा राजगारीको समुचित अवसर नपाउँदा शिक्षित युवा जमात आज वैदेशिक रोजगारको जञ्जिरमा बाँधिन बाध्य छ । आज यो देशमा न त रोजगारीको लागि पर्याप्त अवसर नै सिर्जना हुन सकेको छ न त नागरिकले शान्ति, सुव्यवस्था र सुरक्षाको आभास गर्न नै पाएका छन् ।
स्वदेशमै रोजगारीको अवसर सिर्जना गरी शिक्षित युवालाई विदेश पलायन हुनबाट रोक्नु पर्ने समयमा आज नेपाल तिनै युवा वर्गको विप्रेषण अर्थात् रेमिट्यान्सको भरमा चलिरहेको अवस्था छ । नेपालको अर्थतन्त्र तिनै बिदेसिएका युवा वर्गले थामिरहेको अवस्था छ । यसरी हेर्दा नेपालका नेतृत्वकर्ताहरुले जोस, जाँगर अनि ताकतको भण्डार युवा जमातलाई रेमिट्यान्सको फ्याक्ट्रीको रुपमा हेरिरहेको भान हुन्छ । अनि फेरि तिनै नीति निर्माणको तहमा रहेका नेतृत्वकर्ताहरु भन्छन्, ‘युवालाई बिदेसिनबाट रोक्नु पर्‍यो ।’ शैक्षिक रुपमा निकै माथिल्लो तहमा पुगेका युवा वर्गसमेत आज खाडी मुलुकमा अर्काको मातहतमा रही दासीसरह काम गरिरहेका छन् । आखिर यो उनीहरुको बाध्यता हो ।
परिवर्तनको पथमा देशलाई दोहर्‍याउने एवम् सकारात्मक दिशाबोध गर्ने युवा जमात बिदेसिँदा आज गाउँघरहरु रित्ता भएका छन् । मलामी पाउन समेत कठिन परिस्थिति छ ।
आज नेपालको आर्थिक, सामाजिक तथा राजनीतिक क्षेत्रमा जोस, जाँगरको अभाव छ । युवा वर्गको उपस्थिति नितान्त न्यून छ । जसले गर्दा समाजले सोचेअनुरुपले विकासको गति डोहोर्‍याउन सकेको छैन । त्यसैले सम्बन्धित निकायले एकपटक सोच्नै पर्ने बेला आएको छ । स्वदेशी स्रोत र साधनको उपयोग गरी बिदेसिएका सम्पूर्ण युवा जमातलाई स्वदेशी माटोमा नै रोजगारीको अवसर सिर्जना गर्न सम्बन्धित निकाय जुर्मुराउनै पर्ने बेला आएको छ ।
नेपाली युवा बिदेशिनुको प्रमुख जड भनेको बेरोजगारी नै हो । तसर्थ सरोकारवाला निकायले युवा शक्तिलाई स्वदेशमा नै परिचालन गरी स्थानीय स्रोत र साधनको सदुपयोग गर्दै रोजगारीको अवसर सिर्जना गर्नु जरुरी छ ।
विदेशिने क्रमलाई रोक्ने योजना बनाऔं
-भागीरथा चापागाईं (शान्ता) महिला नेत्री, झापा
नेपालको राजनीतिक क्षेत्रमा देखिएको अस्थिरता गम्भीर समस्याको रुपमा रहेको छ । देश अन्तरिम संविधानकै भरमा चलिरहेको अवस्था छ । जसले गर्दा पनि नेपाली युवाले शैक्षिक डिग्रीको प्रमाणपत्र बोकेर पनि स्वदेशमा रोजगारको अवसर नपाउँदा अवसर खोज्दै विदेश पलायन हुनुपरेको छ । यो उनीहरुको चाहना नभई बाध्यता हो ।
वैदेशिक रोजगारप्रति नेपाली युवाहरुको बढ्दो मोहलाई रोक्न सर्वप्रथम त नीति निर्माण तहमा रहेका नेतृत्वकर्ताहरुले युवावर्गलाई समेत नेतृत्व तहमा समेट्ने किसिमको नीति अवलम्लन गर्नुपर्‍यो । स्वदेशी स्रोत र साधनको अधिकतमरुपमा सदुपयोग गर्दै कलकारखाना, उद्योग धन्दा लगायतको क्षेत्रमा सरकारका तर्फबाट गरिने लगानीमा समेत वृद्धि गर्न सके नेपाली युवा बिदेसिने क्रम न्यून हुने थियो ।
दक्ष जनशक्तिहरु विदेश पलायन हुनु आफैंमा राम्रो कुरो होइन । देशमा भएका दक्ष जनशक्तिहरु बिदेसिइरहँदा आम नेपाल र नेपालीलाई प्रत्यक्षरुपमा असर परिरहेको छ । यता वैदेशिक रोजगारमा जाने थोरै नेपालीले राम्रो ठाउँमा, राम्रो कम्पनीमा परेर आफ्नो मुहार फेरेका छन् भने प्रायः नेपालीहरु भने भनेको ठाउँमा, भने अनुसारको तलब नपाउँदा रित्तो हात फर्किन बाध्य हुनु परेको यथार्थ पनि यही समाजमा पाइन्छ ।
कतिपय नेपालीहरुको विदेशी भूमिमा निधन हुँदा उनीहरुको लास ल्याउन समेत असहज परिस्थिति भएको समेत समाचार प्रकाशन/प्रसारणमा आएका छन् ।
यस अर्थमा हेर्दा वैदेशिक रोजगारको सकारात्मक पाटो भन्दा नकारात्मक पाटोहरु धेरै छन् । एकातिर दक्ष जनशक्ति बिदेसिँदा नेपाली भूमिले सोचे अनुसारको प्रगति गर्न सकिरहेको छैन भने ती बिदेसिएका जनशक्तिहरुले पनि विदेशमा भने अनुसारको अवसर, तलब र काम नपाउँदा निकै कष्टकर जीवन व्यतित गर्नु परेको छ । यसर्थ नेपाली युवाको बिदेशिने क्रमलाई रोक्न सम्बन्धित सरोकारवाला निकायले ठोस योजना तर्जुमा गर्नु आजको आवश्यकता हो ।

बैदेशिक रोजगारीको दुबैखाले प्रभाव छ
-अरुणा अधिकारी, विद्यार्थी, बिराटनगर
नेपालमा शैक्षिक बेरोजगारीको संख्या अत्यधिक छ । महँगीले आकास छुन मात्र बाँकी छ । त्यसैले दैनिक करिब १ हजार ५ सय नेपाली युवायुवतीहरु वैदेशिक रोजगारीका लागि बाहिरिने गर्दछन् ।
नेपालमा रोजगारीको अवसर नै छैन भन्न त मिल्दैन । तर, शैक्षिक जनशक्तिको अनुपातमा रोजगारीको अवसरको अनुपात कम छ । पहिलेपहिले त मलाई नेपालमै केही गर्न छोडेर मानिसहरु किन बिदेसिएका होलान् ? जस्तो लाग्थ्यो । बिदेसिने मान्छे मनै पर्दैनथ्यो । तर, केही गर्छु भनेर मात्र हुँदैन रहेछ । केही गर्न सुरुमा त बजेट र उचित वातावरण चाहिने रहेछ ।
हुनत बिदेसिन गरिने लगानीले स्वरोजगार बन्न त सकिन्छ । तर, विदेश जान्छु भन्दा ऋण दिन तयार हुने हाम्रो समाजले स्वदेशमै केही गर्छु भन्दा पत्याउँदैन । कसैले ऋण पत्याइहाले भने पनि राजनीतिक अस्थिरता, बन्द, हड्ताल, चन्दा आतंकले गर्दा निर्धक्क भएर लगानी गर्न सकिँदैन ।
सानोतिनो लगानीबाटै स्वरोजगार बनौं न त भन्दा पनि हाम्रो नेपाली समाजले कामको सम्मान गर्नै जान्ोको छैन । त्यसैले आजभोलि मलाई अन्तिम विकल्पको रुपमा नेपाली युवाहरु मरुभूमिमा पसिना बगाउन बाध्य भएका हुन् जस्तो लान्न थालेको छ ।
फेरि हाम्रो शिक्षा प्रणाली पनि व्यावहारिक हुन सकेको छैन । अर्थात्, शिक्षित व्यक्तिहरुमा पनि सीपको भने अभाव छ । देशले पनि नयाँ टेक्नोलोजी भित्र्याउन सकेको छैन । त्यसैले बिदेशिएरै भए पनि नेपाली युवाहरुले नयाँसीप र प्रविधिबारे जान्ने अवसर त पाएका छन् ।
भोलि नेपालमा स्वरोजगारको वातावरण सिर्जना भएमा आफूले सिकेको सीपको प्रयोग गर्न सक्छन् । त्यसैगरी शिक्षाको पहुँच नपुग्ने विकट ठाउँका युवाहरु पनि बिदेशिएर पठाएको रेमिट्यान्सले नेपाली अर्थतन्त्रको करिब २५ प्रतिशत धानेको छ । कम्तिमा आ-आफ्ना बालबच्चालाई राम्रै शिक्षा दिएका छन् । रामैसँग घरपरिवार पालेका छन् । तर, बिदेशिएका युवाको घरपरिवारले खाडी मुलुकमा बगाएको पसिनाको मूल्य नबुझी विलासी जीवन बिताउने, रेमिट्यान्सको दुरुपयोग गर्ने अनि परपुरुषसँग सम्बन्ध बढाउने जस्ता विकृतिहरु प्ानि बढिरहेका छन् ।
खासगरी बिदेसिएका पुरुषका अधिकांश श्रीमतीहरुले देखासिकी अझ भनौं कसका श्रीमान्ले कति कमाए ? के-के गरगहना किनिदिए ? भनेर देखाउने प्रतिस्पर्धा नै गर्छन् । तर, श्रीमान्ले कति दुःख गरेका छन् भन्ने बुझ्दैनन् ।
अझ कोहीकोही त छोराछोरी पढाउने बहानामा सहर केन्दि्रत बसाइँ सर्ने तथा सासू ससुरासँग अलग भई परपुरुषसँगको सम्बन्धमा लिप्त हुने, श्रीमानले पठाएको पैसामा अरुसँगै मोजमस्ती गरिरहेका छन् । अनि श्रीमान् आउने बेलामा भएभरको सम्पति कुम्ल्याएर साना साना बालबच्चाको परवाहै नगरी अर्कैसँग टाप कसेका पनि नेपाली समाजमा धेरै उदाहरणहरु छन् । यस सवालमा पुरुषहरु पनि कम छैनन् । विवाह गरेको महिना दिन नपुग्दै श्रीमती छोेडेर बिदेशिन्छन् । कति श्रीमान्हरु त खर्च बर्च पठाउनुको त कुरै छोडौं, सम्पर्कविहीन बनिदिन्छन् । अहिले त झन फेसबुकमार्फत् भेटिएकी राम्री केटीलाई आफूले कमाएको सबै पैसा खुवाएर बिल्लीबाठ भएपछि मात्र श्रीमती बालबच्चाहरु सम्झनेहरु पनि बढिरहेका छन् ।
वैदेशिक रोजगारमा गएका छोराछोरीका बाबुआमाको कथा भने बेग्लै छ । फेरि उनीहरु आफ्नो घरजग्गा धितो राखेर छोराछोरीलाई विदेश पठाउँछन् । तर, त्रिभुवन विमानस्थलबाट उडेको दिनदेखि अधिकांश छोराछोरीहरु आमाबुबालाई सम्झेर एक कल फोन गर्दैनन् । ऋण तिर्ने त टाढैको कुरो भयो ।
अधिकांश बाबुआमाको जीवन छोराछोरीहरुको बाटो हेर्दै बित्छ । वैदेशिक रोजगारले नेपाली समाजमा सकारात्मक र नकारात्मक दुवै प्रभाव बराबरीरुपमा पारेको छ ।
प्रस्तुती : रामप्रसाद ढुंगेल

