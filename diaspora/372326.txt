डेनमार्कका अध्यागमन विज्ञसँग एनआरएनएले कानूनी परामर्श गर्ने
कोपनहेगन। गैर आबासीय नेपाली संघ राष्ट्रिय समन्वय परिषद डेनमार्कले नेपालीहरुको अध्यागमन तथा कानुनी समस्याका बारेमा स्थानीय डेनिस अधिबक्तासँग एकदिने कानुनी परामर्श कार्यक्रम आयोजना गर्ने भएको छ । नेपालीहरुलाई डेनमार्कमा भोग्ने गरेको कानूनी अड्चनको बारेमा  निशुल्क परामर्श लिने गरी यही जनवरी १७ तारिक कार्यक्रमको आयोजना गरेको हो । विगतमा धेरै नेपालीहरुलाई परामर्श दिदै आएका डेनिस वकील ओज क्राम्प कार्यक्रममा आउने भएका छन् ।
डेनमार्कमा हरेक छ महिनामा नियम परिवर्तन हुने भएकोले कानूनी विषयमा यहाँ रहने नेपालीहरु परिवर्तीत नियमको बारेमा अपडेट हुन चाहिरहे पनि उचीत जानकारीको अभावमा झमेला बेहोर्दै आएका थिए।
 के कसो गर्दा कस्तो परिणाम आउने भन्ने उचीत जानकारी नहुँदा धेरै नेपालीहरुले दुख पाउने देखि डिपोर्ट हुने सम्मको समस्या रहँदै आएको छ।  झन् अहिलेको डेनमार्कको नयाँ सरकारको नयाँ  नियमको परिवर्तीत सन्दर्भमा एनआरएनएले  गर्न लागेको कार्यक्रम निकै सान्दर्भीक हुने देखिएको छ ।
वकिलसँगको परामर्श कार्यक्रम तीन वर्ष अगाडी को एनआरएनए डेनमार्कका अध्यक्ष मोहन मिश्रको पालामा शुरुवात भएको थियो। तर विविध कारणवश बीचमा नियमीत हुन सकिरहेको थिएन। तर हाल यस्तो कार्यक्रमलाई नियमीत गर्न लागिएको र  त्यसैलाई अहिले निरन्तरता दिन लागिएको एन आरएनए डेनमार्कका सचीव तथा प्रवक्ता रमेश काफ्लेले बताए।
एनआरएनए डेनमार्कका अध्यक्ष दिपेन्द्र चुडालले बताए अनुसार हाल परिवर्तन भएको नियमलाइ मुख्य आधार बनाएर यो कार्यक्रम गर्न लागिएको हो।  यसबाट नेपालीहरु लाभान्वीत हुनेमा आँफु आशावादी भएको पनि उनले बताए।
 करीब दुइ हजार चार सयको हाराहारीको संख्यामा रहेका नेपालीहरु हाल सम्म निकैले कानुनी अड्चन बेहोरेका छन् । डेनमार्कको अध्यागमन कानुन निकै कडा मानिन्छ र कानुन पालना गराउने सवालमा अध्यागमनले कुनै कसर बाँकी राख्दैन । तर पनि कतिपय कानूनका कुराहरु विदेशिएका सामान्य नेपालीहरुलाई थाहा नहुनु स्वाभाविक हो र त्यसैको कारणले बेलाबेलामा नेपालीहरु कानूनी अड्चन भोग्ने गर्दछन ।
यसै कुरालाई मध्यनजर गर्दै एनआरएनले पहिल्यै सल्लाह लिन सकेको खण्डमा उचित बाटो आफुले देखाउन सक्ने वकील ओज क्राम्पले बताउंदै आएका छन् ।

