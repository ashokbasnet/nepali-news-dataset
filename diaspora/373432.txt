यो जीन्दगी खै के जीन्दगी ?
आरपी सहयात्री/जे सागर
युएई । बतासे-३ सिन्धुपाल्चोकका कृष्ण पराजुली एकभारी जिन्दगी बोकेर रेगिस्तानको बालुवामा त्यसैत्यसै रुमल्लिरहेका छन् । प्रतिभा भएर पनि अवसरको अभाव, पारिवारिक बाध्यता र उज्जवल भविष्यको घनचक्करमा रेगिस्तानमा गुमनाम हजारौं कृष्णहरु गगनचुम्बी महल ठड्याउँदै छन् ।
गीतसंगीतको क्षेत्रमा नयाँनयाँ सिर्जना भर्ने यस्ता हजारौं कृष्णहरु यसरी नै खाडीमा पेट्रोलपम्पमा तेल भरिरहेका छन् । लाखौं कृष्णहरु भेडा डुलाइरहेका छन् । असंख्य कृष्णहरु चौकीदारी गरिरहेका छन् ।
सानैदेखि गीत संगीत भनेपछि हुरुक्कै हुने पराजुलीले गायक बन्ने आफ्नो सपनालाई साकार पार्न के मात्रै गरेनन् र ? ललितकला क्याम्पसबाट संगीतमा बिम्युज गरेका उनले प्रयाग संगीत समिति इलाहवादबाट संगीत प्रभाकर पनि गरिसकेकै हुन् ।
जब आफ्नै सपनाले आफैंलाई तर्साउन आउँछन्, तब आफैंले गरेका संघर्षहरुले आफैंलाई भगुवा भनेर जिस्क्याएर हिँड्छन् । जब आफ्नै कलाले आफूलाई किन कोपिलामै निमोठिस् भनेर प्रश्नहरुमाथि प्रश्नहरु थोपरिरहन्छ । गिज्याइरहन्छ वर्तमानले आफैंलाई र चिमोटिरहेको हुन्छ अभावले । जब यी प्रश्नहरुको जवाफ हुँदैन या भएर पनि दिन सकिँदैन तब बाँकी रहन्छ मात्र गुनासो । बाँकी रहन्छ मात्र लाचारीपन अनि विवशता । बाँकी रहन्छन् केवल अनुत्तरित प्रश्नहरु । बाँकी रहन्छ एउटा दुखेको मन । त्यसपछि हरिभक्त कटुवालले झैं भन्न मन लाग्छ- यो जिन्दगी खै के जिन्दगी ?
हिजोआज तीन महिना कुनै इन्स्टिच्युटमा गएर गिटारमा हात राख्न सिक्नेबित्तिकै ‘संगीत सिकेर आएको मान्छे म’ भनेर मिडियामा छाउनेहरुको बोलवाला चलेको बेला सात वर्षसम्म शास्त्रीय संगीतको कठोर साधना गरेका उनको क्षमताको कतै कदर भएको छैन । कुनै कदर नै नभएपछि किन नभंगालियोस् त्यो मन ?
त्यसो त नेपालमा हुँदा उनी पूर्ण रुपमा संगीतमै समर्पित भएर नलागेका पनि हैनन् । कहिले शास्त्रीय संगीतको प्रशिक्षक भएर काम गरे, झन्डै पाँच वर्ष विभिन्न निजी विद्यालयहरुमा संगीत शिक्षकको रुपमा काम गरे । रेडियो नेपाल लगायत काठमाडौंका प्राय सबै सम्मानित स्टेज र अधिराज्यका ३० भन्दा बढी स्टेजमा आफ्ना गीत गजल र शास्त्रीय राग गायनका प्रस्तुतिहरु दिए । राष्ट्रव्यापी शास्त्रीय संगीत सम्मेलनमा समेत सहभागिता जनाए । आफ्नो कला र क्षमता वृद्धि गर्न कुनै कसर बाँकी राखेनन् ।
तर कृष्णले यसबीचमा उनले अहिलेको युग सापेक्ष गर्नै पर्ने एउटै काम गरेनन् । ‘लौन हजुर…’ भन्दै कसैको ढोका कुर्न गएनन् अनि पैसाको बिटो पाएपछि सा..रे..ग..म. नजान्ने गायकलाई पनि रातारात स्टार बनाइदिने संगीतकार र मिडियाकर्मीलाई बिटो फ्याँक्न पनि सकेनन् ।
उनलाई विश्वास थियो ढिलोचाँडो क्षमताको कदर हुन्छ भन्ने तर थाहा थिएन यहाँ यस्तै छ, सबैकुरो भन्दा नि पैसा ठूलो छ… भन्ने । जब झल्याँस्स बिउँझिएर हेर्दा वृद्ध भैसकेका बा आमाको जीर्ण शरीर, हजार तनावहरुले पिल्सिएको दाइको ख्याउटे मुख । त्यसपछि उनले आफ्नो अनिश्चित भविष्य देखे अनि पैसा नभए केही नहुने रहेछ भन्दै अन्ततः खाडीमा भासिए ।
सानैदेखिको सपना र वर्षौं वर्ष त्यही क्षेत्रमा गरेको त्याग र लगानी । जहाँ गए पनि किन भुल्न सकिन्थ्यो र ? विदेश जाँदा साथै लगेको हार्मोनियममा मिलेसम्म अहिले पनि उसैगरी औंला नचाइरहन्छन् कृष्ण । साथीहरूलाई मन्त्रमुग्ध पार्छन् । मै रंग सर्वतोका तु मिठी घाटकी पानी…, उसैगरी सुनाउँछन्- हजार सपनाहरुको माया लागेर आउँछ….. ।
सपना र यथार्थको द्वन्द्व साह्रै चुलिएको बेला मन बराल्न कुनै दिन कृष्ण कर्नेसको समुन्द्री किनारमा पुग्छन् । सामुन्द्रिक छालले भनेझैं लाग्छ- यही साइसुइ र छङछङको तालमा एउटा गीत गाइदे न किस्ने ! दक्षिणबाट बहेर आएको चिसो हावा कानैमा ठोक्किन्छ- सिरसिर गरेर । लाग्छ, यो हावा त मेरो देशको दिशाबाट आएको हो । देशको माटोले गुनासो गरेझैं लाग्छ । त्यो मुच्र्छना अब त्यतै बालुवामै पुरिएर बिलाउने भयो है किस्ने ? आइज न तेरो मधुर आवाज सुन्न हामी लालायित छौं भनेझै लाग्छ बतासले ।
‘मलाई मैले अवसर नपाउनुसँग गुनासो छैन, सम्झन्छु म अझै योग्य भइसकेको छैन होला, तर जब संगीतका बलात्कारीहरु नै संगीतको पुजारी बनेको मिडियामा देख्छु तब भाउन्न हुन्छु,’ उनले बताउँदै गए, ‘घमण्डी भन्नुस् या चुनौती, कसैले अवसर मात्र देओस न, नेपाल त के बलिउडका नाम चलेका गायकको स्तरमा गाउन सक्छु ।’ झिनो आशा अझै छ मनमा, आखिर कोही त होला क्षमतालाई बुझ्ने संगीतकार ? कोही त होला प्रतिभाको कदर गर्ने सर्जक ? के यो समाज सबै द्रव्यपिचासहरुको मात्र हो ? सान्त्वना दिंदै कुराको बिट मारियो, ‘हैन, राम्रा मान्छेहरु पनि उत्तिकै छन् यो समाजमा । असल कुराको पहिचान अलि ढिला नै हुन्छ ।’

