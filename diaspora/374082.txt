प्रधानमन्त्रीका टुक्का र सिउँडीका काँडा
गणेश आचार्य, सिड्नी, अस्ट्रेलिया
प्रधानमन्त्री केपी ओलीका उखान टुक्का र सिउँडीका कॉंडा उस्तै लाग्छन् मलाई, दुबैले चस्स घोच्ने । यसपालि ओलीका ती तीखा कॉंडाझैं बिझ्ने बोलीले तरंग मच्चाइदिएको छ आमसञ्चार र सामाजिक सञ्जालहरुमा ।
कहिले हावाबाट विजुली निकालेर लोडसेडिंग एक वर्षभित्रमै अन्त गर्छु भन्छन् त कहिले घरघरमा ग्यॉंसको पाइप लाइन ।
ओलीले आमजनतालाई दिग्भ्रमित पार्ने ऊद्देश्यले होस् या सत्ता टिकाउने रणनीतिक प्रपंचले, जे हिसाबले भनेको भएता पनि यी कुरा हावादारी वा अव्यवहारिक भने पटक्कै होइनन् । यति भन्दै गर्दा हामी सहजै त्यो विन्दुमा पुग्न सक्छौं भन्ने कदापी होइन । तर, कसरी पुग्न सकिन्छ भन्ने हाम्रो कार्ययोजना, हामी कति गम्भीर छौं भन्ने हाम्रो चिन्तन, इच्छाशक्ति, तदारूकता, कार्यशैली, दक्षता, पुँजी र इमानदारिताले निर्धारण गर्ने कुरा हो ।
शुक्रबार सॉंझ मैले बीबीसीमा रविन्द्र मिश्रले प्रधानमन्त्रीका सल्लाहकार विष्णु रिमालसँग गरेको अन्तरवार्ता सुनेको थिएँ । दुई महिना अगाडि पनि प्रम ओलीले एक वर्षभित्रमा अन्त्य गर्छु भन्थे आज पनि त्यही भन्दैछन्, हिसाबले त दश महिना हुनुपर्ने होइन र भन्या भन्ने पत्रकार मिश्रको प्रश्नमा उनले प्रमले काम थालेको एक वर्षमा लोडसेडिंग अन्त्य हुन्छ भन्नुभएको हो भन्ने जवाफ दिएका थिए ।
उनले यो जवाफ इमान्दारिता पुर्वक दिएका हुन्थे भने हामीमा अझै पनि आशाको त्यान्द्रो जीवित रहन्थ्यो । तर, मैले उनको जवाफमा बढी कुटिलता देखें । हाम्रो यक्ष प्रश्न भनेको नै शुरु कहिले गर्ने आज, भोलि, एक महिनापछि, वर्षपछि या दशकपछि, अनि गर्ने कसरी भन्ने नै हो ।

अबहेर्न यो बॉकी छ कि प्रम ओलीले विशेष रणनीति बनाएर कार्य थाली आफ्नो वचन पूरा गर्ने हुनया उखान टुक्कामै कार्यकाल व्यतीत गर्ने हुन

अस्ट्रेलियाकै सन्दर्भ उठाउने हो भने यहॉं कुल विद्युत उत्पादनको ४.२ प्रतिशत हिस्सा भनेको विण्ड इनर्जी अर्थात हावाबाट निकालिएको बिजुली नै हो । दक्षिण अष्ट्रेलियामा त ४० प्रतिशत हिस्सा नै विण्ड इनर्जीको रहेको छ । त्यसै गरी जर्मनीमा विण्ड इनर्जीको हिस्सा ७.७ प्रतिशत रहेको छ । भने डेनमार्कले त कमालै गरेको छ जसमा कुल इनर्जीको ३९ प्रतिशत हिस्सा रहेको छ । यिनै देशहरुबाट सिकेर अगाडि बढ्ने हो भने ओलीका वाणीहरु पूरा हुन धेरै समय भने लाग्दैन तर, त्यो ईच्छाशक्ति र इमानदारिता हामीमा हुनु जरुरी छ, जुन हामीले सदियौंदेखि गुमाएका छौं ।
बहसहरुमा छाएजस्तै लोडसेडिंग अन्त्य गर्ने अर्को उपाय भनेको फोहोरबाट निकालिने विजुली हो, जसलाई वेस्ट टु इनर्जी भनिन्छ । पछिल्लो समयमा अलि बढी नै उपयोगी मानिएको यो प्रविधि मार्फत संसारमा अहिले २२ सय डब्ल्यूटिई प्लान्ट सञ्चालित छन्, जसले झण्डै २८० मिलियन टन फोहोर दैनिक नष्ट गर्ने गर्छन् । यीबाहेक जलविद्युत परियोजना र सौर्य इनर्जी त छँदैछन्, अब हेर्न यो बॉकी छ कि प्रम ओलीले विशेष रणनीति बनाएर कार्य थाली आफ्नो वचन पूरा गर्ने हुन् या उखान टुक्कामै कार्यकाल व्यतीत गर्ने हुन् ।
विगतका नाकाबन्दीहरुबाट पाठ सिकेर समयमा नै हामीले ठोस कार्ययोजना तर्जुमा गरेको भए अहिले सर्वसाधारणलाई यति सकस हुने थिएन । मेलम्चीको पानी हात्ती आयो हात्ती फुस्सा भनेजस्तै छ । कतै ग्यासको पाइप बिच्छ्याउने कुरा नि त्यस्तै हावाको महल हो कि भन्ने चिन्ता जन मानसमा छ। उजेली फुजेली दिन बिताई अँधेरी रातमा बिस्कुन सुकाइ भने जस्तो सही समयमा सही निर्णय लिन सकिएन भने त्यसले कुनै प्रतिफल दिंदैन । त्यसैले मेरो आग्रह प्रमज्यू छिट्टै बोली कम र काम ज्यादा गर्नुस नत्र अर्को निर्वाचनमा …. पनि सकें दैलो पनि देखें होला ।

