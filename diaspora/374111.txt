चितवन समाज जापानद्वारा पत्रकार महासंघलाई सहयोग
२८ पुस, चितवन । चितवन समाज जापानले नेपाल पत्रकार महासङ्घ चितवन शाखालाई ल्यापटपसहित फोटोकपी, फ्याक्स, स्क्यानर मेसिन र युपिएस सहयोग गरेको छ । महासंघमा निर्माणाधीन सुविधायुक्त सूचना केन्द्र निर्माणका लागि यसरी सहयोग गरिएको हो ।

चितवन समाज जापानका अध्यक्ष सरोज कँडेलले निर्माणाधीन सूचना केन्द्रका लागि करिब रु एक लाखको सो सामग्री सहयोग गरेका हुन् ।
समाजका अध्यक्ष कँडेलले पत्रकारहरुलाई सूचना आदानप्रदान गर्न सहयोग पुर्याउने उद्देश्यले सहयोग गरिएको जानकारी दिए । चितवन जिल्लाबाट जापानमा विभिन्न उद्देश्यले रोजगार र अध्ययनका लागि पुगेका नेपालीको संगठित संस्थाका रुपमा चितवन समाज जापान रहेको छ ।
महासंघले गएको चैत १६ गते आफ्नोे ६०औँ स्थापना दिवसका अवसरमा शाखा कार्यालयमा सूचना केन्द्रसहितको पुस्तकालय स्थापना गर्ने घोषणा गरेको थियो । सुरुमा ‘एक सदस्य : एक पुस्तक’ अभियानसहित पुस्तक सङ्कलन गर्दै पुस्तकालय स्थापना गर्ने क्रममा हाल नागरिक समाजबाट पनि सूचना केन्द्रका लागि आवश्यक उपकरण सहयोग हुन थालेको हो ।
महासंघ चितवनका अध्यक्ष हरिप्रसाद पोखरेलले अबका दिनमा सूचना केन्द्रलाई व्यवस्थित गर्नुपर्ने र सञ्चारकर्मीहरुले आफ्नो पेसागत क्षमता अभिवृद्धितर्फ यसलाई उपयोग गर्नुपर्ने बताए ।
सूचना केन्द्रका लागि करिब १५ लाख रूपैयाँको लागतमा पुस्तक, कम्प्युटरलगायतका सञ्चारमाध्यमका साधन जुटाउने तयारी महासंघको छ । रासस


