कतारमा नेपाली कलाकारको साथमा अंग्रेजी नयाँ बर्ष मनाइयो

घनश्याम पराजुली (कृष्ण)
दोहा । अंग्रेजी नयाँ बर्ष २०१६ को स्वागत गर्दै कतारमा नेपाली कलाकारहरुको साथमा नयाँ बर्ष मनाइएको छ । कार्यक्रममा चर्चित कलाकारहरु अनिल सिं नवराज श्रेष्ठ, जुना प्रसाई, प्राश्ना शाक्य र ममता प्रधानको बेजोड प्रस्तुती थियो ।
दोहास्थित गल्फ होराईजनको आठौं तल्लामा बिहीबार राती अवेरसम्म नेपाली सांगितिक माहोलले तातेको थियो । पाँच सय भन्दा बढी गीतहरु बजारमा ल्याइसकेका गायक अनिल सिंहको प्रस्तुतीले युवायुवतीलाई ननाची सुख्खै दिएन । थुप्रै देशमा पुगीसकेका उनले कतारमा भने पहिलोपटक आफ्नो प्रस्तुति राखेका हुन् ।
आधुनिक गायिका प्राश्ना शाक्यले आफ्नै एल्बमबाट गीत प्रस्तुत गरिन् । उनको कतार भम्रण दोस्रोपटक हो । सन् १९९९ मा हाईहेल्लो बोलको गीतबाट सांगितिक यात्रा गरेकी उनलाई कतारका दर्शकले मन पराए ।

त्यस्तै गायिका जुना प्रसाईले नयाँ बर्ष मनाउन आएका दर्शकहरुलाई आफ्नो प्रस्तुती मार्फत नचाउन सफल बनिन् । उनको पनि दोश्रो कतार भ्रमण हो । तीन सय गीत गाईसकेकी उनको ‘नदेखेको भए’ बोलको गीत उत्कृष्टमध्ये एक हो । कार्यक्रममा नायिका ममता प्रधानले नृत्य प्रस्तुत गरिन् । कतारमा बस्दै आएका गायक नवराज श्रेष्ठको प्रस्तुतिले पनि दर्शकहरुलाई मनोरन्जन प्रदान गर्‍यो ।
कतारमा पारिवारिक वातावरणमा सांगितिक कार्यक्रम आयोजना गरिएको हो । युवायुवतीदेखि परिवारसँगै बसेर कार्यक्रमबाट मनोरन्जन लिदै नेपालीले अंग्रेजी नयाँ बर्ष मनाए । सेल्फी प्रोडक्सन कतारको प्रस्तुतिमा आयोजित कार्यक्रमलाई उत्तम गुरुङ, नवराज श्रेष्ठ, संजय उप्रेती र अर्जुनप्रसाद तिम्सीनाले आयोजना गरेका हुन् ।


