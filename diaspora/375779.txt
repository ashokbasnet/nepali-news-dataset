यूएईमा नेपालीले माघेसंक्रान्ति मनाए

आरपी सहयात्री

यूएई । यूएईमा कार्यरत नेपालीहरुले विविध कार्यक्रमहरु गरेर माघे संक्रान्ति पर्व मनाएका छन् । माघे संक्रान्ति र साप्ताहिक बिदा परेका कारण १५ जनवरी शुक्रबार यूएईका विभिन्न इमिरेटसमा रहेका नेपालीहरुले व्यक्तिगत तथा संस्थागत रुपमा हर्षोल्लासपूर्ण तरिकाले माघे संक्रान्ति मनाएका हुन् ।
तरुल, रोटी, चाकु, लड्डु तथा विभिन्न मिष्ठान्न परिकार बनाएर आफ्ना दाजुभाइ, दिदीबहिनी र मित्रहरु मिलेर आपसमा खुसी साटेर माघे संक्रान्ति मनाएको झापाकी मिरा पाण्डेले बताइन् । दुबई तथा अन्य इमिरेटसमा रहेका नेपालीहरुले नजिकको सार्वजनिक पार्क तथा सामुद्री किनारमा गएर मिठामिठा परिकार खाएर माघे संक्रान्ति पर्व मनाएका छन् ।
दुबईको जबिल पार्कमा विभिन्न सामाजिक तथा जिल्लास्तरीय संस्थाहरुले सांस्कृतिक कार्यक्रमका साथ माघी पर्व मनाएका छन् । पाल्पाली समाज यूएईले एक औपचारिक कार्यक्रम गरी माघी मनाएको समाजका महासचिव वेदप्रसाद अर्यालले जानकारी दिएका छन् । सेल रोटी, चाकु, चरुल लगायतका विभिन्न परिकारसहित सयौं पाल्पाली तथा अन्य नेपालीहरुको उपस्थितिमा रमझमपूर्ण वातावरणमा माघी मनाएको उनले बताए ।
त्यसै गरी पर्वत सेवा समाजले पनि एक भव्य वनभोज कार्यक्रम गरी माघी मनाएको समाजका राजेन्द्र अधिकारीले जानकारी दिएका छन् ।
अर्घाखाँचीबाट यूएई आएका नेपालीहरुको संस्था अर्घाखाँची सम्पर्क समितिले पनि माघे संक्रान्ति पर्व दुबईमा सम्पन्न गरेकोसमितिका अध्यक्ष राजु खड्काले जानकारी दिए ।

