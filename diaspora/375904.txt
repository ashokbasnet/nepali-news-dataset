किरातीहरुले कतारमा येले सम्बत मनाए

भानु सुनुवार 
दोहा । किरातीहरुका नयाँ साल कतारमा पनि मनाइएको छ । नक येले थोचे/येले दोङ/येले तङबे-५०७६ को अबसरमा शुभकामना आदान-प्रदान तथा बन भोज कार्यक्रम गरिएको छ ।
कार्यक्रम तीन किराती संस्था सुनुवार सेवा समाज शाखा, किरात राई यायोक्खा शाखा र किरात याक्थुङ चुम्लुङ कतारको संयुक्त आयोजनामा भएको थियो ।
अल समाल पब्लिक गार्डेनमा आयोजित कार्यक्रमको सभापतित्व किरात मूल समारोह समितिका संयोजक सुनुवार सेवा समाज शाखा कतारका अध्यक्ष नर बहादुर सुनुवारले गरेका थिए ।
नेपाल प्रवासी आदिवासी जनजाति महासंघ कतारका अध्यक्ष सियाराम चौधरीको प्रमुख आतित्थ्य, किरात मूल समारोह समितिका उप-संयोजक किरात राई यायोक्खा कतार शाखाका अध्यक्ष अमृत कुमार राई, किरात मूल समारोह समितिका उप-संयोजक किरात याक्थुङ चुम्लुङ कतारका अध्यक्ष मन कुमार आङबोको विषेश आतित्थ्य र कतारमा स्थापित विभिन्न राजनैतिक, सामाजिक, जातिय संघ/संस्था र बुद्धिजीविहरुको आतित्थ्य रहेको थियो ।

पूर्खाहरुले कन्दमुल खाएर जीविका गरेको स्मृतिमा कन्दमुलमात्र खाएर मनाइने पर्वका रुपमा हाल चलनचल्ति पात्रो अनुसार माधे सक्रान्तिमा अहिले पनि किरातीहरु काँचो बन तरुलको टिका लगाउदै सबेरै काँचो बनतरुल चपाए । त्यसपछि मात्र अन्य उसिनेका वा भुटेर तारेका कन्दमुल भोजनका रुपमा ग्रहण गर्ने गर्दछन् । यसै दिनलाई किरातीहरुले नयाँ साल मान्दै आएका छन् ।
उपस्थित अतिथिहरुले शुभकामना मन्तव्यको क्रममा किरात नयाँ सालको शुभकामना दिएका थिए । किराती झाँकीहरुको साथमा गीत तथा नृत्यहरुको प्रस्तुसतीले कार्यक्रम मनोरन्जनात्मक भएको थियो ।
उल्लेख्य संख्यामा किराती तथा गैरकिरातीहरुको उपस्थित रहेको कार्यक्रम किरात मूल समारोह समितिका सदस्य सचिव कियाचु कतारका महासचिव डम्बर लुङ्खीम र किराया शाखा कतारका महासचिव एकराज राईको संयुक्त सञ्चालनमा भएको थियो ।

