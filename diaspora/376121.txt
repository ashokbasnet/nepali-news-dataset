मिर्गौला पीडित महतोलाई यूएईबाट सहयोग

रामप्रसाद ढुंगेल
यूएई । परिवारको गर्जो टार्न यूएई आएका मध्यबिन्दु नगरपालिका-८ कावासोती नवलपरासीका मानबहादुर महतो जीवनमरणको दोसाँधमा परेपछि प्रवासी नेपाली सहयोगी संस्थाले सहयोग संकलन अभियान सुरु गरेको छ । संस्थाका अध्यक्ष मदन उप्रेतीका अनुसार महतोको उपचारमा सहयोग गर्न भनी यो समाचार तयार पार्दासम्म तीन हजार दिराम्स अर्थात करिब ९० हजार नेपाली रुपैयाँ संकलन भइसकेको छ । सहयोग अभियान जारी रहेको उप्रेतीले जानकारी दिएका छन् ।
सामान्य आर्थिक अवस्थाका महतो यूएईको फस्ट सेक्युरिटीमा काम गरिरहेको अवस्थामा मृर्गौलामा खराबी देखिएपछि अहिले नेपालमा उपचार गराइरहेका छन् ।
पारिवारिक जिम्मेवारी आफ्नै काँधमा आएकाबेला महतो स्वयम् बिरामी भएपछि परिवार र छोराछोरी चिन्तामा डुबेको छिमेकी टुकबहादुर केसीले जानकारी दिए । महतोको उपचारमा सहयोग गर्न छिमेकी केसीले पनि सहयोग अभियान चलाएका छन् ।
महतोलाई प्रत्यक्ष सहयोग गर्न चाहनेले पीडित महतोकी श्रीमती निरुको नाममा कावासोतीमा रहेको राष्ट्रिय वाणिज्य बैंकको खाता नम्बर १५८१० मा रकम जम्मा गर्न सक्नेछन् । प्रत्यक्ष सम्पर्कका लागि ००९७७- ९८४७१२१६६१ नम्बर दिइएको छ ।
यसरी जन्मियो प्रवासी नेपाली सहयोगी संस्था
रोजगारीका लागि फस्ट सेक्युरिटी कम्पनीमा आएका झापा, दमकका ठाकुरप्रसाद नेपाल अचानक बिरामी परे । कम्पनीले सकेसम्म उपचार गर्यो । तर, गम्भीर प्रकृतिको रोग भएका कारण पीडित बिरामीलाई सहयोग गर्न मनकारी नेपालीहरु तयार भए ।
गरामनी झापाका मदन उप्रेतीले सहयोग संकलन अभियान चलाए । धेरै सहयोगी हातहरु जुट्न थाले । कम्पनी र सहयोगी नेपाली मिलेर करिब २५ हजार दिराम्स पीडित बिरामीलाई सहयोग गरेपछि सबैले सहयोगी संस्थालाई निरन्तरता दिनुपर्नेमा जोड दिए र गठन भयो करिब तीन वर्षअघि प्रवासी नेपाली सहयोगी संस्था ।
यस संस्थामा आबद्ध सबैले हरेक महिना पाँच-पाँच दिराम बचत गर्छन् । कोही बिरामी परेमा सहयोग गर्न स्वर्तस्फूर्त जुट्छन् । समाजमा आबद्ध कोही अचानक नेपाल जानु परे पनि आपतकालीन कोषबाट २ हजार दिराम्स् ऋण पनि पाइने व्यवस्था गरिएको छ ।
यस संस्थाले आफ्नो कम्पनीका मात्र होइन, समस्यामा परेका जोकोही नेपालीहरुलाई सहयोग गरेको अध्यक्ष उप्रेतीले बताए । उनका अनुसार केही समयअघि सारजाहमा बिचल्लीमा परेकी एक नेपाली चेलीलाई नेपाली दुतावाससम्म पुर्‍याएको थियो ।
त्यसैगरी यस समाजले गत वैशाखमा गएको महाभूकम्पबाट पीडित नेपालीहरुको राहतका लागि पत्रकार रविन्द्र मिश्रद्वारा सञ्चालित हेल्प नेपाल नेटवर्कमा १ लाख ५ हजारभन्दा बढी सहयोग गरेको अध्यक्ष उप्रेतीले जानकारी दिएका छन् ।
यही सिलसिलामा आफ्नै कम्पनीमा कार्यरत महतो बिरामी परेपछि एक उपचार सहयोग समिति गठन गरेर संस्थाभित्र र बाहिरका नेपाली र अन्य देशका नागरिकहरुबाट औसतमा ५० दिराम्सका दरले अध्यक्ष उप्रेतीले सहयोग संकलन गरेेका हुन् । अभियानमा सहयोग गर्ने सबैलाई संस्थाको तर्फबाट अध्यक्ष उप्रेतीले धन्यवाद प्रकट गर्दै बिरामी महतोको शीघ्र स्वास्थ्य लाभको कामना गरेका छन् ।

