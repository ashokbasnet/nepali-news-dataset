पूर्व प्रधानमन्त्री नेपालले भने- कोरियाली लगानी र प्रविधि भित्राउन पहल गर्छु

सोल (कोरिया) । पाँचदिने कोरिया भ्रमणमा आएका पूर्व प्रधानमन्त्री माधवकुमार नेपालले कोरियाली कम्पनीलाई नेपालमा लगानीको वातावरण बनाउन पहल गर्ने बताएका छन् ।
कोरियाको ख्वाड्जु सिटीको निमन्त्रणामा जनवरी १३ तारिखमा यहाँ आएका पूर्व प्रधानमन्त्री नेपालले राजनैतिक क्रान्ति पुरा भएको बताउंदै अब आर्थिक क्रान्तिको बाटोमा लाग्नुपर्ने बताए । उनले संविधान निर्माण पछि देश र जनतालाई आर्थिक रूपमा सवल र सम्पन्न बनाउनु आफ्नो एक मात्र उद्देश्य रहेको बताए ।
‘अब नेपालले बिकासमा फड्को मार्नै पर्छ कोरियाले छोटो अबधीमा गरेको प्रगतीले सबै अचम्ममा परेका छन् । अब हामीले कोरियाबाट सिक्नुपर्छ,’ उनले भने । नेता नेपालले स्रोत र साधनको प्रचुरताको सदुपयोग गर्ने बेला आएको बताए ।
 १० बर्ष भित्र नेपाललाई सम्पन्न बनाउने सपना
गत बैशाखमा गएको गोर्खा महाभूकम्प पछि भूकम्प पीडितलाई सहयोग गर्न नेपाल गएका नेपाललाई माया गर्ने कोरियालीहरूलाई सरकारको नेतृत्व गरिरहेको दल नेकपा एमालेका नेता समेत रहेका पूर्व प्रधानमन्त्री नेपालले नेपाललाई १० बर्ष भित्र सम्पन्न गर्ने आफ्नो योजना सुनाए ।

सिटीइभीटिका कार्यकारी निर्देशक डा. रामहरी लामिछाने र अष्ट ज अभियानका महासचिव तथा एेकबद्धता प्रकाशन प्रालिका अध्यक्ष निलकण्ठ तिवारीसंगै रहेका उनले नेपालका स्रोत र साधनको समुचित प्रयोग गरेर सम्पन्न बनाउने योजना सुनाए । उनले यसको लागि कोरियाली प्रविधि र सहयोगको आवश्यकता औलाउँदै सहयोगको लागि अपिल गरे ।
उनले भूकम्पको समयमा कोरिया र कोरियन नागरिकले गरेको सहयोग र सदभावप्रति नेपाल सरकार र नेपाली जनताको तर्फबाट धन्यवाद दिए । उनले आफूहरूले कोरियाले दक्ष प्राविधीकहरूलाई नेपालमा तालिमको लागि पठाएर सहयोग गरोस् भन्ने चाहेको बताए ।
नेपालले यहाँको आधुनिक कृषि प्रणाली, प्रविधि र उद्योग कलकारखानाको अवलोकन भ्रमणसमेत गरे । अवलोकन भ्रमणको क्रममा उनको भव्य स्वागत गरिएको थियो ।
कोरिया भ्रमणको क्रममा उनले कोरियाका बिभिन्न राजनैतिक दलका नेता, नागरिक समाजका प्रतिनिधि, बिकास तथा अर्थ बिज्ञ, बरिष्ठ चिकित्सकहरू,ख्वाड्ंजु नगरका मेयर लगायतसंग भेतवार्ता गरेका थिए ।
त्यस्तै राजधानी सोलमा एनआरएन कोरियाले उनको स्वागत तथा सम्मानमा राखेको ‘स्वागत तथा भेटघाट कार्यक्रम’मा उनले नेपालमा लगानी गर्न आग्रह गरे । उनले देशमा लामो संघर्ष पछि प्रजातान्त्रिक तरिकाले संविधान निर्माण गरिएको भन्दै संविधानमा सबैको अधिकार स्थापित भएको बताए । संविधान संशोधन गरेर मधेसको समस्या समाधान हुन्छ भने आफू त्यसका लागि तयार रहेको समेत उनले बताए ।
साथै उनले मधेसीलगायत सबै जातजातीलाई समेटेर अघि बढ्न पनि एनआरएन कोरियालाई अनुरोध गरे । उनलाई कोरियाका बिभिन्न राजनैतिक तथा अन्य संघ संस्थाहरूले पनि स्वागत गरेका थिए ।
नेपालमा ‘ख्वाड्ंजु क्लिनिक’ स्थापना गरिने

कोरियाको ख्वाड्जु सिटीको सहयोगमा नेपालमा ‘ख्वाड्ंजु क्लिनिक’ पनि स्थापना हुने भएको छ । समाजसेवी तथा व्यवसायी रूद्र शर्माको पहलमा धेरै पहिलेदेखि शुरू भएको यस अभियानले पूर्व प्रधानमन्त्री नेपालको यो भ्रमण र भेटघाट पछि मुर्त रूप पाएको हो । काठमाण्डौको साँखुमा स्थापना हुन लागेको ‘ख्वाड्ंजु किल्निक’का लागि जग्गासमेत व्यवस्था भइसकेको छ ।
पूर्व प्रधानमन्त्री नेपालको भ्रमणको पहल समेत गरेका र त्यहि सिटीमा व्यवसाय सन्चालन गरिरहेका शर्माले अब नेपालमा ‘ख्वाड्ंजु क्लिनिक’ स्थापना हुने निश्चित भएको बताए । उनले ख्वाड्ंजु सिटीले नेपालमा बिभिन्न सहयोग गर्न चाहेको बताउँदै नेपाल सरकार र राजनैतिक दलहरूले पनि सकारात्मक भूमिका खेल्नुपर्ने बताए । नेपालमा सहयोग गर्न चाहने कोरियालीहरू नेपालको कर्मचारीतन्त्रको असयोगका कारण निराश बनेर फर्कने  गरेको घटनाहरूको स्मरण गर्दै उनले पूर्व प्रधानमन्त्री नेपालसंग अबदेखि त्यस्तो नहोस् भनेर सुझाव दिए ।
भूकम्पछि ख्वाड्ंजु नगरबाट ५ करोड बढी सहयोग
भूकम्प पछि नेपाल पुगेको ख्वाड्ंजु नगरको राहत तथा उद्दार टोलीले अहिलेसम्म ५ करोड रूपैयाँभन्दा बढीको आर्थिक सहयोग गरेको छ । चिकित्सक र उद्धार टोली सहितको सो टिमले ललितपुर, काठमाण्डौ, नुवाकोट, काभ्रेका बिभिन्न क्षेत्रमा स्वास्थ शिविर सन्चालन गरेर भूकम्पपीडितलाई राहत प्रदान गरेको थियो ।
त्यस्तै ख्वाड्ंजु सिटी र छन्नाम अस्पतालको सहयोगमा ललितपुरको मानिखेलमा रहेको अस्पतालमा १/१  चिकित्सक र नर्स राखेर सेवा प्रदान गर्दै आएको छ । सरकारको करोडौं लगानीमा बनेको सो अस्पताल भवन यसअघि जनावर र चौपायहरू चर्ने स्थल बन्दै आएकोमा कोरियाली सहयोगमा सो अस्पताल सन्चालनमा आएको हो ।
समाजसेवी रूद्र शर्माको पहलमा ख्वाड्ंजु सिटीले महाभूकम्पले ल्याएको बिपत्तीको समयमा सहयोग गरेर धेरैको मन जितेको थियो । भूकम्प आएको तेस्रो दिनमा नै समाजसेवी शर्माको पहलमा सहायता टोली नेपाल पुगेको थियो । भूकम्पले अत्याएको समयमा नेपाल गएर सहयोग गरेर पीडितलाई ठुलो राहत प्रदान गरेको थियो ।
मिडियामा खासै आउन नरूचाउने समाजसेवी शर्माको अभियानमा ख्वाड्ंजु सिटीका नेपाललाई माया गर्ने अन्य कोरियालीहरूले समेत सहयोग गरेका छन् । नेपालमा लगानी भित्राउन पहल गरिरहेका उनले पूर्व प्रधानमन्त्री नेपालको कोरिया भ्रमणले आफ्नो अभियानमा टेवा पुग्ने विश्वास गरेका छन् । प्रचारभन्दा पनि व्यवहारिक परोपकारितामा लाग्नुपर्ने बताउने उनले सबैले सकारात्मक सोचाई राख्ने हो भने नेपाललाई सहयोग गर्न कोरियालीहरू आतुर रहेको बताउँछन् ।
– अशोक मैनालीबाट

