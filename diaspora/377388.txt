नासाको रजत महोत्सव बर्ष-२०१६ तयारी बैठक एटलान्टामा सम्पन्न

नर्थ क्यारोलिना । अमेरिकाको दक्षिण पुर्वी राज्यहरुमा रहेका नेपालीहरुको छाता संगठन नेप्लिज एसोसियसन ईन साउथ ईष्ट अमेरिका (नासा) को रजत महोत्सव बर्ष-२०१६ तयारी बैठक एटलान्टामा सम्पन्न भएको छ ।
संस्थाका अध्यक्ष विमल नेपालको अध्यक्षतामा सम्पन्न बैठकमा संस्थाका संस्थापक अध्यक्ष, पुर्व अध्यक्षहरु, सल्लाहकारहरु, पदाधिकारी तथा सदस्यहरुको सहभागीता थियो । प्रत्यक्ष सहभागीता तथा कन्फ्रेन्स कलद्धारा सञ्चालित करिब ६५ जनाभन्दा बढी महानुभावहरु सहभागी सो बैठकको शुरुमा संस्थाका अध्यक्ष विमल नेपालले आफ्नो कार्यकाल २०१५ देखि २०१७ को भावी कार्य योजनाको खाका प्रस्तुत गरेका थिए ।
बैठकमा प्रस्तुत एजेण्डामा छलफल हुँदा सस्थाले हरेक तीन/तीन महिनामा नासा क्षेत्र अन्तर्गतका संघ सस्थाहरुसंग समन्वय गरेर बैठक गर्ने निर्णय अनुसार  पहिलो बैठक एटलान्टा र त्यसपछिको बैठक क्रमश साउथ क्यारोलिना, नर्थ क्यारोलिना, फ्लोरिडा, गर्दै अन्य राज्यहरुमा बैठक गर्ने निर्णय गरेको छ ।
साथै बैठकमा अध्यक्ष नेपालले रजत महोत्सव बर्षको अवसर परेकोले आफ्नो दुइ बर्षे कार्यकालको लागि २५ सदस्यीय सल्लाहकार समिति मनोनयन गरिएको जानकारी गराउदै सबैलाई स्वागत गर्नु भएको थियो । सो बैठकमा आगामी आन्मा – नासाको १२ औ संयूक्त सम्मेलन सेन्टलुईस शहरमा हुन गैरहेको र सो सम्मेलनलाई भव्यसंग सफल पार्न संस्थाको तर्फबाट कार्यकारी उपाध्यक्ष शैलेन्द्र बज्राचार्य, सहसचिव कृष्ण श्रेष्ठ र कार्यकारी सदस्य उद्दव कार्कीलाई सम्मेलनको उप-संयोजकमा मनोनयन गरिएको कुरा जानकारी गराइएको थियो ।
बैठकमा अध्यक्ष नेपालले आगामी दिनमा नासा क्षेत्रको स्थानीय संघसस्थाहरुसंग आर्थिक, सामाजिक र साँस्कृतिक कार्यक्रमहरुमा सहकार्य गर्दै अघि बढ्ने योजनाहरु सुनाउनु भएको थियो । साथै उहाँले आगामी एक बर्षभित्र संस्थाको विधानलाई सबैलाई मान्य हुनेगरी संशोधन र परिमार्जनका लागि एक विशेष समिति गठन गरी सबै नासाका सदस्यहरुबीच पुर्याउने प्रतिवद्धता व्यक्त गरे ।

