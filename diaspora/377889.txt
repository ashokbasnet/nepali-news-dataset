दुताबास स्थापना नभएकोमा स्पेनबासी नेपाली आक्रोशित

बार्सिलोना । नेपाल सरकारले स्पेनमा राजदुताबास स्थापना गर्ने निर्णय गरेर पनि कार्यान्वयन गर्न नसकेको भन्दै स्पेनबासी नेपाली आक्रोशित बनेका छन्।
पटक–पटक दुताबास स्थापनाको माग गर्दै आएका स्पेनका नेपालीले सरकारी स्तरबाट कुनै पहल नगरेको भन्दै आक्रोशित बनेका हुन्।
गैर–आवासीय नेपाली संघ राष्ट्रिय समन्वय परिषद स्पेनले सोमबार बार्सिलोनामा  गरेको अन्तरक्रिया कार्यक्रममा करिब १० हजार नेपालीहरु बसोबास गर्ने स्पेनमा सरकारले तत्काल दुताबास स्थापना गर्नु पर्नेमा जोड दिए।
कुटनीतिक रुपमा पनि स्पेन र नेपालको सम्बन्ध रहन सके दुवै देशलाई फाईदा हुने बताउँदै सरकारलाई गंभिर हुन अनुरोध गरेका छन्।
दुताबास स्थापना हुन सके केबल यहाँ रहेका नेपालीहरुलाई मात्र फाईदा नभई सरकार  आफैले अझ धेरै लाभ लिन सक्ने सहभागीले बताएका छन्।
नेपालको पर्यटन क्षेत्र फस्टाउन सक्ने, लगानी भित्राउन सकिने, आधुनिक कृषि प्रणालीको बिकास गर्न सकिने, बिशेष फुटबल र खेलकुदको बिकास पनि फाईदा लिन सकिने जस्ता तर्कहरु, विभिन्न संघ संस्थाका प्रतिनिधीले राखेका हुन्।
यसअघि नेपाल सरकारले डा. बाबुराम भट्टराई प्रधानमन्त्री हुँदा स्पेनमा दुताबास स्थापना गर्ने निर्णय गरेको भन्दै तर अझै कार्यान्वयन नहुँदा चिन्ता ब्यक्त गरेका हुन्।
यस्तै गैर आवासीय नेपाली संघको सातौ  युरोपियन क्षेत्रीय बैठक तथा पाँचौ महिला सम्मेलनले पनि स्पेनमा दुताबासको लागि बिशेष पहल गर्ने भन्दै बार्सिलोना घोषणा पत्र जारी गरेको थियो।


