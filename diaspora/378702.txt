सहकर्मी बस्यालको सम्झनामा यूएईमा श्रद्धाञ्जलीसभा

दुबई । पाल्पाली समाज युएई आफ्ना सहकर्मी दीपकप्रसाद बस्यालको सम्झनामा श्रद्धाञ्जली सभा सम्पन्न गरेको छ । २२ फेब्रुअरी शुक्रबार दुबईमा समाजका पदाधिकारी तथा अन्य शुभचिन्तकहरुको उपस्थितिमा श्रद्धाञ्जली सभा आयोजना गरिएको समाजका महासचिव वेदप्रसाद अर्यालले जानकारी दिए ।
बस्यालको असामयिक निधनले एक सामाजिक योद्धा तथा कुशल संगठक गुमाएको श्रद्धाञ्जली सभामा वक्ताहरुले बताए । बस्यालको निधनले समाजमा अपुरणीय क्षति भएको महसुस गर्दै उपस्थित सम्पूर्ण शुभचिन्तकहरु भावविहृवल भएका थिए ।
नेपाली दाजुभाइ तथा दिदी बहिनीहरुको बाक्लो उपस्तिथिमा बस्यालको सम्झना गरी बरदुबई नजिकै रहेको शिवाजीपार्कमा १ मिनेट मौनधारण समेत गरिएको समाजका कोषाध्यक्ष कैलाश अर्यालले जानकारी दिए ।
स्व. दीपकप्रसाद बस्याल
मृतक आत्माको चीर शान्तिको कामना गर्दै शोक सन्तप्त परिवारप्रति हार्दिक समवेदना प्रकट गर्दै श्रद्धाञ्जली सभा सम्पन्न भएको थियो ।
बरान्दी-६, पाल्पाका बस्याल लामो समयदेखि युएईको अजमानमा काम गर्दै आएका थिए । बस्यालको उपचारको क्रममा गत माघ ५ गते मनमोहन मेमोरियल अस्पताल काठमाडौंमा निधन भएको थियो ।
मुटुको शल्यक्रिया गरेको १ हप्ता पछाडि स्वर्गारोहण भएका बस्याल पाल्पाली समाज युएईका सदस्य एवम् अजमान संयोजकका रुपमा कार्यरत सामाजिक व्यक्तित्व थिए ।

