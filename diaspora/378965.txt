कतारमा थारु समुदायले माघी मनाए
घनश्याम पराजुली-कृष्ण), दोहा ।  थारु कल्याणकारिणी सभा कतार च्याप्टरले माघी पर्व- २०१६ भव्यताका साथ मनाएको छ । सल्वारोड स्थित क्वालिटी हाईफर मार्केटको सभाहलमा नेपालबाट आएका तिन कलाकारहरुको साथमा माघी महोत्सव सम्पन्न भएको छ ।
कार्यक्रममा ‘माघी मेला भेट हुई बेला, कन्चनपुर मे’ बोलको गीतमा स्थानीय कलाकारहरु प्रवेश चौधरी, पार्वती चौधरी, र निरा चौधरीले नृत्य प्रस्तुत गरे । कार्यक्रमा ‘आदिबासी थारु हाम धर्ती पुत्र’, थारु पौराणिक गिता ‘धुर्मा’, ‘बठनिया हो’, ‘रुपकी खानी, पि्रयाकी रानी मस्त जवानी’, ‘स्रोह सालकी जवानी हमरे’, ‘तोरा’, ‘ढोका खोल न पुष्टेकी आमा’  जस्ता गीतमा अतिथी कलाकार तथा कतारमा रहेका स्थानिय कलाकारहरुले नृत्य प्रस्तुत गरेका थिए ।
व्यानर अनावरण, दिप प्रज्वलन र राष्ट्रिय गानसँगै उद्घाटन गरिएको कार्यक्रमलाई शान्ती चौधरीले स्वागत मन्तव्य राखेकी थिईन् । स्वागत मन्तव्य राख्दै उनले नयाँ बर्ष २६१० को शुभकामना दिएकी थिईन् । नेपालमा लगभग २५ लाख थारु जातीहरु बसोबास गर्ने बताउँदै उनले माघी पर्वलाई साझा पर्वको रुपमा मनाउदै आएको बताईन् ।
सन् २००९ देखी कतारमा समेत माघी पर्व मनाउँदै आएको उनले स्मरण गरिन् । कार्यक्रमको बारेमा प्रष्ट पार्दै संस्थाका उपसभापती सतनारायण चौधरीले थारुहरु कृषिमा निर्भर भएको हुदा माघ सम्ममा खेतीबाली भित्राई खुसीयालीको रुपमा माघी पर्व मनाउने गरेको बताए ।
कार्यक्रममा विशेष अतिथी गैर आवासीय नेपाली संघ, राष्ट्रिय सम्वन्य परिषद कतारका निर्वतमान अध्यक्ष मक्सुद आलमलाई सफल कार्यकाल सम्पन्न गरेको भन्दै सम्मान गरियो । थारु चलनचल्ती अनुसार पगरी गुताएर सम्मान पत्र दिईएको थियो ।
कार्यक्रममा आदिवासी जनजाती महासंघ कतारका अध्यक्ष सियाराम चौधरी, एनआरएनए आईसीसी सदस्य हंशराज ढकाल क्षेत्री, एनआरएनए कतारका अध्यक्ष विनेश तामाङ्ग, थारु कल्याणकारीणी सभाका संरक्षक सिताराम चौधरी, प्रमुख सल्लाहकार दिलिप कुमार चौधरी, प्रवासी नेपाली मन्चका अध्यक्ष रामहरी गैह्रे, जनप्रगतीशिल मन्चका रकमध्वज राई,  तमलोपाका हुसेन खान, तमु समाजका कृष्ण गुरुङ्ग, मगरसंघका महेन्द्र मगर, नेपाल एयरलाईन्सका कन्ट्री म्यानेजर टंक दाहाल, समाजसेवी कमलमणी गुरागाई, दिलकिरण खजुम, चानक पोखरेल  लगायतको उपस्थिती रहेको थियो ।
कार्यक्रममा थारु परिकार तिलको लड्डुलगायतको भोजनको समेत व्यवस्था थियो । थारु जातीहरुले माघ १ गते देखि पाँच दिनसम्म मनाउने पर्वलाई कतारमा पनी भव्यताका साथ मनाईएको हो । प्रवासमा रहेर थारु कल्याणकारी सभाले आफ्नो सँस्कृतीको जर्गेना गर्ने उद्धेश्यका साथ कार्यक्रमको आयोजना गरेको थियो । थारु समुदायले सूर्य उत्तरायण प्रवेश गर्ने दिन माघ १ गतेलाई  नयाँ बर्ष समेत मान्ने गरेको छ ।  भुमिपुत्रको रुपमा मानिने जनजाती मध्येका थारुहरुले बाषिर्क कार्ययोजनाका तय गर्दै धुमधामका साथ स्नान, दान, एवम खानपिन र रमाईलो गरेर हर्षोउल्लासपुर्वक माघी पर्वलाई माघी महोत्सवका रुपमा मनाउँदै आएको छ ।
अन्जनी कुमार थारुको सभापतित्वमा सम्पन्न कार्यक्रममा  कतार स्थित नेपाली दुतावासका द्वितिय सचिव हरिप्रसाद अर्यालको प्रमुख आतिथ्यता रहेको थियो । अर्यालले संस्कारलाई परिस्कृत गर्ने उद्धेश्यका साथ यस्ता कार्यक्रमको आयोजना गरिनुपर्ने बताउँदै शुभकामना दिए । उनलाई थारुहरुको सँस्कार अनुरुप पगडी गुताएर आयोजकले स्वागत गरेका थिए ।
अतिथी कलाकारहरु रिशिका चौधरी , प्रेमशिला चौधरी र सिता चौधरीले थारु सँस्कृती झल्कीने प्रस्तुती राखेका थिए । उनीहरुलाई कार्यक्रमको शुरुवादमा सम्मान गरिएको थियो । थारु कल्याणकारिणी सभा कतार च्याप्टर अन्तर्गतको साँस्कृतीक समुहले ‘सब जाती भाषाभाषीको हम स्वागत करती’ थारु भाषाको स्वागत गीत गाएर उपस्थित दर्शकहरुलाई स्वागत गरे । कार्यक्रममा सिता चौधरी , पार्वती चौधरी, मिरा चौधरी, मन्जु चौधरी, रिशिका चौधरी, प्रेमशिला चौधरी, घनश्याम चौधरीलगायतका कलाकारहरुले थारु सँस्कति झल्किने प्रस्तुतिसँगै कार्यक्रममा रौनक छाएको थियो ।

