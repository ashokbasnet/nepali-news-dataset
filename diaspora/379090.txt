सोलुखुम्बुका रुद्रलाई यूएईबाट सहयोग
रामप्रसाद ढुंगेल
यूएई (फुजेरा) । उपचार खर्चको अभाव भएका एक बिरामीलाई नेपाली कलाकार समूह र एनआरएन फुजेराको सहकार्यमा आर्थिक सहयोग प्रदान गरिएको छ ।
एप्लास्टिक एनिमिया नामको रोगबाट पीडित छेस्काम-८ सोलुखुम्बुका रुद्र कुलुङ राईलाई यूएईबाट एक लाख ३५ हजार रुपैयाँ सहयोग पठाइएको अभियानमा सक्रिय विवश सुनुवारले जानकारी दिएका छन् ।
सोलुको विकट गाउँका बासिन्दा बिरामी राईको आर्थिक अवस्था अत्यन्त नाजुक रहेका कारण महँगो उपचारमा केही राहत पुगोस् भनी एनआरएन र कलाकार समूहले दुई महिनाअघि आर्थिक संकलन अभियान चलाएको थियो ।
यस अभियानमा फुजेरामा रहेका सर्बसाधारण नेपालीहरुले सहयोग गरेको नागका अध्यक्ष विष्णु अधिकारीले जानकारी दिएका छन् ।
गत अंग्रेजी नयाँ वर्षमा एनआरएन फुजेरा र कलाकार समूहले गरेको संयुक्त साँस्कृतिक कार्यक्रममा पनि राईको उपचारका लागि आर्थिक सहयोग संकलन गरिएको एनआरएन फुजेराका कार्यवाहक अध्यक्ष सागर लुइँटेलले बताए ।

