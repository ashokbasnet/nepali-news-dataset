माओवादी पनि एमाले, कांग्रेसजस्तै बनेः बास्तोला

बसन्त रानाभाट
१२ माघ, बार्सिलोना । नेकपा माओवादीका स्थायी समिति सदस्य धर्मेन्द्र बास्तोलाले एमाओवादी अध्यक्ष प्रचण्डले वाईसीएल वा केहि नेताहरुलाई खरिद गरेर भ्रष्ट बनाएको आरोप लगाएका छन् । शान्ति प्रकियापछि पनि देशले निकास पाउन नसकेको बताउँदै बास्तोलाले माओवादी नेताहरु पनि कांग्रेस, एमालेजस्तै भ्रष्ट बनेको आरोप लगाए । देशलाई निकास दिनका लागि  १२ बुँदे सम्झौतालाई ईमान्दारीतापूर्वक पालाना गर्नुपर्नेमा उनले जोड दिए ।
नेपाली जनप्रगतिशील मञ्च स्पेनले आईतबार बार्सिलोनामा आयोजना गरेको अन्तरक्रिया कार्यक्रममा बोल्दै नेता बास्तोलाले भने-‘हिजो रगतको बलिदान दिन तयार भएकाहरु अहिले भ्रष्टाचारको दलदलमा फसेका छन् ।’ नेपालका राज नेताहरुले बैंङ्क, होटल, स्कुल कलेज, हस्पिटलमा सम्पति थुपारेर धनी भएपनि जनता सधैँको गरिब भएकोमा उनले चिन्ता समेत व्यक्त गरे ।
उनले भने-‘हामीलाई खरिद गर्न दिन दिनै,मान्छेहरु आईरहेका हुन्छन् । यत्रो नेता भएर कसरी तपाइको पार्टी चल्छ ? कसरी तपाईको कार्यकर्ता बन्छन् ? तपाईको घर छैन, गाडी छैन कार्यकर्ता पाल्ने पैसा छैन, तपाईहरु अलिकति मात्र गर्नुहोस् धेरै हुन्छ ।’
कर्णाली, कोशीलगायतका नदीहरु समेत आफूहरुसँग माग्ने गरेको समेत बास्तोलाले बताए । तर, कसले यस्तो प्रस्ताव गर्‍यो ? भन्ने विषयमा भने उनले केहि खुलाएनन् । यस्तै शासकबिरुद्दको कारबाही स्वरूप नै जनसरकार (जन परिषद) घोषणा गर्न बाध्य भएको बास्तोलाको भनाई छ ।
नेपाली जनप्रगतिशील मञ्च स्पेनका अध्यक्ष गंगाप्रसाद भुसालको अध्यक्षता सम्पन्न कार्यक्रममा स्पेनस्थित संघसँस्थाका प्रतिनिधिहरुले मन्तव्य व्यक्त गरेका थिए ।

