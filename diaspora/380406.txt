‘सुन्दरी पोखरा’ पोर्चुगलमा छायांकन
लिस्बन । ‘वारी जमुना पारी जमुना’ गीत मार्फत चर्चामा आएका गायक खेमराज गुरुङले बजारमा ल्याउन लागेको नयाँ एल्बम ‘घुमफिर’ मा समेटिएको ‘सुन्दरी पोखरा’ बोलको गीतको म्युजिक भिडियो हालसालै पोर्चुगलमा छायांकन भएको छ ।
आफ्नो सांगीतिक भ्रमणको क्रममा पोर्चुगल रहेकाबेला गुरुङले बिदेशी भूमिमा पहिलोपटक आफ्नो गीत छायांकन गराएका हुन् ।
गायक गुरुङको उक्त गीतलाई पोर्चुगल निबासी बिमल श्रेष्ठले निर्देशन गरेका छन् भने संजय लामा र सृष्टी शाही ठकुरीले अभिनय गरेका छन् ।
नबराज सुवेदीले छायांकन गरेको उक्त म्युजिक भिडियोमा पोर्चुगलका रमणीय तथा ऎतिहासिक स्थानहरुका दृश्यहरु समेटिएका छन् । खेमराज गुरुङ जस्तो चर्चित गायकको गीत बिदेशी भूमिमा पहिलोपटक निर्देशन गर्न पाउँदा निकै खुशी लागेको श्रेष्ठले बताए । आफू पनि गायन क्षेत्रमै भएको कारण भिडियोमा निकै मिहेनत गरेको उनले बताए ।
‘घुमफिर’ भित्र समेटिने ‘सुन्दरी पोखरा’ गीत एल्बमकै पहिलो म्युजिक भिडियो भएको र यही आउँदो मार्चको अन्त्यमा दर्शक माझ सार्बजनिक गरिने गायक गुरुङले जानकारी दिएका छन् ।
सुनिल संगमबाट

