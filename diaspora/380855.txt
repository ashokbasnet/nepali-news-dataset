कतारबाट नयाँशक्तिको पक्षमा !
नवराज सिंखडा’ जिज्ञासु’
पूर्वप्रधानमन्त्री डा. बाबुराम भट्टराईले  बिगत २ बर्षदेखि नयाँ शक्तिको कुरा उठाउँदै आए पनि विधिवत रूपमा नेपालको संविधान २०७३ घोषणा भएको करिब एक सातापछि आफूले २५/२६ बर्षसम्म  बसेको घर (एमाओवादी)त्यागेर ‘सम्बृद्धि र सदाचार, सरल जीवन हाम्रो आधार’ भन्ने मुल नारा लिएर शुरु गरेको नयाँ शक्ति निर्माण अभियान यति बेला क्रमिक रुपले अगाडि बढिरहेको छ । नयाँ शक्ति निर्माण अभियानमा लामबद्द हुनेहरु दिनानुदिन थपिँदैछन् ।
नयाँ शक्तिप्रति आम जनताको उल्लेखनीय सहभागिता, चासो अनि उत्साहहरु देखिएको छ । नेपालको अस्तब्यस्त राजनीति अनि राजनीतिको आडमा भैरहेको भ्रस्टाचार जस्ता कुराबाट दिक्क बनेका नेपाली जनताहरु साच्चै नयाँ शक्तिप्रति उत्साहित भएपछि राजनितिलार्इ कमाइ खाने भाडो बनाएका केही झुन्डहरु अनि नेताको दौराको फेरो समाएर हिड्ने केही ब्यक्तिहरु यतिबेला नयाँशक्तिको बिषयमा विभिन्न भ्रम छरेर कपोलकल्पित कुराहरु गरेर नयाशक्तिलाई असफल पार्न तल्लिन बनेको देखिन्छ ।
उनीहरूको यति बेला जागिर नै नयाँ शक्ति र यसमा आबद्द ब्यक्तिहरुको बिषयमा सामाजिक संजालहरुमा बिभिन्न मनगढन्ते कुराहरु लेखेर आम जनमानसमा भ्रम सृजना गराउनु रहेछ जस्ता लाग्छ । नयाँ शक्ति निर्माण अभियानबाट किन यसरी अताल्लिएका छन केही मानिसहरू ? के नयाँ शक्तिले तिनिहरुको रोजिरोटी खोस्न खोजेको हो र ?
आंशिक रुपमा भएपनि संविधान निर्माण भैसकेपछि अब देशको विकास गर्नुपर्छ, देशलार्इ समृद्धितिर लैजानुपर्छ भन्ने मनासय बोकेर आर्थिक सम्बृद्धि र विकासको एजेन्डा आम जनता सामु पस्किएर अघि बढ्न खोज्दा किन एलर्जी हुन्छ ? किन चाहँदैनन देशमा सम्बृद्धि र विकास ? कि सम्बृद्धि र विकास अनि भ्रस्टचारमुक्त नेपालको अभियानले देश लुट्ने सपना माथि तुषरापात हुने डरले एलर्जी भएको हो ?
पूर्वमाओवादी नेता डा. भट्टराई नयाँशक्ति निर्माण अभियान लिएर आम जनतामा गएपछि सबैभन्दा बढी छट्पटी हिजोका उनैका हितैषीहरुलार्इ भएको देखिन्छ । ती हिजोका सारथिहरु आज बाबुराम र नयाशक्ति निर्माण अभियानमा सहभागिहरुलार्इ खुइल्याउन मरिमेटेर लागेका छ्न् । कहिले भगौडाको उपमा भिराउँछन, कहिले भारतीय दलालको, कहिले मार्क्सबाद छाडेको आरोप लगाउँछन त कहिले १७ हजार शहिदहरुको सपनाप्रति घात गरेको आरोप ।
आखिर किन यस्तो आरोप लगाइँदैछ ? बाबुराम र हिजो संगै युद्ध लडेका साथीहरु कसरी भगौडा भए ? १० बर्षे महान जनयुद्धबाट शान्ति प्रक्रियामा आइसकेपछि माओवादीले लिएको एजेन्डाहरु, गणतन्त्र, संघीयतासहित संविधान, धर्मनिरपेक्षता जस्ता मूलभूत कुराहरु पूरा भैसकेपछि अब देशलार्इ आर्थिक उन्नतितर्फ लैजानुपर्छ भनेर नयाँ एजेन्डासहित अगाडि बढ्दा उनीहरु कसरी भगौडा हुन्छन् ? कि सधै अरुले जे भन्यो त्यही मान्दै त्यसैमा अन्धाधुन्ध लाहछाप लगाउँदै अरुकै पछि कुद्नुपर्ने थियो ?
नयाँशक्ति निर्माण अभियानमा लाग्नेहरुलार्इ भारतीय दलालको आरोप लगाएर उनिहरुको राजनितिक जीवनमाथि धावा बोल्ने झुन्डहरुको पनि कमि छैन यहाँ । आज आएर नयाँशक्तिमा लाग्ने पूर्व माओवादीहरुलार्इ भारतीय देख्ने नजरहरु १० बर्षसम्म युद्ध लड्दा, जनयुद्धका योजना बनाउँदा अनि शान्ति प्रक्रियामा आएर देशको कार्यकारी प्रमुखसमेत बन्दा र एमाओवादी नछोडदासम्म के हेरेर बसेका थिए ? त्यतिबेलासम्म भारतीय दलाल नभएकाहरु उनिहरुको साथ छाडेपछि कसरी भारतिय दलाल भए ? यो त ‘काम छउन्जेल भाडो, काम सकिएपछि ठाँडो’ भनेजस्तै भएन र ?
साथै नयाँशक्ति निर्माणमा लाग्ने माओवादीहरुलार्इ मार्क्सवाद छाडे भन्ने मानवजनहरु मार्क्सवाद भनेको के हो राम्रोसँग बुझे हुन्थ्यो कि ? मार्क्सवाद छाड्डा छाडिने र लिँदा लिइने चिज हो र ? मार्क्सवाद भनेको एउटा दर्शन हो, विचार हो, बिज्ञान हो, जसको समय र परिबेश अनुसार ब्यबहारिक प्रयोग गरिनुपर्छ भन्ने कुरालार्इ हेक्का राख्न नसक्नु र कापिमा कोरिएको मार्क्सको फोटोलार्इ पूजा गर्नु अबिर दल्नुमात्र मार्क्सवद हो भनेर बुझ्नु दुर्भाग्यपुर्ण कुरा हो । हिजोदेखिका मार्क्सवादका बिरोधीहरु आज एउटा कम्युनिष्ट नेताको हातबाट अबिर पहिर्याएपछि मार्क्सवादी हुने अनि हिजोदेखि मार्क्सवादकै छत्रछायामा आफ्नो जीवन ब्यातित गरेका तर, केही नेताका साथ छाड्नेहरु चाहिँ गैरमार्क्सवादी हुने हुन सक्छ र ?
अनि नयाँ शक्ति निर्माण अभियानमा लाग्नेहरुलाई शहिदको सपनामाथि घात गरेको आरोप लगाइन्छ । तर त्यो कसरी ? ल हामीले त शहिदका सपनामाथि घात गर्यौ । तर हामीलार्इ आरोप लगाउनेहरुले पूरा गरेका छन् ? के थिए हजारौं शहिदका सपना ? अहिलेको परिस्थिति शहिदका सपना थियो त ? जसको निर्देशनमा हजारौंले ज्यान गुमाउनुपर्यो, तिनिहरु सङ्गै घाँटी जोडेर सत्ताको निम्ति मरिहत्ते गरेर शहिदका सपना थियो कि सम्बृद्ध मुलुक बनाएर ? को छ सहिद परिवारप्रति जिम्मेवार ? आजसम्म कसले के गर्यो सहिद परिवारलार्इ ? शहिदका परिवारको वास्तविक अवस्थाको बारेमा कसैलार्इ ज्ञान छ ? शब्दजालमार्फत शहिदको नाम लिँदैमा शहिदका सपना पूरा हुन सक्दैन । त्यसैले सहिदका वास्तविक सपनाहरु के हुन राम्रोसङ्ग बुझ्ने प्रयत्न गरौं ।
अन्त्यमा, समस्त मित्रजनहरु सामु भन्न मन लाग्यो समय कसैको दास हैन । समयको आवश्यकता अनुसार अगाडि बढ्नुपर्छ । रुपान्तरण हुनुपर्छ । ठोस परिस्थितिमा ठोस निर्णय गरेर अगाडि बढ्नुपर्छ । संविधान निर्माणपछि आम जनताको चाहना सम्बृद्ध र विकासित नेपाल छ । त्यसैले राष्ट्रिय स्वाधिनताको रक्षा गर्दै सबल सक्षम र सम्बृद्ध नेपाल निर्माणको निम्ति नयाँ शक्ति निर्माण अभियानमा सहभागी भएको छु ।
सिंखडा कतारमा  नयाँ शक्ति निर्माण अभियान्ता हुन् । 

