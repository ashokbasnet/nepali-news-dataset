गैरआवासीय नेपाली संघमा थपिए १० जना सल्लाहकार
काठमाडौं । गैरआवासीय नेपाली संघ अन्तराष्ट्रिय समन्वय परिषद्को सल्लाहकारमा जना थप भएका छन् । शनिवार सम्पन्न आईसीसी वैठकले गैरआवासीय नेपाली संघलाई महत्वपूर्ण सहयोग गर्ने बिभिन्न मुलुकका १० जनालाई सल्लाहकार नियुक्त गर्ने निर्णय गरेको प्रवक्ता रन्जु थापाले जानकारी दिइन ।
जसमा नेपाल उद्योग बाणिज्य महासंघका अध्यक्ष पशुपति मुरारका, संघका पूर्व उपाध्यक्ष टीवी कार्की, संघका पूर्व प्रवक्ताहरु डा. जुगल भुर्तेल र मन केसी, कानुनबिद् विश्वकान्त मैनाली, डा. गणेश गुरुङ, पूर्व महासचिव रतन झा, क्यानडाका एनआरएन राधा पौडेल, बेलायतका डमर घले र एनआरएन मलेसियाका पूर्व अध्यक्ष शंकरबहादुर पौडेल रहेका छन् ।
बैठकले गैरआवासीय नेपाली संघका नियमावली र कार्यविधिहरुमा देखिएका शाब्दिक अस्पष्टता हटाउने बारेमा सुझाव दिन कानुनबिद्हरुको समूहकहाँ पठाउने निर्णय समेत गरेको छ ।
आइसीसीको अघिल्लो वैठकले गरेका निर्णयका बिषयमा केही पदाधिकारीहरुले असहमति जनाउँदै सार्वजनिक अभिब्यक्तिहरु दिएपछि शनिवारको वैठकमा भने त्यो बिषय उठेन् ।
नियमावलीमा केही अस्पष्टताहरु रहेको देखिएको भन्दै वैठकले त्यसमा समायानुकुल परिवर्तन र समिक्षाका लागि कानुनबिद्कहाँ पठाउने सर्वसम्मत निर्णय गरेको छ ।
यसैगरी पछिल्लो पदाधिकारी वैठकले गरेको सिफारिसअनुसार बिभिन्न टास्कफोर्स तथा समितिहरुको संयोजक तथा सदस्यहरको नियुक्ति र पदपूर्तिसमेतलाई वैठकले अनुमोदन गरेको छ ।

