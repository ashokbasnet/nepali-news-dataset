स्वास्थ्य र सुरक्षाबारे जनचेतना जगाउँदै एनआरएन यूएई

रामप्रसाद ढुंगेल
अवुधावी । गैरआवासीय नेपाली संघ, राष्ट्रिय समन्वय परिषद यूएईको योजना अनुसार फेब्रुवरी महिनाभरि सञ्चालन गर्न लागिएको जनचेतना तथा जागरण अभियानको तयारी पूरा भएको छ ।
गैरआवासीय नेपाली संघ, राष्ट्रिय समन्वय परिषद यूएईको सहकार्य तथा नेपाली दूतावासका पदाधिकारीहरुको उपस्थितिमा स्वास्थ्य र सुरक्षाबारे जनचेतना जगाउने कार्यक्रम आगामी ५ फेब्रुवरी देखि रास अल खेमा र फुजेराबाट औपचारिक रुपमा सुरु हुन लागेको प्रवक्ता वालकृष्ण मरासिनीले जानकारी दिए ।
यो अभियान फेब्रुवरीको दोस्रो सातामा १२ तारिख सारजाह र अजमानमा सञ्चालन हुनेछ ।
त्यस्तै अल ऐन क्षेत्रीय समितिको आयोजनामा १९ फेब्रुवरीमा परिचयात्मक भेटघाट तथा वनभोज कार्यक्रमका साथ जनचेतनामूलम कार्यक्रम तय भएको क्षेत्रीय सचिव जे सागरले जानकारी दिए । १९ फेब्रुवरीमै अबुधाबीमा पनि जनचेतनामूलक कार्यक्रम गरिनेछ ।
यूएईमा नेपाली कामदारहरुको मृत्युदर बढ्दै गएको, सुतेको ठाउँमै नेपालीहरु मृत अवस्थामा फेला परेका, सवारी दुर्घटना तथा मानव तस्कर अधिक रुपमा बढ्दै गएको, नेपाली महिला दिदीबहिनीलाई शारीरिक तथा मानसिक पीडा दिने क्रम दिनप्रतिदिन बढ्दै गएकोमा एनआरएन युएई र नेपाली दूतावासले संयुक्त रुपमा जनचेतना कार्यक्रमको आयोजना गरेका थिए ।
जनचेतना अभियानले सर्वसाधारण नेपालीहरुलाई यूएईको वातावरण, नियम कानुन तथा अत्यावश्यक जानकारी प्राप्त हुने अपेक्षा गरिएको छ ।

