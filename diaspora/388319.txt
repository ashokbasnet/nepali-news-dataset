नेपालीलाई लक्षित गरी टोकियोमा स्वास्थ्य सचेतना गोष्ठी सम्पन्न

टोकियो । जापानमा बसोबास गरिरहेका नेपालीलाइ लक्षित गरी टोकियोमा बृहत स्वास्थ्य सचेतना गोष्ठी सम्पन्न गरिएको छ ।
नेपाली राजदूताबास, जापानको सहयोगमा बाँके-बर्दिया मैत्री समाजले गरेको कार्यक्रममा सहभागी र सरोकारवालाहरुले जापानमा भाषा अभावका कारण रोग लागेको थाहा पाएर पनि अस्पतालमा उपचार गराउन समस्या रहेकाले यसवारेमा जनचेतनामुलक विशेष अभियान सञ्चालन भएकोमा खुसी व्यक्त गरेका थिए ।
कार्यक्रममा जापानका लागि कार्यवाहक नेपाली राजदूत तथा कुटनीतिक नियोग प्रमुख गेहेन्द्र राजभण्डारीले विदेशी भूमीमा स्वास्थ्य सम्वन्धि जनचेतना तथा कार्यक्रमको आवश्यकता औल्याउंदै यस कार्यक्रमको प्रशंसा गरेका थिए ।
क्यान्सर रोग विशेषज्ञ डा. विशाल ज्ञवालीले क्यान्सर रोगको रोकथामको लागि नियमित स्वास्थ्य जाँच गर्नुपर्ने बताए ।

टोकियो विश्व विद्यालयमा ग्लोवल हेल्थ विषयमा शोध अनुसन्धान गर्दै आउनु भएका डा. प्रकाश शाक्यले जापानमा रहेका नेपालीहरुमा भाषा समस्या र स्वास्थ्य बिमा सम्बन्धि जानकारीको अभावमा कारण रोग लुकाएर बस्न बाध्य भएको बताए । यस विषयमा सम्बन्धित पक्ष सजग हुनु पर्ने आवश्यकता उनले औल्याए ।
डा. सुजता शाखले दाँत तथा मुखको नियमित सरसफाई गर्दा मुखको रोगबाट वच्न सकिने उपायको बारेमा समेत प्रष्ट पारेकी थिइन ।
कार्यक्रममा सहभागी मध्ये कतिपयले आफ्नो रोगको विवरण र समस्या चिकित्सकलाई भन्न नसक्दा समस्या भोग्नु परेको तथा उपचार गर्न जान अप्ठयारो मान्ने गरेको धारणा राखेका थिए । उक्त कार्यक्रमलाइ सम्पूर्ण नेपाली माझ पुर्‍याउन स्थानीय अनलाइन रेडियो मार्फत प्रत्यक्ष प्रसारण गरिएको थियो ।

