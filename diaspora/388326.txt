कम्प्युटर ज्ञान नहुँदा दुःख पाएका गुरुङको गाउँगाउँमा कम्प्युटर अभियान
रामप्रसाद ढुंगेल
युएई-जीवन संघर्षरूपी यात्रा भन्दै रोजगारीको सिलसिलामा भारत, साउदी अरब हुँदै १२ वर्षअघि यूएई आएका धादिङका भुवन गुरुङले यस अवधिमा धेरै कम्पनीका काम गरे ।
ज्याम्रुङ-९ का गुरुङले यस अवधिमा विभिन्न सुनौला अवसर पाए तर आफूसँग प्राविधिक तथा औपचारिक शिक्षा नभएका कारण राम्रा अवसरबाट वञ्चित बन्दै गए ।
काममा दत्तचित्त, इमानदार र अनुशासित भए पनि राम्रो पदमा बढुवादेखि लिएर अन्य कम्पनीमा राम्रो पदमा काम गर्न पाएको अवसर पनि उनले गुमाउँदै गए । राम्रा अवसरबाट वञ्चित हुनुको एउटै कारण थियो कि गुरुङसँग त्यो बेला कम्प्युटरको ‘क’ पनि ज्ञान थिएन ।
हातैमा आएका अवसर गुम्न थालेपछि उनले आफ्नो विगत सम्झे । आफूले विद्यालयमा पाएको घोकन्ते ज्ञान सम्झे । अभाव र असहजताका बीच पार लगाएको स्कुले शिक्षा सम्झे । ऊबेलाको आप\mनो गाउँ, समाज अनि देशको अवस्था सम्झे । सबैको जड परम्परागत शिक्षाको अभाव भन्ने निष्कर्षमा पुगेका गुरुङ निराश भएर बसेनन् । आफू पछाडि परियो भनेर भाग्यलाई धिक्कारी बसेनन् । कसैसँग गुनासो पनि गरेनन् । बरु, आफ्नोजस्तो अवस्था भावी पिँढीलाई नपरोस् भनी योजना बुन्न थाले ।
गाउँगाउँमा कम्प्युटर शिक्षा अभियान
विकासको जड शिक्षा नै हो भन्ने निष्कर्षमा पुगेका गुरुङले गाउँका विद्यालयमा कम्प्युटर शिक्षाको सपना देख्न थाले । आफूले पाएको जस्तो दुःख अरुले नपाऊन् भनी नयाँ पुस्तालाई प्रविधिमा दक्ष बनाउन विद्यालय तहदेखि नै कम्प्युटर शिक्षा प्रदान गर्ने योजना बनाउन लागे ।
सपना देख्न जति सजिलो छ, त्यसलाई साकार पार्न उस्तै गाह्रो छ भन्ने बुझेका गुरुङले आफ्ना श्रद्धेय दाइहरू कुमार धमला, किरण धमला, दीपक ढकाल र मनकारी भाइहरू दीपक धरेल, विकास गुरुङ, सुवास पाठक, नवराज बोहरा, ज्ञानेन्द्रजंग थापासँग सल्लाह गर्न थाले । स्थानीय शिक्षक बद्री पौडेलले योजनाको प्रभावकारिता र आफ्नो संलग्नतामा पूर्ण समर्थन गर्ने वाचा गरे ।

त्यसपछि धादिङ, याम्रुङको श्री शंखा उच्च माविलाई २०१३ जनवरी ७ मा २४ थान कम्प्युटर, १ थान प्रोजेक्टर र एक थान स्मार्ट बोर्ड प्रदान गर्दै सुरु भएको हो- गाउँगाउँमा कम्प्युटर शिक्षा अभियान । अभियानको स्थापना भने २०१२ मै भएको गुरुङ स्मरण गर्छन् ।
अभियानको उद्देश्य
विश्वबजारमा नेपाली जनशक्तिले आफूले पाएको पुरानो शैक्षिक ज्ञान ‘किताबी शिक्षा’ले अन्य विकसित मुलुकका जनशक्तिसँग प्रतिस्प्रर्धा गर्न नसकी निम्न तहमा रही निम्न आयमै चित्त बुझाउनुपर्ने अवस्था छ ।
आफ्नो अमूल्य समय बिताउनुपर्ने र अप्रत्यक्ष रूपमा मुलुकले आर्थिक घाटा सहेर व्यक्ति तथा देश नै सधैँ गरिबीमा बस्नुपर्ने अवस्थाबाट मुलुकलाई पार गराउँदै हामीले जस्तै अवस्था नेपाली भावी सन्ततिले पनि भोग्नु नपरोस् भन्ने नै यो अभियानको मूल उद्देश्य रहेको छ । अबको पुस्तालाई प्रविधिमा दक्ष बनाउनका लागि हरेक गाउँमा कम्प्युटर शिक्षा प्रदान गर्ने अभियानको लक्ष्य छ ।

यस संस्थाले नेपाल अधिराज्यभरका विभिन्न सामुदायिक विद्यालयमा कम्प्युटर शिक्षा पुर्याउनका साथै, सीसीटीभी क्यामेरा, स्मार्ट बोर्ड, प्रोजेक्टर, शिक्षक साटासाट, छात्रवृद्धि, अस्थायी शिक्षकलाई पोसाक कम्प्युटरसम्बन्धी किताब प्ानि प्रदान गर्ने लक्ष्य लिएर काम गरिरहेको अभियन्ता गुरुङले बताएका छन् । यसका साथै भूकम्पपीडितलाई सहयोग, मिर्गाैलापीडित बिमारीलाई सहयोग जस्ता कार्यहरू पनि गर्दै आइरहेको छ ।
कसरी सम्भव छ गाउँगाउँमा कम्प्युटर ?
धादिङबाट २०१२ मा सुरु भएको यो अभियान देशैभरि पुर्याउने सपना छ । यसका लागि अभियानसँग दरिलो आर्थिक स्रोत छैन । विश्वमा छरिएका नेपाली तथा शिक्षाप्रेमीलाई यस अभियानबारे सामाजिक सञ्चाजल, इमेल तथा इन्टरनेटबाट जानकारी गराउँदै उनीहरूबाट प्राप्त आर्थिक सहयोगबाटै यो अभियान चलेको छ ।
देशभरिकै विभिन्न विद्यालयमा प्रत्यक्ष र अप्रत्यक्ष गरी एक हजारभन्दा बढी कम्प्युटर प्रदान गरिसकेको यस अभियानले हरेक क्षेत्रबाट तारिफ र सहयोग पाएको अभियन्ता गुरुङको अनुभव छ । आफ्नो अभियानबाट प्रभावित भएर युएईमै क्रियाशील विभिन्न सामाजिक संस्थाले अर्घाखाँची, स्याङ्जा र सुनसरीका विद्यालयमा कम्प्युटर प्रदान गर्ने अभियान चलाएको गुरुङको दाबी छ ।

नेपालका हरेक सामुदायिक विद्यालय छिटोभन्दा छिटो आफ्नो विद्यालयलाई कम्प्युटरकृत विद्यालय बनाउन यस अभियानसँग संलग्न हुन सबैलाई गुरुङ आग्रह गर्छन् । सबैबाट यस्तै गतिमा सक्रियता, सल्लाह अनि सुझावका साथमा सहयोग पाइरहने हो भने आगामी पाँच वर्षमा नेपालका सबै सामुदायिक विद्यालयमा कम्प्युटर शिक्षा पुग्ने दाबी अभियन्ता गुरुङले गरेका छन् ।
समाज विकास र समाजसेवा
समाजको विकासका लागि हरेक व्यक्तिले समाजसेवामा लाग्नुपर्छ भन्ने मान्यता राख्ने गुरुङ युएईको नेपाली समुदायमा चिरपरिचित छ । विभिन्न सामाजिक अभियानमा संलग्न गुरुङ धादिङ समाज, युएईका पूर्वअध्यक्ष पनि हुन् । हिजोआज सोही संस्थाको सल्लाहकारको भूमिका निर्वाह गरिरहेका गुरुङ आफ्ना संगठित सदस्यहरूको सामाजिक सुरक्षा, बिमा तथा आर्थिक साथै व्यक्तित्व विकासका लागि राम्राराम्रा योजना बुन्न पनि माहिर छन् ।
उनकै सोचअनुरुप धादिङ समाजले आफ्ना सदस्य दुर्घटना भए पचास हजार र मृत्यु भएमा १ लाख प्रदान गर्ने कार्यक्रम लागू गरेको छ । आफ्नो योजना एनआरएनको केन्द्रीय अध्यक्ष शेष घलेले समेत मन पराएको गुरुङको दाबी छ ।
समाजलाई समयअनुसार बदल्नुपर्ने रहेछ, समाज आफैं होइन, हामी आफैंले बदल्नुपर्ने रहेछ भन्ने मान्यता राख्ने गुरुङ यस अभियानले व्यापकता पाउँदै जाँदा सन्तुष्ट रहेको र समाजप्रतिको आफ्नो कर्तव्य थोरै भए पनि पूरा भएको बताउँछन् । यदि समाज परिवर्तन र विकासका लागि सरकारको मुख ताकी बस्यौं भने अझैं पछाडि पर्ने हुँदा जोस र जाँगर आफैँभित्र हुनुपर्ने उनको अनुभव छ । यसका अलवा गुरुङले आफ्नो गाउँका खानेपानी योजनामा सहयोग गरेका छन् भने युएईमा अलपत्र परेका नेपालीका शवलाई नेपाल पठाउनदेखि गाउँका विद्यालयमा नियमित छात्रवृत्ति प्रदान गरिरहेका छन् ।
प्रवासी जीवन बिताइरहेका करिब पाँच प्रतिशत नेपालीले गुरुङकै मार्ग अवलम्बन गर्ने हो भने समाजको विकासमा सकारात्मक परिणाम देख्न धेरै समय कुर्नुपर्ने थिएन ।

