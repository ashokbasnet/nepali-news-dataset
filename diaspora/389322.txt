अमेरिका बस्ने नेपालीमा लैंगिक विभेद
सतीदेवी थापा
भनिन्छ, खुला मानसिकता भएको परिवेश वा समाजमा मात्रै संकीर्ण सोचबाट माथि उठ्न सकिन्छ । तर, यो कथन असत्य ठहर्छ, जब खुला परिवेशमा पनि संकीर्ण सोचलाई बढावा दिइन्छ वा संकीर्ण सोचलाई नैसर्गिक सत्य हो भनी आत्मसात गरिन्छ । यस सन्दर्भमा अमेरिकाजस्तो विकसित मुलुकमा पनि नेपाली नारीले पुरुष प्रधान विचारधारालाई प्रश्रय दिई स्वयं नै दोहोरो सिकार भएको देख्दा पितृ सत्तात्मकताको ‘प्रेत’ साँच्चिकै तर्साइरहेको भान हुन्छ ।
संस्कृतिमा रहेका कुरीतिले सदैव महिलालाई दमन गरेकै हुन्छ । तर, त्यस्ता कुरीति नेपालमा नै हटेर जान लागेको अवस्थामा सपनाको नगरी अमेरिकामा आएर पनि निरन्तरता दिएको देख्दा उदेक लाग्नु अस्वाभाविक होइन । यहाँनेर मेरो कथन कुनै संस्कार विशेषतर्फ लक्षित होइन कि, यस्तो खुला मानसिकता भएको समाजमा आइसकेपछि पनि महिलाले आफ्नो निर्णय गर्ने अधिकार आफ्नो घरको पुरुष सदस्यलाई नै दिनु र उनीहरूको वैधानिक/अवैधानिक सबै प्रकारका निर्णयलाई मौन सर्मथन गर्नुले अमेरिकामा महिलाको झन् बढी शोषण/दमन भएको प्रस्ट देखिन्छ ।
सबै पुरुष गलत ठहर गर्न वा भन्न खोजेको त होइन, तर अधिकांश पुरुषले आफ्ना घरका महिला सदस्यलाई शोषण गरेको पाइन्छ । विदेशी महिलासँग दोस्रो बिहे गर्ने वा गर्लप|mेन्ड बनाउने, आफू काम नगरी श्रीमतीलाई दुई ठाउँमा काम गर्न लगाउने, आर्थिक लोभमा कलेज पढ्न सुरु गरेका छोरीको बिहे गरिदिने जस्ता अपराध समेत चुपचाप सहन गरेको देख्दा उदेक लागेर आउँछ । आफू पढे-लेखेको भए पनि आप\mनो बैंक खाता श्रीमानलाई चलाउन दिने र दासजस्तै विभिन्न प्रकारका शारीरिक तथा मानसिक यातना सहन गर्दै बस्ने कार्यले महिलाको स्थिति झनै दर्दनाक बनेको देखिन्छ ।
कुरा तीजमा वर्त बस्ने वा नबस्ने, पति-परमेश्वरको खुट्टाको जल खाने वा नखाने भन्ने होइन कि अमेरिकामा आएर पनि आफ्नो आर्थिक स्वतन्त्रता, निर्णय गर्ने अधिकार तथा दैनिक जीवनयापनका आवश्यक कुरा जस्तो, बैंक जाने, सरकारी कार्यालय ज्ााने, अस्पताल जाने इत्यादि कुरामा पनि पुरुषहरूको भर पर्ने र आफ्नो समस्यालाई बाहिर ल्याउन नखोज्ने बरु ढाकछोप गर्न खोज्ने बानीले महिलालाई झनै पुरुषहरूको दास बन्न बाध्य बनाएको देखिन्छ ।
अमेरिका सपनाको नगरी नेपालमा रहदाँसम्म हो र तर यहाँ आइसकेपछि मोहभंग हुन क्षणभर पनि लाग्दैन । मेहनत र केवल मेहनत मात्रै अमेरिकाको वास्तविकता हो । यहाँ अहोरात्र खटेर काम नगरेसम्म आफ्नो परिवारलाई सम्मानपूर्वक पाल्न कठिन छ । काममा सबै यसरी लीन हुन्छन् कि श्रीमान-श्रीमतीको राम्ररी महिनौँसम्म पनि भेट नै हुँदैन । आफ्नो बाबु-आमाको मुख देख्नै नपाउने भएपछि साना बच्चा कहिलेकाहीँ त राति नसुतेर भए पनि कुरेर बसेको उदाहरण त लगभग सबैको अनुभव हुन्छ । यस्तो दारुण अवस्थामा समेत पतिको दास बनेर बसेको देख्दा विगतमा नेपाली गाउँघरमा रहेका दिदीबहिनीको झझल्को आउँछ । यसरी महिलाले आफ्नो स्वतन्त्रता पुरुषलाई सुम्पेर कालान्तरमा आत्महत्या गर्न खोजेका उदाहरण धेरै देखेकी छु, यो दुई दशक अमेरिका बसाइमा ।
महिलाहरुको दमनको कारण उनीहरूले आफ्नो र आफ्नो भविष्यबारे निर्णय गर्ने अधिकार पुरुषलाई सुम्पनु हो जस्तो लाग्छ । अनपढ र अशिक्षित महिलाबारे त ठीकै हो, तर आजभोलि नेपालमा न्यूनतम पनि स्नातकतहसम्म नपढेका कोही पनि हुँदैनन् । यस्तो शिक्षित वर्गले पनि परनिर्भर बनेर आफ्नै जीवनलाई नरक बनाइरहेको देख्दा उदेक लाग्छ । पुरुषको निर्णय जहिले पनि सही हुन्छ भन्ने पितृसत्तात्मक सोचलाई नचिरेसम्म नेपाली दिदीबहिनीको अवस्था अमेरिकामा सुध्रन सक्दैन भन्ने मेरो मान्यता छ ।
समानताका लागि नेपालका दिदीबहिनी लडेर देशको राष्ट्रपति समेत एक विधुवा महिला भएको अवस्थामा अमेरिका जस्तो मुलुकमा आएर पनि परम्परागत सोचलाई निरन्तरता दिँदै फगत दास बनेर बसेको देख्दा मन कुँडिएर आउँछ । त्यसकारण आफ्नो समस्यालाई बाहिर ल्याउने, अग्रजसँग सही सल्लाह लिने र भएन भने कानुनको सहारा लिने साथै पुरुषमाथिको परनिर्भरता त्याग्न आफूलाई सक्षम बनाउने जस्ता कार्य नगरी अमेरिकामा नेपाली पितृसत्तात्मकताको ‘प्रेत’ मन्साउन नसकिने मेरो ठहर छ ।
भर्जिनिया, अमेरिकाबाट

