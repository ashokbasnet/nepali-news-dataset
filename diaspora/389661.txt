मलेसियामा दुर्घटनामा परे संजीप, उपचारका लागि छिटो नेपाल फर्काइदिन आग्रह
– रामचन्द्र नेपाल
६ फागुन, क्वालालम्पुर। मलेसियामा काम गरिरहेको ठाउँमा दुर्घटनामा परेका एक युवाले नेपाल फर्कने इच्छा व्यक्त गर्दै त्यसका लागि पहल गरिदिन अनुरोध गरेका छन् । दुई हप्ता अगाडि दुर्घटनामा परेका रामेछाप नगरपालिका वडा नम्बर ५ का संजीप तामाङले घर फर्कनको लागि वातावरण मिलाइदिन सरोकारवाला सबैमा अनुरोध गरेका हुन् ।
सेलागरमा रहेको केनवोंन कार्टुन एस डी एन बि एच डी कम्पनीमा कार्यरत संजीप फेब्रुअरी ५ तारिखका दिन बिहान ९ बजेतिर दुर्घटनामा परेका थिए । दैनिक ड्युटिमा रहेकाबेला कार्टुन  प्रिन्ट गर्ने मेसिनमा दायाँ हात पर्न गई पुरै हात पिल्सिएको र नाडीको हड्डीसमेत फुटेको थियो ।
घटनालगत्तै संजिपलाई कम्पनीले उपचारका लागि अस्पताल लगेको थियो । पाँच दिन अस्पतालमा उपचार पश्चात उनी होस्टलमा बसिरहेका छन् ।
नेपालमा जस्तो राम्रो उपचार श्रमिकहरुको लागि विदेशमा नहुने भएको कारण उनी तत्कालै नेपाल फर्कन चाहिरहेका छन् । ‘दायाँ हात पुरै चलेको छैन म छिट्टै नेपाल पुगेर उपचार गराउन चाहान्छु,’ उनले भने ।
समाचारमार्फत दूतावासको ध्यान तानिएर घर फर्किनको लागि कम्पनीमा पहल गरियोस् भन्ने संजीपको भनाई छ ।
घटनालगत्तै स्थानीय मिडियाले घटनाबारे बुझ्नलाई कम्पनीमा आएकोे संजीपले बताए । संजीप बैदेशिक रोजगारीका लागि रिभाइब नेपाल प्रा.लि.बाट १० महिना अगाडि मलेसिया आएका थिए ।

