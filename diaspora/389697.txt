कतारमा गैर आवासीय नेपाली ताराको फाईनल भिडन्त हुदै
दोहा । तमु साँस्कृतिक परिवारले आयोजना गरेको गैर आवासीय नेपाली तारा २०१५ को ग्राण्ड फिनाले कतारमा हुने हुँदैछ । फेव्रुअरी २६ मा आयोजना हुने ग्राण्ड फिनालेमा तेश्रो अडिसनबाट छनौट भएका नृत्य तथा गायन विद्याका १०/१० प्रतिनिधि प्रतिस्पर्धामा उत्रने भएका छन् ।
तमु समाज कतारको संरक्षकत्वमा स्थापना भएको तमु साँस्कृतिक परिवारको आयोजनामा हिललाको रेजेन्सी हलमा शुक्रबार ११ बजेबाट फिनाले सुरु हुने आयोजकले जानकारी दिएका छन् ।  गैर आवासीय नेपाली ताराको प्रतियोगीताका लागी ६३ जना प्रतिष्पर्धीको सहभागीता रहेको थियो ।
ग्राण्ड फिनालेका लागी गायक तथा संगीतकार सन्जिब सिंह र नृत्य निर्देशक साथै अहिलेको चर्चित नेपाली चलचित्र कबड्डी कबड्डीकी नायिका रिश्मा गुरुङ्ग कतार आउने भएका छन् । अन्तिम अडिसनमा गायन तर्फ २१ जना र नृत्य तर्फ १२ जना प्रतिष्पर्धीहरुले भाग लिएका थिए ।
फाईनलका लागी गायन तर्फ सोम थापा मगर, सन्तोष लामा, हिमाल लुङबा, राजकुमार राना, योगेश खड्का, मधु लामा, योगेश राई, कृष्ण बिसी, सुवास बिक र रुबिन बिसी भिड्ने छन् । त्यस्तै नृत्यतर्फ रोहित बिसी, ईन्द्र गुरुङ, मोहन थापा मगर,  पुष्पा बिसी, बद्री श्रेष्ठ, कमल सुनुवार, चित्र बहादुर पुरी, मिना मगर, अन्जना तामाङ्ग र माईकल चौधरीले प्रतिष्पर्धा गर्ने छन् ।
कार्यक्रमलाई तमू सांस्कृतिक परिवारका अध्यक्ष राजन घलेले सभापतित्व गरेका थिए भने तमु समाजका महासचिव खुसीमान गुरुङले सन्चालन गरेका हुन ।
कार्यक्रमका विशेष अतिथी तमु समाजका संरक्षक बिल गुरुङ्गले प्रतियोगिता एउटा संस्थाले आयोजना गरेता पनी समग्र गैर आवासीय नेपालीहरुको भएको भन्दै कार्यक्रमको बारेमा प्रष्ट पारेका थिए ।
कतारमा रहेका नेपालीहरुको प्रतिभाको खोजी कार्य गरिरहेको संस्थाको यो छैठौ प्रस्तुती हो । अडिसनको निर्णायक मण्डलमा नृत्यतर्फ भबिन्द्र तामाङ्ग र किरण लामा  रहेका थिए ।
त्यस्तै गायन तर्फ देवीका केसी गुरुङ र मंगल बिक रहेका थिए । प्रतियोगिताको पर्यवेक्षकमा संयोजक क्रान्ती सिंह र सदस्यहरुमा क्रमशः टिएन बराल र अशोक सिंदन तामाङ रहेका थिए ।

