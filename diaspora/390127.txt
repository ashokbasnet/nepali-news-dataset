किन बढ्दै छ युएईमा नेपालीका राजनीतिक र सामाजिक गतिविधि ?
मेघराज सापकोटा/युएई
‘के हामीलाई राजनीतिक दलले पठाएको हो र युएई ? यहाँ पनि नेपालीहरु राजनीति गर्छन् । नेपालीको राजनीति देखेर दिक्दारै लाग्न थाल्यो भन्या । हामीलाई आफ्नो भूमिमा काम गर्ने अवसर नभएर त यहाँ आएका हौँ । हामी यहाँ आएपछि ढुक्कले देश लुट्न पाइन्छ भन्ने बुझ्या छन् ती नेताले,’ भक्त उदासले आक्रोश पोखे ।

चितवनका भक्त उदास युएई पाँच वर्ष भयो । उनी रसअल खैमहमा कार्यरत छन् ।
भक्त युएईमा हुने नेपालीको राजनीतिदेखि दिक्दार छन् ।
राजनीतिले नै त देश बन्ने हो, कहाँ नराम्रो हो र ? उनी व्यंग्य गर्छन्, ‘अब युएई पनि बन्ला जस्तो छ ।
युएईमा राजनीतिक गतिविधि
गत महिना मात्र एमाले निकट प्रवासी मञ्च युएईले आफ्नो चौथो अधिवेशन सम्पन्न गरेको छ । एमाले केन्द्रीय सदस्य श्रीप्रसाद शाहलाई निम्त्याएर गरिएको उक्त अधिवेशनले श्याम कँडेललाई नेतृत्वमा चयन गरेको थियो । त्यसैगरी नेपाली कांग्रेस निकट जनसम्पर्क समिति र एमाओवादी निकट जनप्रगतिशील मञ्च पनि नेपालबाट ठूलै नेतालाई निम्त्याएर आफ्नो अधिवेशन सम्पन्न गर्ने तयारीमा जुटेका छन् । नेपालका ठूला भनिएका यी दलबाहेक संघीय समाजवादी फोरम, माओवादीबाट छुट्टिएर बनेका वैद्य र विप्लव माओवादीका जनवर्गीय संगठनहरू पनि युएईमा अस्तित्वमा रहेका छन् । एमाओवादीबाट छुट्टिएर अलग बनेको बाबुरामको नयाँ शक्तिले पनि आफ्नो संगठन विस्तार गरिरहेको छ । चित्रबहादुर केसी निकट जनमोर्चाका प्रवासी संगठन नेपाली एकता समाज पनि युएईमा अस्तित्व देखिन्छ ।
‘बढ्दो राजनीतिक चेतना’
अन्तर्राष्ट्रिय कलाकार समाज युएईका महासचिव गोपीकृष्ण पंगेनी यसलाई नेपालमा भएको राजनीतिक परिवर्तनले आएको चेतनाको विकास भन्छन् ।
‘राजनीतिक चेतना त बढेको अवश्य हो । तर, यसलाई पनि केही टाठाबाठा स्थानीय नेताले आफ्नो दुनो सोझ्याउने भर्याङ बनाएका छन्,’ उनी भन्छन्, ‘आफ्नो मुलुकमा राम्रो काम गरेर, विकास निर्माण गरी रेमिटेन्सको सही सदुपयोग गर्न सिकाएर अथवा वैदेशिक रोजगारीबाट फर्केका युवालाई उनीहरूको सीपको उचित कदर हुने रोजगारी दिएर पनि मतदाता आकषिर्त गर्न सकिन्छ । तर, हाम्रा नेपालका राजनीतिक दलहरूको चासो कहिल्यै देखिएन त्यतापट्टि। अर्को कुरा, खाडीमा मजदुरी गर्नेले राजनीति गर्ने समय पनि पाउँदैनन् ।’
व्यापारी र राम्रो जागिर हुनेको ‘टाइमपास’
सीमित व्यापारी र केही राम्रो जागिर भएका टाठाबाठाले बचेको समयको सदुपयोग गर्ने माध्यम बनेकोप्रति पंगेनी रुष्ट छन् । भन्छन्, ‘खाडीको राजनीति तिनीहरूको स्वदेश फिर्तीपछि त्यही खाडीको राजनीतिलाई भर्याङ बनाएर आफू नेपालमा स्थापित हुने लालसाबाहेक केही हैन ।’
उनी खाडीमा राजनीतिक दलका भ्रातृ संगठन खोल्नुको औचित्य देख्दैनन् । नेताको सम्पर्कमा रहिरहने व्यक्तिगत रहरले पनि खाडीमा राजनीति फस्टाउन मलजल गरेको उनको बुझाइ छ । पंगेनी भन्छन्, ‘खाडीमा राजनीतिक गतिविधि बढ्नु, दल र तिनका भ्रातृ संगठन खुल्नु र नेताहरूको भ्रमण हुनु नितान्त राजनीतिक स्वार्थ प्रेरित गतिविधि हुन र खाडीमा पूर्ण रूपमा गैरकानुनी भएका कारण ती गतिविधिको कुनै औचित्य छैन ।’ त्यस्ता गतिविधि गरेर जनतालाई थप गुमराहमा पारेर भोट र आर्थिक लाभ बटुल्ने उद्देश्यबाहेक खाडीमा राजनीतिक गतिविधिले अरु केही नदिने कुरामा पंगेनी ढुक्क छन् ।
‘विदेश हेरेर नेताले सिक्नुपर्छ’
नेपाल संघीय समाज फोरमका युएईस्थित केन्द्रीय पार्षद् डेरराज गुरुङको विचार भने अलि भिन्न छ । उनी भन्छन्, ‘वास्तवमा नेताहरूले नै हो विदेश देख्नुपर्ने । त्यहाँको राजनीतिक व्यवस्था, आर्थिक विकास र समृद्धि, त्यहाँका शासकले अपनाएका शान्ति र स्थायित्वका उपाय सिकेर नेपालको सन्दर्भमा लागू गर्न सकियोस् । तर, यहाँ भने ती नेता विकृतिका झोला बोकेर आउँछन् । अनि, वेमेलको विषादि छरेर जान्छन् । कुरा यसैले बिग्रेको हो ।’
खाडी वा प्रवासमा खोलिने राजनीतिक पार्टीहरूको भ्रातृ संगठन खोल्नै हुँदैन भन्ने मलाई लाग्दैन । किनकि, जहाँ बसे पनि राजनीतिक रुपमा जनतालाई सचेत गराउन आवश्यक हुन्छ । तर, उद्देश्य जनताहरू सचेत गराउने हुनुपर्नेमा नेपालकै खराब परम्परा र अस्वस्थ प्रतिस्पर्धा अनि भागबन्डाको संस्कारलाई यहाँ पनि दोहोर्याउने गरिएकाले समस्या सिर्जना भएको हो । संगठन खोलेर अरु संस्थाजस्तै सामाजिक गतिविधिमा लाग्न सकिदैन र ? यसो गरे त आमनेपालीलाई फाइदा नै हुन्छ नि ?’ तर, यी संस्था बढी राजनीति र कम मात्रामा सामाजिक काममा लाग्नाले बढी आलोचित हुनुपरेको निष्कर्ष गुरुङको छ ।
‘संगठनमा आबद्ध हुनु गलत होइन’
एमाओवादी निकट नेपाली जनप्रगतिशील मञ्च युएईका वरिष्ठ उपाध्यक्ष पीताम्बर पोखरेल आफ्नो संगठनले राजनीतिभन्दा पनि सामाजिक कार्यमा ध्यान दिएको दाबी गर्छन् ।
समान राजनीतिक विचारले दीक्षित हामी नेपाली कुनै संगठनमा आबद्ध हुँदा कसरी गलत हुन्छ ? उनले प्रतिप्रश्न गरे । पोख्रेलले खाडीमा संगठन विस्तार गर्दा भने उक्त मुलुकको कानुनलाई ध्यान दिनुपर्ने औल्याउँछन् । हरेक पार्टीको जनवर्गीय संगठन हुन आवश्यक ठान्छन् उनी । खाडीको विभिन्न ठाउँमा ऊर्जाशील जनशक्ति छ, त्यसलाई संगठित गर्ने र उनीहरूले कमाएको रेमिटेन्स नेपालको विकास निर्माणमा लगाउन सक्ने हो भने अवश्य पनि देशले काँचुली फेर्न मद्दत पुग्ने पोखरेलको कथन छ ।
‘खाडीमा राजनीति गर्नु उपयुक्त होइन’
विप्लव निकट नेपाली जनप्रगतिशील मोर्चाका महासचिव पृथ्वी छक बुढामगर भने खाडीमा राजनीति गर्नु खासै उपयुक्त नहुने तर्क गर्दछन् । उनी भन्छन्, ‘हामी आफ्नो देश छोडी सकेपछि यहाँ आएर मजदुरी गर्नुपर्छ । यहाँ नितान्त फरक कानुन र फरक परिवेश भएका कारण यो उपयुक्त नभएको हो । जहाँसम्म संगठनको कुरा छ, यो राम्रो पाटो हो । तर यसले नेपाली नेपालीबीचको भ्रातृत्वमा दख्खल आउनुभएन ।’ राजनीतिले आपसी भाइचारामा दख्खल ल्याउने उनको बुझाइ छ ।
‘समाजै समाज’
युएईमा अरु पनि धेरै संगठन छन् । केही दिनपहिले एक जनचेतना कार्यक्रममा युएई आएका सिस्नो पानीका कलाकारले ‘युएईमा नेपालीको ८०-९० संगठन छन् रे भन्दा’ जिब्रो नै टोकेका थिए । नेपालका ठाउँका टोल समाज, गाउँ समाज, जिल्ला समाज, दुई जिल्लाको एउटा समाज, पूर्वेली समाज, पश्चिमेली समाज, सुदूर पश्चिमेली समाज, महिला समाज, कलाकार समाज, गजल समाज आदि-आदि । युएईका बरदुबई समाज, अलखोज समाज, युथ समाज, रस अल खैमह समाज, फुजैरह समाज, अलैन समाज, वीर गोर्खाली एकता समाज, काइट ग्रुप, युथ सोसल क्लब, खोर खोर समाज, पोर्ट समाज (बन्दरगाहमा काम गर्नेहरूको), नेपाली समुदाय आदि-आदि । यही देखेर पनि बोल्ने क्रममा बेलाबेला मनोज गजुरेलले भन्ने गर्थे, ‘समाजले जोड्नुपर्छ, तोड्नुहुँदैन ।’
युएईमा अरु पनि जातीय र धार्मिक संगठन संगठन छन् । नेपाली मुस्लिम समाज, हिन्दू समाज, किरात समाज, राई समाज, लिम्बु समाज, गुरुङ समाज, तामाङ समाज, खस क्षत्री समाज आदि । ती देखीबाहेक एनआरएन र नेपाली समाज पनि युएईमा अस्तित्वमा भएका ठूला नेपाली संगठन हुन् ।
छाता संस्थाको अभाव
यति धेरै नेपाली संघ-संस्था रहेको युएईमा नेपालीको साझा संस्था कुन हो, भन्नेमा भने कन्फ्युजन छ । यिनीहरू सबै मिलेर युएईमा एउटा छाता संगठन निर्माण गर्न चुकेका देखिन्छन् भने अस्तित्वमा भएका २५ वर्षे नेपाली समाज र झन्डै ७५ देशमा आफ्नो पन्जा फिँजाएको संगठन एनआरएनलाई पनि राजनीति गर्ने थलोमा धकेली दिन्छन् ।
एनआरएन युएईका अध्यक्ष सुदीप कार्की भन्छन्, ‘कुनै पनि संगठनले ल्याएको राम्रो कार्यक्रमलाई हामी एक आपसले सहयोग गर्ने संस्कार सिक्न अझै बाँकी रहेको देखिन्छ । केपी ओली एमालेको प्रधानमन्त्री हैनन् ।
देशको साझा प्रधानमन्त्री हुन भन्ने संस्कार नेता कार्यकर्ताले नसिकेकाले यहाँ पनि त्यस्तै समस्या बेलाबखत देखिन्छ,’ उनले भने, ‘राजनीति नराम्रो पटक्कै हैन, बरु हामीले राजनीतिक संस्कार नसिकेको हो ।’
नेपाली नेता किन धाउँछन् त खाडी ?
आठ वर्षदेखि रस अल खैमह बस्दै आएका म्याग्दीका जय खत्री भन्छन्, ‘२५-३० लाख नेपाली खाडी र मलेसियामा होलान् । उनीहरू फेसबुक तथा टि्वटर जस्ता सामाजिक सञ्जालको प्रयोग पनि निकै नै गर्छन्, आजकालको प्रचारमुखी राजनीतिमा यिनीहरूको पनि ठूलो महत्त्व छ । अर्कोतिर फन्ड कलेक्सन पनि राम्रै हुन्छ, देश विदेश पनि घुमिने । अन्तिममा यी बिचरा श्रमजीवी नेपाली यहाँ पनि प्रयोग नै गरिन्छन् ।’
केही दिनपहिले कुवेतस्थित नेपाली राजदूतावासले एक सूचना जारी गर्दै कुवेतमा कुनै पनि कार्यक्रम आयोजना नगर्न अनुरोध गरेको छ ।
गत १२ फेब्रुअरीका दिन कुवेतको फिनटासस्थित बैंडिङ हलमा कुवेतका लागि नेपाली राजदूत समेत उपस्थित रहेको तामाङ घेदुङ सोनाम ल्होछार कार्यक्रममा केही उच्शृंखल व्यक्तिले घरेलु हतियारले नेपालीमाथि नै सांघातिक आक्रमण गर्नाले कुवेतको शान्ति सुरक्षामा दखल पुगेकाले यसलाई नियन्त्रण गर्न कुवेत सरकारले यस्ता कार्यक्रम गर्नलाई अविलम्ब रोक्नलाई नेपाली समुदायलाई अनुरोध गरेको हुँदा अब उप्रान्त कुनै पनि कार्यक्रम नगर्न राजदूतावासले जानकारी गराएको हो ।
सूचनामा दूतावासले यदि कार्यक्रम आयोजना गरेमा स्वयं व्यक्ति जिम्मेवार हुनुपर्ने र कन्सुलरले केही गर्न नसक्ने बताएको छ ।
युएई सरकार बेखबर छैन
युएईमा हुने नेपाली गतिविधिबारे युएई सरकार बेखबर छैन । लामो समय युएईमा बसोबास गरेका युएई प्रशासनसँग नजिक रहेका एक नेपाली भन्छन्, ‘नेपालीको क्रियाकलापले यहाँको राजनीति र धर्म सम्प्रदायलाई केही फरक नपर्ने हुनाले अहिलेसम्म केही नगरिएको हो,’ उनी थप्छन्, ‘मैले बुझेअनुसार सायद छिटै नै युएईमा पनि युएईको कानुनतः दर्ता नभएका संघसंस्थाको ब्यानर राखेर कुनै पनि कार्यक्रम गर्न बन्द गरिनेछ । किन त ?
उनले गत सेप्टेम्बरमा सम्पन्न एनआरएनको अधिवेशनको उदाहरण दिँदै भने, ‘नेपाली संघ-संस्थामा हुने गरेको सानोतिनो विवादबारे पनि यहाँको प्रशासन जानकार छ ।’
यी समाजका अधिवेशन ताका वा अन्य कार्यक्रमका बेला पनि बेलाबेखत तनावको स्थिति देखिने गरेको छ । होहल्ला र झै-झगडाले असुरक्षाको स्थिति आएको खण्डमा युएईमा पनि यी संगठन प्रतिबन्धमा नपर्लान् भन्न सकिन्न । यस्तो दिन नआओस् ।

