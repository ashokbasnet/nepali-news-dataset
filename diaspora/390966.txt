युएईमा नेपालीलाई क्षमता अभिवृद्धि तालिम

यूएई । संयुक्त अरब इमिरेटस्मा कार्यरत नेपालीहरुको क्षमता वृद्धि तथा व्यक्तित्व विकासका लागि एक तालिम सम्पन्न भएको छ । नेपाली समुदाय, युएईले आफ्ना सदस्य तथा अन्य संस्थाका विभिन्न पदाधिकारीहरुको क्षमता अभिबृद्धिका लागि नेतृत्व तथा व्यक्तित्व विकासका लागि कार्यक्रम आयोजना गरेको हो ।
गत १९ फेब्रुवरी, शुक्रबार एक दिने उद्घोषण तथा नेतृत्व विकास तालिम कार्यक्रम सम्पन्न भएको हो । तालिममा हिमालय टेलिभिजनका पत्रकार गोपाल किराँती, पत्रकार मोहन बस्याल, संस्थाका मिडिया कोअर्डिनेटर दिनेश बस्यालले सहजीकरण गरेका थिए ।
कार्यक्रममा मोहन बस्यालले सकारात्मक सोच र आत्मविश्वासको विकास, सार्वजनिक कार्यक्रम सञ्चालन गर्दा ध्यान दिनु पर्ने कुराका विषयमा प्रकाश पारेका थिए । दिनेश बस्यालले असल नेतृत्वको अभावमा कुनै पनि मुलुक वा संघसंस्थाले गति लिन नसक्ने भन्दै असल नेतृत्वका बारेमा बोलेका थिए ।
किराँतीले नेपाली सञ्चार माध्यमको अवस्था र सञ्चारमाध्यमका शैलीका विषयमा प्रकाश पारेका थिए ।
नेपाली समुदाय युएईका अध्यक्ष विदुर राउतको अध्यक्षतामा भएको कार्यक्रमको संचालन संस्थाका संगठन विभाग प्रमुख रघुनाथ ढुंगेलले गरेका थिए । पहिलो कार्यक्रम प्रभावकारी भएको जानकारी दिँदै अध्यक्ष राउतले आगामी दिनमा यस कार्यक्रमलाई अभियानकै रुपमा निरन्तरता दिने बताए ।
मानक मिडिया प्रालिसँगको सहकार्यमा भएको कार्यक्रममा सर्लाही फुड टफ टे्रडिङ एलएलसीले सहयोग गरेको थियो । कार्यक्रममा यूएईमा क्रियाशील २० नेपाली संघसंस्थाबाट प्रतिनिधित्व गरेका करिब ४० जना पदाधिकारीले प्रशिक्षण लिएका थिए ।

