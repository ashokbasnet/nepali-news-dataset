क्यान्सरपीडित बालकको उपचारमा सघाउन साउदी अरबमा नेपालीहरुले फुटबल खेले

साउदी अरब । ब्लड क्यान्सर पीडित चार बर्षीय बालक अनुराग ज्ञवालीको उपचार खर्च जुटाउन गैर आवासीय नेपाली संघ साउदी अरबको क्षेत्रीय समन्वय समिति जेद्दाले विभिन्न कम्पनीहरूमा काम गर्ने नेपालीहरूबीच मैत्रिपूर्ण फुटवल खेल आयोजना गरेको छ ।
चौध टिमले सहभागिता जनाएको यस प्रतियोगितामा पाण्डा रिटेल कम्पनीमा कार्यरत नेपाली टिम पाण्डा युनाइटेडले उपाधि जित्न सफल भयो । उपाधि बिजेता टोलीले २ हजार साउदी रियाल पुरस्कार पाउँदा तथा आयोजक टोलीले उपबिजेता हुँदै १२ सय रियाल हात पार्‍यो ।

बिजेता टोलीलाई प्रमुख अतिथी कार्यवहाक महावाणिज्यदूत रेवती रमण पौडेल, गैरआवासीय नेपाली संघ राष्ट्रिय समन्वय समिति साउदी अरबका उपाध्यक्ष “ध्रुव रिजाल, क्षेत्रीय समितिका अध्यक्ष भीम गुरूङ र सल्लाहकार पुर्ण कार्की लगायतले पुरस्कार वितरण गरेका थिए ।
कार्यक्रम समापन गर्दै समितिका अध्यक्ष भिम गुरूङले प्रतियोगिताको आयोजनाबाट १६ सय रियाल बचत भएको र यसमा केहि थप गरी ब्लड क्यान्सर पीडित बालक ज्ञवालीको उपचारार्थ उनको परिवारलाई हस्तान्तरण गरिने जानकारी दिए ।
चार बर्षीय अनुराग ज्ञवाली भारतको नयाँ दिल्ली स्थित राजीब गान्धी अस्पतालमा बिगत ६ महिनादेखि उपचार गर्दै आएका छन् ।

