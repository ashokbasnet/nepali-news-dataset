नेपाली दूतावासले मलेसियामा नयाँ कामदार प्रमाणिकरण रोक्यो

रामचन्द्र नेपाल
क्वालालम्पुर । नेपाली दूतावास मलेसियाले नयाँ कामदारको लागि मागपत्र प्रमाणिकरण गर्ने कार्य तत्कालका लागि रोकिएको जनाएको छ । मलेसिया सरकारले विदेशी कामदार नलिने घोषणा गरेलगत्तै दूतावासले पनि सोमवारदेखि प्रमाणिकरण रोकेको हो ।
मलेसिया सरकारले कलिग रोकेको हो या अप्रुभल रोकेको हो त्यो कुनै जानकारी आएको छैन ।
‘तत्काल प्रमाणिकरण नरोकेमा नेपालदेखि श्रमिकहरु आउँदा लामो समय कुर्न पर्ने भएकाले केहि समय रोेकेका हौं,’ नेपाली दूतावासका प्रवक्ता उत्तम शाहीले अनलाइनखबरसँग भने । उनले थपे, ‘हामीले यहाँको केडिएनलाई पत्र पठाइसकेका छौं, उत्तरको प्रतिक्षामा छौं ।’
गएको शुक्रबार मलेसियाका उपप्रधान तथा गृहमन्त्री अमहद जहिद हमिदीले सबै विदेशी कामदार ल्याउन रोकिएको भनी एक कार्यक्रममा जनाएका थिए ।
मलेसियामा रहेका विभिन्न संघ संस्था तथा कम्पनीहरुले भने विदेशी कामदार रोक्दा कामदारहरुको अभाव हुने भन्दै सरकारलाई उक्त निर्णयमाथि पुनर्बिचार गर्न आग्रह गरेका हुन् ।

