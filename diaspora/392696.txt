पर्यटनको नारा बोकेर निस्केका युवा नेपाल फर्कने

रामचन्द्र नेपाल
मलेसिया । शान्ति र विकासको लागि पर्यटन भन्ने नारा लिएर पच्चीस दिनअघि एसिया भ्रमणमा निस्किएको टोली बुधवार नेपाल फर्कने भएकाे छ ।
युनाइटेड युथ अर्गनाइजेशन संस्थाका एघार जनाप्रतिनिधि भ्रमणमा निस्किएका थिए । बंगलादेशदेखि सुरु भएको यात्रा म्यानमार, थाईलैण्ड, कम्वोडिया, सिगापुर हुँदै मलेसियामा आएर टुंगिएको हो  ।
चार दिनअघि मलेसिया आइपुगेको टोलीले मलेसियाका विभिन्न पर्यटकीय क्षेत्रहरुमा पुगेर नेपालको पर्यटनको बारेमा जानकारी गराएका थिए ।
जोहोरबारुको विभिन्न क्षेत्र साथै पुत्राजया, वातुकेभ, टिइनटावर, वुकितविन्ताग, कोताराय लगायतका ठाउँमा पुगेर उनीहरुले नेपालको पर्यटन सम्बन्धी सीडी तथा ब्रोसर बाँड्नुका साथै नेपालको पर्यटनको बारेमा जानकारी गराएका थिए ।
यसका लागि नेपाल टुरिजम बोर्ड, नाटा, विभिन्न ट्राभल्स एजेन्सि र संघसंस्थाले भ्रमणमा सहयोग गरेका छन् ।
भूकम्पपछि नेपालको अवस्था अहिले पुरानै अवस्थामा आईसकेको र पर्यटकलाई स्वागत गर्न आतुर रहेको जानकारी दिन भ्रमण गरेको उनीहरुले बताए ।
भादगाउँले ढाकाटोपी, दौरा सुरुवालमा सजिएका उनीहरुले हातमा राष्ट्रिय झण्डा बोकेका थिए ।

