वनभोजमा रमे यूएईका झापालीहरु
यूएई ।  रोजगारीको सिलसिलामा यूएईमा रहेका झापालीहरुको सामाजिक संस्था झापाली समाज, यूएईले स्थापनाको छोटो अवधिमा दुबईमा भव्य वनभोज कार्यक्रम सम्पन्न गरेको छ ।
यूएईमा रहेका करिब ४० हजार झापालीहरुबीच एकता, सहयोग र सहकार्यको भावनाले अभिप्रेरित भएर समाज स्थापनाको प्रचार तथा यूएईमा क्रियाशील सबै सामाजिक संस्थाहरुसँग हातेमालो गर्ने उदेश्यले आयोजना गरिएको वनभोज कार्यक्रममा करिब ५ सय नेपालीहरुको सहभागिता थियो ।
यूएईमा आयोजना हुने अन्य सामाजिक संस्थाहरुको वनभोज कार्यक्रमको तुलनामा यो संख्यालाई उल्लेख्य मानिने अतिथिका रुपमा निम्त्याइएका पाल्पाली समाजका कोषाध्यक्ष कैलाश अर्यालले जानकारी दिए ।
प्रचारात्मक रुपमा मनाइएको झापाली वनभोजको मुख्य आकर्षण नाचगान, लोक दोहोरी, फन्नी गेम रहेको थियो । समाजका पदाधिकारी तथा क्षेत्रीय समितिमा रहेका झापाली तथा गैरझापालीहरुले लोकदोहोरी तथा नाचगानमा सहभागिता जनाएर कार्यक्रमलाई रमझमपूर्ण बनाएका थिए ।
विभिन्न चरणमा आयोजना भएको लोकदोहोरीमा महिलातर्फ तारा खनालको नेतृत्वमा सुशीला राउत, मुना बुढाथोकी, दुर्गा अधिकारी, शान्ता नेम्वाङ, शोभा शर्माले साथ थिएका थिए भने बलराम विष्टको नेतृत्वमा अनिल मगर, विकास भण्डारी, थर्कमान दाहाल लगायतको टोलीले वातावरण तताएका थिए ।
बालकलाकार दिया कुँवरले चौबन्दीमा पटुकी…बोलको गीतमा छमछमी नाचेर सबैको मन जितिन् भने साहित्यतर्फ मित्रलाल पोखरेलले आफ्नो समसामयिक कविता वाचन गरेका थिए । साहित्यकै गजल विधामा माइनसप्लस संग्रौला, दिपेन्द्र पोखरेल लगायतको टोलीले थप ऊर्जा भरेका थिए ।
गायनको क्षेत्रमा नेपालमै रहेर केही एल्बम सार्वजनिक गरिसकेकी गायिका कविता शिवाकोटीको प्रस्तुतिमा अधिकांशले नाचेर सहभागिता जनाएका थिए । गायक टीका कट्टेलले आफ्नै एल्बमको उही बाटो उही यात्रा.. बोलको गीत प्रस्तुत गरेका थिए भने गोप्स खतिवडाको टोलीका रोचक प्रस्तुतिहरुले झापाली वनभोजमा लोक दोहारी तथा नाचगानको अपूर्व संगम देखिन्थ्यो ।
यूएईको कानुनको पालना गर्न आग्रह
नेपाली राष्ट्रगानबाट सुरु गरिएको छोटो औपचारिक कार्यक्रममा प्रमुख अतिथिको आसनबाट बोल्दै नेपाली समाज, यूएईका अध्यक्ष चन्द्रप्रसाद सापकोटाले सहभागी सबैलाई यूएईको कानुनको अक्षरश पालना गर्न आग्रह गरेका थिए ।
समाजका अध्यक्ष विकास उप्रेतीको सभापतित्वमा भएको कार्यक्रममा पारस लामा, उर्मिला बस्नेतको नेतृत्वको कलाकार समूहले आफ्नै मौलिक शब्द र लयमा सिर्जित स्वागत गीत गाएर सबै नेपालीहरुलाई स्वागत गरेका थिए । समाजसेवी तथा व्यावसायी सालिक सुवेदी, व्यावसायी सूर्य गिरी, समाजसेवी प्रकाश कोइराला, समाजसेवी तुलसी तामाङ, नेपाली कलाकार समूहका संरक्षक रतन थापा, नेपाली समुदाय, यूएईका संगठन विभाग प्रमुख रघुनाथ ढुंगेल, समाजका सल्लाहकार संयोजक हेमन्त पौडेल लगायत यूएईका क्रियाशील संघसंस्थाका करिब २५ जना विशिष्ट व्यक्तिहरु अतिथिका रुपमा सहभागी भएका थिए । समाजका महासचिव टेकनाथ अधिकारीले सञ्चालन गरेको कार्यक्रममा अतिथिहरुलाई शब्द सुमनमार्फत् प्रथम उपाध्यक्ष मोहन शिवाकोटीले स्वागत गरेका थिए ।
कार्यक्रमको सफलताका लागि अहोरात्र खट्ने झापालीहरु, कलाकार तथा विभिन्न प्रतियोगितामा सफल तथा उत्कृष्टहरुलाई विभिन्न गिफ्ट हृयाम्परहरु प्रदान गरिएको थियो । फिस्टेल ट्राभल एन्ड टुरिजमको तर्फबाट वनभोजमा सहभागीमध्ये ६ जनालाई विभिन्न उपहार तथा सहुलियत भौचर प्रदान गरिएको सञ्चालिका मोती राईले जानकारी दिएकी छिन् ।

वनभोजमा सहभागी करिब १ सयभन्दा बढी महिलाहरुमध्ये तारा खनाल, शान्ता नेम्वाङ, दुर्गा अधिकारी, माया राई, उर्मिला बस्नेत र शोभा सोडारीलाई क्रमशः हवाई टिकटमा सहुलियत भौचर, डेजर्ट सफारी र धौ क्रुज सफारीको टिकट उपलब्ध गराइएको थियो ।
समाजका सल्लाहकार संयोजक हेमन्त पौडेल र अल ऐन क्षेत्रीय सचिव राजेश कुँइकेलले साहित्यिक तथा जीवनीपरक पुस्तकहरु उपहारका रुपमा प्रदान गरेका थिए भने समाजका अध्यक्ष विकास उप्रेती, उपाध्यक्ष तथा वनभोज संयोजक डिल्ली खतिवडा, कोषाध्यक्ष दुर्गेस सापकोटा, सचिव इन्द्र भण्डारी, केन्द्रीय सदस्य मात्रिका लम्साल र नेत्र खड्को विभिन्न विधामा उत्कृट सहभागीलाई गिफ्ट हृयाम्पर प्रदान गरेका थिए ।
आयोजकको पटकपटकको आग्रहलाई बेवास्ता गर्दै सार्वजिक स्थलमा बियर सेवन गर्न लागेका एक व्यक्तिलाई स्थानीय प्रशासनले नियन्त्रणमा लिँदा वनभोजस्थल केही समय त्रासमय बन्यो । प्रशासनले साउन्ड सिस्टमको प्रयोग नगर्न सुझाएपछि शान्त वातावरणमा अनुसाशित ढंगले नाचगान तथा लोकदोहोरी कार्यक्रम सुचारु भएको थियो । कडा निगरानीबीच कार्यक्रम भइरहँदा पनि वनभोजमा सहभागी सबैले अनुशासित भई एकता प्रदर्शन गरेका कारण भव्य रुपमा वनभोज सम्पन्न गरिएको दुबई क्षेत्रीय कमिटिका अध्यक्ष डीबी झापालीले जानकारी दिए ।
नवस्थापित समाजको पहिलो औपचारिक कार्यक्रमको सफलताको लागि सर्लाही फुडस्टफ एलएलसीको तर्फबाट देव धिमालले कोक, पेप्सी, फेन्टा सौजन्य स्वरुप प्रदान गरेका थिए ।
झापाली व्यावसायी लक्ष्मण गिरीले अजमानमा रहेको गल्फ स्पाइसी रेस्टुरेन्टको तर्फबाट गाँजरको हलुवा तथा परौठा उपहार स्वरुप प्रदान गरेका थिए । समाजको क्रियाशीलता र उत्साह देखेर सालिक सुवेदी, तुलसी तामाङ, रतन थापा, प्रकाश कोइराला, सीपी सापकोटा लगायतका व्यक्तिवले पनि यथासक्य सहयोग गरेको कोषाध्यक्ष दुर्गेस सापकोटाले जानकारी दिँदै सबै सहयोगीहरुलाई धन्यवाद प्रकट गरेका छन् ।

