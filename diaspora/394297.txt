अस्ट्रेलियाकै ठूलो बहुसांस्कृतिक महोत्सबमा नेपालकाे सहभागिता

अस्ट्रेलिया । बहुभाषिक र बहु-सांस्कृतिक देशको रुपमा परिचित अस्ट्रेलियाको जिलोङमा अस्ट्रेलियाकै सबैभन्दा ठूलो बहुसांस्कृतिक महोत्सब सम्पन्न भएको छ ।

पाको फेस्टाले मूल आयोजक डाभर्सिटाटसंग आबद्ध भएका करीब १०० जातीय संस्था र अन्य संगठनहरुको सहभागितामा  आ-आफ्नो सांस्कृतिक चाल-चलन आदिको प्रदशर्न कार्यक्रम सम्पन्न भएकाे छ, जसमा नेपालले पनि सहभागिता जनाएको छ ।
पाको फेस्टाले  आफ्नो ४० औं बार्षिकी भब्यताका साथ मनाउँदा नेपालीले भने चौथो पटक सहभागिता जनाइ नेपालको प्रबर्धन गर्ने काम गरे  ।

परेडमा सहभागीहरुले नेपाली झल्काउने किसिमका पहिरन, नेपाली झन्डा, ब्यानर  र स्टलमा पोस्टर र नेपाली सामग्रीहरु मार्फत नेपाललाई बुद्ध र सगरमाथाको देशको रुपमा चिनाउने काम गरिएको थियो ।परेडमा सहभागीहरुले आ-आफ्नो जातीय  पहिचान झल्काउने पहिरन मार्फत अनेकतामा एकता दर्शाएका थिए ।

नेपालीहरुको समूहमा बिदेशीहरुको समेत उल्लेख्य उपस्थिति थियो । कार्यक्रमको उदघाटनको लगत्तै अस्ट्रेलियाको भिक्टोरिया राज्यका  मन्त्री रविन स्कट र पर्यटन  मन्त्री जोन एरेन र सांसद क्रिस्चिन कोजिन नेपाली समुदायकाबीच आएर नेपाली समुदायको गतिबिधीको प्रसंशा गर्दै आफूहरु नेपाली समुदायसंग नजिक रहेर काम गर्न रुचाएको बताए ।

कुमारीको भेषमा रहेकी  मिस नेपाल अस्ट्रेलिया २०१२ दीपाश्री शाह र बुद्धको भेषमा रहेका मिस्टर नेपाल अस्ट्रेलिया २०१४ अनुपम ध्वज किरण धेरै बिदेशीको आकर्षण बन्न पुगेका थिए । कार्यक्रमको अर्को चरणमा रेखा श्रेष्ठ, ग्रेस शेर्पा माप्लेसन र स्कारलेट शेर्पा माप्लेसनले नृत्य प्रदर्शन गरेका थिए ।


