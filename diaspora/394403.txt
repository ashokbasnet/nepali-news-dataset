नेपालीलाई लक्षित गर्दै आबुधाबीमा निः शुल्क स्वास्थ्य शिविर
अबुधाबी । नेपाली दूतावास अबुधाबीमा निःशुल्क स्वास्थ्य परीक्षण तथा स्वास्थ्यसम्बन्धी परामर्श सेवा सञ्चालन हुने भएको छ ।
यूएईका विभिन्न कम्पनीमा कार्यरत आधारभूत तथा जटिल प्रकृतिका स्वास्थ्य सेवाबाट वञ्चित सर्वसाधारण नेपालीहरुलाई लक्षित गर्दै आगामी मार्च ११ मा उक्त कार्यक्रम गर्न लागिएको दूताबासले जनाएको छ ।
एनआरएन यूएईको पहल तथा नेपाली दूताबास अबुधाबीको समन्वयमा हुन लागेको उक्त निःशुल्क स्वास्थ्य परीक्षण तथा परामर्श सेवा अहालिया हस्पिटलका विशेषज्ञ चिकित्सकहरु रहने हस्पिटलकी मेडिकल सेक्रेटरी श्रीविद्याले बताएकी छिन् ।
अत्याधुनिक सुविधा सम्पन्न दुई हस्पिटल, नौ वटा मेडिकल तथा १५ वटा फार्मेसीको सञ्जाल अबुधाबीभरि फैलिएको उक्त हस्पिटलले सामाजिक उत्तरदायित्व कार्यक्रम अनुरुप नेपालीहरुलाई लक्षित गर्दै निःशुल्क स्वास्थ्य शिविर सञ्चालन गर्न लागेको हो ।
हाडजोर्नी, गाइनो, मुटुरोग, रगत परीक्षण लगायत विभिन्न रोगबाट ग्रसित नेपालीहरुले उक्त शिविरबाट प्रत्यक्ष फाइदा लिन सक्ने एनआरएन यूएईका उपाध्यक्ष रमेश श्रेष्ठले बताए । स्वास्थ्य सम्बन्धि जनचेतना जगाउन सोही दिन प्रश्नोत्तर कार्यक्रम पनि गरिने भएको एनआरएन र उक्त हस्पिटलबीच सहमति भएको छ ।
स्वास्थ्य शिविरमा सहभागी भएर निःशुल्क स्वास्थ्य लाभ लिन उपाध्यक्ष श्रेष्ठले यूएईमा क्रियाशील सबै संघसंस्था, त्यसका पदाधिकारीहरु, सर्वसाधारण नेपालीहरु तथा पत्रकारहरुलाई आग्रह गरेका छन् ।

