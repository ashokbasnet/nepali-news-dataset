अस्ट्रेलियामा बस्ने नेपाली र लेबर पार्टीका नेताबीच छलफल


राजन घिमिरे
सीड्नी । नेपाली राजनीतिको प्रभावमा रुमल्लिएको प्रवासी नेपाली समाज बिस्तारै अस्ट्रेलियाको राजनीतिमा सहभागिता जनाउन थालेको छ ।
पहिलो पुस्ताको बिदेश यात्रामा नेपाली राजनीतिको ह्याङओभर बाँकी रहेका कारण अमेरिका, बेलायत होस् वा अस्ट्रेलिया नेपाली राजनीति नै हावी देखिन्छ । अस्ट्रेलियाको सीड्नीमा भने यहाँको पहिलो पुस्ता बिस्तारै स्थानिय राजनीतिमा अगाडि बढेको छ ।
सीड्नीको उत्तरी क्षेत्र हङसबीका नेपालीहरुले अस्ट्रेलियन प्रमुख राजनीतिक दल लेबर पार्टीकी सांसदसँग छलफल कार्यक्रम आयोजना गरे । समुदायका अगुवाहरुले छाया नागरिक तथा बहुसांस्कृतिक मन्त्री मिसेल रोल्यान्डलाई भेटेर समुदायका विविध गतिविधिबारे जानकारी गराए ।
 भेटघाटमा लेबर सांसद मिसेलले नेपाली समुदायको खुलेरै तारिफ गरिन् ।  बहुल सांस्कृतिक समुदाय रहेको अस्ट्रेलियामा नेपालीहरु हरेक क्षेत्रमा अगाडि रहेको उनले सुनाइन् ।
लेबर पार्टी भित्र सशक्त मानिने मिसेलले नेपाली समुदायसँग जोडिएका हरेकखाले विषय लेबरको चासोमा पर्ने बताइन् । नेपालमा पछिल्लो समयमा गएको प्राकृतिक विपत्तीमा अस्ट्रेलियाबाट सहयोग गर्न लेबरले पहल गरेको बताउँदै मिसेलले आगामि दिनमा पनि नेपाली समुदायका लागि लेबरले कुनै कसर बाँकी नराख्ने आश्वासन दिइन् ।
मिसेलले निकट भबिष्यमा लेबर पार्टीको टोलीले नेपालको भ्रमण गर्ने कार्यक्रम रहेको जानकारी समेत दिइन् ।
कार्यक्रममा लेबरका अर्का नेता हरिस भेलजीले नेपाली समुदाय मिहिनेती र पौरखीका रुपमा देखिदै आएको बताए ।
भेटघाटमा मुटु रोग बिशेषज्ञ कुमुद धितालले मिसेललाई नेपालको भौगोलिक वातावरण र खानपीनबारे जानकारी गराएका थिए । नेपाली समुदायको आग्रहमा लेबरको सांसद आएर नेपालीको आवाज सुनिदिनु महत्वपूर्ण रहेको बताए । मुटुको प्रत्यापरोणका कारण विश्वमै चर्चित बन्न सफल डाक्टर  कुमुद धितालले नेपाली समाजको पहिचान महत्वपूर्ण हुँदै गएको खुसी ब्यक्त गरे ।
जुनै दलमा लागेपनि नेपाली समाजको हितका लागि अस्ट्रेलियन सरकारसम्म आवाज पुर्याउने माध्यम बनाउन सके यसले नेपाली समाजलाई फाइदा हुने कार्यक्रमका संयोजक तथा लेबरका कार्यकर्ता प्रेम सापकोटाले बताए ।
कार्यक्रममा जनसम्पर्क समितिका अध्यक्ष कृष्ण गिरी, एनआरएन ग्लोबल सदस्य भुमा लिम्बु, लेबरका स्थानिय समर्थक सुदिप कार्कीलगायतले आ-आफ्ना भनाइ राखेका थिए ।

