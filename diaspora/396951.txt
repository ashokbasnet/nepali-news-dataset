एनआरएन युएईद्वारा महिला विभाग गठन

आरपी सहयात्री
युएई । अन्तर्राष्ट्रिय महिला दिवसको अवसर पारेर एनआरएन एनसीसी युएईले महिला विभाग विस्तार गरेको छ । यही मार्च ४ तारिख शुक्रबारको दिन बरदुबईको ग्रान्ड र्फचुन होटलमा एक अन्तक्रिर्या कार्यक्रम गरी कल्पना राईको अध्यक्षतामा एनआरएन युएईको महिला विभाग गठन गरिएको हो ।
विभिन्न इमिरेट्समा छरिएर एनआरएन अभियानमा सक्रियतापूर्वक भाग लिइरहेका महिलाहरुलाई समितिमा समावेश गरिएको छ ।
राख अल खेमाबाट स्मृति शाही, अजमानबाट रिना लामा, दुबईबाट रोजी राई, फुजेराबाट ओमकुमारी खाँड, सारजाबाट रुमा अधिकारी, अल ऐनबाट दुर्गा लिम्बु र अबुधाबीबाट अरुणा लामा एनआरएनए एनसीसी महिला समितिको नवगठित समूहमा आबद्ध भएका छन् ।
महिलाको विषयमा एक अन्तर्क्रिया तथा जागरण कार्यक्रमका साथ सञ्चालन गरिएको उक्त कार्यक्रममा एनआरएन आईसीसी उपाध्यक्ष कुमार पन्तद्वारा सहयोग स्वरुप २५ हजार दिराम्स महिलाहरुको समस्यामा सहयोगका गर्नका निमित्त नवगठित महिला समितिलाई हस्तान्तरण समेत गरिएको थियो ।

उक्त कार्यक्रममा प्रमुख अतिथिको स्थानबाट बोल्दै नेपाली दूतावासकी श्रम सहचारी हिरा यादवले एनआरएन यूएईले धेरै राम्रो काम गरेको र अझै प्रभावकारी कामहरु गरोस् भनी शुभकामना दिइन् । यूएईमा कार्यरत नेपाली महिलाहरुका समस्याहरुलाई सम्बोधन गर्दै नेपाली दूतावासले एनआरएनबाट चालेका हरेक सकारात्मक कामहरुमा साथ दिने प्रतिबद्धता जनाउँदै उनले महिला विभागलाई शुभकामना दिएकी थिइन् ।
एनआरएन एनसीसी अध्यक्ष सुदिप कार्कीको सभापतित्वमा सम्पन्न उक्त कार्यक्रममा एनआरएन आइसीसी सदस्य गोपाल कँडेल, राजेन्द्रकुमार शर्मा, जनप्रगतिशील मञ्चका अध्यक्ष हेमन्त पौडेल, समाजसेवी तथा सोसियल क्लबका अध्यक्ष सालिक सुवेदी, प्रवासी मञ्चका उपाध्यक्ष मोती राई, लुम्बिनी वेलफेयर सोसाइटीबाट कमला भण्डारीले शुभकामना मन्तब्य दिएका थिए ।
कार्यक्रममा विशेष अतिथिको रुपमा आमन्त्रित आईसीसी महिला संयोजक सपिला राजभण्डारीले एनआरएनमा महिला विभाग गठनको औचित्यबारे प्रकाश पारेकी थिइन् ।
महासचिव दिपक खड्काद्वारा सञ्चालित उक्त कार्यक्रममा संयोजक राईले एनआरएनको अर्धवार्षिक गतिविधिबारे जानकारी गराएकी थिइन् ।
अध्यक्ष कार्कीले यूएई अस्तित्वमा रहेका सबै संघसंस्थाहरुको उद्देश्य सामाजिक काम गर्नु नै भएता पनि नेपाल सरकारद्वारा मान्यता प्राप्त संस्था एनआरएन मात्र भएको स्मरण गरे ।
यहाँ रहेका नेपालीहरुको समस्यालाई सम्बोधन गर्दै उद्धार कार्यहरु गर्दै आइरहेको स्मरण गराउँदै विभिन्न कारणले जेल परेका नेपालीहरुको समस्या बुझ्न जेल भ्रमण गरी उद्धार गर्दै आएको जानकारी दिएका थिए ।

