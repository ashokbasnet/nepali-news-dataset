यूएईमा ‘विलासी मान्छे’ को ‘मनोदशा’

आरपी सहयात्री/ दुबई
तिमी आयौ जिन्दगीमा अरु चाह गर्नै छाडें
हिरामोती, फूल-जूनको वाहवाह गर्नै छाडें ।
वर्चस्व तिम्रै मात्र ढुकढुकी र मस्तिष्कमा
साँच्चै मैले त दुनियाँको परवाह गर्नै छाडे ।।

प्रवास साहित्यको भण्डार हो तर यूएईको नेपाली समुदायमा साहित्यिक कार्यक्रमहरु विरलै हुन्छन् । नेपाली साहित्यका विविध विधामा आफ्नो सशक्त उपस्थिति राख्ने केही कमलकर्मीहरु नभएका होइनन् तर यूएईमा संस्थागत रुपमा सुस्ताएको पाइन्छ ।
यस्तै परिवेशमा कृष्ण गुरुङ उर्फ ‘विलासी मान्छे’ले एक मुक्तक संग्रह सार्वजनिक गरेर निदाएको साहित्यिक माहोललाई ब्युँझाएका छन् । साहित्यिक गतिविधि शून्यप्राय रहेको यूएईको नेपाली समुदायमा कृष्ण गुरुङ आफ्ना २०३ वटा मुक्तकहरुका साथ ‘मनोदशा’ लिएर उदाएका छन् ।
शृङ्गारिक मुक्तकहरुको बाहुल्य रहेको उनको संग्रहले प्रेमिल मनहरुलाई सम्बोधन गरेको देखिन्छ ।
डाँको छोडी रुन मन लाग्यो आज
छाती फोडी रुन मन लाग्यो आज ।
उनले हाँसिराख भन्दा ‘ल’ भनेको
बचन तोडी रुन मन लाग्यो आज ।।
गायनसँगै नेपाली  भाषा र साहित्यको क्षेत्रमा केही योगदान गर्न स्याङ्जाबाट करिब ११ वर्ष परिवारको गर्जो टार्ने मुख्य सपना बोकी यूएई आएका गुरुङको यो पहिलो कृति हो ।
गत शुक्रबार बरदुबईको मुसल्ला टावरको हलमा साहित्यकार कृष्ण गुरुङ ‘विलासी मान्छे’को मुक्तक संग्रह ‘मनोदशा’ को विमोचन भएको हो ।
तिम्रो खुसी, तिम्रो हर्ष खोस्ने छैन मैले कसम
तिम्रो ससारमा आगो झोस्ने छैन मैले कसम
तिमी सधैं खुसी हुनु मलाई जति सरापे पनि
बिर्सेर पनि तिमीलाई मैले कोस्ने छैन कसम

विलासीको ‘मनोदशा’लाई  एनआरएन यूएईका अध्यक्ष सुदिप कार्की ,गजलकार जे सागर, नेपाल पत्रकार महासंघ युएई शाखाका अध्यक्ष त्रिलोचन कोइराला र जयल न्यूजका प्रबन्ध निर्देशक जयराम लामाले संयुक्त रुपमा विमोचन गरेका हुन् ।
उक्त कार्यक्रममा युएईका बिभिन्न संघ सस्थाका प्रतिनिधिहरु तथा पत्रकारहरुले कृतिको बारेमा टिप्पणी गरेका थिए ।
माता मायाकुमारी गुरुङ र पिता जुमबहादुर गुरुङका कान्छा सुपुत्र स्कुल जीवनबाटै साहित्य क्षेत्रमा रुचि राख्दै विभिन्न रेडियो तथा पत्रपत्रिकाहरुमा आफ्ना कृतिहरु सार्वजनिक गर्दै आएका थिए ।
कृति मनोदशामा जम्मा ६७ पेज रहेका छन्,  जसमा २०३ वटा मुक्तकहरु समावेश छन् । संग्रहमा आफ्ना निजी अनुभव तथा अनुभूतिलाई कलात्मक तरिकाले समेटिएको छ । जीवन भोगाइका क्रममा आर्जित सुखदुःख र माया प्रेममा भएका उतार चडाबहरुको फरहफरक अनुभूति संग्रहमा पाइन्छ ।  पुस्तक बिमोचन पश्चात कार्यक्रमको अन्तमा गजलकार जे सागरले कृतित्व र व्यक्तित्वको बारेमा प्रकाश पारेका थिए ।

