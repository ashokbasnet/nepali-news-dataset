पर्यटनलाई पुरानै धारमा फर्काउन प्रवासी नेपालीको भूमिका
विनाशकारी भूकम्पले थला परेको हाम्रो मुलुकलाई भारतीय अघोषित नाकाबन्दीले पनि नराम्रोसँग असर गर्‍यो । केही दिन नेपाल पुगेर फेरि प्रवास फर्किएका नेपालीको भोगाइलाई आधार मान्ने हो भने पनि अहिले पनि अवस्था सामान्य छैन ।अहिलेको जटिल अवस्थामा
नेपाल घुम्न गएका विदेशी पर्यटकले के सन्देश लिएर फर्केका होलान् ? यसलाई हामीले गम्भीर ढंगबाट बुझ्न जरुरी छ । त्योबेला छोटो समय नेपाल पुगेर प्रवास र्फकंदा एउटा नेपालीले कहालीलाग्दा अवस्था सुनाउँछ भने विदेशीको मनमा के परेको होला ?
बसन्त रानाभाट
एक त विनाशकारी भूकम्पमा ज्यान गुमाएका विदेशी पर्यटक, घाइते वा हराइरहेका विदेशीहरू र यसको प्रभावका कारण नेपालको पर्यटन व्यवसायमा, अपुरणीय क्षति पुगिसकेको छ । तर, यो प्राकृतिक विपत्तिका कारण परेको प्रभावलाई कसरी पुरानो अवस्थामा फर्काउने भन्ने विषयमा नेपालीहरुमा चिन्ता बढेको छ ।
भूकम्पपछि पनि नेपाललाई माया गरेर नेपाल पुगेका विदेशी पर्यटकले नाकाबन्दीको असहज परिस्थितिलाई कसरी सामना गरे होला र के सन्देश लिएर फर्किए ? त्यसतर्फ पनि ध्यान दिन जरुरी देखिएको छ ।
नेपालमा घुम्नका लागि विदेशी पर्यटकलाई कसरी विश्वास दिलाउन सकिन्छ वा के-कस्ता कार्यक्रम ल्याउँदा उपयुक्त हुन्छ भन्ने विषयमा चर्चा गर्नुअघि, वर्षेनी कति विदेशी पर्यटक नेपाल भित्रने गरेका छन्, भन्ने विषयमा बुझ्न जरुरी छ ।
नेपाल घुम्न जाने पर्यटकको तथ्यांक
संस्कृति पर्यटन तथा नागरिक उड्डयन मन्त्रालयको तथ्यांकअनुसार भूकम्प र नाकाबन्दीले प्रभाव पारेको वर्ष सन् २०१५ को यकिन विवरण आइनसके पनि सन् २०१४ मा स्थलगत र वायु सेवा गरी ७ लाख ९० हजार १ सय १८ जना पर्यटक नेपाल पुगेको तथ्यांक छ । यो संख्या सन् २०१३ मा नेपाल पुगेका विदेशी पर्यटकहरू ७ लाख ९७ हजार ६ सय १६ को संख्याभन्दा केही हजार कम हो ।
अप्रिल महिनामै नेपालमा विनाशकारी भूकम्प जानु र अत्यधिक पर्यटक जाने महिना अगस्टदेखि नोभेम्बरसम्म नाकाबन्दीका कारण पनि वर्ष २०१५ मा ठूलो गिरावट आएको सहज अनुमान गर्न सकिन्छ ।
सन् २०१४ को तथ्यांकलाई आधार मान्दा छिमेकी मुलुक भारतबाट मात्र १ लाख ३५ हजार तीन सय ४३ जना घुम्ने प्रयोजनका लागि नेपाल पुगेका थिए । यस्तै चीनबाट पनि १ लाख २३ हजार ८ सय ५ जनाको संख्यामा नेपाल पुगेका थिए ।
सन् २०१४ मा भारतबाहेक तेस्रो मुलुकबाट नेपाल भित्रिएका पर्यटक ६ लाख ५४ हजार ७ सय ७५ जना छन् । भारत र चीनबाहेक नेपाल घुम्न जाने विदेशी पर्यटकमा मुख्यतः अमेरिकाबाट ४९ हजार ८ सय ३०, श्रीलंकाबाट ३७ हजार ५ सय ४६ र बेलायतबाट ३६ हजार ७ सय ५४ छन् ।
त्यसैगरी थाइल्यान्डबाट ३३ हजार ४ सय २२, जापान २५ हजार ८ सय २९, अस्ट्रेलिया २४ हजार ५ सय १६, प|mान्स २४ हजार ९७, दक्षिण कोरिया २३ हजार २ सय ५, बंगलादेश २१ हजार ८ सय ५१ र मलेसियाबाट १८ हजार ९ सय १५ जनाले नेपाल भ्रमण गरेको तथ्यांकमा उल्लेख छ ।
त्यस्तै जर्मनीबाट १८ हजार २८, स्पेनबाट १३ हजार १ सय १० र नेदरल्यान्ड १२ हजार ३ सय २० जना पर्यटकले नेपाल भ्रमण गरेको संस्कृति पर्यटन तथा नागरिक उड्डयन मन्त्रालयले सन् २०१४ मा तयार गरेको तथ्यांकमा उल्लेख छ ।
युरोपका कुन देशबाट कति ?
युरोपबाट वर्षेनी नेपाल घुम्न जाने विदेशी पर्यटकमा सबैभन्दा बढी बेलायतबाट ३६ हजार ७ सय ५४ जना छन् । सन् २०१४ कै तथ्यांकअनुसार दोस्रोमा फ्रन्स (२४ हजार ९७) छ भने तेस्रोमा जर्मनी (१८ हजार २८) र चौथोमा स्पेन छ । स्पेनबाट १३ हजार १ सय १० जना पर्यटक नेपाल पुगेका छन् ।
यस्तै, अन्य युरोपियन मुलुकहरू नेदरल्यान्डबाट १२ हजार ३ सय २०, इटालीबाट १० हजार ३ सय ४७, स्विटजरल्यान्ड ६ हजार ४ सय ४७ र बेल्जियम ५ हजार ४ सय ३७ जना पर्यटकले नेपाल भ्रमण गरेका छन् ।
त्यस्तै डेनमार्कका ५ हजार १ सय ५०, स्विडेनबाट ३ हजार ७ सय २४, अस्टि्रया ३ हजार ३ सय २० र नर्वे २ हजार ४ सय ७० जनाले नेपाल भ्रमण गरेका छन् । अन्य युरोपियन मुलुकबाट भने योभन्दा कम संख्यामा  नेपाल पुगेको पाइन्छ ।
सन् २००७ मा स्पेनबाट १५ हजार ६ सय ७२ जना र सन् २०१२ मा १४ हजार ५ सय ४९ जना पर्यटक नेपाल पुगे पनि, अहिले आएर त्यो संख्या घट्दो क्रममा छ । सन् २००३ देखि सन् २०१४ सम्म नेपाल पुगेका स्पेनिसको तथ्यांक हेर्दा करिब १ लाख ५० हजारको हाराहारीमा छन् । विशेष गरी युरोपबाट नेपाल पुग्ने पर्यटकलाई हिमाल चढ्न र ट्रेकिङका लागि रुचि हुने पाइएको छ ।
नेपालको अवस्था सामान्य
प्राकृतिक विपत्ति पटकपटक आउने होइन । दशकौँपछि नेपालले विनाशकारी भूकम्पको सामना गर्नुपर्‍यो । भूकम्पपछि भारतीय नाकाबन्दीले पनि नेपालको प्रर्यटन क्षेत्र धराशयी बन्यो । तर, अहिले अवस्था सामान्य बन्दै गएको छ । तर, विदेशीमाझ यो सन्देश पुग्न सकेको छैन । ५० लाख नेपाली प्रवासमा छन् भनिरहँदा, नेपाल अझै पनि पर्यटकका लागि उचित गन्तव्य हो भन्न हामीले के गर्ने भन्ने प्रश्न महत्त्वपूर्ण बनिरहेको छ ।
अबको बाटो
नेपालमा पर्यटक बढी जाने केही पश्चिमा देशले विनाशकारी भूकम्पका कारण नेपालमा यात्रा असुरक्षित रहेको सूचना जारी गरेका थिए । केही देशले सुझावलाई केही खुकुलो बनाए भने कतिपयले अझै पनि आफ्ना नागरिकलाई नेपाल भ्रमणका लागि सहज छ भन्न सकेका छैनन् ।
पर्यटक आवागमनको रोकावट मुख्यतः यहीँबाट नै भएको छ । नेपाल सरकारले यसबारे कतिको चासो दिएको छ ? नेपाल घुम्नका लागि सुरक्षित छ भन्ने सन्देश विदेशी माझ प्रवाह गर्न सकेको छ कि छैन ?
विभिन्न देशहरूमा कूटनीतिक सम्बन्ध स्थापित गर्दै नेपाली दूतावासहरू स्थापना गरिसकेको नेपालले सुरक्षाको प्रत्याभूति दिन नसकेसम्म अवस्था सधैँ जटिल नै रहने देखिन्छ । यसबारे पर्यटन मन्त्रालयदेखि पर्यटन क्षेत्रमा काम गर्ने निजी संघ-संस्थाले पर्यटकलाई नेपाल ल्याउन प्रोत्साहनका प्रयास गर्न जरुरी छ ।
प्रवासी नेपालीको भूमिका 
विदेशमा रहेका नेपाली समुदायले विशेष जिम्मेवारी निर्वाह गर्न जरुरी छ । व्यक्तिगत, समूहगत वा संस्थागत रुपमा विदेशी पर्यटकलाई विश्वास दिलाउन सकिए पर्यटक आकषिर्त गर्न सकिन्छ । प्रवासमा ७२ देशमा आफ्नो सञ्जाल फैलाएको गैरआवासीय नेपाली संघ (एनआरएनए) पनि रहेको छ ।
भूकम्पका बेला राहत वितरण गरेर चर्चा कमाएको यति ठूलो संस्थाले हरेक राष्ट्रिय समन्वय परिषदबाट, विदेशी समुदायलाई लक्षित गरी नेपाल सुरक्षित छ भन्ने सन्देशमूलक कार्यक्रम ल्याउन सकेको पनि ठूलो सहयोग मिल्ने देखिन्छ ।
यस्तै, नेपाल सरकारले, विदेशमा रहेका नेपाली राजदूतावास, कन्सुलर कार्यालयबाट पनि पर्यटन भित्र्याउने विशेष कार्यक्रम सञ्चालन गर्न जरुरी छ । विदेशस्थित राजनीतिक, जातीय, क्षेत्रीय संघ-संस्थाले आ-आफ्नै ठाउँबाट गरेको पहलले नेपालप्रतिको सकारात्मक सोच ल्याउन मद्दत पुग्ने छ ।
तर पर्यटन विकासका लागि भन्दै नेपाली समुदायबाट हुँदै आएका कार्यक्रमले आसनग्रहण, भाषण र खादामा बढी समय खर्चिने गरेको छ । तर, फरक भिजनसहित विदेशीलाई नै लक्षित गरी प्रभावकारी कार्यक्रम ल्याउन जरुरी छ ।
युरोपबाट सम्भावना 
संयुक्त राज्य अमेरिका, अस्ट्रेलिया, न्युजिल्यान्ड, एसियाका मुलुकहरू जस्तै: नेपालको पर्यटक विकासका लागि आशलाग्दो केन्द्र युरोप क्षेत्र मानिन्छ । विशेष गरी नेपालका हिमाल चढ्नका लागि प|mान्स, बेलायत, स्पेन, जर्मनी, स्विजरल्यान्ड, अस्टि्रया, इटली, रसिया, नेदरल्यान्ड, पोल्यान्ड नर्वे, चेक गणतन्त्र, रोमानिया, बेल्जियमबाट पर्यटकहरू वर्षेनी नेपाल जाने गरेका छन् ।
युरोप क्षेत्रमा नेपालको कूटनीतिक सम्बन्धलाई अझ प्रभावकारी बनाउन जरुरी छ । विशेष गरी फ्रान्स, बेल्जियम, रसिया, स्विजरल्यान्ड, डेनमार्क,बेलायत, जर्मनी जस्ता मुलुकमा सम्बन्ध स्थापित गरिसकेको नेपाल सरकारले दूतावासबाट पर्यटन विकासका कार्यक्रम ल्याउन सक्यो भने ठूलो सम्भावना देखिन्छ ।
बढी पर्यटकहरू जाने तर दूतावास नभएका मुलुकहरू स्पेन, नेदरल्यान्ड र इटलीलाई पनि लक्षित गरी सरकारले योजना बनाउन जरुरी छ ।
यसमा गैरआवासीय नेपाली संघ, नेपाली समुदायस्थित राजनीतिक, जातीय क्षेत्रीय संघ-संस्थाको सहयोग र सदभाव रहे, नेपालको पर्यटन क्षेत्रलाई पुरानै धारमा फर्काउन खासै समय लाग्दैन ।


