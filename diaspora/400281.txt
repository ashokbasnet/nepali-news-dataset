युएइको अबुधावीमा स्वास्थ्य शिविर, २ सय ५० बढि नेपालीले पाए निःशुल्क बिशेषज्ञ सेवा
अवुधावी । एनआरएन युएईको समन्वयमा अवुधावीस्थित नेपाली दूताबास परिषरमा गत शुक्रबार सञ्चालन गरिएको निःशुल्क स्वास्थ्य शिविरमा २ सय ५० जना नेपाली नागरिकले स्वास्थ्य परिक्षण गरेका छन् ।
अहालिया हस्पिटलका ५ जना विशेषज्ञ चिकित्सक तथा २१ जनाको समूहले शिविरमा स्वास्थ्य परिक्षण गरेका थिए ।
वैदेशिक रोजगारीका क्रममा जोखिमपूर्ण काममा कार्यरत सर्वसाधारण नेपालीहरु जो नियमित स्वास्थ्य सेवाबाट वञ्चित छन् र स्वास्थबिमा कार्ड छैन, यस्ता मजदुरहरुलाई लक्षित गरी सञ्चालन गरिएको उक्त शिविरमा एनआरएन, यूएईले मजदुरहरुको क्याम्पबाटै नेपालीहरुलाई दूतावाससम्म ल्याउनका लागि यातायातको व्यवस्था गरेको थियो ।
शिविरमा मुटु रोग विशेषज्ञ डा. रन्जित, हाडजोर्नी विशेषज्ञ डा. राजेश जैन, सिनियर सर्जन डा. अजित ढाके, दन्तरोग विशेषज्ञ डा. जय किसन, जेनरल प्र्याक्टिस्नर डा. अन्जना सहित २१ जनाको टोलीले सेवा दिएको एनआएनका प्रवक्ता बालकृष्ण मसासिनीले जानकारी दिए ।
नेपालीहरु विशेषगरी उच्च रक्तचापको बिरामी धेरै पाइएको एनआरएन युएईका उपाध्यक्ष रमेश श्रेष्ठले जानकारी दिए ।
शिविरको समापनमा नेपाली दूतावास र एनआरएनले अस्पताललाई विशेष धन्यवाद दिंदै प्रशंसा पत्र आदानप्रदान गरेका थिए । त्यस्तै अस्पतालको तर्फबाट एसिस्टेन्ट म्यानेजिङ डाईरेक्टर डा. भिबु बोसले नेपालीहरुलाई निशुल्क स्वास्थ सेवा प्रदान गर्ने अवसर दिलाएकोमा धन्यवाद व्यक्त गर्दै दूतावास र एनआरएनलाई प्रशंसा पत्र प्रदान गरेका थिए ।
शिविरबाट विशेषगरी मेडिकल इन्सुरेन्स कार्ड नभएका नेपाली मजदुरहरुलाई प्रत्यक्ष लाभ भएको एनआरएनका अध्यक्ष सुदीप कार्कीले बताए । साथै शिविरमा आएका नेपालीहरुलाई एक महिनासम्म पुनः स्वास्थ परीक्षणका लागि अस्पताल जाँदा अस्पतालले कुनै शुल्क नलिने बताइएको छ ।
यस्तै, एनआरएन युएईले आगामी अप्रिल १५ तारिख रक्तदान कार्यक्रम गर्ने जनाएको छ । उक्त रक्तदान कार्यक्रममा समेत सम्पूर्ण नेपालीहरुलाई सहभागी भएर सहयोग गर्न एनआरएन यूएईले सबै नेपालीहरुलाई आग्रह गरेको छ ।
शिविरमा यूएईका लागि नेपाली राजदूत धनन्जय झासहित दूतावासका उपप्रमुख नेत्रबहादुर टण्डन, द्वितीय सचिव कृष्ण अर्याल, श्रम सहचरी हिरा यादव लगायत सम्पूर्ण कर्मचारी र एनआरएनका पदाधिकारीहरुको सक्रिय उपस्तिथि थियो ।
रचनात्मक र जनमुखी कार्यक्रमको संयोजन गरेकोमा राजदूत झाले एनआरएन टिम र हस्पिटललाई दूतावासको तर्फबाट धन्यवाद प्रकट गरेका थिए । सफल तथा मजदूरमुखी कामहरु सम्पन्न गरेकोमा एनआरएनका अध्यक्ष सुदिप कार्कीले एनआरएनको टिम, दूतावास परिवार तथा हस्पिटल व्यावस्थापनलाई आभार प्रकट गरेका थिए ।

