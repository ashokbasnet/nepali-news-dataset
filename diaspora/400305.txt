एनआरएन युएईको आशलाग्दो सुरुवात
आरपी सहयात्री
अरुबेला सुस्ताए पनि अधिवेशन वा साधारणसभाका बेला कुनै पनि संघ-संस्थाको चहल पहल बढ्छ । हाम्रा सामाजिक संघ-संस्था र राजनीतिक संगठनमा यस्तै देखिन्छ । सामान्य अवस्थामा निष्क्रिय रहे पनि नेतृत्वको बाँडफाँड वा पदाधिकारीको चयन हुनेबेला कुनै पनि संघ-संस्थाको क्रियाशीलता ह्वात्तै बढेर जान्छ ।
प्रसंग गैरआवासीय नेपाली संघ, युएईको हो । झन्डै ६ महिनाअघि एनआरएन युएईको छैटौँ अधिवेशन हुँदै थियो । अरुबेला सुस्त रहेको एनआरएन युएई त्योबेला जागेको थियो ।
अध्यक्षका प्रत्याशी सुदीप कार्की र लेखनाथ न्यौपानेको व्यक्तित्व, क्रियाशीलता तथा सामाजिक योगदानबारे समाचार आएका थिए ।
निश्चय नै दुवै उम्मेदवारलाई कुनै न कुनै राजनीतिक दलका भ्रातृसंगठनको आशीर्वाद थियो । एकले अर्कालाई लगाएका आरोप-प्रत्यारोपको शृंखला सामाजिक सञ्जालमा छताछुल्ल भएको थियो । अध्यक्षका प्रत्याशी न्यौपानेको इमानदारिता र कुशलताको चर्चा जताततै फैलिएको थियो । तर, उनलाई संगठनमा समय दिन नसक्ने भनी कार्की पक्षले आरोप लगाएको थियो । न्यौपाने पक्षले कार्की पक्षलाई अपरिपक्व भनेको थियो ।
स्थानीय कानुनविपरीत चुनौती मोलेर पाँचतारे होटलमा आयोजना गरिएको मतदानबाट सुदीप कार्की एनआरएन युएईको अध्यक्ष बने ।
कार्की अध्यक्ष भएको आज ६ महिना भएको छ । सरकारको कामको मूल्यांकन त सय दिनकै हनिमुन पिरियडमा गर्ने नेपाली संस्कार छ । त्यस अर्थमा कार्की नेतृत्वको समीक्षा गर्ने समय यो नहुन सक्छ ।
एनआरएन नेतृत्वको समीक्षा प्रायः कार्यकालको अन्त्यमा गरिएको पाइन्छ । त्यो अर्थमा एनआरएन युएईको ६ महिने अवधिको मूल्यांकन गर्नु पनि हतारै ठहर्ला ।
एनआरएन आफैँमा धनी संस्था होइन । एनआरएन केही धनी मन भएका व्यक्तिको विश्वव्यापी तथा नेपाल सरकारबाट मान्यताप्राप्त एक सामाजिक संस्था हो । एनआरएनले चमत्कार गर्ने अथवा फरक काम गर्ने होइन । केही काम फरक तरिकाले गर्ने मनकारी प्रवासीको संस्था हो, एनआरएन ।
यसको सुरुवात दोहोरो नागरिकता वा जे-जे स्वार्थले प्रेरित भएर गरिए पनि यसले गरेका मानवीय सहयोगका कारण यसको लोकपि्रयता विश्वका नेपालीमाझ फैलँदै गएको छ । यद्यपि, खाडी तथा मलेसियाको एनआरएनको औचित्यलाई लिएर उठेका केही सवालमा अझै पनि चित्तबुझ्दो जवाफ कसैले दिन सकेको छैन । त्यही भएर मध्यपूर्वमा केही व्यक्ति तथा संस्था एनआरएनका कट्टर विरोधी पनि देखिन्छन् । तर, कसैले स्विकारे पनि अस्वीकार गरे पनि एनआरएन विश्वभरिका नेपालीको विश्वासिलो अभियानका रुपमा परिचित बन्दै गएको छ । यसमा आईसीसीले निर्वाह गरेको भूमिका महत्त्वपूर्ण मानिन्छ ।
कार्की नेतृत्वको एनआरएनए युएईमा झट्ट हेर्दा आलाकाँचा देखिन्छन् । ३२ वर्ष टेक्न लागेका कार्की स्वयं विश्वभरिकै एनआरएनमध्येकै सम्भवतः सबैभन्दा कान्छा अध्यक्ष हुन् । त्यही उमेरकै कारण पनि चुनावताका एनआरएन युएई ‘बचाउन’का लागि विपक्षीले कार्कीको उछितो काढेका हुन सक्छन् ।
आशलाग्दो सुरुवात
अहिले एनआरएन युएईको नियमित बैठक बस्ने गरेको छ । अघिल्लो कार्यकालमा कार्य समितिको बैठकमा समेत पदाधिकारी अपुग भएर बैठक नै स्थगन गर्नुपरेको स्थिति थियो । पदाधिकारी भेला समेत गर्न नसकेको एनआरएनको अघिल्लो कार्यकाल भूकम्पमा राहत सामग्री संकलन गर्न र नेपाली दूतावासमै पासपोर्ट वितरणमा सहजीकरण गर्नमा सीमित बन्यो । कृष्ण भुसाल नेतृत्वको अघिल्लो कार्यकालमा खासै उल्लेखनीय कार्य हुन सकेन ।
मृत्युदण्डको सजायँ सुनाइएका अनिश खालिङ राईलाई बचाउन आर्थिक संकलन अभियनको संयोजन गरेर २५ हजार दिराम्स नेपाल पठाएको कुरा सकारात्मक मान्न सकिन्छ । तर अभियान चलाएकै बखत युएईकै अमुक च्यारिटी फन्डबाट राईको ब्लड-मनी तिरिएको दूतावास तथा एनआरएन स्वयंलाई जानकारी थिएन ।
महाभूकम्पका बेला देशै क्षतविक्षत भएपछि राहत स्वरुप १२ जुनमा अबुधाबीमा आयोजना भएको सांगीतिक कार्यक्रमको ‘क्रेडिट’ त्यो बेलाको एनआरएनले लिने प्रयास गरेको छ । तर, त्यो कार्यक्रम सफल पार्न युएईभरिका सबै नेपालीको हात थियो । संयोजकका रुपमा एनआरएन युएईका तत्कालीन अध्यक्ष कृष्ण भुसाल रहेका कारण एनआरएनले क्रेडिट लिन खोज्नु स्वाभाविक ठहर्ला
यो प्रसंगमा एनआरएन युएईको वर्तमान कार्यसमितिको कार्यकालको समीक्षा गर्न उचित हुन्छ । सबैभन्दा पहिला एनआरएन आईसीसीले थालेको राहत वितरण कार्यमा यो समितिले सहकार्य गरेको देखिन्छ । १५ अक्टुबर २०१५ मा मकवानपुर र सिन्धुपाल्चोकको चेपाङ बस्तीका ८० घर-परिवारमा खाद्यान्न र लत्ताकपडा वितरणमा युएईको एनआरएनले ३५ हजार रुपैयाँ प्रत्यक्ष सहयोग गरेको थियो ।
त्यसपछि २३ अक्टुबर २०१५ मा सोलुखुम्बुको सल्लेरी र तपतिङ गाउँमा भूकम्पपीडित ६५ महिलालाई एक हजार २ सय ३० जोर लत्ताकपडा उपलब्ध गराएको देखिन्छ ।
०७२ साल तिहारको अवसरमा एनआरएनए युएईका उपाध्यक्ष रमेश श्रेष्ठको समयोजकत्वमा खेलिएको देउसीबाट संकलित २ हजार २ सय ५ दिराममा २ हजार ७ सय ९५ दिराम एनआरएनको कोषबाट थप गरी ललितपुरको अनाथ बाल आश्रम बाल छहारीलाई आर्थिक सहयोग प्रदान गरेको थियो । सदस्य ऋषि बस्याल र उपाध्यक्ष श्रेष्ठले संयुक्त रूपमा नेपाल पुगेर उक्त सहयोग हस्तान्तरण गरेका थिए ।
एनआरएन युएईको वर्तमान कार्यसमितिले गरेको जनमुखी काममा जेलभ्रमण पनि परेको छ । नेपाली दूतावाससँग समन्वय गरेर युएईका विभिन्न जेलमा रहेका नेपालीको अवस्था सार्वजनिक गरिरहेको छ । सामान्य अभावमा रहेका कैदीलाई टिकट प्रदान गरिरहेको छ ।
यो अभियानको सुरुवात ६ डिसेम्बरबाट अध्यक्ष सुदीप कार्की, उपाध्यक्ष रमेश श्रेष्ठ र महिला संयोजक कल्पना राई समेतको ३ सदस्यीय टोलीबाट भएको थियो । उनीहरूले युएईका विभिन्न जेलमा रहेका नेपालीको स्थिति बुझ्ने र डाटा संकलन गर्ने र सकेको सहयोग गर्ने शृंखलालाई जनमुखी काम मान्न सकिन्छ ।

