स्वीटजरल्याण्ड र पोर्चुगलमा महिला दिवस मनाइयो
बार्सिलोना । युरोपमा अन्तर्राष्ट्रिय महिला दिबसलाई बिभिन्न कार्यक्रम गरी मनाउँने क्रम जारी छ । यसक्रममा स्विटजरल्याण्ड र पोर्चुगलमा पनि विविध कार्यक्रमहरु सम्पन्न भएका छन् ।
एनआरएनए स्विटजरल्याण्डको महिला फोरमले महिला सशक्तिकरणमा बिषयमा जोड दिदै सांस्कृतिक कार्यक्रम सहित महिला दिवस मनाएको छ । आईतबार सम्पन्न कार्यक्रममा विजया भट्टले बिकट जिल्लाहरुका बिपन्न वर्गमा आङ खस्ने रोगले समस्याग्रस्त महिलाहरुलाई एनआरएनएले सहयोग गर्दै आएको बारे प्रष्ट पारिन् ।
यस्तै सम्झना थापाले महिला सशक्तिकरणमा बिषयमा बोलेकी थिइन् । कार्यक्रममा स्विटजरल्याण्डका विभिन्न संघ-संस्थाका प्रतिनिधिहरुले लैंगिक समानता बिषयमा जोड दिएका थिए ।
यसैगरी नेपाली नारी समाज पोर्तुगलले राजधानी लिस्बोनमा “महिलाको उन्नतिका लागी पुरुषको भूमिका” बिषयक विचार गोष्ठी सम्पन्न गरेको छ । १०६ औ अन्तर्राष्ट्रिय महिला दिबसको अबसरमा शनिबार सम्पन्न कार्यक्रममा नेपाली अवैतनिक राजदुत मकर बहादुर हमाल, एनआरएन आइसीसी सदस्य रमेशकुमार गुरुङ, एनआरएनए पोर्चुगलका अध्यक्ष भिम केसी, महिला अधिकारकर्मी डा. ज्योति तुलाधर लगायतले महिला हकहितका बिषयमा धारणा राखेका थिए ।
समाजकी अध्यक्ष सिता बरालको अध्यक्षतामा सम्पन्न कार्यक्रमको संचालन महासचिव मनु मल्लले गरेकी थिइन् । यसअघि स्पेन, बेल्जियम, बेलायत, नेदरल्याण्ड लगायतका युरोपीयन मुलुकहरुमा अन्तर्राष्ट्रिय महिला दिबस विविध कार्यक्रम मनाइएको थियो ।

