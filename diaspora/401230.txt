नेपालको पर्यटन प्रवर्धनमा प्रवासमा बस्ने नेपालीको भूमिका महत्वपूर्ण: मन्त्री पोखरेल
अमेरिका । संस्कृति पर्यटन तथा नागरिक उड्डयन मन्त्री आनन्दप्रसाद पोखरेलले नेपालको पर्यटन प्रवर्धन र विकासमा प्रवासमा बस्ने नेपालीहरूको बिशेष भूमिका रहने बताएका छन् । जसका लागि सहकार्य गर्न सरकार तयार रहेको उनको भनाई छ ।
अमेरिकाको लस एन्जेलस, नेपाल अमेरिका एकता समाजले आयोजना गरेको कार्यक्रममा मन्त्री पोखरेलले भूकम्पबाट क्षतिग्रस्त देशको पुननिर्माणको लागि पर्यटन प्रबर्धनले ठुलो टेवा पुग्ने बिचार व्यक्त गरे ।
नेपालमा आयोजना हुन लागेको अन्तर्राष्ट्रिय सम्मेलनमा भाग लिनको लागि संयुक्त राष्ट्र संघका  महासचिव बान कि मुनलाई निमन्त्रणा दिन तथा पर्यटन प्रबर्धन गर्ने विविध कार्यक्रममा भाग लिन अमेरिका आएका पर्यटन मन्त्री पोखरेलले भूकम्पपछि पनि नेपाल सुरक्षित छ भन्ने जानकारी विदेशमा रहेका नेपालीले दिन जरुरी रहेको उल्लेख गरे । उनले देशको मुहार फेर्नको लागि पर्यटन प्रमुख आधार भएको भन्दै त्यस क्षेत्रमा काम गर्न अमेरिकामा बसोबास गर्ने नेपालीलाई आग्रह गरे ।
कार्यक्रममा संस्थाका अध्यक्ष सूर्य प्रसाईले नेपाली कला, संस्कृति, परम्परा, भेसभुषा , खानपान र नेपालको पर्यटन उद्योगलाई टेवा पुग्ने गरी नेपाल महोत्सव कार्यक्रम गर्ने योजना रहेको बताए ।
नेपालको पर्यटन  प्रवर्धन र विकाशमा अमेरिकी समुदायलाई सुसुचित गर्नुको साथै स्थानीय व्यापार व्यवसाय , पहिचान र एकतालाई समेत प्रबल रूपमा विकास र विस्तार गर्न सकिने कार्यपत्र पर्यटन मन्त्रालयसंग पेस गरेका छन्  ।
यसै गरि उक्त कार्यक्रममा विभिन्न संघ संस्था ,व्यापारिक प्रतिस्ठान , बुद्धिजीवी सँगको समन्वयमा नेपाल अमेरिका एकता समाज सो कार्यको अगुवाईमा अति प्रसिद्ध कार्यक्रम सरोज परेड नेपाली शैली र कला झल्कने खालको विभिन्न सांस्कृतिक, धार्मिक र अन्य  मनोरन्जनात्मक कार्यक्रम एकै थलोमा गर्नका लागि संस्थाको सामुदायिक भवनको अवधारणा सार्वजनिक गरेको जानकारी संस्थाको महासचिव डोल्मा लामाले बताएका छन्  ।
लस  एन्जेलस पुगेका नेपाल अमेरिका पत्रकार सङ्घ का अध्यक्ष गौतम दाहालले वान कि मुनलाई नेपालमा हुन् लागेको सम्मेलनमा प्रमुख अतिथि बनाउन सकेमा गौतम बुद्ध नेपालमा जन्मेको सङ्केत जाने मात्र नभएर नेपालको पर्यटन प्रबर्धनमा समेत सहयोग पुग्ने बताए ।
बाणिज्यदूत ऋषि ढकालले पश्चिम अमेरिकामा पचास हजार भन्दा बढी नेपाली रहेको, सानो कागजी प्रक्रियाको लागि समेत वाशिंगटन जानु पर्ने बाध्यता र खर्चिलो प्रक्रिया भएको हुँदा लस एन्जल्समा महाबाणिज्य दुताबास सेवा उपलब्ध गर्न पहल गरिदिनु हुन् मन्त्री पोखरेल सँग अनुरोध गरे ।
एनआरएन आईसिसि सदस्य दिल श्रेष्ठले पर्यटनको विकास र यसको प्रबर्दन गर्न जरुरी भएको बताए ।  स्थानीय संस्था नेपाल अमेरिका एकता समाजले आयोजना गरेको सो कार्यक्रममा प्रवासी नेपालीहरूले पर्यटन प्रवर्धनमा कस्तो  टेवा पुर्याउन सकिन्छ  भनी कार्यक्रम संस्थाका अध्यक्ष सूर्य प्रसाईले प्रस्तुति गरेको थियो ।
मन्त्री पोखरेलले लस एन्जल्समा गरिने सडक उत्सवको लागि नेपाल सरकारबाट प्राविधिक रूपले सहयोग गरिने प्रतिबद्धता जनाएको संस्था कि महासचिव डोल्मा लामाले जानकारी दिइन् ।  महासचिव लामाले सञ्चालन गरेको सो कार्यक्रममा यस क्षेत्रमा क्रियाशील सङ्घ-संस्था तथा स्थानीय नेपाली समाजका अगुवाहरुको सहभागिता रहेको थियो ।

