युएइमा अब म्यूजिक भिडियो छायाङ्कन र सांस्कृतिक कार्यक्रम गर्न सहज

आरपी सहयात्री
युएई । घरदेश छाडी परदेशको रुपमा यूएई आएका नेपाली कला, संस्कृति, गीत तथा चलचित्रका पारखीहरुले स्वतन्त्र भएर आफ्नै भाषाका चलचित्र हेर्न पाउने मात्र होइन, व्यावसायिक रुपमा भिडियो उत्पादन, बिक्रीवितरण तथा कार्यक्रमहरु गर्न पाउने भएका छन् ।
यसअघि स्थानीय प्रसाशनको अनुमति नलिई लुकीचोरी बनाइएका म्युजिक भिडियोहरु अब पूर्वस्विकृति लिएर छायांकन गर्न सकिने भएको छ । विभिन्न होटल तथा रेस्टुरेन्टका सभाहलमा अवैधानिक रुपमा नेपाली चलचित्र हेर्नुपर्ने बाध्यता अन्त्य भएको छ ।
मध्यपूर्वमा पहिलोपटक नेपाली चलचित्र प्रदशनी गर्ने लागेको एभरेस्ट मिडियाले नेपाली चलचित्रका साथ सांगीतिक कार्यक्रम, खेलकुद, भिडियो उत्पादन तथा ब्यवस्थापन गर्ने भएको छ । नेपाली चलचित्र, म्युजिक भिडियो तथा अन्य व्यावसायिक कामहरु गर्न नेपालीहरुको लगानीमा एभरेस्ट मिडिया औपचारिक रुपमा स्थापना भएको हो ।
एभरेस्ट मिडिया एलएलसीले गत मार्च १४ सोमबार बरदुबईको एक होटलमा पत्रकार सम्मेलन गरेर आफना योजनाहरु सार्वजनिक गरेको छ । ‘कला,सस्कृतिले नै देशदेखि देश जोड्छ’ भन्दै एभरेष्ट मिडियाका प्रतिनिधि सुदिप श्रेष्ठले नेपाल र युएईको साँस्कृतिक सम्बन्ध स्थापित गर्न पहल गर्ने बताएका छन् । श्रेष्ठले एभरेस्ट मिडिया व्यावसायिक कम्पनी भए पनि नेपाली कला, संस्कृति जगेना गर्न, जातीय परम्परागत सस्कृतिको संरक्षणमा पनि सहयोगी भूमिका खेल्ने बताए ।
एभरेस्ट मिडियाको आयोजनामा आगामी मार्च १८ तारिक मुक्ति एन्ड रिभाइभल  ब्यान्डको प्रस्तुतिमा भव्य सांगीतिक कार्यक्रम आयोजना गर्न लागिएको पत्रकार सम्मेलनमा जानकारी गराइयो ।
मिडियाका प्रतिनिधि तथा कलाकार सुमन उदयका अनुसार चलचित्र प्रदर्शनी सँगसँगै विभिन्न साँस्कृतिक समूह बोलाएर सांगीतिक कार्यक्रमहरुको नियमित रुपमा आयोजना गरिनेछ । उदयले मनोरन्जनका लागि एक छाता संस्थाको रुपमा एभरेस्ट मिडियालाई विकास गर्ने जनाउँदै युएईमा रहेका सम्पूर्ण संघसंस्थासँग सहकार्य गरेर कार्यक्रम आयोजना गरिने जनाएका छन् ।
एभरेस्ट मिडियाका प्रतिनिधि संजय पाण्डे, भिडियो निर्देशक मुनालशिशिरको उपस्तिथिमा भएको पत्रकार सम्मेलनमा मार्च २४ तारिकदेखि बरदुबइको भक्स सिनेमामा शुक्रबार र शनिबार, अबुधाबीको मरिना मल र अजमानमलमा शुक्रबार निममित रुपमा नेपाली चलचित्र प्रदशनी गरिने जानकारी दिइएको छ ।

