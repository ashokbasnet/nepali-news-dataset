एनआरएन युरोप क्षेत्रीय बैठकको तयारी सुरु
बसन्त रानाभाट
बार्सिलोना  । गैरआवासीय नेपाली संघको आठौं युरोप क्षेत्रीय वैठकको तयारी सुरु भएको छ ।
गत बर्ष बिनाशकारी भूकम्प गएपछि डेनमार्कमा तय भइसकेको आठौ युरोपियन क्षेत्रीय बैठक तथा छैटौ महिला सम्मेलन स्थगित गरिएको थियो। राहत वितरण कार्यमा ब्यस्त बनेका एनआरएनहरुले टेलीकन्फरेन्स मार्फत बैठक सम्पन्न गरेका थिए।
आगामी जुनको अन्त्यतिर आयोजना गर्न लागिएको क्षेत्रीय बैठकको युरोप संयोजकले तयारी थालेका छन् ।
स्थगित भएको युरोपियन बैठक डेनमार्कमा नै गर्ने निर्णय भएपछि यसको तयारीका लागि युरोप संयोजक आचार्य बुधबार डेनमार्क पुगेका छन्। एनआरएनए डेनमार्कसँगको छलफलपछि युरोपियन बैठकको मिति तथा स्थानको औपचारिक रुपमा सार्बजनिक हुने अपेक्षा गरिएको छ।
युरोप संयोजक आचार्यलाई स्वागत गर्न एनआरएन आइसीसी सदस्य प्रवीन प्रजापति, युवा संयोजक लोकराज शर्मा, यमलाल सुवेदी, त्रिलोचान सापकोटा लगायत विमानस्थल पुगेका थिए ।
सन् २०१४ को जुनमा सातौ युरोपियन तथा पाँचौ महिला सम्मेलन भने बार्सिलोनामा सम्पन्न भएको थियो।

