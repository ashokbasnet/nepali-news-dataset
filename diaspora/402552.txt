अमेरिकी राष्ट्रपतिबाट ब्लड डोनर्स अफ अमेरिकाको टोली सम्मानित



विजय थापा


वाशिंगटन डिसी । संयुक्त राज्य अमेरिकाको राष्ट्रिय तथा सामुदायिक सेवा संस्था मार्फत राष्ट्रपति कार्यालयबाट राष्ट्रपतीय स्वयंसेवा पदक द्वारा ब्लड डोनर्स अफ अमेरिकाका अध्यक्ष डा. लीला बहादुर कार्की, न्युयोर्कका संयोजक निमा शेर्पा, सहसचिव मनिष शाक्य तथा टेक्सास शाखा सदस्य रेशम बहादुर घर्तीलाई सम्मानित गरिएको छ ।
 
अमेरिकी राष्ट्रपति बराक ओबामाले हस्ताक्षर गरेको बधाई पत्र तथा राष्ट्रिय एबं सामुदायिक सेवा संस्थाद्वारा राष्ट्रपतीय स्वयम् सेवा पदक द्वारा डा. कार्कीलाई स्वर्ण चिन्ह प्रदान गरिएको छ l 
 
डा. कार्कीले लामो समयदेखि अनबरत रुपमा स्वयम् सेवामा बिशेष गरेर बिगतका वर्षहरुमा थुप्रै राज्यहरु तथा शहरहरुमा रक्तदानहरु आयोजना गरी प्रशंसनिय कार्य गरेका छन् । उनले छोटो समयमा नै अमेरिकाका ५० वटै राज्यहरुमा बिडिएको संगठन बिस्तार गरी एक उत्कृष्ट स्वयमसेवी संस्थाको रुपमा चिनाउन सफल भएका छन् ।


यसैगरी शेर्पा, शाक्य तथा र घर्तीलाई कास्य चिन्ह प्रदान गरिएको छ । उनीहरुले लामो समयदेखि अनबरत स्वयम् सेवा बिशेष गरेर बिगतका थुप्रै वर्षहरुमा असंख्य शहरहरुमा रक्तदान कार्यक्रमहरु आयोजना गरी प्रशंसनिय कार्य गरेका छन् ।

 
रक्तदान जीवनदान भन्ने मूल मन्त्रसहित हामी एकजुट भयौं भने संसार फेर्न सक्छौं भन्ने मूल नारासहित समाजमा सचेतना फैलाउन ब्लड डोनर्स अफ अमेरिका (बिडिए)ले प्रमुख भूमिका खेलेको छ ।
 
डा. कार्कीले यस सुखद क्षणमा संस्थालाई सहयोग गर्ने सम्पूर्ण स्वयमसेवीहरु, प्रायोजकहरु तथा शुभेक्षुकहरुलाई संस्थाको तर्फबाट हार्दिक बधाई ज्ञापन गरेका छन् । 


