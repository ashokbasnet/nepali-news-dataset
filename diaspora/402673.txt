सरकार, बिदेसिएका युवालाई स्वदेशमा लगानीको वातावरण बनाइदेऊ
राम ढुंगाना ‘अल्पमत’
मुख्यतः हामी नेपाली बेरोजगारी र देशको अस्थिरताले गर्दा रोजगारीको खोजीमा विश्वको विभिन्न देशमा पुग्ने गरेका छौँ । विदेशमा कमाएको पैसाको सही सदुपयोग नहुँदा घर-घडेरी जोड्नेबाहेक अन्य क्षेत्रमा लगानी गर्न नसक्दा नेपाल फर्किएपछिको भविष्य अनिश्चित नै हुन्छ । विदेशमा रहँदा सधैँभरि सताइरहने मुख्य चिन्ता भनेकै स्वदेश फर्किसकेपछिको बेरोजगारी र आफ्नो भविष्यप्रतिको अन्योलता ।
जनताले पैसा अनुत्पादक चिजहरूमा खर्च गरिरहँदा कलकारखाना, उद्योग धन्दा, कृषिलगायतका उत्पादनमूलक क्षेत्रहरूमा लगानी नगर्दासम्म राज्य आर्थिक रुपले बलियो र धनी बन्दैन । अनि देशले भने जस्तो विकासमा फड्को मार्न सक्दैन । यसो हुँदा आयात बढ्छ र निर्यात ठप्प हुन्छ, अनि देशमाथि आर्थिक भार थपिन जान्छ ।
देशको आर्थिक अवस्था खस्किँदै देश झनझन् गरिब हुँदै जान्छ । घुमाइफिराइ यसको प्रत्यक्ष र सबैभन्दा धेरै मार तिनै तल्लो वर्गका गरिब जनतामाथि पर्न जान्छ ।
सामूहिक रुपमा या एकल आठ-दश लाखदेखि करोडौँ लगानी गर्न सक्ने हैसियतका नेपाली धेरै छन् विदेशमा ।
उनीहरू देशको राजनीतिकलगायत अन्य खराब अवस्था सु”एिर नेपालमै लगानी गर्ने उचित अवसर पर्खेर बसिराखेका छन् ।
विदेशमा कमाएको पैसा स्वदेशमै लगानी गर्ने सोच पालेर बसेका बिदेसिएका युवाहरूको सपना सधैँ एउटै कुरामा गएर तुहिरहेको छ, फ्लप खाइराखेको छ । नेपालमा लगानीको उचित वातावरण नै छैन ।
एकचोटि व्यापार, व्यवसायमा लगानी गरेर लगानी डुब्दा पुनः फेरि व्यापारमै लगानी गरेर उकासिन्छु भनेर नेपालमा कसैले हिम्मत नै गर्न सक्दैन । लगानी डुबिसकेपछि उसको पनि अरु विकल्पै रहँदैन उसले पनि विकल्प विदेशकै देख्छ ।
जब कि अन्य विकसित देशहरूमा मानिस एकचोटि लगानी गरेर घाटा भएपछि त्यसैबाट पाठ सिकेर पुनः लगानी गरेर सफल हुन्छन् ।
राज्यले बेलैमा युवाको सीप र क्षमतालाई पहिचान गरेर देश विकासको मेरुदण्ड युवा जनशक्तिको उचित व्यवस्थापन गर्न सकेन भने राज्य असफल हुने प्रमुख कारण यही बन्छ ।
सरकार ती विदेशमा दशकौँ बसेर आफ्नै स्वदेशमा लगानी गर्न उत्साहित र सीप भएका युवालाई लगानीको बाटो देऊ । तिनीहरूलाई नेपाल र्फकने वातावरण बनाइदेऊ । र, राज्यको तर्फबाट लगानीका लागि ढुक्क हुने प्रत्याभूति दिलाउदेऊ ।
बन्द-हडताल रहित राजनीतिक स्थिरता कुनै पनि क्षेत्रमा लगानीका लागि आवश्यक पर्ने पहिलो सर्त हो । साथै बिजुली, सुरक्षा र आवश्यक कर्जामा सहज पहुँच र सहुलियत ऋणजस्ता कुरा राज्यले दिन सक्नुपर्छ ।
खाडीलगायत अन्य मुलुकमा बेल्चा समाउने हातहरू स्वदेशमै आफ्नै व्यापार-व्यवसायमा जम्न सक्छन् । र, तिनै रोजगारदाता समेत बन्छन् ।
ओ सरकार लगानीको वातावरण बनाइदेऊ । नेपाली युवा नेपाल फर्किएर आफ्नो देश र आफ्नो माटोमै रमाउन चाहन्छन् । यही देशमा पौरख गरेर देखाइदिने क्षमता राख्छन् । युवालाई देश बनाउने जिम्मा देऊ ।
दुबई, कतारजस्तो मरुभूमिलाई स्वर्गझैँ बनाइदिने हाम्रा होनहार युवाले नेपाललाई विश्वकै उत्कृष्ट देश बनाइदिन सक्छन् ।
इजरायलबाट

