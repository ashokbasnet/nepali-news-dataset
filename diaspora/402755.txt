डाक्टरको विश्व साइकलयात्रा

रामचन्द्र नेपाल
मानिसको स्वास्थ्य चेकजाँच छाडेर विश्व साइकलयात्रामा निस्केका छन्, डा. अमृत बराल । करिब दुई हप्ताको मलेसिया भ्रमणपछि सहकर्मी यात्रीहरू शंकर पौडेल र अजित बराल बिहीबार मलेसियाबाट ताइवान प्रस्थान गरेका छन् । तीनैजना पोखरामा रहेको दीर्घायु नेपाल नामक संस्थाका पदाधिकारी समेत हुन् ।
विश्व संरक्षणका लागि वातावरणको संरक्षण र एचआईभी एड्सविरुद्ध जनचेतना भन्ने नारा लिएर सात महिनाअगाडि नेपाल छाडेका उनीहरूको मलेसिया १२औँ मुलुक हो । पाँच वर्षमा विश्वका सय राष्ट्रमा पुग्ने लक्ष्यका साथ हिँडिरहेका उनीहरूले मलेसियाको सरकारी टेलिभिजन वर्नामा तथा अन्य पत्रपत्रिकामा अन्तर्वार्ता समेत दिन भ्याए ।
अनलाइन खबरसँगको कुराकानीमा डा. बरालले भने यो मेरा लागि रिसर्च पनि हो । विभिन्न देशका जाँदा त्यहाँ एचआईभीलाई हेरिने दृष्टिकोण, उनीहरूले भोगिरहेको अवस्थाबारे अध्ययन गर्न पाएका छौँ ।
यात्राका क्रममा कतै सहज र कतै असहज हुने गरेको तीतो अनुभव समेत उनीहरूसँग छ । हालसम्म घुमेका मुलुकमा भियनतामा नेपाली नभेटिएको समेत उनीहरूले सुनाए । ‘जता हेरे पनि भियतमानी अक्षरहरू मात्र देखिने, अंग्रेजी अक्षरहरू उनीहरू कमै प्रयोग गर्दा रहेछन् त्यहाँ । हामीलाई पनि समस्या भयो,’ उनीहरूले भने, ‘विदेशमा बस्ने नेपालीले नेपाललाई असाध्यै माया गर्नुहुँदो रहेछ, अझै म्यानमारमा रहेका नेपालीको नेपालप्रतिको माया कति रहेछ भन्ने कुरा हामी कल्पना गर्न पनि सक्दैनौँ । हाम्रो पुस्तासम्मले त नेपाली बुझेका छौँ ।’ आफ्नै पुस्तापछि नेपाली भाषा नै हराउने हो कि भन्ने चिन्ता रहेछ उहाँहरूलाई ।
हरेक राष्ट्रमा रहेको दूतावास एनआरएनए तथा विभिन्न संघ-संस्थासँग समन्वय गर्दै अघि बढिरहेको उनीहरूले बताए । ‘अहिलेसम्म कसैसँग आर्थिक सहयोग मागेका छैनौँ । आफैँ बुझेर गरिरहनुभएको छ, उहाँहरूलाई हामी हृदयदेखि नै धन्यवाद दिन चाहन्छौँ,’ अजितले भने । कतिपय ठाउँमा आश्वासनले गर्दा धेरै दुःख पाएको समेत उनीहरूले सुनाए । यात्रा पूरा भएपछि पुस्तक तयार गर्ने समेत प्रतिबद्धता उनीहरुले जनाए ।

