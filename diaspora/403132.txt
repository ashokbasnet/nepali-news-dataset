यूएईको फुजेरामा जनचेतनामूलक वनभोज
आरपी सहयात्री
यूएई । गैर आवासीय नेपाली संघ, फुजेरा क्षेत्रीय समिति र नेपाली कलाकार समूह यूएईको संयुक्त पहलमा १८ मार्चमा एक जनचेतनामूलक वनभोज कार्यक्रम फुजेराको माधवपार्कमा भव्यताका साथ सम्पन्न भएको छ ।
स्थानीय नीतिनियम, कानुन तथा स्वास्थ्यसम्बन्धी आधारभुत कुराहरु सर्वसाधारण नेपालीलाई जानकारी दिनका लागि रमाइलो वनभोज तथा भेटघाट कार्यक्रम गरिएको एनआरएन फुजेराका अध्यक्ष कृष्ण गिरीले बताए । केही हप्ताअघि सोही स्थानमा आयोजना गरिएको अन्तर्किया कार्यक्रमलाई अझ प्रभावकारी बनाउन आयोजना गरिएको कार्यक्रम उदेश्यको नजिक पुगेको नेपाली कलाकार समूहका अध्यक्ष विष्णु अधिकारीले जानकारी दिए ।
एनआरएनए यूएईका अध्यक्ष सुदिप कार्कीको प्रमुख आतिथ्यमा भएको कार्यक्रममा नेपाली कलाकार समूहका संरक्षक रतन थापा विशेष अतिथिका रुपमा उपस्थित थिए । कार्यक्रममा प्रमुख अतिथि कार्कीले एनआरएनले जनमुखी कार्यक्रम ल्याएको र यूएईका अन्य संस्थाहरुले पनि एनआरएनकै कार्यक्रमलाई निरन्तरता दिएकोमा खुसी प्रकट गरे । फुजेराको नेपाली समुदायलाई धन्यवाद दिँदै एनआरएनले विशेष महृत्वका हेरिरहेको र फुजेराबासी नेपालीहरु रचनात्मक कार्यक्रम गर्न जागरुक बन्दै गएकोमा प्रमुख अतिथि कार्कीले धन्यवाद प्रकट गरे ।
एनआरएनए यूएईका युवा संयोजक निश्चल दाहाल, झापाली समाज, दुबई क्षेत्रीय समिततिका अध्यक्ष दिपक बस्नेत, स्थानीय नमस्ते नेपाली रेस्टुरेन्टका प्रोपाइटर सुजन सापकोटा लगायत नेवा पुःच, पाल्पाली समाज, सुदूरपश्चिमाञ्चल सेवा समाजका पदाधिकारीहरु अतिथिका रुपमा उपस्थित थिए । कार्यक्रममा करिब १ सय ५० नेपालीहरुले सक्रियतापूर्वक भाग लिएको एनआरएन फुजेराका सचिव सेर सुनारले बताए । औपचारिक कार्यक्रम एनआरएनका सहसतिव विवश सुनुवारले सञ्चालन गरेका थिए ।
कार्यक्रमको आकर्षक पक्ष रमाइलो लोकदोहारी र नाचगान रहेको थियो । कार्यक्रममा स्याङजाली र झापाली पक्षको रोचक घम्साघम्सी परेको थियो । स्याङ्जाको नेतृत्व गर्दै कलाकार हरि डुम्रे मैदानमा उत्रिएका थिए भने झापाको नेतृत्व गर्दै झापाकी तारा खनाल दोहोरीमा उत्रिएकी थिइन् । मध्यस्थकर्ताका रुपमा पाल्पाली ओमकुमारी खाँडले पनि लोकदोहोरीमा सक्रियतापूर्वक भाग लिएर कार्यक्रमलाई थप उल्लासमय पारेकी थिइन् । फुजेराबासी नेपालीहरुले रमाइला गीतहरुका स्वर्तस्फुर्त नाचेर वातावरण रमझमपूर्ण बनाएका थिए ।

