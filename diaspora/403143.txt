जब अस्ट्रेलियामा नेपाली राष्ट्रियगान गुन्जियो
राजन घिमिरे
सिड्नी । नेपाली झन्डासहित सयौँ नेपाली, अस्ट्रेलियनहरू पनि फर्की-फर्की हेरिरहेका थिए । उनीहरूको चासो थियो, ह्वाट इज दिस ? जवाफ आउँथ्यो- वाक फर वेल फेएर ।
शनिबार बिहान ८ बजे अस्ट्रेलियाको सिड्नीमा रहेको डच प्वाइन्टस्थित कुक पार्कको दृश्य हो यो ।
नेपालीको यो एकता, आपसी सद्भाव र भाइचाराबारे बुझेपछि अस्ट्रेलियनहरू पनि नतमस्तक नै भए । र, भन्न बाध्य भए, ‘गुड, सबैले सिक्नु पर्छ नेपालीहरूबाट ।’
साँच्चै स्वागतयोग्य कार्यको थालनी गरेको छ- एनआरएन अस्ट्रेलियाले शनिबार । यति घन्टा काम गरियो भने यति डलर आउँछ भनेर हिसाब गर्ने जमात भएको अस्ट्रेलियामा शनिबार थुप्रै नेपाली जुटेका थिए, विशुद्ध रूपमा सामाजिक कार्य भएकै कारण ।
नेपाली झन्डासहित तीन सयभन्दा बढी नेपाली एकै स्थानमा जम्मा भए । ‘यो विश्वभर छरिएर रहेका नेपालीका लागि सकारात्मक सन्देश हो,’ कार्यक्रम संयोजक समिम अनवरले भने ।
विद्यार्थीको हितका लागि १ लाख अस्ट्रेलियन डलरको विद्यार्थी कल्याणकारी कोष स्थापनाका लागि कार्यक्रमको आयोजना गरिएको अनवरले बताए ।
एनआरएनए अस्ट्रेलियाका उपाध्यक्ष दिनेश पोखरेल भन्छन्, ‘उच्च अध्ययनका लागि आकर्षकको मुलुक बनेको अस्ट्रेलियामा अध्ययन गर्न आउने विद्यार्थीलाई परेको समस्यामा सहयोग गर्न नेपालीले काँधमा काँध मिलाएका हुन्, यसमा कसैको र कतैबाट स्वार्थ जोडिएको छैन ।’
बिहान ८ बजे सुरु भएको तीन सयभन्दा बढी संख्यामा रहेका नेपालीको यात्राले ४ किलोमिटरको दूरी पार गरेको थियो । यात्राका क्रममा नेपाली राष्ट्रिय गानले माहोल नै गुन्जायमान भएको थियो ।

नेपालबाट अस्ट्रेलिया पढ्न आउने विद्यार्थीहरू यो कोषबाट लाभान्वित हुने कुरा कार्यक्रममा बताइयो । ‘उज्यालो भविष्यको खोजीमा बाबुको साथ र आमाको काख छोडेर बिदेसिने विद्यार्थीहरूमा समर्पित छ यो कार्य,’ एनआरएनए क्विनस ल्यान्ड संयोजक अभिमान सिंह बस्नेत भन्छन् ।
शनिबार सिड्नीबाट सुरु भएको वाक फर वेल फेयरको यात्रा अब क्रमशः अस्ट्रेलियाको बिजबेन, पर्थ, मेलबर्न, एडिलेट र डार्बिनलगायत सहरमा पनि पुग्ने छ । कार्यक्रममा सहभागिता जनाएर पुण्य कार्य गरेको महसुस भएको अनुभव सुनाए एनआरएनए अस्ट्रेलियाका सदस्य राज खनालले ।
उनले आफू विद्यार्थी हुँदा पाएको दुःख आज पनि ताजै भएको र अबका विद्यार्थीले दुःख नपाऊन् भन्ने पवित्र उद्देश्य कार्यक्रमको भएकोमा जोड दिए ।
निकै भव्य एवं सभ्य तरिकाले आयोजना गरिएको कार्यक्रममा उल्लेख्य सहभागिताले आगामी दिनमा अन्य सामाजिक कार्य गर्न ऊर्जा मिलेको एनआरएन अस्ट्रेलियाका अध्यक्ष सुरेन्द्र सिग्देलले खुसी व्यक्त गरे ।

