प्रशान्तले यूएइमा ‘धमाका’ मच्चाउने

आरपी सहयात्री
यूएइ । संघारमा रहेको नयाँ वर्ष २०७३ को अवसरमा तेस्रा इन्डियन आइडल प्रशान्त तामाङ पहिलोपटक यूएइको मञ्चमा उत्रने भएका छन् ।
अप्रिल १४ मा यूएइको उत्तरी इमिरेट रासअलखेमाबाट सुरु हुने सांगीतिक धमाका भोलिपल्ट दिउँसो सारजा र सोही राति दुबईमा हुनेछ ।
‘नयाँ वर्ष धमाका’ नाम दिइएको कार्यक्रममा प्रशान्तका साथमा चर्चित गायक बादल प्रसाईं, नायक नम्रता सापकोटा, नायिका श्याम अर्याल, हाँस्यकलाकार देवीराम पराजुली ‘भोक लाग्यो’, भिजे विवेक खतिवडाका साथमा यूएईमा कार्यरत चर्चित नेपाली कलाकारहरुको प्रस्तुति रहने आयोजक नेपाली कलाकार समूहका संरक्षक रतन थापाले जानकारी दिए ।
नायक आर्यन सिग्देलले एक वर्षअघि स्थापना गरेको नेपाली कलाकार समूहले विभिन्न सामाजिक, जनचेतनामूलक, परोपकारी,  मनोरञ्जनात्मक कार्यक्रम गर्दै आएको नागका अध्यक्ष विष्णु अधिकारीले जानकारी दिए ।
समूहको क्रियाशीलता तथा यूएईमा रहेका रहेका नेपाली कलाकारहरुलाई व्यवस्थित तरिकाले संरक्षण दिने र प्रतिभाशाली कलाकारहरुलाई अवसर प्रदान गर्ने मञ्चका रूपमा नाग अघि बढिरहेको छ । नयाँ वर्ष धमाका कार्यक्रम पनि यसैको निरन्तरता रहेको संरक्षक थापाले बताए ।
सो कार्यक्रमको सफलताका लागि दुबई क्षेत्रको संयोजन बिक्रान्त कार्कीले गर्ने थापाले बताए । कार्कीले यसअघि नै फिस्टेल कन्सर्ट गरी कार्यक्रम संयोजनको अनुभव लिइसकेका छन् ।
कार्कीको संयोजनमा हुने दुबईको कार्यक्रम देराको एसियाना होटलको क्लबमा हुनेछ ।  रसअलखेमाको कार्यक्रमको संयोजन नेपाली प्रगतिशील मञ्च लगायत अन्य संघसंस्थाको सहकार्यमा गरिने नागका संरक्षक थापाले जानकारी दिए ।

