बैंककमा नेपाल महोत्सव हुँदै, लुम्बिनीको विशेष प्रदर्शनी

बैंकक । थाइल्याण्डस्थित नेपाली दूतावास र गैरआवासीय नेपाली संघ थाइल्याण्डले आउँदो अप्रिल २१ देखि २५ तारिखसम्म  (बैशाख ९ देखि १३ गतेसम्म) बैंककको सेन्ट्रल ओरल्डमा  नेपाल फेष्टिबल आयोजना गर्ने भएका छन् ।

 
दूतावास र गैरआवासीय नेपाली संघले शुक्रबार बैंककमा पत्रकार सम्मेलन गरी फेस्टिवल आयोजनाबारे जानकारी दिएका हुन् ।  

सेन्ट्रल ओरल्ड थाइल्याण्डको सबैभन्दा ठूलो व्यापारिक केन्द्र हो भने विश्वको छैटौं ठूलो सपिङ सेन्टर हो । 
 
भूकम्पका बेला सहयोग गर्नेहरूलार्इ महोत्सव मार्फत धन्यवाद दिइने


गैरआवासीय नेपाली संघका अध्यक्ष खगेन्द्र राज ढकालले फेष्टिबल आयोजना गर्नुको उद्देश्यबारे स्पष्ट पार्दै नेपालमा वैशाख १२ मा गएको विनाशकारी भूकम्पका बेला थाइल्याण्डले ठूलो मद्दत गरे पनि हामीले थाइलेन्डका लागि केहि गर्न सकेनौं तर सहयोगी हातहरुलाई हामी यो महोत्सवमार्फत धन्यवाद दिन चाहान्छौं भने । 

त्यसैगरी महोत्सवको दोस्रो उद्देश्य थाइलेन्ड-नेपालबीच पर्यटन र वाणिज्य साझेधारी बढाउने तथा भगवान बुद्ध, राजर्षी जनक र पशुपतिनाथको देश नेपालको साँस्कृतिक र अध्यात्मिक पहिचानलाई चिनाउने उद्देश्य पनि रहेको ढकालले बताए । 

गत बर्षको विनासकारी भूकम्पमा ज्यान गुमाउने नेपाली एवम्र बिदेशी नागरिकको सम्झनामा दीप प्रज्वलन गरी श्रद्धाञ्जली अर्पण गर्दै नेपालको पुनर्निर्माण सफल पार्ने संकल्प गर्ने संदेश लिएर आफूहरु अगाडि बढेको अध्यक्ष ढकालले बताए ।
 
अप्रिल २१ तारिखबाट दिनको १० बजेदेखि रातिको १० बजेसम्म संचालन हुने पाँचदिने फेष्टिवल अप्रिल २५ मा गत वर्ष गएको विनाशकारी भूकम्पको स्मरण गर्दै सम्पन्न हुनेछ । अन्तिम दिन भूकम्पमा जीवन गुमाएकाहरुको सम्झना गर्न थाइल्याण्डमा बसोबास गर्दै आएका हजारौं नेपालीहरु र नेपाललाई माया गर्ने थाई तथा बिदेशीहरु सेन्ट्रल ओरल्डको यार्डमा जम्मा हुने नेपाली राजदूत खगनाथ अधिकारीले विश्वास व्यक्त गरे ।


 बीस लाख बढीले अवलोकन गर्ने अनुमान 

उक्त मेमोरिअलमा १० लाख भन्दा बढी नेपाली, थाई एवम् बिदेशीहरुले भाग लिने अनुमान गरिएको छ । राजदूत अधिकारीले पनि नेपाल सरकारको तर्फबाट अप्ठ्यारो अवस्थामा थाइल्याण्डले गरेको सहयोगको लागि कृतज्ञता जनाएका थिए । उनले नेपाल फेष्टिवलमा सबै थाई शुभचन्तकहरुलाई सहभागी हुन  र सहयोग गर्न पनि आग्रह गरे ।

राजदूत अधिकारीले फेष्टिबल आयोजना गर्नुको कारण पर्यटन, व्यापार र लगानीका माध्यमबाट नेपाल र थाइल्याण्डबीचको द्विपक्षीय सहयोग आदान-प्रदानलाई वृद्धि गर्नु रहेको बताए । उनले नेपाल पर्यटन बोर्ड, लुम्बिनी विकास कोष, थाइ नेपाल चेम्बर अफ कमर्श जस्ता संस्था दुई देशको व्यापारिक सम्वन्ध विस्तारको भूमिका खेल्ने आधिकारिक संस्थाको सक्रिय सहभागिताले यो महोत्सव भब्य हुने बताए ।
 
बीस लाखभन्दा बढी मानिसले महोत्सवको अवलोकन गर्ने अनुमान गरिएको छ ।

थाइ नेपाल चेम्बर अफ कमर्शका महासचिव सुथाम साचाफिमुखले थाइल्याण्डमा हुने नेपालीहरुको सबैभन्दा ठूलो र महत्वपूर्ण यस कार्यक्रमलाई सफल बनाउन चेम्बरले सहयोग गर्ने बताए । बैंककका प्रसिद्ध शाही भिक्षु डा. अनिल शाक्यले थाइल्याण्डले नेपाललाई गरेको सहयोग निकै ठूलो रहेको बताउदै यस्तो सहयोग जारी राख्न आग्रह गरे । 

उनले  एनआरएनएले अगाडि सरेको यो महोत्सवले दुई देशको अध्यात्मिक एवम् वाणिज्य साझेदारीमा उल्लेख्य योगदान पुर्याउने बताए । ‘यस  महोत्सवले सरकारी तहमा  र दुई देशका जनताको तहमा पनि सुमधुर समन्ध निर्माण गर्ने छ,’ उनले थपे । 
 
सीपीएन समूहका उपाध्यक्ष तथा एभरेष्ट बेसक्याम्पका लेखक क्रिट कुन्प्लिनले बौद्ध दर्शनको अध्ययन, अर्थपूर्ण जीउने शैली र सुन्दर हिमाली क्षेत्रको अवलोकनका लागि नेपाल भ्रमण गर्न आग्रह गर्दै सबै थाई समुदायलाई नेपाल महोत्सवमा सहयोग पुर्याउन आह्वान गरे  । 

सेन्ट्रल ओरल्ड सीपीएन समूहका धेरै ब्यापारिक केन्द्रहरु मध्ये एक हो जहाँ नेपाली फेस्टिवल हुँदैछ र हरेक वर्ष थाईलेन्डले अधिकारिक रुपमा अंग्रेजी नयाँ वर्ष मनाउने स्थल हो। 

बुद्ध जन्मस्थल लुम्बिनीको विशेष प्रदर्शनी 

एनआरएनए थाइल्याण्डका उपाध्यक्ष आसजिता अवालेले फेष्टिबल खुल्ला कार्यक्रम भएको बताउदै यसबाट लाखौंले नेपालको साँस्कृतिक र आध्यात्मिक पक्षबारेका साथै भगवान गौतम बुद्धका बारेमा धेरै जानकारी पाउने बताए । जसमा लुम्बिनी विकास कोषले बिशेष भगवान बुद्धको जन्मस्थल लुम्बिनीको प्रदर्शनी गर्ने पनि उनले जनाए ।

नेपालको पर्यटन तथा संस्कृति झल्कने वस्तु, उपहार सामग्री, खानाका परिकार रहने फेष्टिबलमा नेपाली हस्तकलाका सामग्री, पदयात्रा सम्वन्धी वस्तु, यात्रा गन्तव्य र श्रृगारिक वस्तुहरु रहनुका साथै विजनेश टु विजनेश मिटिङहरु हुनेछन् । 

महोत्सवलाई भव्यता प्रदान गर्न नेपाल पर्यटन बोर्ड उक्त महोत्सवको प्रमुख प्रोमोटरको भूमिका निर्वाह गर्ने नेपाली दूतावास र एनआरएनए थाइल्याण्डले जनाएको छ ।


पत्रकार सम्मेलनमा सेन्ट्रल ओरल्डका विशिष्ट अधिकारीहरु उपस्थित थिए । त्यसैगरी, थाइलेन्डकी चर्चित  नायिका क्याथरिन, नायक प्याट्सन, पहिलो सगरमाथा आरोही नोङ्ग, लेखक चिरानान लगायकका दर्जनौ कलाकारहरूले पहिलोपटक हुन लागेको नेपाल फेष्टिबलको पक्षमा आफ्नो सहयोग हुने प्रतिबद्धता ब्यक्त गरे।  

त्यसैगरी थाइलेन्ड सरकारका तर्फबाट विदेश मन्त्रालय र संस्कृति मन्त्रालयका  उच्च पदाधिकारीहरु र भूकम्पमा सहयोग गर्ने थाई आर्मीका वरिष्ठ अधिकारीहरु पत्रकार सम्मेलनमा उपस्थितभै एेक्यबद्धता जनाएका थिए । 

 

