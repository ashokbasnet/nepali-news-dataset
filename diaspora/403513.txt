झापाली समाज युएईले आजीवन सदस्यलाई मरणोपरान्त १ लाख दिने
राजेश कुईंकेल/आरपी सहयात्री
युएई । झापाली समाज युएईले आफ्ना आजीवन सदस्यहरुलाई मरणोपरान्त १ लाख रुपैयाँ राहत स्वरुप प्रदान गर्ने निर्णय गरेको छ ।
गत १८ मार्चमा दुबईमा बसेको समाजको विशेष बैठकले सबै आजीवन सदस्यहरुलाई दुर्घटना वा स्वाभाविक तरिकाले निधन भए पनि राहत स्वरुप उक्त रकम प्रदान गर्ने घोषणा गरेको हो ।
रोजगारीको सिलसिलामा यूएई आएका करिब ४० हजार झापालीहरुबीच एकता, सहयोग र सहकार्य गर्ने उदेश्यले गत नोभेम्बर १३ मा यूएईमा झापाली समाज गठन भएको हो । समाजले सामाजिक कार्यमा अधिकांशलाई आबद्ध गराउन तथा समाजमा आबद्ध हुनको दीर्घकालीन लाभको पाठ सिकाउन यस कार्यक्रम लागू गरिएको समाजका सल्लाहकार संयोजक हेमन्त पौडेलले बताए ।
‘स्थापनाको छोटो समयमा नै हामी युएईमा रहेका धेरै झापालीको माझमा पुगिसकेका छौ, यस संस्थालाई अझ विस्तृत वनाउन नेतृत्व तहदेखि समाजमा संगठित सबै सदस्यहरु लागि पर्नुभएको छ,’ पौडेलले थपे ।
समाजको मुख्य उद्देश्य रोजगारीका क्रममा युएईमा रहेका झापालीलाई कुनै अफ्ट्यारो परेमा सहयोग गर्ने भए पनि झापा जिल्लामा आवश्यक पर्ने जुनसुकै सामाजिक काममा सहयोग गरिने समाजका अध्यक्ष विकास उप्रेतीले बताए ।
यसैगरी समाजले आगामी अप्रिल १५ मा समाजको विधान संशोधन सहित पारित तथा सार्वजनीकीकरण गर्ने तथा हालै सम्पन्न पिकनिक कार्यक्रममा सक्रिय रुपमा सहभागी हुनेहरुलाई प्रशंसा पत्र प्रदान गरिन निर्णय समेत गरेको समाजका उपाध्यक्ष डिल्ली खतिवडाले जानकारी दिए ।
यस्तै शुक्रबारको बैठकले समाजको कार्यालय झापा जिल्लाको पायक पर्ने स्थानमा स्थापना गर्ने, संस्थाको लोगोलाई आधिकारिकता दिने र आर्थिक तथा अनुशासन कमिटी समेत गठन गरेको समाजका महासचिव टेकनाथ अधिकारीले बताए ।
अनुशासन कमिटिको सदस्यहरुमा त्रिलोचन कोईराला, हेमन्त पौडेल, टेकनाथ अधिकारी, विकाश उप्रेती र राजेन्ऽ दाहाल तथा आर्थिक कमिटीको सदस्यहरुमा दुर्गेश सापकोटा, टेकनाथ अधिकारी, शान्ता नेम्वाङ, डिल्लीप्रसाद खतिवडा, दुर्गाप्रसाद कडरिया र प्रेम अधिकारी रहेका छन् ।
अप्रिल १५ मा हुने कार्यक्रममा झापामै रहेका दुई जना मिर्गाैलारोगबाट पीडित बिरामीहरुको सहयोगका लागि केही आर्थिक सहायता घोषणा गर्ने समाजका अध्यक्ष उप्रेतीले जानकारी दिएका छन् ।
स्थापनाको छोटो समयमै संस्थाले विभिन्न उपलब्धिमूलक कार्यक्रमहरु सफलताका साथ सम्पन्न गरेकाले सबैमा उत्साह थपिएको केन्द्रीय सदस्य मात्रिका लम्सालले बताए ।
बैठकले शनिअर्जुन-७ निवासी मिर्गौलापीडित किशोर शाक्यको सहयोगका लागि आर्थिक सहयोग अभियान चलाएको कार्यक्रम संयोजक तारा खनालले बताइन् । साथै, केही समयअघि पौडी खेल्ने क्रममा ज्यान गुमाएका तोपगाछी झापाका भुपेन्द्र भण्डारीको शव काठमाडौंका कुमार लामाको सहयोगमा नेपाल पुगिसकेको जानकारी दिँदै पीडित परिवारलाई आर्थिक सहायता प्रदान गर्ने समाजका प्रवक्ता रामप्रसाद ढुंगेलले जानकारी दिए ।
समाजको प्रस्तावित अबुधाबी क्षेत्रीय समितिले आगामी २५ मार्चमा अबुधाबीको क्यापिटल पार्कमा एक वनभोज कार्यक्रमको आयोजना गरेको र उक्त कार्यक्रममार्फत क्षेत्रीय समिति बिस्तार, समस्यामा परेका नेपालीहरुको उद्धारका लागि केही आर्थिक सहायता घोषणा गर्ने कार्यक्रम संयोजक हरि कट्वालले जानकारी दिए ।

