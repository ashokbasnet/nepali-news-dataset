फिल्मले समाजलाई के दिने ?
जयन्त सोकल

तसलिमा नसरिनको ‘फिल्म पीके, वाटर र द लास्ट टेम्पटेसन अफ क्राइस्टका बारेमा खुलेर लेखेकी छु’ वाक्य कतै पढेपछि मैले पनि यी तिनै फिल्म हेरेँ । वाटरले हिन्दू धर्मभित्रको अमानवीय परम्परा भोग्न बाध्य महिलाका पक्षमा वकालत गरेको रहेछ । द लास्ट टेम्पटेसन अफ क्राइस्ट भने त्यति बुझिनँ । फिल्म होस् या अन्य जुनसुकै कुराले पनि मानवीय चेतनालाई बढावा दिँदै, उत्पीडन हटाउन बोल्नुपर्छ भन्ने कुरामा मेरो विश्वास रहिआएको छ । सभ्य समाज निर्माणका निमित्त सामाजिक चेतना नै अन्तिम विकल्प हो । र, मानव समाजको गन्तव्य पनि चेतनशील समाज हो । यसका लागि फिल्मले सधैँ अग्रगामी भएर बाटो देखाउन सक्दछ । देखाउनुपर्दछ ।
गैरकानुनी रुपमा युट्युबबाट राखिएपछि भर्खरै दुई फिल्म हेरेँ-कबड्डी कबड्डी र जापानी भाषामा बनेको एभेरेस्ट ।
जयन्त सोकल
कबड्डी कबड्डीले हालको समाजका दुई पिँढीको वैचारिक भिन्नतालाई देखाउने कोसिस गरेको रहेछ । माथिल्लो पुस्ताको दृष्टिविहिन राजनैतिक अम्मली र तल्लो पुस्ताको अक्कडो ज्ञानलाई जस्ताको त्यस्तै देखाउन सक्नुमा कलाकारको ठूलै वैचारिक लगानी पनि छ भन्ने कुरा स्पष्ट हुन्छ । यसलाई म सम्मान गर्छु ।
नेपाली समाज अहिले ठूलो वैचारिक द्वन्द्वमा छ । यो सुरुवातले कुनै गन्तव्य त भेट्ला नै तर त्यतिन्जेल भने हामीले अलि बढी नै पीडा महसुस गर्नुपर्छ । यसले झनै लामो समय लिएको खण्डमा हामीले भोग्ने पीडाको लम्बाई पनि लामै हुनेछ । यो समग्र पीडालाई नेपाली फिल्मले मलमपट्टी गर्नुपर्छ । र उचित गन्तव्य पनि देखाउन सक्नुपर्छ । यो कुरामा भने कबड्डी कबड्डी चुकेको देखिन्छ । कबड्डी कबड्डी हेरेपछि एउटा सन्तुष्टि त मिल्छ नै, तर पनि फिल्मको अन्त्य सन्तोषजनक लाग्दैन । यो कुरालाई फिल्मको कथा लेखनले प्रत्यक्ष प्रभाव पार्दो हो ।
पातलै फिल्म हेर्ने बानी भए पनि त्यही हप्ता फुमिओ इनोउए र आरिमासा ओकादाले बनाएको फिल्म एभेरेस्ट पनि हेरेँ । काठमाडौं हुँदै सगरमाथासम्मका अलि बढी र जापानमा केही दृश्य छायांकनमा निर्माण भएको उक्त फिल्म हलमै पुगेर हेरेपछि केही नोस्टाल्जिक पनि भएँ । नजिकैबाट नदेखेको सगरमाथा आफ्नै अगाडि उभिएजस्तो लाग्यो । हुनत फिल्ममा सगरमाथा देखेकै भरमा मलाई फिल्मको प्रभाव परेको भने हैन । फिल्मको अन्त्यले त्यो ठाउँ ओगट्यो ।
सपनाको अगाडि भौतिक, अभौतिक सुख सयल, बाआमा, प्रेमी-प्रेमिका, सन्तान आफन्त, इस्ट, धन, सम्पति, दौलत, गाडी, सबै कुरा बेकार हुन र आफ्नो सपना पूरा गर्न जसरी पनि हिँड्नुपर्छ भन्ने आँट फिल्मले दिन्छ । ‘खुट्टाले काम गर्न छोडे हात टेकेर हिँड । हातले काम गर्न छोडे दाँतले टोकेर हिड । दाँतले पनि काम गर्न छोडे आँखाले हिँड ।
र आँखा पनि तिरमिराउन थाले आँखा बन्द गरेर
दिलले र मनले सम्झँदै सपनातिर हिँड ।’
सगरमाथा चढ्ने सपना बोकेको ‘हाबु’ अनेकौँ प्रयासमा सगरमाथाको टुप्पोमा पुगेर फर्किंदाफर्किंदै मृत्यु हुन्छ । त्यही समय उसले आफूले देखेको सपनासम्म पुग्नैपर्छ भनेर माथिको कुरा लेखेको हुन्छ । पछि फुकामाचीले उसलाई भेटेर फर्किन सफल हुन्छ । तिनै प्रेरणाले ऊ आफ्नो टेन्टसम्म आउँदै गरेको देख्न पाइन्छ फिल्मको अन्त्यमा । आफ्नो सपना भेट्न जसरी पनि हिँड्न सक्नुपर्छ भन्ने आसयमा फिल्म अन्त्य हुन्छ । यो अन्त्यले मलाई शरीरभित्र अनेकौँ ब्रह्म शक्ति प्रवेश भएझैँ लाग्यो । फिल्मको अन्त्य एकदमै शक्तिवर्द्धक लाग्यो । म पनि आफ्ना सपना पूरा गर्न जसरी पनि हिँड्छु भन्ने हिम्मत दिन्छ एभरेस्टले ।
मान्छेभित्र सही सपना मात्र हुन्छ भन्ने छैन, यसलाई पुष्टि गर्न आवश्यक छ । सामाजिक चेतनाको कुरा गर्दा नेपाल र जापानको फरक निकै चौडा छ । र त्यसको असरले पनि फिल्म निर्माणलाई प्रभाव परेको हो भन्ने सजिलै खुट्याउन सकिन्छ । त्यसो त जापानीको चेतनालाई हेर्ने हो भने पनि मेहनत नै धर्म हो भन्ने पक्षमा भेटिन्छन् । फिल्मले पनि त्यही कुरा बोल्न खोजेको छ । क्रमगत विकासलाई नकार्न मिल्दैन । तर पनि नेपाली सिनेमाले हाल आएर नेपालीको मन त जितेको छ । पूरै भने जित्न बाँकी नै छ । पूर्ण भन्ने कुरा सम्भव नहोला तर समग्रतालाई सजिलै समेट्न सक्नुपर्दछ । हामीले कुन फिल्मले कति कमायो, त्यसले राम्रो-नराम्रो निक्र्योल गर्छ भन्ने संकुचित सोचाइलाई त्याग्नुपर्छ । सामाजिक चेतना विकासका निम्ति फिल्म कति खुराक बन्यो । त्यो महत्त्वपूर्ण हुन्छ । अबको नेपाली समाजको समय ।
क्षमताको उचित मापदण्ड केलाई मान्ने भन्ने अन्योल भएको हाम्रो समाजमा । कथित क्षमतावान भनिएका पनि बेरोजगार हुनु र तिनै व्यक्तिले केवल समय बिताउन फिल्म हेर्नु, नेपाली सिनेमाको कठोर विडम्बना हो । फिल्म त्यही क्षेत्रलाई लक्षित गरेर निर्माण गरिनु र फिल्म निर्माताको लक्ष्य केवल व्यापारिक हुनु ठूलो गल्ती हो । तर विकसित मुलुकलाई यसै कुरामा तुलना गर्ने हो भने । हरेक दिनको उच्च प्रतिस्पर्धा उछिन्नलाई फिल्म हेर्न जाने परिपाटी कम छैन । जति बढी क्षमता उति राम्रो रोजगारीको अवसर हुने हुँदा उनीहरु कुनै महत्त्वपूर्ण कुरा पाउन फिल्म हेर्न जान्छन् । त्यसमा फिल्मले दिने अरु आनन्दको खोजी हुँदैन भन्ने कुरै हुँदैन । फिल्मले समग्र रुपमा मान्छेभित्रको आत्मबललाई जगाउँदै प्रगतिशील बनाउनुपर्छ । त्यसमा सामाजिक सम्मानलाई भुल्न मिल्दैन । कबड्डी कबड्डीले नेपाली समाजको बास्तबिकताको केन्द्रबिन्दुमा पाइला राखेको त छ, तर त्यो मानेमा भने कमजोर देखिन्छ । कबड्डी कबड्डी गोलमोटोलमा सकिन्छ ।
अन्त्यमा, यस लेखमा नेपाली कथावस्तुमा नेपाली र जापानी फिल्म एकैपटक बनेको र एकैपटक हेर्ने मौका मिलेकाले त्यसैबाट सिर्जित विचारलाई लिपिबद्ध गरेको हुँ । जापानी भाषामा, जापानी कलाकारले बनाए पनि एभेरेस्ट नेपालसँग हरतरह सम्बन्धित फिल्म हो । यसका हरेक दृश्य नेपालका छन् । बीचबीचमा प्रशस्तै नेपाली संवाद छन् । जापानी भाषा नबुझ्नेलाई त थोरै गाह्रो होला, तर थोरै पनि जापानी भाषाको ज्ञान हुनेले फिल्म सजिलै बुझ्छ । र, अर्को कुरा कबड्डी कबड्डी र एभरेस्ट एकैपटक हेर्ने हो भने धेरै ठूलो ज्ञान हात पार्न सकिन्छ । गैरकानुनी कामलाई निर्मूल पार्न पनि अब बन्ने नेपाली फिल्मले समाजलाई चेतनाको आभास दिलाउन सक्नुपर्दछ । फिल्मले पथ प्रर्दशनको पनि काम गर्नुपर्दछ । पाइरेरी समस्या हैन । समस्या अघिल्लो पुस्ताबाट समाजमा वा पछिल्लो पुस्तामा हस्तान्तरित चेतनामा छ । – जापानबाट

