प्रवासमा रहेका नेपालीहरुबीच अनलाइन दोहोरी प्रतियोगिता
रामप्रसाद ढुंगेल
पाल्पाबाट रोजगारीको सिलसिलामा ६ वर्ष अघि यूएई आएकी ओमकुमारी खाँड कुनै कृति प्रकाशन नगरे पनि चर्चित मुक्तककारका रुपमा परिचित मात्र छैनन्, लोकपारखी खाँडले लोकदोहोरीका विभिन्न प्रतियोगितामा सहभागी भएर करिब १ लाख रुपैयाँभन्दा बढीको पुरस्कार हात पारिसकेकी छिन् ।
सामाजिक सञ्जालअन्तर्गत हृवाट्सएपको ग्रुपमा गीतसंगीतको क्षेत्रमा असंख्य समूहहरु क्रियाशील छन् । मध्यपूर्वका विभिन्न राष्ट्रमा छरिएका नेपालीहरु यस्ता विभिन्न समूहमा आफ्नो रुचि अनुरुपमा मित्रहरु जोडेर आफ्नो प्रतिभा प्रस्फुटन गरिरहेका छन् । प्रतिभाको विकासका लागि विभिन्न प्रतियोगिताहरु पनि आयोजना भइरहेका छन् ।
प्रतिभा भएर पनि निस्क्रिय भएर बस्नुपर्ने दिनको अन्त्य भएको छ । काम र दामको खोजीमा बिदेसिएका लाखौं नेपालीहरु सामाजिक सञ्जालकै माध्यमबाट नाम र दाम कमाउन थालेका छन् । फेसबुक, हृवाटसएप, स्काईप, ट्विटर आदिका माध्यमबाट आफ्नो प्रतिभा प्रस्फुटन गर्न जो कोहीलाई सहज भएको छ ।
११ वर्षदेखि भारतको मुम्बईमा काम गरिरहेका भजनी-३, कैलालीका अमित भण्डारी ‘यो मायाको सागर’ नामको हृवाट्सएप ग्रुपको संस्थापक साथै एडमिन हुन् । भारतमा बसे पनि भण्डारीको क्रियाशीलता मध्यपूर्वदेखि मलेसिया हुँदै अमेरिकासम्म फैलिरहेको छ ।
नेपाली साहित्यको गजल विधामा विशेष दक्षता राख्ने मुच्चोक-६, गोरखाकी सुमित्रा अधिकारी ‘सिरु’ अमेरिकाबाट उक्त प्रतियोगितामा सहभागिता जनाइरहेकी छिन् । अमेरिका प्रवेश गरेको सात वर्ष पुगेको जानकारी दिने सिरु सामाजिक सञ्जालमार्फत् आफ्ना रचनाहरु पस्केर सकारात्मक प्रतिक्रिया आइरहेको बताउँछिन् ।
चैतेदसैंको अवसर पारेर ‘यो मायाको सागर’ सांगीतिक समूहले आयोजना गरेको खुल्ला लोकदोहोरी प्रतियोगिताको सफल व्यस्थापनमा भारतबाटै सक्रियरुपमा खटिरहेका भण्डारीलाई यूएईबाट साथ दिएकी छिन् रुपाकोट-४, स्याङ्जाकी लक्ष्मी शर्माले । विगत ६ वर्षदेखि यूएईमा व्यस्ततापूर्वक श्रमिक जीवन बाँचिरहेकी शर्मालाई उक्त प्रतियोगिताको सफलतापूर्वक सम्पन्न गर्नुपर्ने चटारो थपिएको छ ।
हाडहाडे-१, गुल्मीका अमर जिसीले लोकसंगीतको क्षेत्रमा चारवटा एल्बम निकालिसकेका लोकगायक हुन् । उनै जिसी सोही प्रतियोगिताको निर्याणकका रुपमा साउदी अबरबाट खटिइरहेका छन् । सिसुवा-८, कास्कीकी सरिता क्षेत्री पनि सोही प्रतियोगिताका लागि द्वन्द्वग्रस्त मुलुक सिरियाबाट उत्साहतापूर्वक भाग लिइरहेकी छिन् ।
विगत चार वर्षदेखि यूएईमा काम गरिरहेकी सिन्धुपाल्चोककी लक्ष्मी अधिकारी उक्त प्रतियोगिता विवादरहित तरिकाले सम्पन्न गर्न रातदिन नभनी खटिरहेकी छिन् । सिलुवा-२, पाल्पाका गोविन्द सारु मगर यो मायाको सागर खुल्ला लोकदोहोरी प्रतियोगितामा निणर्ायकका रुपमा मलेसियाबाट आफ्नो जिम्मेवारी निर्वाह गरिरहेका छन् । विशाल फिल्मस् म्युजिक प्रालिमा आबद्ध मगर लोकभाका संकलक पनि हुन् । मगरद्वारा लयबद्ध ‘म बाट टाढा हुनेलाई…, विछोडको बेथाले छैन होसैमा..म त पश्चिमे ठिटो’…लगायत करिब १ दर्जन गीतहरुमा शब्द संकलन तथा लय भरिसकेका छन् ।
बाघु-२ बाजुराका कृष्ण ठकुरी पेसाले सिभिल इन्जिनियर हुन् । खुमन अधिकारी, पूर्णकला बिसीलगायतका लोकगायकहरुले ठकुरीका शब्द तथा लयमा स्वर भरिसकेका छन् । मलेसियामा रहेका ठकुरी उक्त लोकदोहोरी प्रतियोगिताका आयोजकमध्ये एक हुन् ।
फोक्सिङकोट-२, पाल्पाका सञ्जय पाल्पाली यो मायाको सागर जस्तै विभिन्न दोहोरी कार्यक्रमलाई कुशलतापूर्वक सञ्चालन गरी अनलाइनको दुनियामा लोकप्रीय हस्ती हुन् । उनै पाल्पालीले यस प्रतियोगितामा सभापतिको भूमिका निर्वाह गरिरहेका छन् ।
गत मार्च ८ देखि सुरु भएको लोकदोहोरी प्रतियोगितामा विश्वभरिका ४४ समूहबाट ८८ जना लोकपारखीहरुले भाग लिएका छन् । प्रतियोगितामा उत्कृष्ट हुनेहरुलाई १८ हजारदेखि १ हजार रुपैयाँसम्म पुरस्कार राशि राखिएको छ ।
प्रवासमा छरिएर रहेका लोकपारखीहरुलाई एउटै मञ्चमा उतारी नेपाली लोकसंगीतको जगेर्ना गर्ने उदेश्यले सन् २०१५ को मे १ मा स्थापना गरिएको यो मायाको सागर सांगीतिक समूहका सचिव नरेश खड्का ‘बाबु’ले जानकारी दिएका छन् । शिवनगर-१३, कञ्चनपुरका खड्का हाल मलेसिया बसेर उक्त प्रतियोगितामा निणर्ायकको भूमिका निर्वाह गरिरहेका छन् ।
कार्यक्रम सञ्चाल मलेसियामा, निणर्ायक यूएईमा, प्रतियोगी भने नेपाल, भारत, साउदी, कतार, मलेसियामात्र नभएर विश्वकै जुनै देशका पनि हुन्छन् । धेरैलाई अनुकूल हुने रातिको समय पारेर औपचारिक रुपमा सभापति, प्रमुख अतिथि, विशिष्ट अतिथिको मन्तव्य, राष्ट्रगानको प्रस्तुति सहित कार्यक्रम अघि बढेको हुन्छ ।

