अमेरिकाको हेरिसवर्गमा बस्ने नेपालीले धुमधामसँग मनाए होली
११ चैत, पेन्सलभेनिया । अमेरिकामा पनि नेपालीहरुले धुमधामका साथ होली मनाएका छन् । अमेरिकाको पेन्सलभेनियास्थित हेरिसवर्गमा बस्ने नेपालीहरुले धुमधामका साथ होली मनाएका हुन् ।
हेरिसवर्गमा रहेका नेपाली युवाहरुको पहलमा होली मनाइएको हो । प्रवासमा रहेर पनि नेपालका धर्म संस्कृति प्रवर्धन गर्नका लागि आफूहरुले होली आयोजना गरेको कार्यक्रममा सक्रिय आयोजक गीतकार तथा साहित्यकार सुमन योन्जनले जानकारी दिए ।
‘नेपाली संस्कृति, परम्परा र रीतिरिवाजलाई जहाँसुकै रहेर पनि निरन्तरता दिँदै नयाँ पुस्तालाई समेत नेपालीपनको आभास दिलाउने मुख्य उद्देश्यले हेरिसवर्ग युथले नेपालीहरूको चाड होली मनाएको हो,’ योञ्जनले भने ।

कार्यक्रममा समाजमा बिशिष्ट योगदान पुर्याउने व्यक्तिहरूलाई सम्मान पनि गरिएको थियो । उक्त कार्यक्रममा ‘वन लेग डान्सर’ रस्मी बस्नेत खरेलले ‘माइती घर’ बोलको गीतमा नृत्य गरेकी थिइन् भने रमेश कंडेल तथा जितेन्द्र गिरीले गीत गाएका थिए ।
विगत ४ वर्षयता विभिन्न कार्यक्रमहरू गर्दै आएको हेरिसवर्ग युथले नेपालका भूकम्पपीडितहरुलाई समेत रकम सङ्कलन गरी रेडक्रस मार्फत सहयोग गरेको थियो ।


