बाल्टिमोरमा वर्ल्ड नेवा अर्गनाइजेसनको दोश्रो अधिवेसन सुरू

विजय थापा
बाल्टिमोर । अमेरिकाको म्यारिल्याण्ड राज्यको बाल्टिमोरमा वर्ल्ड नेवा अर्गनाइजेसनको दोश्रो अधिवेसन सुरू भएको छ । कार्यक्रममा नेपालसहित क्यानडा, रसिया, बेल्जियम, जापान, कतार, बेलायत, पोर्चुगल, नेदरल्याण्ड, भारत, अस्ट्रेलिया लगायत ११ देशका प्रतिनिधिहरू सहभागी छन् ।
उदघाटन कार्यक्रममा नेपाली, अंग्रेजी तथा नेवा समुदायमा राष्ट्रिय गीत बजाइएको थियो । कलाकार यज्ञमान शाक्य तथा लोचनी तारा शाक्यले गणेश बन्दना तथा बासव राजोपाध्यायले स्वस्ती वाचनको साथै नेपालमा भूकम्पमा जीवन गुमाएकाहरुको लागि आत्माको शान्तिको कामना गरे ।
यस अधिवेसनको समुद्घाटन नेपालबाट आउनु भएका प्रमुख अतिथिहरुमा मल्ल के. सुन्दर तथा अमेरिकाका लागि नेपाली राजदुत डा. अर्जुन कुमार कार्कीले गरेका थिए ।
नेपालबाट आएका मल्ल के. सुन्दरले मन्तब्य राख्दै नेवा समुदाय अल्पमतमा भए पनि हाम्रो पहिचान अद्वितीय र पृथक छ भने । यसैगरी राजदुत डा. कार्कीले नेपाल सरकार तथा राजदूतावासको तर्फबाट सफलताको शुभकामना दिँदै नेवा समुदायले संस्कृति, कला तथा भाषामा गरेको योगदानको सराहना गरे ।
नेपालबाट आएका राप्रापा नेपालका प्रवक्ता राजाराम श्रेष्ठ, म्यारिल्याण्ड राज्यका राज्यका सिनेटर, डा. ज्योति तुलाधर, गोरखापत्रका प्रधानसम्पादक पुस्करभक्त माथेमा, म्यारील्याण्ड तथा पेनसेलभेनियाका लागि महावाणिज्यदूत प्रेमराजा महतले शुभकामना मन्तब्य राखेका थिए । वर्ल्ड नेवा अर्गनाइजेसन दोश्रो अधिवेसनका प्रमुख संयोजक दयारत्न शाक्य तथा उपसंयोजक सिजन श्रेष्ठले पनि मन्तब्य राखेका थिए ।
यसैगरी वर्ल्ड नेवा अर्गनाइजेसन अध्यक्ष डा. बालगोपाल श्रेष्ठले संस्थाका बारेमा जानकारी दिएका थिए । नेपाल आदिबासी जनजाती संघका अध्यक्ष लुइसाङ्ग वाइबाले शुभकामना सहित मन्तब्य राख्दै आफुले आज नेपालको पहिचानलाई सम्बोधन गरेको बताए ।
यसैगरी डब्लुएनओका महासचिब डा. नारायण राजभण्डारीले संस्थाको प्रतिवेदन प्रस्तुत गरेका थिए  भने कोषाध्यक्ष स्वयम्भु तुलाधरले संस्थाको आर्थिक प्रतिवेदन पेश गरेका थिए ।
दोश्रो अधिवेसनको आयोजना वर्ल्ड नेवा अर्गनाइजेसनले डिसी महानगर क्षेत्रका नेवा समुदायका सशक्त तथा क्रियाशील नेपा पास पुचःअमेरिकाय (एनपीपीए) तथा नेवाः अर्गनाइजेसन अफ अमेरिका (एनओए) को सहयोगमा भै रहेको छ । दोश्रो वर्ल्ड नेवा अर्गनाइजेसनको तीन दिनसम्म चल्ने अधिवेसनमा मार्च २५ तारिख शुक्रबार अतिथिहरुको आगमन, दर्ता प्रक्रिया, भेटघाट तथा रात्री भोजनको कार्यक्रम गरिएको थियो ।
वर्ल्ड नेवा अर्गनाइजेसनको पहिलो अधिवेसन लन्डनमा २०११ मा भएको थियो ।



