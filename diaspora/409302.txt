गाउँको विकासका लागि जुटे हल्दारचोकका युवा, यूएईबाट सहयोग

रामप्रसाद ढुंगेल
वैदेशिक रोजगारीमा कतार गएका केही युवाहरुले आफ्नो गाउँको विकास तथा सुरक्षाका लागि अभियान चलाएका छन् । झापाको दक्षिणी भागमा पर्ने शिवगन्ज गाविसको तत्कालीन ३ नम्बर वडामा पर्ने हल्दारचोकबाट विदेसिएका केही युवाहरु आफ्नो गाउँमा पर्न सक्ने सम्भावित दुर्घटनाबाट सजग बन्न उदाहरण पेस गरेका छन् ।
शैक्षिक र सामाजिक रुपमा सुनाम कमाए पनि अपनेक्षित रुपमा नगरपालिका घोषणा भएको शिवगन्ज र सतासीधाम गाविस मिलाएर शिव सताक्षी नगरपालिका घोषणा भएको छ । तर, नगरपालिका घोषणा भए पनि आफ्नो गाउँठाउँको विकासका लागि नगरपालिकाको बाटो नहेरी सोही स्थानका करिब २० युवाहरुले एउटा उदाहरण पेस गरेका छन् ।
कन्काई सिचाई आयोजनाको नहर दोमुखाबाट सुरु भएर सोही स्थानका लाखौं बिघा जमिन सिँचित गरेको छ । साही नहरखण्ड अन्तर्गतको हल्दारचोकको कल्भर्ट चौबाटोमा पर्छ । सडकविभागले कालोपत्रे गरेको उक्त चौकको बाटो सोही कल्भर्ट भएर यूटर्नका साथ पाँचगाछीतर्फ मोडिएको छ ।
अति, संवेदनशील मानिएको उक्त कल्भर्टमा धेरै दुर्घटनाहरु भएका छन् । सोही कल्भर्टमा परी केही बालबालिकाहरुले अकालमा ज्यान गुमाउनु परेको छ । सोही स्थानका मानिस, पशुपंक्षी तथा आगन्तुकहरुलाई परिरहेको समस्याको समाधान कतारमा रहेका सोही स्थानका विजय आङ्दाङ्वे, नेत्र बोहोरा, मनोज गुरागाई, डिल्लीराम काफ्ले, खेमनाथ न्यौपाने, तेजेन्द्र बुढाथोकीलगायतका २४ जना यूवाहरुले आर्थिक सहयोग गरेका छन् ।
दुई चरण गरेर उनीहरुले उक्त कल्भर्टवरिपरि रेलिङ बनाउन करिब १ लाख २५ हजारभन्दा बढी आर्थिक सहयोग गरेका छन् । उनीहरुको सर्त एउटै थियो कि उक्त कार्यका लागि नगरपालिकामा सहयोग नमागियोस् र गाउँलेसँग पनि कुनै चन्दा संकलन नगरियोस् । तर उनीहरुको सत्प्रयासलाई स्वतःस्फुर्त रुपमा १५ हजार रुपैयाँ नेपालमै सहयोग पाइएको उक्त अभियानकी संयोजक अम्बिका राईले बताएकी छिन् ।
कल्भर्टवरिपरि रेलिङ लगाउने काम भए पनि फिनिसिङका रुपमा केही बाँकी रहेको कतारबाट अभियन्ता नेत्र बोहोराले बताएका छन् । काम सम्पन्न गर्न करिब ७५ हजार रुपैयाँ सहयोग गर्न बाँकी रहेको जानकारी दिँदै यूएई, साउदी, इजरायलमा रहेका सोही स्थानका प्रवासी नेपालीहरुमा अनुरोध गरेका छन् । त्यसो त कतारबाटै अझै रकम संकलन भइरहेको पनि बताइएको छ । तर रकम अभावका कारण उनीहरुको सपना पूरा हुन बाँकी छ ।
सो अभियानलाई यूएईबाट मात्रिका गुरागाई, बलराम अर्याल, विकास आचार्य, रविन खनाल र इजरायलबाट मीरा थापा लगायतले सहयोग गर्ने जानकारी दिएका छन् ।

