बुद्ध धर्मको मान्छे पप स्टारले चिनिएँः आनी छोइङ

विजय थापा
वाशिंगटन डिसी । गायिका तथा युनिसेफकी सदभावना दूत आनी छोइङ डोल्माले वाशिंगटन डिसीस्थित लिस्नर सभा मण्डपमा बेजोड प्रस्तुति गरेकी छिन् ।
गोर्खाली फाउन्डेसनको सहयोगमा भिन्तुना इन्टरनेसनलको मुख्य आयोजनामा गरेको कार्यक्रममा अमेरिकाका लागि नेपाली राजदूत डा. अर्जुन कुमार कार्कीका साथै बिदेशी दर्शकहरु समेत उनको प्रस्तुति हेर्न आएका थिए ।
परिवार, बालबच्चा सहित भर्जिनिया, डिसी म्यारिल्याण्ड, पेनसेलभानिया, न्युयोर्क तथा अन्य राज्यहरुबाट पनि नेपाली समुदायहरु कार्यक्रममा सहभागी भएका थिए । आनी छोइङले बौद्ध मन्त्र तथा आध्यात्मिक गीत प्रस्तुत गरेकी थिइन् ।
आफ्ना लोकपि्रय गीतहरु ‘बटुवा हो बटुवा’, ‘जय होस् तिम्रो मंगल होस्’, ‘ओम माने पेमे’, ‘हुन्छ मलाई बिहान त्यो क्षण’, ‘इच्छा मेरो’, ‘हे भगवान’ र लोक लय भाकाको गीत प्रस्तुत गरेकी थिइन् ।
धेरै गीत र मन्त्र प्रस्तुतिपछि उनले सबै उमेरकाले मन पराएको गीत ‘फूलको आँखामा फूलै संसार’ दर्शक माझ प्रस्तुत गरिन् । उनले यो गीत गाउनु अघि भनिन्, ‘म बुद्ध धर्मको मान्छे पप स्टार नामले चिनिएँ । विरोधाभास कुरा त भएन ?’
उनले प्रस्तुति सुरु गर्नु अघि गीत तथा मन्त्रको अर्थ दर्शकहरुलाई बताएकी थिइन् ।
‘फूलको आँखामा फूलै संसार’ गीत संगीतकार न्हू बज्राचार्यलाई सुरु गर्न आग्रह गरेपछि उनले सुरुवात गरेका थिए भने पछि उनले गाएकी थिइन् । दर्शकलाई पनि साथ दिन आग्रह गरेपछि दर्शकले न्हू बज्राचार्य तथा आनी छोइङको स्वरमा स्वर मिलाएका थिए ।
बिदेशी दर्शकलाई मन्त्र र आध्यात्मिक कुराहरु सम्झाउँदै उनले संगीतको लयमा बिरुवा पनि झांगिन्छ भन्दै नेपाली गित नबुझे पनि लयमा आनन्द लिनुहोला भन्दै गीत गाएकी थिइन् ।
राष्ट्रसंघ महासभामा गाउने पहिलो नेपाली
आनी छोइङ गत मार्च २० तारिखमा राष्ट्रसंघ न्युयोर्कमा आध्यात्मिक गीत सुनाएकी थिइन् । संयुक्त राष्ट्रसंघको महासभाको इतिहास मै प्रथमपटक नेपाली गायिका आनीले गाएकी थिइन् । उनलाई संयुक्त राष्ट्रसंघको महासभामा ‘गेष्ट अफ अनर पर्फमर’ का रुपमा निम्त्याइएको थियो ।
कार्यक्रममा सहभागीहरुलाई नविना बस्नेत उप्रेतीले स्वागत गरेकी थिइन् ।
विद्यार्थीले आनीलाई सुनाए फूलको आँखामा फूलै संसार
अमेरिकाको भ्रमणमा रहेकी आनी छोइङ डोल्मालाई अमेरिकामा जन्मेका दोश्रा पुस्ताले ‘फूलको आँखामा फूलै संसार’ गीत सुनाएका छन् ।
अमेरिकाको डिसी महानगर क्षेत्रको भजिनियाको सेन्टरभिलमा नेपाली महिला स्वयम् सेवकद्वारा स्थापित पाठशालामा अध्ययनरत विद्यार्थीहरुले आनी छोइङलाई उक्त गीत सुनाएका हुन् । उनले बालबालिकाका लागि रचेको हाँसको बच्चाको गीत सुनाएकी थिइन् ।
कार्यक्रममा पाठशालाका प्रधानाचार्य बिष्णु खरेलले स्वागत गर्दै आनीलाई समर्पित गर्दै एउटा छोटो सन्देश पढेर सुनाए । कार्यक्रममा आनीलाई खादा ओढाई स्वागत गरिएको थियो । कार्यक्रममा पाठशालाकी अध्यक्ष बिना लामा खड्का, शिक्षक, समाजसेवी तथा अभिभावकको सहभागीता थियो । गायिका आनीसँग तस्वीर खिचाउन र उनको हस्ताक्षर लिन बालबालिका तथा अभिभावकको घुइँचो लागेको थियो ।

