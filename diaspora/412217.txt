संगीतमय बन्दैछ यूएई नेपाली नयाँ बर्षमा

रामप्रसाद ढुंगेल
२६ चैत, यूएई । नयाँ वर्ष २०७३ यूएईबासी नेपालीहरुका लागि पूर्णतया संगीतमय हुने भएको छ । नयाँ वर्षको अवसरमा यूएईमा क्रियाशील नेपाली संघसंस्थाले सांगीतिक तथा विविध मनोरन्जनात्मक कार्यक्रमहरु आयोजना गर्ने भएका यसपालिको नयाँ वर्ष निकै रमझमपूर्ण हुने भएको छ । रोजगारीको सिलसिलमा यूएईमा रहेका नेपालीहरु कामको चटारोलाई भुल्दै नेपाली नयाँ वर्ष उल्लासमय तरिकाले मनाउने प्रतीक्षमा छन् ।
नयाँ वर्ष २०७३ कै अवसर पारेर तेस्रा इन्डियन आइडल प्रशान्त तामाङ पहिलोपटक यूएईको मञ्चमा उत्रने भएका छन् । अपि्रल १४ मा यूएईको उत्तरी इमिरेट रासअलखेमाबाट सुरु हुने सांगीतिक धमाका र भोलिपल्ट दिउँसो सारजा र सोही राति दुबईबाट नयाँ वर्षको सांगीतिक उत्सवको सुरुवात हुनेछ । उक्त सांगीतिक धमाकामा प्रशान्तका साथमा अन्य कलाकारहरु यूएईका नेपालीहरुको नयाँ वर्षलाई संगीतमय बनाउन यूएई आउँदै छन् ।
नयाँ वर्ष धमाका नाम दिइएको उक्त कार्यक्रममा प्रशान्तका साथमा गायक बादल प्रसाईं, नायक नम्रता सापकोटा, नायिका श्याम अर्याल, हाँस्यकलाकार देवीराम पराजुली ‘भोक लाग्यो’, भिजे विवेक खतिवडाका साथमा यूएईमा कार्यरत चर्चित नेपाली कलाकारहरुको प्रस्तुति रहने आयोजक नेपाली कलाकार समूहका संरक्षक रतन थापाले जानकारी दिएका छन् ।
नयाँ वर्षकै अवसरमा एनआरएन यूएईको अलऐन क्षेत्रीय कमिटीले पनि भव्य सांगीतिक कार्यक्रमको आयोजना गरेको छ । २२ अप्रिलमा अलऐनको सिटी सिजन होटल छेउमा आयोजना हुन लागेको कार्यक्रममा नायिका बेनिसा हमाल, गायक प्रमोद खरेल, गायिका साहिमा श्रेष्ठ, हास्यकलाकार विल्सन विक्रम राई ‘तक्मे बुडो’, लोकगायक याम थापा, शान्ति श्री परियार, निर्देशक प्रकाश भट्ट लगायतका कलाकारले यूएईका नेपालीहरुका साथ नयाँ वर्ष मनाउँदै छन् ।
उक्त कार्यक्रमबाट प्राप्त मुनाफा भूकम्पले क्षतिग्रस्त सिन्धुपाल्चोक, बतासे-४ मा रहेको कालिकादेवी उच्च माविको पुननिर्माणमा खर्च गरिने भएका कारण यो कार्यक्रमको विशेष महत्व रहेको एनआरएन, अलऐनका सचिव जे सागरले बताए ।
संस्था स्थापनाको वाषिर्कोत्सव पारेर पाल्पाली समाज, यूएईले पनि नेपालबाटै कलाकारहरु बोलाएर २२ अप्रिलमा दुबईको इम्पेरियल सुइट होटलमा एक भव्य सांगीतिक कार्यक्रम आयोजना गर्न लागेको समाजका कोषाध्यक्ष कैलाश अर्यालले जानकारी दिएका छन् । उक्त कार्यक्रमका लागि लोकगायक नारायण रायमाझी र लोकगायिका जमुना राना नेपालबाट आउने भएका छन् भने यूएईमै रहेका कलाकारहरुका रोचक प्रस्तुतिहरु पनि रहने बताइएको छ ।
नयाँ वर्षकै अवसरमा नवगठित झापाली समाज, यूएईले पनि १५ अप्रिलमा दुबईको एभरेस्ट होटलमा एक भेला आयोजना गरेको छ । यूएईका सबै संस्थाहरुसँग शुभकामना आदानप्रदान साटासाट गर्दै विविभ कार्यक्रमका साथ स्थानीय कलाकारहरु गोप्स खतिवडा, तारा खनाल, उर्मिला बस्नेत, पारस लामा, टीका कटेलका साथ विशेष सांगीतिक कार्यक्रम गरी नयाँ वर्ष मनाउन लागिएको समाजका अध्यक्ष विकास उप्रेतीले जानकारी दिएका छन् ।

