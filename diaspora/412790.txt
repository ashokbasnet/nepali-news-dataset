धादिङ समाज युएईद्वारा नयाँ वर्ष साँस्कृतिक साँझ आयोजना

आरपी सहयात्री
धादिङ समाज युएईले नयाँ वर्ष साँस्कृतिक साँझ २०७३ भव्यताका साथ सम्पन्न गरेको छ । ८ अप्रिल २०१६ का दिन युएईको दुबईस्थित इम्पेरियल स्विट होटेलमा सम्पन्न उक्त कार्यक्रम धादिङको बेनिघाट, माथिल्लो उर्बाङमा रहेको चेपाङ बस्तीको भूमिस्थान प्राबिको सहयोगार्थ आयोजना गरिएको थियो ।
कार्यक्रम सफल पार्न करिब ५ सयभन्दा बढी संख्यामा विभिन्न सहरबाट नेपालीहरु जम्मा भएका थिए । नेपालबाट आएका अतिथि कलाकारहरु जीवन पन्त, बिरु लामा र बिनु तामाङको कार्यक्रममा विशेष प्रस्तुति थियो ।

उक्त सांस्कृतिक कार्यक्रममा यूएईमै कार्यरत कलाकारहरुको पनि बेजोड प्रस्तुति रहेको थियो । कलाकार सुदिप गैरेको स्वागत गीतसँगै सुरु भएको कार्यक्रम समाजका पूर्वमहासचिव गुणनिधि धमलाले सञ्चालन गरेका थिए ।
कार्यक्रम सोचेभन्दा धेरै हदसम्म सफल भएको विभिन्न वक्ताहरुले टिप्पणी गरेका थिए । कार्यक्रममा नेपाली राजदूतावास अबुधाबीबाट पनि प्रतिनिधिको विशेष उपस्थिति थियो ।
समाजले गरेका विशेष कामहरुको प्रतिवेदन समाजका महासचिव योगेन्द्र थापाले स्वागत मन्तव्यका साथ प्रस्तुत गरेका थिए ।
कार्यक्रममा बिरु लामा र बिनु तामाङले तामाङ संस्कृतिको जगेर्ना गर्दै म्हेन्दो माया गीत प्रस्तुत गरेका थिए ।
धादिङ समाज युएईले दुबईमा पहिलोपटक आयोजना गरेको नयाँ वर्ष  सांगीतिक साँझ २०७३ मा नेपाली समाज युएईका अध्यक्ष चन्द्रप्रसाद सापकोटा प्रमुख अतिथि थिए भने धादिङ समाज युएईका अध्यक्ष भीमकुमार अधिकारीले कार्यक्रमको अध्यक्षता गरेका थिए । कार्यक्रमको संयोजन भुबन गुरुङले गरेका थिए ।
युएईमा व्यवसाय गर्दै आएका विभिन्न व्यवसायिक संस्थाहरु एभरेस्ट रेस्टुरेन्ट, नमस्ते ट्राभल, युनिभर्सल ब्यु ओसन, कन्सल्टेन्सी, अहालिया एक्सचेन्ज, एयर अरेबिया, नेपालीको सगरमाथा रेस्टुरेन्ट, नमस्ते रेस्टुरेन्ट र केकेएस टायरले प्रायोजन गरेका थिए ।


