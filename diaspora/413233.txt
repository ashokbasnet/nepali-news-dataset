मुगुकी मृगौलापीडितलाई स्पेनबाट सहयोग
बार्सिलोना । चाहे भूकम्पका बेला होस या बाढीपहिरो प्रभावित क्षेत्रमा, देश दुख्दा स्पेनमा रहेका नेपालीहरुको मन पग्लिएकै छ । बिकट ग्रामिण क्षेमा रहेका गरिब र पीडितहरुको सहयोगका लागि यहाँका नेपालीहरु आ-आफ्नो स्तरबाट सँधै लागिपरिरहेकै छन् ।
९ बर्षदेखि स्पेनमा बसोबास गर्दै आएका पूर्व राष्ट्रिय म्याराथन धावक अक्कल बहादुर बोहोराको मन पनि यसै थामिएन । कर्णाली अञ्चलको बिकट जिल्ला मुगुको रोवा गाबिस वडा न. ८ लुम्स गाउँ निवासी ४२ बर्षीया मृगौला पिडित जान देवी बुढालाई बोहोराको पहलमा आर्थिक सहयोग भएको छ ।
बुढाको बारेमा बोहराले फोसबुकमार्फत जानकारी पाएका थिए । मुगुका स्थायी बासिन्दा समेत रहेका बोहोराले, पीडितको उपाचार सहयोगार्थ १ हजार ५९६ युरो (करिव १ लाख ९० हजार रुपैयाँ) संकलन गरेर नेपाल पठाइसकेका छन् । उनले गरेको पहलमा स्पेनको कोस्टा ब्लान्का क्षेत्रमा रहेका नेपालीहरुले पनि साथ दिए ।
मृगौला पिडित बुढाको दुवै मृगौलाले काम गर्न छाडेको जानकारी फेसबुकबाट थाहा पाएका बोहोराले केहि दिन आगाडी मात्रै सहयोगको अपिल गरेका थिए । एक त बिकट जिल्ला त्यस माथि चरम आर्थिक संकट, पीडितको आर्थिक अवस्था पनि अत्यन्तै नाजुक छ ।
गत चैत्र ४ गते देखि मृगौलाको नियमित डायलोसीस गराई रहँदा निकै रकम खर्च भैसकेको र उनको बाँकी उपचार आर्थिक अभावले गर्दा कठिन बन्दै गए पछि जीवन रक्षाका लागि अनुरोध गरिएको थियो । स्पेनको कोस्टा ब्लान्का क्षेत्रमा बसोबास गर्ने बिभिन्न नेपाली तथा बिदेशी मनकारी ब्यक्तिहरुले आफ्नो स्वेच्छाले दिएको सहयोगबाट करिव दुई लाख रुपैयाँको सहयोगले केहि राहत मिल्ने बिश्वास बोहोराले लिएका छन् ।
रकम जम्मा गर्न सकिएकोमा खुशी ब्यक्त गर्दै बोहोराले आफ्नो यस अभियानमा साथ दिने सम्पूर्ण मनकारी नेपाली तथा बिदेशी शुभचिन्तकहरु प्रति आभार समेत प्रकट गरेका छन् । मुगु जिल्लाका सांसद मोहन बानियाँको नाममा रकम पठाईएको उक्त रकम पिडित बुढालाई हस्तान्तरण गरिएको अभियानकर्ता बोहोराले जानकारी दिए ।

