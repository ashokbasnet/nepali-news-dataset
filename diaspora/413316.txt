यूएईमा नेपाली व्यवसायी बढ्दै

रामप्रसाद ढुंगेल
सारजहा । बन्द-हडताल कहिल्यै नहुने, २४ घन्टा बिजुली-पानी पाइने, दादाभत्ता दिनुनपर्ने, भ्रष्टाचार तथा घुसखोरी नहुने, ट्याक्स फ्री तथा एकै दिनमा रोजगारीका लागि व्यावसायिक दर्ताको अनुमति पाइने । यी विशेषताका कारण यूएईमा व्यापार, व्यवसाय गर्न सहज छ, जसकारण रोजगारीको सिलसिलमा यूएई आउने नेपालीले व्यवसाय गर्ने क्रम बढिरहेको छ ।
पछिल्लोपटक यूएईका सात इमिरेटमध्ये सारजहामा पनि व्यापार, व्यवसाय गर्ने नेपाली क्रमिक रुपमा देखिन थालेका छन् । यूएईभरि करिब ४ सय नेपालीले आफैँ व्यवसाय गरेर नेपाली ‘लेबर’मात्र होइनन्, व्यापार गर्न पनि सक्षम छन् भन्ने छाप छाड्दै गएका छन् ।

मोरङ बेलबारीबाट सन् २००४ मा यूएईको एक पाइप कम्पनीमा मेकानिकल इन्जिनियरका रुपमा काम गर्न आएका एनआरएनकर्मी सन्तोष प्रसाईंले पनि व्यवसायमा हात हालेका छन् । नव व्यवसायी प्रसाईंले आगामी १६ अप्रिल मा ‘नुर अल मदिना’ नामको क्याफेटेरियाको औपचारिक उद्घाटन हुने जानकारी दिएका छन् ।
सन् २००५ देखि नै एनआरएन यूएईको सदस्यदेखि महासचिव हुँदै पछिल्लोपटक सल्लाहकार संयोजक भई एनआरएन अभियानबाट विश्राम लिएका प्रसाईंले यूएईमा फास्टफुडको क्षेत्रमा लगानी गरेका छन् ।
दुबईको छेवैमा रहेका नेपालीको उल्लेख्य जनघनत्व भएको सारजहाको नेसनल पेन्ट एरियामा चलिरहेको हैदराबादी क्याफेलाई प्रसाईंले नेपाली पारामा चलाउने भएका हुन् ।
भारतीय व्यवस्थापनमा चलिरहेको उक्त क्याफेलाई नेपालीकरण गरी सो एरियामा रहेका नेपालीलाई नेपाली स्वाद चखाउने प्रसाईंको योजना छ ।
व्यवस्थापन जिम्मा लिएलगत्तै प्रसाईंले नेपाली कुक नियुक्त गरी परम्परागत नेपाली खाना, नेवारी खाजा सेटको बिक्री-वितरण सुरु गरेका छन् भने मम, चाउमिन, छोयला, कचेलाका अतिरिक्त नेपाली चाडपर्व विशेषका खाना पनि पाइने प्रसाईंले बताएका छन् ।
नेपाली खानाका अतिरिक्त साउथ इन्डियन, नर्थ इन्डियन खाना, इटिली, डोसा, साम्बा, चिकेन चिल्ली पनि पाइने उक्त क्याफेमा बंगलादेशी र पाकिस्तानी कामदार रहेका छन् ।

