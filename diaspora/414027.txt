फिन्ल्याण्डबासी नेपालीले मह जोडीका साथ मनाए नयाँ वर्ष

श्रवण खनाल
१ वैशाख, हेल्सिन्की । फिन्ल्याण्डबासी नेपालीहरुले ०७३ सालको नयाँ बर्ष हास्यकलाकारद्वय मदनकृष्ण श्रेष्ठ र हरिवंश आचार्यसँगै मनाएका छन् । गायिका मान्डबी त्रिपाठी पनि नयाँ वर्षको अवसरमा सहभागी थिइन् ।
कलाकारहरुको युरोप भ्रमणको अवसर पारेर एनआरएन फिन्ल्याण्डले अप्रिल १० मा राजधानी हेल्सिन्किमा महयात्रा र नयाँ वर्षको शुभकामना साँझ कार्यक्रम आयोजना गरेको थियो ।
कार्यक्रममा सहभागीहरुको बाक्लो उपस्थिति थियो । झन्डै ४ सय दर्शकहरू उपस्थित रहेको उक्त कार्यक्रममा मह जोडीको प्रहसन, यमन श्रेष्ठको गीत र स्थानीय कलाकारहरुको जोडदार नाच प्रस्तुत् गरिएको थियो ।
यसका साथै लोकप्रिय गायिका मान्डबी त्रिपाठीले आफ्नो सुमधुर स्वरले कार्यक्रमका सहभागीहरुलाई मन्त्रमुग्ध पारिदिइन् । ‘सिम्पल सिम्पल कान्छीको डिम्पल पर्ने गाला’ बोलको गीत मान्डबीले गाउँदा कार्यक्रमको माहोल तातेको थियो । उनले अन्य लोकप्रिय गीतहरु पनि गाएकी थिइन् ।
सात बर्षकी बालिका सारिका अधिकारीको मनमोहक प्रस्तुति अनि सिरु लामिछाने, लक्ष्मी खरेल लगायतले प्रस्तुत गरेको ‘चौबन्दि चोली अनि रातो घाँगरा’ बोलको गीत तथा नाचले दर्शकहरुलाई भरपुर मनोरन्जन प्रदान गरेको थियो ।
टिकट किन्न आएका धेरै दर्शकहरुलाई कार्यक्रमस्थल हाउस फूल भएपछि फर्काउनु परेको एनआरएनका कोषाध्यक्ष टेकेन्द्र तिम्सिनाले बताए ।
संस्थाका सचिव भुवन पोखरेलले सन्चालन गरेको उक्त कार्यक्रम राष्ट्रिय गानबाट सुरु गरिएको थियो । अध्यक्ष बालकृष्ण श्रेष्ठले स्वागत मन्तब्य दिएका थिए । महयात्रा नाम दिइएको उक्त कार्यक्रमबाट झन्डै ५ हजार यूरो संकलन भएको छ । उक्त रकम संस्थाको बिभिन्न परियोजनामा खर्च गरिने आयोजकले जनाएको छ ।

