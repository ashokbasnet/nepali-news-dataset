साउदीमा अलपत्र बिरामी छोराको उद्धारको माग

६ वैशाख, काठमाडौं । विगत ६ महिनादेखि साउदी अरबमा ब्रेन ट्यूमरको उपचार नपाई अलपत्र बनेका धनुषा सिंगयाही मडानका जिवछ पासवानको उद्दारका लागि उनका पिता लालु पासवानले अपील गरेका छन् ।
सोमबार राजधानीमा पत्रकार सम्मेलन गरेर पीडितका पिताले सहयोगका लागि आग्रह गरेका हुन् । एक वर्ष अघि बैदेशिक रोजगारीका लागि नेपालको अल हयात म्यानेजमेन्ट कम्पनीबाट पासवान साउदी गएका थिए ।
साउदीको महरा एचआर कम्पनीमा पुगेका पासवान विगत ६ महिनादेखि ब्रेन ट्यूमरको उपचार हुन नसकी अलपत्र अवस्थामा रहँदा पनि फिर्ताका लागि ठोस पहल हुन नसकेको पिता लालुले गुनासो गरे।
पत्रकार सम्मेलनमा लालुले त्यहाँको अस्पतालले आफ्नो छोरालाई उपचारका लागि नेपाल फिर्ता पठाउन लेखेर दिए पनि कम्पनीले उनलाई नेपाल फिर्ता पठाउन चासो नदिएको भन्दै सरकार र दूतावाससँग तत्काल पहलका लागि आग्रह गरे ।
रिपोर्टस क्लबमा पत्रकार सम्मेलन गर्दै उनले भने, ‘नेपालमा रहेको म्यानपावरले पनि पहल गर्‍यो, सरकारले पनि दुतावास मार्फत पत्र लेख्यो, तर साउदीको कम्पनीले छोरालाई फिर्ता पठाउन मानेको छैन ।’
अब सरकारले साउदी सरकारसँगै कुरा गरेर भए पनि आफ्नो छोरालाई फिर्ता ल्याउन पहल गरिदिन उनले आग्रह गरे । उनले भने- बुढेसकालको सहाराको म यहीँ दुःख गरेर उपचार गर्छु ।’
आफ्नो छोराले काम गर्ने साउदीको उक्त कम्पनी नेपालको कालो सूचिमा परेको र उसले बिरामीलाई फिर्ता पठाउन अटेर गरिरहेको उनले दाबी गरे ।

