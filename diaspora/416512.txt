अस्ट्रेलियामा नेपाली खेलाडी सम्मानित

सिडनी । अस्ट्रेलियन ओपन कराँते च्याम्पियनशिप २०१६ मा सहभागी दुर्इ नेपाली खेलाडीलाई झापाली समाजले नगदसहित सम्मान गरेको छ ।
आफ्नै खर्चमा खेलमा सहभागि  हुन आएका कातातर्फका राष्ट्रिय खेलाडी पर्शुराम बास्तोला र कुमितेतर्फका मुकुन्द महर्जनलाई समाजले जनही २५ हजार नगद सहित सम्मान गरेको हो ।
प्रतियोगितामा पर्शुराम क्वार्टरफाइनलमा पराजित भएका थिए भने मुकुन्द तेस्रो पदकको भिडन्तमा अस्ट्रेलियन खेलाडीसाग हार्न पुगेका थिए ।
प्रारम्भमा दुर्इ दुर्इ बाउट जितेका नेपाली खेलाडीहरुले यहाँको बिश्वस्तरिय खेलाडीसँग राम्रो प्रतिस्पर्धा गरेका थिए । तर मुकुन्द २ २ अंकको बराबरीपछि रेफ्रीको निर्णयमा पछारिएका थिए ।
खेलाडी मुलुकका सदावना राजदुत हुन उनीहरुलाई सम्मान गर्न पाउनु हाम्रो अहोभाग्य हो, झापाली समाजका संरक्षक तथा एनआरएन अस्ट्रेलियाका उपाध्यक्ष दिनेश पोखरेलले बताए ।
उनले मुलुकको झन्डा बोकेर प्रतिस्पर्धा गर्न आउने खेलाडीलाई स्वागत गर्न पाउदा निकै खुसी लागेको बताए । हार जित खेलको नियम हो, तर अस्ट्रेलियामा आएर आफ्नै खर्चमा खेल्न आउनु नेपालको लागि ठुलो कुरा हो , उनले बताए । उच्च अध्यनमा आएका उसुका अन्तराष्ट्रीय खेलाडी राजु महर्जन नेपाली टोलीका प्रशिक्षक बनेका थिए ।
नेपाल दक्षिण एशियाको मार्शल आर्टको शक्ती थियो तर अहिले बिस्तारै हाम्रो स्तर खस्कीन लागेको छ । यस्तो बेला नेपाली खेलाडीले अस्ट्रेलियन ओपनमा प्रतिस्पर्धा गर्न पाउनु गौरबको बिषय भएको झापाली समाजका अध्यक्ष दिपक खनालले बताए ।
कुनै जमानामा तेक्वान्दो खेलेको स्मरण गर्दै खनालले भने, आत्मरक्षाको लागि खेलिने यो खेल गोर्खालीहरुको शान बन्नुपर्छ ।
कार्यक्रममा झापाली समाजका उपाध्यक्ष दिपक चुंडाल, सचिब रुपराज मैनाली, कोषाध्यक्ष अजय राजवंशी र भिष्म ओलीलगायतले खेलाडीलाई शुभकामना ब्यक्त गरेका थिए । कार्यक्रममा अस्ट्रेलियामा नेपाली समाजले देखाएको मायाले आफुहरुलाई थप उत्साही बनाएको  सहभागि खेलाडीले बताए ।

