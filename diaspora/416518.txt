विश्वव्यापी खुला लोकदोहोरी प्रतियोगिता सम्पन्न
यूएई । ‘कला, संस्कृति र सभ्यताको पहिचान, लमजुङ तनहुँ रोधीघरको अभियान’ भन्ने मूल नाराका साथ विश्वव्यापी खुला लोकदोहोरी प्रतियोगिता सम्पन्न भएको छ ।
सामाजिक सञ्जालको हृवाटएप ग्रुपमा सञ्चालित अनलाइन प्रतियोगितामा यूएई, साउदी अरब, कतार, ओमन, भारत, बहराइन, लेबनान, कुवेत, मलेसियादेखि नेपालसम्मका प्रतियोगीहरुले भाग लिएका थिए ।
नयाँ वर्ष २०७३ को उपलक्ष्यमा आयोजित उक्त प्रतियोगिता गत चैत २५ मा सुरु भई वैशाख ४ मा सम्पन्न भएको आयोजक लमजुङ तनहुँ रोधीघरका कार्यक्रम संयोजक विनोद गाम्बलेले बताएका छन् ।
नेपाली लोकसंस्कृतिको संरक्षण र संबर्द्धन तथा नयाँ पुस्तालाई नेपाली लोकसंगीततर्फ आकषिर्त गराउने उदेश्यले आयोजना गरिएको उक्त प्रतियोगितामा विश्वका ६६ भन्दा बढी अनलाइन रोधीघरबाट करिब १ सय ३२ जना कलाकारले भाग लिएका थिए ।
उक्त प्रतियोगितामा भाग लिएका सिंगर तथा मोडेल रोधीघरका प्रेम सारु मगर प्रथम भएका छन् । उनले प्रमाणपत्रका साथ २२ हजार रुपैयाँ पनि हात पारेका छन् ।
त्यसरी नै मायाको फूलबारी रोधीघरका विष्णु गिरी द्वितीय भएर प्रमाण पत्रका साथ १८ हजार हात पार्न सफल भएका छन् । त्यसरी नै परदेशी मनको आवाजका गायक किरण राना मगर तृतीय भएका छन् भने उनलाई प्रमाणपत्रका साथ १२ हजार राशिको आर्थिक पुरस्कारले सम्मानित गरिएको छ ।
विन्दास रोधीघरका सन्तोष शाही उत्कृष्ठ गायकका रुपमा छनौट भएर ६ हजार राशिको आर्थिक पुरस्कारका साथ सम्मानित भएका छन् । परिवर्तन रोल्पा दोहोरी साँझका मिलन क्षेत्रीले सान्त्वना पुरस्कार पाएका छन् ।
गायक विशाल थापाको सभापतित्वमा करिब १० दिनसम्म सञ्चालित विश्वव्यापी खुल्ला लोकगीत प्रतियोगिता सम्पन्न गर्न एक विश्वव्यापी समिति निर्माण गरिएको छ ।
उक्त समितिको अध्यक्षमा रीता थापा रहेकी छिन् भने उपाध्यक्षमा अनील कुमार, सचिवमा राज खड्का, सहसचिवमा इन्द्रा गिरी, कोषाध्यक्षमा रीता कुमारी रहेका छन् । त्यसरी नै मलेसियामा रहेका लोकगायक विनोद गाम्बले उक्त रोधीघरको वरिष्ठ सल्लाहकारका रुपमा काम गरिरहेका छन् भने गायक कमल निर्मोहीले सहसल्लाहकार तथा प्रतियोगिताको कार्यक्रम सञ्चालकको रुपमा काम गरेका थिए ।
विभिन्न देशमा रहेका समितिका अन्य सदस्यहरुमा राम्जी थापा, पूजा मगर, सोनिया मगर, दीपा केसी, सुस्मा बस्याल, कल्पना भण्डारी, दुर्गा लिम्बू, पवित्रा, माया, धमन, समीर, कैलाश रहेका छन् ।
कार्यक्रमको सफलताको लागि उक्त समितिले प्रतियोगितामा आवश्यक पर्ने करिब एक लाख भन्दा बढी रुपैयाँको आफैले जुटाएको थियो ।
कार्यक्रम सम्पन्न गर्न सहयोग गर्ने सबैलाई आकर्षक तरिकाको प्रणामपत्रले सम्मान समेत गरिएको थियो । कार्यक्रम सञ्चालकद्वय कमल निर्मोही, देविका शाही ठकुरी साथै तीन जना निर्णयकहरु यूएईका प्रेम भट्राई, साउदी अरबका टुक सारु मगर र नेपालकी सन्ध्या थापालाई पनि जनही आठ हजार राशिका साथ सम्मानपत्रले बिदाई गरिएको थियो ।
यूएई कन्ट्री रिप्रेजिन्टेटिभ अर्थात् पत्रकार रामप्रसाद ढुंगेल यूएईबाट प्रमुख अतितिका रुपमा सहभागी भएका थिए ।
उक्त रोघीघरले करिब ३ महिनाअघि यस्तै प्रतियोगिता आयोजना गरेको थियो । कार्यक्रमको सफल व्यवस्थापन गरेको र सबैबाट राम्रो प्रतिक्रिया प्राप्त भएका कारण निकट भविष्यमा अझ भव्य तरिकाले प्रतियोगिताको आयोजना गर्ने अध्यक्ष रीता थापाले बताएकी छिन् ।

