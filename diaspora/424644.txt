गुल्मी बडागाउँका अागलागी पीडितलाई यूएईका १५ संघसंस्थाले सहयोग गर्ने
युएई । आगलागीका कारण सिंगो गाउँ नै जलेर ध्वस्त भएको गुल्मी जिल्लाको बडागाउँका बासिन्दालाई यूएईको अल ऐनस्थित करिब १५ वटा संघसंस्थाहरुले सहयोग गर्ने भएका छन् ।
गत शुक्रबार अल ऐनमा कार्यरत संघसंस्थाहरुको छाता संगठन अल ऐन परिषदका संयोजक प्रेम रिजालको संयोजकत्वमा बसेको बैठकले सो निर्णय गरेको हो ।
विनाशकारी आगलागीमा ९० भन्दा धेरै घर जलेर ध्वस्त भएका थिए भने १ जनाको मृत्यु हुनुको साथै सयौं गाइवस्तु घरभित्रका सरसामान एवं अन्नपात समेत जलेर पूर्णरुपमा नष्ट भएको थियो ।
सो विपत्तिमा परेका गाउँबासीहरुलाई सहयोग गर्नको लागि गुल्मी स्थायी निवास भइ हाल अल ऐनमा कार्यरत लोक सर्जक तथा वीर गोर्खाली राष्ट्रिय एकता समाजका अध्यक्ष समेत रहनुभएका कमल कार्कीले आह्वान गरेका थिए ।
उनको प्रस्तावमाथि समर्थन जनाउँदै अल ऐन परिषदले सहयोग गर्ने निर्णय लिएको हो ।
उक्त भेलाले बुद्ध जयन्तीको अवसर पारेर आगामी २० तारीख तमु समाज अल ऐनले आयोजना गर्न लागेको पूजापाठ तथा सांस्कृतिक कार्यक्रमलाई सफल पार्न सबै संघसंस्थाले सहयोग गर्ने निर्णय पनि गरेको छ ।
कार्यक्रमबाट मुनाफा भएको केही रकम पनि सोही आगलागी पीडितलाई सहयोग गर्ने तमु समाज अल ऐनका अध्यक्ष जगदीश गुरुङले जानकारी दिए ।
केही समय अगाडि अल ऐनमा कार्यरत संघसंस्थाहरुबीच सेवामूलक सोच राखेर गरिएका कार्यक्रम र आकस्मिक विपत्तिका घटनाहरुमा  सामुहिक सहकार्य र सहयोग गर्ने उद्देश्यले प्रत्येक संघसंस्थाको एक जना प्रतिनिधि रहने गरी अल ऐन परिषद गठन गरिएको हो ।


