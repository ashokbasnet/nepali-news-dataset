‘साकुरा नाइट’मा झुमे जापानबासी नेपाली (फोटोफिचर)
टोकियो । आइतबार चर्चित गायक रामकृष्ण ढकालसहित जापानमा रहेका आधा दर्जन कलाकारले शिनओकुबोस्थित टोकियो रोधी क्लबमा आफ्नो धमाकेदार प्रस्तुती दिए । गोल्डेन वीकको अवसरमा गि्रष्म इन्टरटेन्मेन्ट र सूर्य कर्पोरेशनको संयुक्त आयोजनामा सम्पन्न साकुरा नाईटमा ढकालसहित हाँस्य कलाकार जीतु नेपाल, पार्श्व गायिका मिलन अमात्य, गायक हिमाल सागर, डिजे राजु लामा, सञ्चारकर्मी नरेश भट्टराई, गायक रामकृष्णबम मल्ल लगायतले आ-आफ्नो प्रस्तुतीबाट उपस्थित दर्शकहरुलाई भरपुर मनोरञ्जन प्रदान गरे ।
जब कार्यक्रम उद्घोषक नरेश भट्टराईले कार्यक्रमका मुख्य आकर्षक लोकप्रिय गायक रामकृष्ण ढकाललाई स्टेजमा बोलाए, झण्डै तीन घण्टाभन्दा बढीसमयसम्म उनलाई हेर्न पर्खिएर बसिरहेका युवायुवतीदेखि बुढापाकासम्मका दर्शकबाट स्वागत स्वरुप आएको तालीले क्लबको हलनै गुञ्जिाएमान बनेको थियो । राष्ट्रिय भावले ओतप्रोत ‘बिहान उठ्ने बित्तिकै हिमाल देख्न पाइयोस्, जहाँ जहाँ जाउ नेपाल भन्न पाइयोस्’ बोलको गीत गाउँदै स्टेज प्रवेश गरेका गायक ढकाल व्यस्त दैनिकको थोरै समय छुट्टाएर कार्यक्रम हर्न आएका दर्शकहरुको एकरुपता देखेर भावुक बनेका थिए ।
एक घण्टाभन्दा बढी समयसम्म स्टेज लिएका ढकालले ‘मलाई यो जिन्दगीले कहाँ पुर्‍यायो’, ‘माया गर्ने चोखो माया पनि देखियो’, ओराली लागेको हरिणको चाल भो’, ‘एउटा मान्छेको मायाले पनि’, ‘मन पराउने हजार भेटिन्छन्’, पहाडको छुकछुके रेल’, हिरा काट्ने हिरामै राखेर’, ‘सेती खोला तढौंला’लगायत आफ्ना लोकप्रिय गीतहरुमार्फत उपस्थित युवायुवतीलाई मनोरञ्जन प्रदान गरे । ढकालका प्रत्यक गीतमा उपस्थित दर्शकहरुले पनि सँगसँगै आवाज मिलाएका थिए ।

त्यस्तै पार्श्व गायनकी हट केकको रुपमा समेत परिचित चर्चित गायिका मिलन अमात्यको आकर्षक गेटअप र सुन्दर रुपमा मात्र नभई उनको गायकीमा समेत उपस्थित युवाहरु मोहित बने । ‘जहिले सम्म संसारमा’ गीत सकिनसाथ मिलनले ‘सिरीमा सिरी कान्छा’ गाउँदा युवाहरु उनीसँगै गाउँदै नाच्न थाले । उपस्थित युवायुवतीबाट भरपुर साथ पाएका उनले एकपछि अर्को गर्दै डान्सिङ विटका गीतहरु ‘गाला रात्तै गाला रात्तै’, ‘स्लोली स्लोली’, ‘कुरा खाँटी छ’, ‘घण्टी बज्यो घण्टी बज्यो’, ‘विश्व सून्दरीझैं भाकी छु’ गाउँदा दर्शकसामु पुगेर मिलन आफु पनि दर्शकसँगै छमछमी नाचिन् । उनले दर्शकको आग्रहलाई स्वकार्दै ‘गाला रात्तै गाला रात्तै’ दोहोर्‍याएर पनि गाईन् ।
यसैगरि हाँस्य कलाकार जीतु नेपालले नेताहरुका कारण देशले विकाशको गति लिन नसकेको कुरालाई उल्लेख गर्दै व्यङ्ग्यात्मक शैलीमा अब सम्पूर्ण नेताहरुलाई जापानको ओफुरोमा थुनेर सक्षम युवाहरुलाई देश निर्माणको जिम्म दिनुपर्ने बताए । त्यस्तै उनले भुकम्प गएको बेला भारतीय सञ्चारमाध्यमले खेलेको भूमिकालाई समेत व्यङ्ग्य गर्दै उपस्थित दर्शकहरुलाई पेट मिचिमिचि हाँस्न बाध्य बनाए ।
यस्तै युवा जमातमा निकै लोकपि्रय रहेका गायक हिमाल सागरले पनि आफ्नो आधा दर्जन चर्चित गीतहरु मार्फत उपस्थित युवायुवतीलाई छमछमी नचाए । उनले ‘माया कहिले मुस्कुराउने कहिले रिसाउने’, ‘मेरो दिल तोडी भन् केमा बिक्यौ’, ‘मेरो माया मारेपछि’, ‘न मैले लेखें’, ‘तीन फुर्के चौबन्दी’, ‘नाच तिमी’लगायतका गीतहरु गाए । कार्यक्रममा गायक रामकृष्णबम मल्ल, डिजे राजु लामा र डिजे जोन छन्त्यालको प्रस्तुतीबाट पनि उपस्थित दर्शकहरुले थप मनोरञ्जन प्रदान गरे ।
कार्यक्रममा एनआरएन आईसीसीका उपाध्यक्ष भवन भट्ट, नेपाल पत्रकार महासंघ जापानका अध्यक्ष तिलक मल्ला, सुर्य कर्पोरेशनका बासुदेव लामिछाने र ग्रिष्मा इन्टरटेन्टमेन्टका गृहेन्द्र घिमिरेले कलाकारहरुलाई प्रशंसा पत्रले सम्मान गरेका थिए ।
       

 

