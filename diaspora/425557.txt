अमेरिकाको नेपाली दूतावासमा डिसी उत्सवको राैनक
वाशिंगटन डिसी । अमेरिकाको राजधानी वाशिंगटन डिसीमा हरेक बर्ष मनाइने पासपोर्ट डिसी उत्सव २०१६ भव्यताको साथ सम्पन्न भएको छ ।
वाशिंगटन डिसी स्थित नेपाली दूताबासले हरेक बर्ष सहभागिता जनाउदै आएको पासपोर्ट डिसी २०१६ उत्सव अबलोकन गर्न करिब दुई हजारको संख्यामा पर्यटकहरु आएको दूताबासले जनाएको छ  ।

 
पासपोर्ट डिसी कार्यक्रमको आयोजना सांस्कृतिक पर्यटन डिसी नामक गैर मुनाफा संस्थाले गरेको हो  । पासपोर्ट डिसी २०१६ उत्सवको मुख्य उदेश्य पर्यटन तथा डिसी क्षेत्रमा बसोबास गरी रहेका स्थानीय समुदायलाई बिभिन्न राष्ट्रहरुका संस्कृति तथा परम्परालाई सम्बर्द्धन तथा प्रर्वद्धन गर्नु हो  ।

 
उत्सव कार्यक्रम बिहान १० बजे देखि बेलुका ४ बजे सम्म खुला गरिएको थियो भने स्थानीय तथा वरीपरीका समुदायले विभिन्न दुताबास अबलोकन गरी बिभिन्न देश सम्बन्धी बिबिध कुराको जानकारी हासिल गरेका थिए । नेपाली दूतावासले राजदुत निवासमा उक्त कार्यक्रमको आयोजना गरेको थियो भने हरेक बर्ष सोही राजदूत निवासमा गर्ने गरेको छ  ।

 
डिसी महानगर क्षेत्रमा गत एक हप्ता देखि परि रहेको झरी र चिसोको कारण प्रतिकुल असर पर्ने सम्भावना देखिएता पनि आज मे ७ तारिख झरी बन्द भएको कारण सदा झैँ पर्यटकको घुइचो लागेको थियो ।
अधिकांश दुतावासहरु वाशिंगटन डिसी को म्यासाचुसेट्स सडकमा रहेको भएता पनि नेपाली दुताबास अलिक भित्र अवस्थित रहेता पनि नेपाल सम्झेर दूताबासको भ्रमण तथा अबलोकन गर्न प्रसस्त पर्यटक आएका थिए  ।

 
पासपोर्ट डिसी उत्सवमा सहभागी जनाउन नेपाली समुदायका सञ्चारकर्मी, समाज सेवी, बिभिन्न संघ तथा संस्थाका प्रतिनिधि, व्यवसायी, स्थानियबासी तथा बिभिन्न राष्ट्रहरुका पर्यटकहरुको उल्लेखनीय उपस्थिति थियो।


नेपालको संस्कृति, कला तथा परम्परालाई प्रबर्धन गर्ने हेतुले राजदूत निवास कक्षमा व्यवसायीहरुले आफ्ना सामाग्रीहरुको प्रदर्शन गरेका थिए  । बिदेशी पर्यटकहरुले अवलोकन गर्दै नेपालका सामग्री खरिद समेत गरेका थिए।
यस्ता कार्यक्रमले नेपालको पर्यटन, कला र संस्कृतिको प्रबर्धनमा ठुलो सहयोग हुने विश्वास गरिएको छ। पर्यटकहरुले नेपालबारे जानकारी पाउन भनि नेपाली दूताबासले छुट्टै प्रदर्शन कक्ष राखी प्रचार तथा प्रसार सामग्री वितरण गरिएको थियो।

 
नेपाली दूताबासमा आएका स्थानीय बासी तथा पर्यटनहरुलाई स्वादिलो नेपाली परिकारका खाना खुवाईएको थियो । पर्यटकहरुले नेपालको बारेमा जान्न पाएकोमा हर्ष लागेको व्यक्त गरेका थिए। 

नेपालका बिभिन्न गितहरु सडक थर्किने गरि बिहान देखि नै घन काईएको थियो  पर्यटकलाई मनोरंजन गर्न नेपाली नृत्यको प्रस्तुति गरिएको थियो भने स्थानीय नेपाली समुदायका व्यक्तिहरुले नेपाली गीतमा नाचेका थिए ।

 
प्रदर्शनमा राखिएको मुर्ति, हस्तकलाका सामग्री देखेर नेपाल कला र संस्कृतिमा धनि रहेछ भनि पर्यटकले बताएका थिए । सगरमाथा टिवी युएसएले नेपालको  प्रर्वद्धन सम्बन्धी वृत चित्र श्रब्य दृश्य दिनभरी प्रदर्शन गरेको थियो  ।


