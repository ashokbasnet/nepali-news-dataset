‘दुई थोपा हाँसो’ लिएर सिस्नोपानी यूएई फेरि आउँदै

यूएई । परदेशमा कामै काम,  आफन्त र घरदेशको सम्झनाले पिरोलिँदै ४५ डिग्री तापक्रममा काम गर्दाको पीडा । दिनभरिको प्रचण्ड गर्मीमा काम अनि रातभरिको चिसो एसीको सुताइसँगै आवश्यक व्यायामको अभाव पनि हुने नै भयो । त्यसमाथि जनचेतना र स्वास्थ्य समस्याले अकालमा मृत्यु,  यस्तैयस्तै छ परदेशका नेपालीहरुको जीवनशैली ।
काम, दाम र मामको खोजीमा विदेश आएका नेपालीले हाँस्न र सही तरिकाले जीवनयापन गर्न बिर्सेको अवस्थालाई मध्यनजर गर्दै सिस्नोपानी नेपाल फेरि यूएई आउने भएको छ ।
हाँस्न बिर्सेका नेपालीहरुलाई हँसाउन ‘दुई थोपा हाँसो’ कार्यक्रम लिएर उक्त टोली यही मे २५ तारिखदेखि २८ तारिखसम्म यूएईका क्याम्पम्याप पुग्ने छ ।
चार दिने उक्त कार्यक्रमको संयोजन एनआरएनए यूएईले गर्ने एनआरएनका प्रवक्ता बालकृष्ण मरासिनीले जानकारी दिएका छन् ।
एनआरएनको आठौं पूर्ण बैठकले सिस्नोपानी नेपालको उक्त कार्यक्रमलाई यूएईव्यापी बनाउने त्यसका लागि आफ्ना सबै क्षेत्रीय समिति र यूएईका सबै क्रियाशील नेपाली संघसंस्थाहरुलाई समाहित गराउने लक्ष्य राखेको एनआरएनका उपाध्यक्ष तथा उक्त कार्यक्रमका संयोजक रमेश श्रेष्ठले बताए ।
२५ तारिख अबुधाबीको कुनै लेबरक्याम्पमा त्यसै गरी २६ मे, जेबलअली, २७ दुबई सोनापुर, २८ मेमा रासअलखेमाको जनघनत्व बढी भएको लेबरक्याम्पमै गएर कार्यक्रम गर्न लागिएको एनआरएनए यूएईका महिला संयोजक कल्पना राईले बताएकी छिन् ।
यसका अलवा २ सयभन्दा बढी नेपालीहरु भएको यूएईको कुनै पनि लेबरक्याम्पमै गएर कार्यक्रम गर्न सकिने एनआरएन, यूएईका प्रवक्ता मरासिनीले बताएका छन् ।
फुजेरा, अजमान, उमअलक्वीम लगायतका स्थानमा पनि कार्यक्रम गर्ने तयारी भएको कार्यक्रम संयोजक श्रेष्ठले बताएका छन् । त्यसका लागि यूएईका जोकोही नेपालीहरुले एनआरएनको सम्पर्कमा आउन आहृवान गरिएको छ ।
हाँस्यकलाकार मनोज गजुरेलका साथमा कवि अर्जुन पराजुली, टंक आचार्य, लक्ष्मण गाम्नागे लगायतका विशिष्ट व्यक्तित्वहरुको सिस्नोपानी नेपालको समूहले निःशुल्क प्रस्तुति दिने एनआरएनए यूएईका अध्यक्ष सुदिप कार्कीले जानकारी दिएका छन् ।
दर्शकहरुले निःशुल्क सहभागी हुन सक्ने उक्त कार्यक्रममा स्पोन्सर गर्ने व्यावसायीले प्रदान गर्ने रकम र स्वतस्फुर्त रुपमा उठेको रकम नेपालको अग्निपीडितहरुको उद्दारमा खर्च गरिने कार्यक्रम संयोजक श्रेष्ठले बताए ।
यसैबीच एनआरएनको आठौं बैठकले एनआरएनए एनसीसी यूएईको सल्लाहकारमा एनआरएन अभियानका योगदान गरेका तीन विशिष्ट व्यक्तिवहरु राजेशदर्शन अर्याल, सालिक सुवेदी र मेघराज सापकोटालाई चयन गरेको छ ।

