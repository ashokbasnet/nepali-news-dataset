कास्की आदर्श सेवा समाज युएईमा सैंजु
यूएई ।  कास्की आदर्श सेवा समाज, युएईको दोस्रो साधारणा सभा तथा महाधिवेसनले मनोजकुमार सैंजुलाई अध्यक्षमा चुनेको छ ।
गत मे ६ तारिख, शुक्रवार बरदुबईस्थित सिन्ध पन्जाब रेस्टुरेन्टको सभाहलमा सम्पन्न अधिवेेशनले आगामी दुई वर्षका लागि कास्कीका सामाजिक व्यक्तित्व सैंजुको अध्यक्षतामा १३ सदस्यीय कार्यसमिति गठन भएको छ ।
सर्वसम्मत चयन भएका अन्य पदाधिकारीहरुमा उपाध्यक्षहरूमा राजेश श्रेष्ठ र सुरेन्द्र  जिसी, महासचिवमा केदार कुँवर, कोषाध्यक्षमा पुष्पराज अधिकारी तथा सचिव विकास अधिकारी, केन्द्रीय सदस्यहरूमा क्रमश मनोज गुरूङ, बलराम अधिकारी, नेत्रबहादुर नेपाली, गोविन्द भण्डारी, अस्मिता थापा, श्यामप्रसाद भण्डारी र लाल सुब्बा गुरूङलाई रहेका छन् ।
अधिवेशनले कास्की आदर्श सेवा समाज अन्तर्राष्ट्रिय समन्वय समितिमा संस्थाका निवर्तमान अध्यक्ष गुप्तशेखर पौडेल तथा निवर्तमान उपाध्यक्ष पसबहादुर गुरूङलाई प्रतिनिधीका रूपमा तथा सल्लाहकार सदस्य रतन थापालाइ मध्यपूर्व संयोजकका रूपमा चयन पनि गरेको छ ।
प्रमुख अतिथी नेपाली दूतावासका द्वितीय सचिव विष्णुकुमारी अधिकारी तथा अतिथिहरुबाट दीप प्रज्ज्वलन तथा समाजको ब्यानर अनावरण गरि विधिवत रूपमा कार्यक्रमको उद्घाटन गरिएपछि आयोजकको तर्फबाट मनोजकुमार सैंजुले स्वागत तथा शुभकामना मन्तव्य राखेका थिए ।
समाजका उपाध्यक्ष पसबहादुर गुरूङको सभापतित्वमा सम्पन्न समारोहको कार्यक्रम सञ्चालन सचिव केदार कुँवरले गर्दै समाजको स्थापना बारेमा प्रकाश पारेका थिए ।
उक्त कार्यक्रममा नेपाली समाजका निवर्तमान अध्यक्ष तथा समाजका सल्लाहकार संयोजक ज्ञानेन्ऽबहादुर कार्कीले कास्की जिल्लाबाट कामको सिलसिलामा युएईमा छरिएर रहेका कस्केलीहरूलाई एउटै छातामुनि संगठित रहनु पर्ने अवस्थाको महसुस गरी स्थापित यस समाजको स्थापनाको क्षण ताजा रहेको बताउँदै समाजले यस दुई वर्षे अवधिमा आफूलाई एक स्थापित सामाजिक संस्थाको रूपमा परिचित बनाएको बताए ।
कार्यक्रममा मन्तब्य दिने क्रममा एनआरएन युएईका प्रतिनिधि भुपति न्यौपाने, नेपाली समाज युएईका प्रवक्ता टीकादत्त शिवा, समाजसेवी मधुकुमार आले, सल्लाहकार सदस्य रतन थापा, कलाकार सावित्री गिरीकोले समाजले छोटो अवधिमा धेरै उल्लेखनीय काम गरेको दाबी गरेका थिए ।
सोही कार्यक्रममा प्रमुख अतिथी कास्की जिल्ला ढिकुरपोखरी गाविस वडा नं ३ जन्म घर रहेकी कस्केली चेली विष्णुकुमारी अधिकारीलाइ निजामति सेवामा प्रवेश सँगै सेवा गर्न युएईमा आएकोमा कास्कीवासीहरूको नाम चम्काउन सफल रहेको भन्दै समाजको तर्फबाट संरक्षक कृष्णबहादुर ढकालले दोसल्ला ओडाएर तथा सभापति पसबहादुर गुरूङले सम्मान पत्र हस्तान्तरण एवं सल्लाहकार सदस्य रतन थापाले खादाले सम्मान गरेका थिए ।
उक्त समारोहमा युएईको अबुधावीस्थित ट्रान्सपोर्टिङ कम्पनीमा ड्राइभिङ पेसामा संलग्न रहेकी करूणा अधिकारी राईलाई साहसिक महिलाको उपमा दिँदै दोसल्ला तथा सम्मान पत्रले सम्मान गरिएको थियो ।
सामाजिक कार्यमा सहकार्य गर्दै सहयोग गरेका सामाजिक संस्थाहरू नेपाली समाज युएई, तमु प्ये ल्हु संघ युएई, नेपाली कलाकार समुह युएई, तथा सयपत्री रेस्टुरेन्ट अलकुजलाई कदर पत्र प्रदान गरिएको थियो ।
समाजका सक्रिय सदस्यहरू सुरेन्द्र जिशी तथा श्यामप्रसाद भण्डारीलाइ प्रशंसा पत्र प्रदान गरियो भने समाजका आजीवन सदस्यहरूलाई सदस्यता प्रमाण पत्र पनि प्रदान गरिएको थियो ।

