प्रधानमन्त्री ज्यू काम गर्ने त सरकारले हो, बुद्धिजिवीलाई दोष किन ?
आजभोलि सामाजिक सन्जालका भित्ताहरु र राजनैतिक नेतृत्वहरुमा समेत आदरणीय प्रधानमन्त्री ज्युले देखाउनु भएको सपना, भिजनको विषयमा गरमागरम बहस सिर्जना भइरहेको छ ।
कतिपयले नेपालकै पानी जहाज हुने, घर घरमा खाना पकाउने ग्यासका पाइप पुर्‍याउने, देशलाई रेलमय बनाइदिने, हावाबाट बिजुली निकाल्ने र लोडसेडिङ सधैंका लागि अन्त्य गर्ने भनाइलाई सकारात्मक भन्दै समर्थन गरिरहेका छन् भने कतिपयले यसलाई हावादारी गफ भन्दै आलोचना गरिरहेका छन् ।
बरु कामचोर नै ठीक भनेर म अफिसको कामलाई बेवास्ता गरेर सामाजिक संजालमा घरिघरि आँखा डुलाउँछु, गरमागरम बहस भइरहेको हेर्छु । अनि गर्वले छाती फुल्छ किनकि म यहाँ (अस्ट्रेलियामा) प्रभुत्व जमाएर बसेका आदरणीय बुद्धिजीबीलगायत अमेरिका, बेलायत, युरोपका साथै जापानका ठुल्ठूला विकासे कम्पनीमा काम गर्नेदेखि ठुल्ठूला विश्वविद्यालयहरुमा अध्यापन गराउनुहुने महानुभावहरुले प्रधानमन्त्री प्रति कृतज्ञता व्यक्त गरेको देखेर । उहाँहरु प्रधानमन्त्रीलाई समर्थन गर्दै भन्नुहुन्छ- सपना नदेख्ने पनि कुनै नेता हुन्छन् र ? अनि यो दुनियाँमा असम्भब भन्ने कुनै कुरै छैन ।
लेखक
मैले कल्पना गरें अब मेरो देशले विकासको मुहार फेर्ने भयो । अनि सँगै स्मृतीको पाना पल्टाएँ । यसरी सम्वृद्धिको सपना देख्न र बेचिन थालेको पनि ६ महिना नाघिसकेछ । भर्खरै संसदमा प्रस्तुत नीति तथा कार्यक्रमलाई मन मस्तिस्कमा घुमाउन थाले र सोचें अब छिटै संसदमा प्रस्तुत हुने बजेटमा, देखाएका सपनाहरुको उद्धार हुनेगरी बजेट आएमा कति पुलंकित भएर उफ्रन्थें हुँला । आफैलाई प्रश्न गरें, के त्यसो होला त ?
टुदो चुचो परेको रेल चलाउन तत्पर प्रधानमन्त्रीको बोलि सम्झें । अनि ओलीको बोलीमा लोली मिलाए जसरी सम्पूर्ण नेपालीहरु लामबद्ध भएका छन् । जब प्रधानमन्त्रीले विकासका सपनाहरु किस्ता किस्तामा पस्कीरहनु भएको छ अब सोचें अब त विकासको बाढी नै आउनेछ । देशमा कायापलट हुनेछ । घोत्लिएँ एकछिन । अनि सुरु गरें यथार्थ कोट्याउन ।
गत वर्ष प्रधानमन्त्री कै पार्टी सम्मिलित सरकारले प्रस्तुत गरेको बजेटको एउटा बुँदामा मेरा आँखा अडिए । लेखेको रहेछ- काठमाडौंमा मेट्रो रेलको अध्ययनका लागि बजेट बिनियोजन । सोचें अध्ययन पूरा भएछ क्यारे । आगामी वर्षबाट निर्माण सुरु गर्ने भएर नै अहिलेका प्रधानमन्त्रीले बोलेका होलान् ।
अभावले पिल्सिएका नेपालीहरुका लागि खाना पकाउने ग्यास त्यो पनि सिधै पाइप लाइनबाट घरघरमा । अहिले नै गर्न गाह्रो त हुने होइन । मनमनै सोचे तर भित्रैबाट मडारिएर आयो असम्भब केहि छैन सम्हालें आफैलाई । तुलना गरें अनि मनमनै गाली गर्न थालें अष्ट्रेलियन सरकारलाई । म जहाँ बसिरहेको छु त्यस ठाउँमा अहिलेसम्म पनि ग्यास पाइपलाइन जोडिएको छैन । जसरी आजका दिनसम्म आम नेपालीले सिलिण्डर प्रयोग गर्छन् त्यसैगरी चलाउनु पर्छ यहाँ पनि । ग्यास प्रयोग नगर्नेहरु बिजुलीको चुलो प्रयोग गर्छन् । सायद यिनीहरुसँग हाम्रा राजनैतिक नेताहरुको जत्तिकै इच्छाशक्ति र दृष्टिकोण नभएर होला बनाउन नसकेका आजसम्म ।
अालोचना गरे भनेर दुःख मनाउ गर्दै सार्बजनिक कार्यक्रमहरुमा बोल्नुभन्दा काम गरेर देखाइदिए भइहाल्यो नि । आफूले बोलेको कुरा पुर्‍याइदिए त आलोचना गर्नेहरुको मुख बन्द भइहाल्छ नि
अस्ति मात्रै प्रधानमन्त्रीले बुद्धिजिबीहरुको उछितो काढे । बुद्धिजिवीहरुले मलाई अप्ठेरोमा पारेको भनेर गुनासो पनि गरे । आफ्नो आलोचना गरेको भन्दै प्रधानमन्त्रीले यसरी व्यङ्ग्य गरे कि मानौं बुद्धिजिबीहरुको बुद्धि नै छैन ।
फेरि मेरो मनमा सन्देह पलायो । तर झट्ट सम्झें, काम गर्ने बुद्धिजिबीहरुले होइन सरकारले हो । आलोचना गरे भनेर दुःख मनाउ गर्दै सार्बजनिक कार्यक्रमहरुमा बोल्नुभन्दा काम गरेर देखाइदिए भइहाल्यो नि । आफूले बोलेको कुरा पुर्‍याइदिए त आलोचना गर्नेहरुको मुख बन्द भइहाल्छ नि ।
प्रधानमन्त्री जस्तो देशकै सर्बोच्च कार्यकारी पदमा आफू नै रहेकाले नै ओली ज्यूले भनेअनुसारको काम पक्कै फटाफट भइरहेको छ भनेर लख काट्न कुनै आइतबार कुर्नु पर्दैन । त्यो चुचे रेलको प्रेलिमिनरी अध्ययन पूरा भएकै होला । डिपिआर पनि बनिसकेकै होला । निर्माण चै कहिलेबाट सुरु हुन्छ सरकार ? हामी जानकारी पाउन आतुर छौं ।
त्यसैगरी ग्यास पाइप लाइन, वायु ऊर्जा, ट्रान्समिसन लाइन निर्माण, पेट्रोलियम पदार्थको उत्खनन, उत्खनन पछि प्रशोधन नगरी सिधै पाइप लाइनबाट नै पठाउने होला, वितरण गर्ने ठाउँ पेट्रोलपम्पसम्म पनि पुर्‍याउने होला । यी तमाम योजनाहरुको प्रगति के हुँदैछ प्रधानमन्त्री ज्यू ?
यस कार्यका लागि सरकारका कुन-कुन अंग, अनि नेपाली इन्जिनियरहरुको टोली कसरी परिचालन गरीराख्नु भएको छ ? त्यो पनि आम नेपाली जनता जान्न चाहान्छन् । यी सबै कुराहरु कुनै ढाँट छल नगरी खुलस्तरुपमा सार्बजनिक गरिदिनु भएमा तपाईंको सपनालाई साथ दिन र होस्टेमा हैंसे गर्दै दर्बिलो साथ दिन स्वदेश तथा विदेशमा बसोबास गर्ने तमाम नेपालीहरु तयार हुनेछन् । अन्यथा तपाईंले देखाएका सपनाहरु बिना योजनाका सदाबहार उखानटुक्का मात्रै हुन् भने पुष्टि हुनेछन् ।
सपना देख्न र भन्न पनि पाइन्छ तर प्रश्न उठेको गफ गर्ने तर सिन्को नभाँच्ने प्रवृत्तिप्रति हो । अहिले राष्ट्रवादी छायाँमा रमाउँदै केही आसेपासेले तालि बजाएकै छन् र बजाउलान् पनि । सँगै इतिहासको महान नेताको पगरी पनि गुथाउलान् तर बुझ्नुपर्ने कुरा के हो भने भूकम्पले प्रताडित अनि नुन र सिटामोल पनि नपाएका गरिब निमुखालाई तपाइँले के दिनुभयो ?
सामाजिक संजाल, अनलाइन पत्रिका, नाम चलेका छापा पत्रिकाहरुमा समेत आˆनो देशको प्रधानमन्त्रीको दृष्टिकोणको  चर्चा चल्दा म प्रफुलित नहुने कुरै भएन । तर बेलाबेलामा तपाईंले भनेको एउटा केराले झस्काइरहन्छ । देशमा गणतन्त्र स्थापना गर्नुपर्छ भनेर माओवादीले भन्दा ‘गणतन्त्र स्थापना गर्नु भनेको बयलगाडा चढेर अमेरिका जानु जस्तै हो,’ भनेर तपाईंले नै भन्नुभएको थियो । आखिर माओवादीकै एजेण्डामा लतारिएर तपाईं गणतन्त्र स्वीकार्न बाध्य हुनुभयो र अहिले यहि गणतान्त्रिक मुलुकको प्रधानमन्त्री पनि बन्नुभयो ।
मलाई हाम्रा देशका प्रधानमन्त्रीका भनाइ र लण्डनका मेयर पदमा बिजयी सदिक खानलगायत चुनावी प्रतिस्पर्धामा उत्रिएका अन्य प्रतिस्पर्धीहरुको चुनाबी घोषणापत्रसँग तुलना गर्न मन लाग्छ ।
अहँ कति पनि मेल खाँदैन । कसैसँग देखिन्न त्यस्तो भिजन जुन हाम्रा नेता र प्रधानमन्त्रीसँग छ । यिनीहरुले त सानाभन्दा साना काम गर्छु र आफ्नो कार्यकालमा तत्काल र आफ्नो अबधि भित्र के गर्न सकिन्छ तेही मात्रै पो लेखेका रहेछन् । अनि सोहि कुरा मात्रै भन्दै हिडेका रहेछन ।
त्यसैले प्रधानमन्त्री ज्यू आफ्नो कार्यकाल वा अबधि पहिचान गरी आम जनतालाई भनेर मेरो अवधिमा म यो-यो गर्न सक्छु भनेर आफ्नो घाँटी हेरेर हाड निल्ने हो कि ? बोलेर होइन प्रधानमन्त्री ज्यु काम गरेर भिजिनरी हुनुहोस् । त्यसैले ओली ज्यु अहिलेसम्म फलाकेको जस्तो अंमूर्त भिजन होइन मूर्त कार्यनीति प्रति आकर्षित गराउनुहोस् ।
प्रधान्मन्त्रीको काम भविस्यको कुरा गर्ने मात्र होइन वर्तमानको व्यवस्थापन पनि गर्ने हो । कार्यकारीले वर्तमान समस्यालाई सबभन्दा पहिले सम्बोधन गर्नुपर्छ ।
वर्तमान समस्या समाधान नगर्ने भविस्यको मात्र कुरा गरे त गफाडि होइन्छ । त्यसैले त आज विश्ववले राइट दाजुभाइलाई हवाइजहाजको निर्माता भनेर  चिनेको छ । नत्र गफमात्रले हुनेभए हामीले सुनेको पुष्पक बिमान बनाउनेहरुकै नाम लिन्थे संसारले पहिलो बिमान निर्माता भनेर ।

