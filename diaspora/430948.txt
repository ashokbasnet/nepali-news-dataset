मलेसियामा सुतेकै ठाउँमा कुमारको ज्यान गयो
मलेसिया । रोजगारीको लागि चार बर्षअघि मलेसिया आएका एक नेपालीको शनिबार राति निधन भएको छ ।
झापाको खुदुनावारी २ मदनपुर घर भई सेलाङगर मासिङमा रहेको चुङ न्याप युन मेशिनरी कम्पनीमा कार्यरत अन्दाजी ३६ वर्षका कुमार तामाङको शनिबार राति सुतेकै स्थानमा मृत्यु भएको हो ।
शनिबार साँझ साढे पाँच वजेसम्म काम गरेका कुमारले आफुलाई सन्चो नभएको भन्दै बिदा लिएर होस्टलमा गएका थिए । संगैका साथीहरु राति साँढे ११ बजे कामबाट फर्कँदासम्म उनी जीवितनै थिए । साथीहरुले हल्ला गर्दा मलाई सन्चो छैन सानो स्वरमा बोल भनेर घोप्टो परेर सुतेका उनी त्यसपछि कहिल्यै बोल्न नसक्ने गरी गए ।
आईतवार विहान अवेरसम्म कुमार नउठेपछि सँगै सुतेका साथीले बोलाउन लाग्दा उनको ज्यान गैसकेको थियो । शवलाई पोष्टमार्टमको लागि स्थानीय अस्पतालमा लगिएको उनीसँगै रहेका सुजन मगरले जानकारी दिए ।
पाचँ छ वर्षको उमेर छँदा कुमारलाई कसैले खुदुनाबारी ल्याएर छाडेका थिए । त्यही मजदूरी गरेर हुर्केका उनलाई गाउँका समाजसेवीले नागरिकता बनाइदिएका थिए भने बीरवहादुर गोलेले बस्ने व्यवस्था गरिदिएका थिए ।
मलेसिया आउँदासमेत स्थानीय छिमेकी तथा गाउँकै सन्त वहादुर गोलेले कमाएर फिर्ता दिने सर्तमा खर्च सहयोग गरेका थिए ।
कुमारको परिवारमा एक श्रीमती र दुई नावालक छोराहरु रहेका छन । उनका एउटा छोरा अपाङ्ग छन । कुमार चार वर्षदेखि मलेसियामा रोजगारी गरिरहेका छन् ।

