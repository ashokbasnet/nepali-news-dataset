सिड्नीमा तेक्वान्दो महासंघका अध्यक्षलाई स्वागत 

सिड्नी । अस्ट्रेलियामा आयोजना भइरहेको अन्तराष्ट्रिय  सेमिनारमा सहभागी हुन आएको नेपाल आइटीएफ तेक्वान्दो टोलीलाई सिड्नीमा स्वागत गरिएको छ ।
आइटीएफका पुराना खेलाडी तथा प्रशिक्षकले रात्रिभोजको आयोजना गर्दै केन्द्रिय अध्यक्ष अन्जन धमला तथा खेलाडीलाई सम्मान गरेका हुन् । नेपाल आइटीएफ तेक्वान्दो महासंघ(आइटीएफ)सँग आबद्ध खेलाडी तथा गुरुहरुको उपस्थितिमा कार्यक्रमको आयोजना गरिएको थियो ।
नेपाल आइटीएफका केन्द्रिय अध्यक्ष अन्जन धमलाको अस्ट्रेलिया भ्रमणको मौका पारेर भेलाको आयोजना गरिएको थियो । हाल सिड्नीमा रहेका आइटीएफका संस्थापक तथा प्रशिक्षक रबिन घलेले छोटो समयमा लामो फट्को मारेको नेपाल आइटीएफले भबिष्यमा पनि थप सफलता प्राप्त गर्ने कुरा जनाए । पहिलो ब्याजका रुपमा बिश्व च्याम्पियनशिप लगायतका प्रतिस्पर्धामा सहभािग भएका घलेले सुरुका दिनमा संघर्षमा हुर्केको तेक्वान्दो अहिले बलियो भएको स्मरण गरे ।
कार्यक्रममा आइटीएफका तेज घर्तीमगरले बिदेशमा बसेपनि आफुले देशको झन्डा बोकेर खेल कहिले नर्बिसने बताए । कार्यक्रममा नेपाल आइटीएफका केन्द्रिय अध्यक्ष अन्जन धमलाले बिदेशमा पनि नेपाल आइटीएफ परिबार भेटन पाउनु आफ्नो लागि अहोभाग्यको रुपमा रहेको बताए । आफुलाई तेक्वान्दो सिकाउने गुरुहरु बिदेशमा भेटन पाउँदा निकै हर्षित देखिएका धमलाले संघले भर्खरै बनाएको खेलाडी अक्षयकोषमा सहयोग गर्न सबै खेलाडी तथा प्रशिक्षकहरुलाई आग्रह गरे ।
कार्यक्रममा नेपाल आइटीएफका पुर्व राष्ट्रिय प्रशिक्षक मिलन श्रेष्ठले अध्यनका लागि बिदेश आएता पनि तेक्वान्दोले सिकाएको अनुशासनमा आफू संधै रहने कुरा बताए  । राष्ट्रिय च्याम्पियन समेत रहेकी सुनिता पण्डितले आफुहरुले खेलेको खेल र सिकेको ज्ञान सदैब काम लागेको अनुभब सुनाइन ।
 

