यूएईबाट पंगेनीले ल्याए नयाँ गीति एल्वम
यूएई । नेपाली लोकसंगीतको विकासमा प्रवासी कलाकारहरुको योगदान बढ्दै गएको छ । काम र दामसँगै लोकगीतको माध्ययमबाट राष्ट्रिय स्तरमा नाम कमाउँदै गरेका थोरै प्रवासी गायकमध्येमा पर्छन् गोपीकृष्ण पंगेनी ।
पंगेनी यूएईमा रोजगारी गर्छन् । स्याङ्जाको स्वरेक-१ महापुरमा ३२ वर्षअघि जन्मेका पंगेनी रोजगारीका साथसाथै समाजसेवा र लोकसंगीतको उत्थानका लागि बेलाबेलामा आफ्ना रचना नेपाली लोकपारखीहरुलाई पस्किरहन्छन् ।
युएईका हरेक मञ्चहरुमा रुचाइने थोरै गायकमा पनि उनै पर्छन् ।  एनआरएन युएईको सांस्कृतिक विभागका प्रमुख समेत रहेका पंगेनी अन्तर्राटि्रय कलाकार समाज युएईका महासचिव पनि हुन् ।
पंगेनीले यसअघि म त परदेशी…., परदेशीको सम्झना… र सालैजो…बोलका लोकगीतहरु सार्वजनिक गरिसकेका छन् । अहिलेसम्म चारवटा गीत सार्वजनिक गरेका पंगेनीले पछिल्लोपटक रोइला गीत नेपाली लोकपारखीहरुमाझ ल्याएका छन् । मायाले मन बराल्छ …बोलको उक्त गीतको भिडियो पनि २५ मे बुधबार युट्युबमार्फत सार्वजनिक भएको छ । युएईको नेपाली लोकसंगीतमा सर्वाधिक रुचाइएको गीत तथा भिडियो बनेको छ पंगेनीको पछिल्लो प्रयास ।
चर्चित लोकगायिका देवी घर्तीसँग मिलेर पंगेनीले गाएको उक्त रोइलागीतको शब्द तथा लया संकलन एकनारायण भण्डारीले गरेका हुन् ।
उक्त गीतमा रहेका सबै नोटहरु रोचक, श्रृतिमधुर र ठेट पदावलीहरु रहेका कारण धेरै लोकपारखीहरुले मन पराउनेमा गायक पंगेनी विश्वस्त छन् । उक्त गीतको मेल भर्सन यूएईकै स्टुडियोमा रेकर्ड गरिएको हो भने फिमेल भर्सन गायिक घर्तीले नेपालकै मारुनी स्टुडियोमा गराएकी हुन् ।

