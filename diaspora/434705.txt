एनआरएनए युरोपियन बैठकको तयारी कस्तो छ ?

बार्सिलोना । गैर आवासीय नेपाली संघको नवौं युरोपेली क्षेत्रीय  बैठक तथा सातौं महिला सम्मेलनको तयारी तिव्रताका साथ बढिरहेको छ । आगामी जुलाई ३० र ३१ तारिख डेनमार्कको कोपेनहेगनमा हुने सम्मेलनको तयारी तिब्र बनेको हो ।
एनआरएनए युरोप क्षेत्रीय संयोजक, कुल आचार्यको संयोजकत्वमा गठित तयारी समितिले बिभिन्न क्षेत्रमा तयारीलाई तिब्रता पारेको छ । आर्थिक संकलन,दर्ता प्रक्रिया, होटल बुकीङ्, लगायतका महत्वपूर्ण कामहरु सुरु भईसकेका छन् ।
आर्थिक उपसमितिको जिम्मेबारी लिएका युरोप उप-संयोजक प्रेम गुरुङले रकम संकलनका लागि तिब्रता दिएका छन् । युरोप क्षेत्रका आईसीसी सदस्यहरु तथा राष्ट्रिय समन्वय परिषदका कोषाध्यक्षहरु उक्त समितिमा रहेका छन् ।
सहभागीहरुले अनलाइन दर्ता गर्न सक्ने
संयोजक आचार्यले यसपटक आधुनिक प्रविधिहरुको अधिकतम प्रयोग गर्दै,सहभागीहरुलाई अनलाइन दर्ताको सुबिधा रहेको जनाएका छन् । युरोपियन बैठकहरुमा नै पहिलो पटक सुरु गरिएको यो प्रबिधिमा, सबै राष्ट्रिय समन्वय परिषदहरुलाई अनलाइन दर्ताका लागि अपिल गर्दै लिंक समेत उपलब्ध गराइएको आचार्य बताउँछन् ।
उनले भने ‘युरोपका बिभिन्न राष्ट्रिय समन्वय परिषदहरुबाट सहभागीहरुले टिकट तथा होटल बुकिंङ् गर्ने कार्य भैरहेको छ । कोपेनहेगन एअरपोर्ट, छेवैमा रहेको सुविधासम्पन्न हिल्टन होटलमा बैठक हुने हुँदा सबैलाई सुबिधा छ।”
गैर आवासीयहरुको उल्लेख सहभागिता हुने
बेलायत निबासी गैर आबासीयहरु यस पटक कोपेनहेगन बैठकमा ब्यापक सहभागिता जनाउँदै छन् । क्षेत्रीय बैठक, डेनमार्कका लागि युके प्रतिनिधिहरुका संयोजक तथा आइसिसि सदस्य संगीता मरहट्टाका अनुसार अहिलेसम्म ७० जनाले बैठकमा भाग लिनका लागि नाम उपलब्ध गराईसकेका छन् ।  यसपटक दोस्रो पुस्ताका गैर आबासीयहरुको समेत उल्लेख सहभागिता रहने एनआरएन सञ्चार कार्य-दलमा सह-संयोजक रहेर काम गरेकी मरहट्टा बताउँछिन् ।
बेलायत बाहेक बेल्जियम, जर्मनी, स्पेन, पोर्चुगल, स्बिजरल्याण्ड, नेदरल्याण्ड, फ्रान्स, नर्बे, फिनल्याण्ड लगायत २७ बटा राष्ट्रहरुबाट उल्लेख सहभागिता रहने अपेक्षा गरिएको छ ।
संयोजक आचार्यले युरोपेली क्षेत्रीय बैठक युरोपका एनसीसीहरुको जल्दाबल्दा समस्याहरुमा केन्द्रित रहने भएकाले बैठकमा भाग लिएर समस्याहरुबारे बृहत छलफल गर्न सबैलाई आग्रह गरेका छन् । युरोप उप- संयोजक दावा जी. शेर्पाले, सामाजिक प्रतिबेदन उपसमितिको जिम्मेबारी लगत्तै राष्ट्रिय समन्वय परिषदका अध्यक्षहरु तथा महासचिवलाई प्रतिबेदन तयार गर्न प्रक्रिया सुरु गरेका छन्।
महिलाहरुका ४ मुख्य एजेण्डा
सातौ महिला सम्मेलनमा यसपटक महिलाहरुका मुख्यत: ४ बटा मुख्य एजेन्डा रहने भएका छन् ।  एनआरएनए महिला संयोजक सपिला भण्डारीका अनुसार एक युरो परियोजना, युटेरिन प्रोल्याप्स परियोजना, महिला सशक्तिकरण र विदेशमा रहेका महिलाहरुका लागि सेफ हाउस गरी चार मुख्य मुद्दा बारे छलफल गरिने भएको छ ।
यी मुख्य चार एजेन्डाहरुलाई अन्य सम्मेलनहरुमा पनि साझा एजेन्डाका रुपमा लैजाने निर्णय गरिएको र डेनमार्कमा हुँदै गरेको महिला सम्मेलनका लागि सबै एनसीसीका महिला संयोजकहरु, सिनियरहरु र महिला आइसिसि सदस्यहरुबीच अझै छलफल चलिरहेको राजभण्डारी बताउँछिन् ।
डेनमार्कबासी नेपाली उत्साहित
युरोपियन बैठकलाई लिएर डेनमार्कबासी नेपालीहरु उत्साहित भएका छन् । क्षेत्रीय बैठक आयोजक कमिटि सचिवालयका सदस्य सचिव तथा डेनमार्कबाट एनआरएनए आइसिसि सदस्य सोम सापकोटाले नेपालीहरु उत्साहित भएको बताएका छन् ।
गत बर्ष नेपालमा गएको महाभुकम्पका कारण युरोप क्षेत्रीय बैठक स्थगित भएको तर सो अवसर पुन: डेनमार्कलाई नैं मिलेकोले सबैजना अति उत्साहित भएको सापकोटा बताउँछन् । डेनमार्कजस्तो महङ्गो ठाउँमा अत्यन्त कम खर्चमा अति व्यवस्थित कार्यक्रम गर्नका लागि हर-तरहबाट प्रयास भईरहेको उनले बताए ।
पुनर्निर्माणका लागि युवा सहभागिता बारे छलफल
एनआरएनएका युवा उप-संयोजक लोकराज शर्माले युवाहरुका बिषयमा पनि सेसनहरु हुने बताएका छन् ।   सामाजिक उद्यमशीलता र युवाहरुलाई पुननर्निमाणमा सहभागीजस्ता बिषयहरुमा छलफल चलाइने शर्माले जानकारी दिए ।
राष्ट्रिय समन्वय परिषद डेनमार्कका अध्यक्ष दिपेन्द्र चुडालले नवौं क्षेत्रीय सम्मेलनलाई भव्य बनाउनका लागि एनआरएनए डेनमार्कको सम्पुर्ण टिम लागिपरेको र स्थानीय स्तरमैं कमिटिहरु बनाएर काम भैरहेको बताए । युरोप क्षेत्रीय बैठकका लागि,यही जुन ५ तारिख अर्को तयारी बैठक बस्दैछ ।

