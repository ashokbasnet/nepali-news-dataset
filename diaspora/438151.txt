बाग्लुङ समाज युएईद्वारा अग्नि पीडितलाई राहत वितरण
युएई । रोजगारीको सिलसिलामा युएई पुगेका बाग्लुङबासीहरुको सामाजिक संस्था बाग्लुङ सेवा समाज युएईले जिल्लाको दमेक गाउँका अग्निपीडितहरुलाई आर्थिक सहयोग गरेको छ ।
गत वैशाख १८ गते जिल्लाका विभिन्न स्थानहरुमा आगलागी हँुदा घरगोठ, चौपाया लगायत करोडौको क्षति हुन पुगेकाहरुलाई सहयोग गरिएको हो ।
समाजले रेडियो बिहानीको सक्रियतामा गत जेठ २२ गते विविध कार्यक्रम आयोजना गरी बढी प्रभावित गाउँ झुलेका अग्निपीडित परिवारलाई राहत वितरण गरेको थियो । सोही कार्यक्रममा दमेकका अग्निपीडित महिला र पुरुषको लागि एक-एक सेट कपडा र ४० हजार रुपैयाँ छुट्याएको थियो । उक्त कपडा र रकम समाजका युएई अबुधाबी क्षेत्रीय अध्यक्ष रमेश पौड्यालद्वारा वितरण गरिएको हो ।
त्यसरी नै जेठ २६ बुधबारका दिन अग्निपीडित राहत संकलन तथा वितरण समिति दमेकका संयोजक प्रदिप विश्वकर्मा पीडितहरुका घरैमा पुगेर हस्तान्तरण गरेका थिए । दमेक ५ का ढालेन्द्रबहादुर सार्की र कोपिला नेपालीका छोरा कुमार नेपालीलाई २-२ सेट हुट र १०-१० हजार नगद हस्तान्तरण गरेका छन् । यस्तै दमेक ९ का सोमबहादुर श्रीश र लिलाबहादुर पाण्डेलाई २-२ सेट हुट र नगद २० हजार सोमबहादुर श्रीशको हातमा हस्तान्तरण गरेका छन् ।
दमेकका अग्निपीडितहरुका लागि राहत संकलन तथा वितरणमा सञ्चारकर्मी प्रदिप विश्वकर्माको मुख्य भूमिका छ । राहत हस्तान्तरणपछि पीडित परिवारहरुले संस्थालाई विशेष धन्यबाद दिँदै संस्थाले गरेको यो सामाजिक कार्यलाई कहिल्यै भुल्न नसकिने बताएका छन् ।
युएईमा अग्निीडित राहत संकलन संस्थाका केन्द्रीय अध्यक्ष पिताम्बर पाण्डेको संयोजकत्वमा र रासअल खेमाह क्षेत्रीय समितिका सचिव महेश पौड्यालको विशेष पहलमा गरिएको संस्थाका महासचिव खिमलाल पाण्डेले जानकारी दिएका छन् ।

