पाल्पाली समाज युएईले तीजमा सामूहिक दर खुवाउने

युएई । ‘एक्काइसौं शताब्दीको आवश्यकता सीप र ज्ञान, युएईको माटो सुहाउँदो पाल्पालीको अभियान’ भन्ने मुलमन्त्रमा आबद्ध भएका पाल्पालीहरुले आगामी तीजको अवसर पारेर नेपाली चेलीहरुलाई सामूहिक रुपमा दर खुवाउने भएका छन् ।
आगामी १९ अगस्ट शुक्रबारका दिन सामूहिक रुपमा दर खुवाउने कार्यक्रम राखेको समाजका महासचिव वेदप्रकाश अर्यालले १० जुनको मासिक बैठकपछि जानकारी दिएका छन् ।
बैठकले नयाँ नीति तथा कार्यक्रमको ब्यवस्थापन, समाजलाई सशक्तरुपमा कसरी अगाडि बढाउने, आउँदै गरेको इदलाई भव्यताका साथ मनाउने तयारी पनि गरेको अर्यालले जानकारी दिएका छन् । समाजका क्षेत्रीय समिति विस्तार लगायतका प्रस्तावहरुमाथि छलफल भएको जनाइएको छ ।
ईदको बिदामा विशेष कार्ययोजना बनाई सम्पन्न गर्ने र नेपालीहरुका विशेष चाड जनैपुणिर्मा, रक्षाबन्धन, श्रीकृष्ण जन्माष्टमी र हरितालिका तीजलाई मध्यनजर गर्दै अगस्ट १९ गते २०१६ का दिन भव्यतापूर्वक कार्यक्रम पाल्पालीहरुले गर्ने जनाइएको छ ।
बैठकले समाजका गतिविधिहरुमा विभिन्न तरिकाले सहयोग गर्ने सम्पूर्ण सहयोगीहरुलाई विशेष धन्यवाद प्रस्ताव पनि पारित गरेको छ ।
पाल्पाली समाजका अध्यक्ष खुमबहादुर आलेको सभापतित्वमा बसेको बैठकमा प्रमुख सल्लाहकार कृष्णप्रसाद आचार्य तथा समाजका केन्द्रीय तथा क्षेत्रीय पदाधिकारीहरु, शुभचिन्तकहरु एवम् रोजगारीको क्रममा यूएईमा रहेका पाल्पालीहरुको उत्साहजनक उपस्थिति रहेको महासचिव अर्यालले बताए ।

