धुर्मुस-सुन्तली फाउण्डेशनलाई टोलेडो ओहायो अमेरिकाका नेपालीहरुको सहयोग
अमेरिका । अमेरिकाको टोलेडो ओहायोका नेपालीहरुले धुर्मुस-सुन्तली फाउण्डेशनलाई १ लाख १७ हजार ९ सय ३० रुपैयाँ सहयोग गरेका छन् । धुर्मुुस-सुन्तली फाउण्डेशनले गिरान्चौर सिन्धुपाल्चोकमा निर्माण गरिरहेको एकीकृत बस्तीलाई टोलेडो ओहायोका नेपालीहरुले आर्थिक सहयोग गरेका हुन् ।
मुख्यतया स्थानीय टोलेडो विश्वविद्यालयका नेपाली विद्यार्थीहरु र नेपाली समुदायले भूकम्प पीडित बस्ती निर्माणका लागि सहयोग गरेको डा. लीलाराज दाहालले जानकारी दिए ।
टोलेडोका नेपालीहरुले भूकम्प पीडित र सिन्धुपाल्चोक जिल्लाको राम्चेका पहिरो पीडितहरुलाई सहयोग गर्दै आएका छन् । ‘यसअघि पनि हामीहरुले पटक-पटक आर्थिक सहयोग गरिरहेका थियौं,’ डा. दाहालले भने, ‘मातृभूमिलाई अप्ठ्यारोमा परेका बेला यथासक्य सहयोग गरिरहने छौं ।’
भूकम्प गएको एक वर्षभन्दा बढी समय भइसक्दा पनि पुनर्निर्माणमा सरकारी निकायहरु खासै प्रभावकारी नभैरहेको परिप्रेक्षमा गिराञ्चौरमा ६५ परिवारका लागि ४ करोड रुपैयाँको लागतमा वातावरण मैत्री, बाल मैत्री, तथा अपांग मैत्री एकीकृत बस्ती निर्माणमा धुर्मुस-सुन्तली फाउण्डेशनले अग्रसरता लिएको छ ।
फाउण्डेसनको कामलाई टोलेडो ओहायोका नेपालीहरुले सह्राना गर्दै सहयोग गर्न अग्रसर भएका हुन् । साथै भूकम्प गएको केही महिना पछि नै काभ्रेको पाँचखालमा अति बिपन्न पहरी समुदायहरुलाई २० वटा घर सहितको एकीकृत बस्ती निर्माण सम्पन्न गरेर अढाई महिनाभन्दा कम समयमा हस्तान्तरण गर्न सफल भएकाले पनि उनीहरुप्रति विश्वास बढेको अमेरिकामा बसोबास गर्ने नेपालीहरु बताउँछन् ।

