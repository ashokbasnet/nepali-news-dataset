कतारमा अलपत्र कामदारलाई स्वदेश फर्काउन एनआरएनको पहल
१ असार, काठमाडौं । कतारमा अलपत्र परेका नेपाली श्रमिकहरुको छिटो उद्धारका लागि गैरआवासीय नेपाली संघ (एनआरएन)ले पहल थालेको छ । संघका अध्यक्ष शेष घले नेतृत्वको प्रतिनिधिमण्डलले बुधबार श्रममन्त्री दीपक बोहोरालाई भेटेर अलपत्र श्रमिकहरुलाई तत्काल स्वदेश फिर्ता गराउन ध्यानाकर्षण गराएको छ ।
सो अवसरमा मन्त्री बोहोराले श्रम तथा रोजगार सचिव, वैदेशिक रोजगार बिभागका महानिर्देशक तथा काठमाडौं श्रम कार्यालयका प्रमुखलाई छिट्टै स्वदेश फिर्तीको व्यवस्था मिलाउन आवश्यक प्रक्रिया चाल्न निर्देशन दिएका छन् ।
भेटका अवसरमा संघका महासचिव डा. बद्री केसीले राष्ट्रिय समन्वय परिषद् कतारले नेपाली दूतावाससँगको सहकार्यमा राहतका समाग्रीहरु उपलब्ध गराइरहेको र अलपत्र परेका १८५ कामदारमध्ये १७ जना नेपाल फर्कन सफल भएको अवगत गराए । पीडितले चाहँदा चाहँदै पनि कतार सरकारको निष्काशन अनुमति बिना फर्किन नसक्ने भएकाले सरकारी तहमै पहलको आबश्यकता रहेको उनले बताए ।
साथै पीडित कामदारहरुको हवाई टिकट तथा न्यायोचित क्षतिपूर्तिको व्यवस्थाको लागि समेत पहल गर्न उनले अनुरोध गरे ।
मन्त्री बोहोराले यस बिषयमा श्रम सहचारीसँग समन्वय भइरहेको र पीडितहरुका केहि अतिआवश्यक विवरणहरु श्रम सहचारीसँग सहकार्य र समन्वय गरी संघका कतारका प्रतिनिधिहरुलाई जति सक्दो चाँडो उपलब्ध गराउन अनुरोध गरे ।
प्राप्त विवरणहरुका आधारमा श्रमिकको वर्गिकरण गरिने र के कसरी फिर्ती हवाई टिकटको व्यवस्था गर्न सकिन्छ त्यसको निर्क्योल गरी छिट्टै स्वदेश फिर्तीको व्यवस्था मिलाउने मन्त्री बोहोराले जानकारी गराए । त्यसपछि उचित क्षतिपूर्तिको लागि पहल गरिने उनको भनाइ छ ।
उनले गैरआवासीय नेपाली संघको तर्फबाट सहजकर्ताको भूमिका खेल्न महासचिवलाई अनुरोध समेत गरेका थिए ।

