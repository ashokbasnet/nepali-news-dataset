एकपटक सहयोग गर्दैमा समाजसेवी भइँदैनः अधिकारी
युएईको नेपाली समुदायमा सक्रिय जिल्ला संस्थाहरुमा धादिङ समाज पनि एक हो । आफ्नो जिल्लाको शिक्षा क्षेत्रमा तथा विपत्तिहरुमा सहयोग पुर्‍याउनेदेखि रचनात्मक कामहरु गर्न अग्रणी यस समाजका अध्यक्ष भीम अधिकारीसँग अनलाइनखबरले लिएको अन्तरवार्ताको सारसंक्षेपः  

धादिङ समाज युएईको सांगठनिक अवस्था के-कस्तो छ  ?
धदिङ समाज युएईको संरक्षक नेपाली समाज युएईका अध्यक्ष चन्द्रप्रसाद सापकोटा हुनुहुन्छ । सल्लाहकारमा भुवन गुरुङ, नानुकाजी अर्याल, ईश्वरी उपाध्याय, लेक योन्जन तमाङ हुन्हुन्छ भने अध्यक्षमा म छु । उपाध्यक्षमा धनु सिंखडा, राजकुमार कँडेल, नरबहादुर घले हुन्हुन्छ भने महासचिवमा योगेन्ऽ थापा हुनुहुन्छ ।
धादिङ समाज युएईका आजीवन सदस्य भए बापत २ सय ५० दिराम हाम्रो समाजमा तिर्नुपर्ने हुन्छ । कुनै पनि सदस्यको निधन भएको खण्डमा वहाँको घरपरिवार बुझेर सहयोग राशि एक लाख हाम्रा सदस्यहरुको बच्चाको नाममा डेपोजिट गर्ने गछौर्ं । सहयोग भनेको बच्चाको शिक्षाको लागि हो । बच्चा १८ वर्ष नपुगेसम्म सो पैसा निकाल्न नपाउने र बीचमा वहाँको परिवारले ब्याजचाहिँ  निकालेर खान पाउने प्रणाली बनाएका छौँ । अहिलेसम्म दुई जनालाई यसरी सहयोग गरेका छौँ । भर्खरै निधन हुनुभएका थानबहादुर गुरुङको लागि पनि सो रकम चाँडो डिपोजिट गर्दैछौं ।
धादिङ समाज र तपाईको व्यक्तिगत पहलमा केकस्ता कामहरु भएका छन् ?

हामीले अहिलेसम्म आगलागी भएको ठाउँ जस्तै अर्घाखाँचीको लागि समेत सहयोगहरु पुर्‍याएका छौँ । धादिङका पछाडि परेका र विभिन्न रोग लागेका विपन्नहरुलाई जस्तै मिर्गाैला फेल, ब्लड क्यान्सरपीडित बिरामीहरुलाई सहयोग गरिरहेका छौँ ।
अहिले चाहिँ हाम्रो धादिङबासी जो युएईमा रहनुभएको छ, उहाँहरुमै केन्दि्रत सहयोग गर्ने कोसिस गरिरहेका छौं । अरु, समाजसँग पनि हामीले हातमा हात मिलाएर काम गरिरहेका छौँ । मैले विगत ३ वर्ष अगाडि एक जना झापाली भाइ गोपाल माझीलाई साठ्ठी हजार दिराम्म बराबरको उपचार खर्च जुटाउन अभियान चलाएको थिएँ ।
इरानी हस्पिटलबाट उपचार गराएर नयाँ जीवन दिएर नेपाल पठाएको थिएँ । अर्को भाई प्रकाश बस्नेतको मिर्गौला फेल भएको बेला मैले सहयोग गरेको थिएँ । यस्ता सहयोगहरु गर्दै आइरहेको छ धादिङ समाजले ।
धादिङ समाज युएईले शिक्षा क्षेत्रमा ठूलै योगदान गरेको चर्चा छ नि ?

सही कुरा हो । हामीले बालकालिकाहरुको शिक्षामा जोड दिएका छौं । विशेष गरेर नेपालमा शिक्षामा बढी फोकस गर्नु जरुरी पनि छ । चेपाङ समुदायलाई फोकस गर्दै कार्यक्रम ल्याएका छौँ ।
हाम्रै पहलमा १ सयभन्दा बढी चेपाङ बालबालिका विद्यालयमा शिक्षा हासिल गरिरहेका छन् । उनीहरुलाई शिक्षकको व्यवस्था पनि धादिङ समाज युएईले गरेको छ । धादिङका विभिन्न विद्यालयमा ५० वटाभन्दा बढी कम्प्युटर प्रदान गरेका छौं ।
तपाईं नेपाली समाजको उपाध्यक्षमा रहँदा के काम गर्नुभयो ?
जब म भाइस प्रेसिडेन्ट भएर नेपाली समाजमा काम गरेको थिएँ । त्यतिखेर हामीले ‘एक नेपाली एक थोपा पसिना’ भन्ने अभियान चलाएका थियौँ । त्यो भनेको एउटा नेपालीले नेपाली समाज युएईलाई एक दिराम्म दिने र उक्त एक दिराम दिएबापत उनको सम्पूर्ण डाटा नेपाली समाज युएईको केन्ऽमा राख्ने र उक्त ब्यक्तिलाई केही परेको खण्डमा सहयोग गर्ने घोषणा स्वरुप उक्त योजना ल्याएका थियौँ ।
नेपालबाट कलाकार ल्याएर सांस्कृतिक कार्यक्रम गरेका थियौँ र विभिन्न क्षेत्रमा सहयोग गरेका थियौँ । तर, केही राजनीतिक घुसपैठ भएर काम गर्न दिइएन । हाम्रो समितिले काम जे भए पनि राम्रै गरेको थियो ।
युएईको नेपाली समुदायमा समाजसेवीहरुको कमी छैन भनिन्छ ? को हुन् वास्तविक समाजसेवीहरु ?

जब समाजमा राम्रो मान्छेहरुको समूह हुन्छ, तब समाज छिट्टो अघि बढ्छ । सबै समाजले आफ्नो क्षेत्रहरुमा राम्रो काम गरिरहनु भएको छ । तर अहिले आएर पैसा तिरेर पनि समाजसेवी बन्ने लहर चलेको छ, यो सही भने होइन । तर, सहयोग र समाजसेवामा फरक छ । समाजसेवा भनेको निरन्तर रुपले चल्ने कुरा हो ।
घरपरिवार भन्दा पनि समाजलाई प्राथमिकतामा राखेर अघि बढिन्छ समाज सेवामा । पहिले आफूलाई परिवर्तन गरेर निरन्तर समाज परिवर्तनमा सहयोग गर्ने मान्छेलाई समाजसेवी भन्न सकिन्छ ।
जो भाषण र गफ बढी गर्छन्, मञ्चमा बसेर दोसल्ला ओड्छन्, चन्दा दिन्छन्, त्यस्तो ब्यक्तिलाई म समाजसेवीमा गन्दिनँ । समाजसेवी हुन धनी र पैसा भएको ब्यक्ति नै हुनुपर्छ भन्ने छैन ।
धादिङ समाजको सदस्यता के-कति प्रकारका छन् ?

धादिङ समाज युएईको सदस्यता तीन प्रकारको छ । आजीवन सदस्य, सक्रिय सदस्य र साधारण सदस्य । सहयोग रासि चाहिँ आजीवन सदस्य र सक्रिय सदस्यले मात्र पाउँछन् भने साधारण सदस्यलाई समितिले निर्णय गरेर निजको अवस्था हेरेर सहयोग गरिन्छ ।
संस्थाले आफ्नो कोष कसरी व्यवस्थापन गरिरहेको छ ?
कुनै पनि संस्था बलियो र राम्रो हुने भनेकै त्यो संस्थाको आर्थिक पक्ष हो । धादिङ समाज युएईको तीन वटा कोष छन् । सदस्यता शुल्क, बचत कोष, र महिनावारी लेबी । धादिङ समाज अहिले आर्थिक रुपले मजबुत छ । जिल्लाबासीले प्रसंशा गर्न योग्य छ ।
धादिङ समाज युएईको भावी योजना केके छन् ?

धादिङ समाज युएई अहिले अन्तर्राष्ट्रिय धादिङ समाज बन्दैछ । नेपालमा पनि गठन हुँदैछ । विश्वभरि फैलिएको एनआरएन जस्तै गरी नेपालमा महाधिवेशन गरेर जिल्ला प्रशासन कार्यालयबाटै संस्था दर्ता गरेर सहयोग राशिहरु वितरण गर्ने प्रक्रियामा जान लाग्दैछौँ ।
हाम्रो आगामी एजेन्डा भनेको नै युएईमा भएका धादिङबासीहरुलाई समाजमा आबद्ध गराउने तथा आजीवन सदस्य बढाउने र आर्थिक पक्षलाई सबल बनाएर लाने रहेको छ ।
समाज भनेको एउटा राम्रो मान्छेहरुको समुह हो । हामी राम्रो मान्छेहरुलाई समाजमा आबद्ध गराउँदै लान्छौँ । हामीले अजमान, अबुधबी, अलएन सारजहाका विभिन्न क्याम्पहरुमा पुगेर धदिङबासीलाई समाजमा संलग्न गराउने कोसिस गर्दैछौं ।
अहिले हाम्रो १ सय ६० जना आजीवन सदस्य, साधारण र सक्रिय सदस्य गरेर करिब ३ सयभन्दा बढी सदस्य संख्या भइसकेको छ । समाजमा संलग्न हुँदा हामीलाई धेरै काम गर्न सजिलो हुन्छ भन्ने कुराको उदाहरण हालसालै मृत्यु भएका थानबहादुर गुरुङलाई आइरहेको सहयोग हो ।
उहाँको लागि उल्लेख्य सहयोग आइरहेको छ । यसको विवरण हामी पत्रकार सम्मेलन गरेर पछि सार्वजनिक गर्ने छौं ।

