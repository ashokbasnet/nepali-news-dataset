नेता ज्यु ! प्रवास राजनीतिक क्रिडास्थल होइन
श्रम कार्यलयको अगाडि श्रमको स्टीकर टाँस्न उभिएको छ ऊ । चर्कोस्वरले कराउँदैछ छेउमा उभिएको पुलिस, लाईनमा बस्नुस लाईनमा ! झ्याल छेउमा छन्द्रङ्ग-छन्द्रङ्ग बज्दछन् कारिन्दाले फालेको टोकन । नेपाल सरकारले तोकेको कर तिरेर श्रम गर्न गएका र जान ठिक्क परेका वेरोजगार युवाहरु ठिङ्ग उभिएका छन् । लाग्छ तिनीहरु शरणर्थी वा अनागरीक हुन् यो देशको ।
राजनीतिक अस्थिरता, दशवर्षे द्वन्द्व, बेरोजगारी समस्या एवं कालोजीवनलाई रंगिन वनाउन बिदेशिन विवस हर्कबहादुर ! जो रोल्पामा जन्मिएर जनयुद्धको लालमोहर तिघ्रामा लुकेको गोलीले पनि सुनौलो भविष्य कोर्न सकेन । त्यसैले उ परिवारको सुनौलो भविष्य कोर्नका लागि परदेशको सपना बुन्दैछन्  सम्पन्नताका सपनाहरु ।
निमेष गिरी
झापामा तात्कालिन मालेको संगठित सदस्य र हाल सरकारमा रहेको पार्टीका जिल्लास्तरीय नेता । जसले केवल समुन्नत समाजको सृजना गर्न व्यक्तिगत स्वार्थभन्दा माथि उठेर समाजसेवा गरेको छ । मनमोहन कालीन समयमा उसले आफ्नो दलको विजयको लागि चुनावी जुलुसमा प्रतिपक्षसंग भएको मुटभेटमा तरबारको धारले चिरेको निधारमा २४ टाँकाको पुरस्कार प्राप्त गरेको निश्चल शर्मा । त्रिभुवन विमानस्थलको कर्मचारीको अगाडी हजुर मसंग त केवल २ हजार रुपैयाँ मात्र बाँकी छ । मिलाई दिनुस न भन्दै गिडगिडाउँदैछ ।
सुकेको जिऊ, आखाँका डिलहरुमा कालाघेराहरु बसेका छन् । चाउरी परेका गालाका छालाहरु,  आँखावाट वर्षिएका अँसुका भेल । सानोकालो सुटकेस र हातमा हरियो पासर्पोट वोकेर मेरै पासपोर्ट हो हजुर भन्दै आत्तिएकी अर्की गौथली जदौ गर्दै निगुरमुन्टि “न” भएकी छिन् । अर्का तिर सुनौलो भविष्यको खोजीमा परदेशिएका हरीप्रसाद हस्पिटलमा लम्पसार परेर सुतिरहेको छन् । सघर्ष गरिरहेकोछ जिवन र मृत्युसंग । वैदेशीक रोजगार प्रवर्धन वोर्डमा बारम्वार ताकेता गर्दा पनि सेवा पाउन सकेको छैन । त्यसैले चिनजानका साथीहरु रकम संकलन कार्यमा सक्रिय छन् तथापी उसको भविष्य सवल हुने विश्वास छैन अव उसलाई ।
जनयुद्ध कालमा गाऊँमा सानो ठुलो ठेक्कापट्टा गर्ने विर्खेको मान, सान र आराम राम्रै थियो । २००७ सालेपार्टीको कार्यकर्ता र नेताको आर्शिवादले गाँउको नेता, ठेकेदार र दादा बन्दै पैसा कमाएर समपन्न भएको थियो। उसको तुजक र दादागिरीलाई अन्त्य गर्दै उ पनि सुरक्षित जीवनका लागि प्रवास भासियो।
प्रवासमा काम गर्ने क्रममा साहुको थिचोमिचोमा परेर, अत्यचार सहन नसकेर अनि दिनमा १८-२० घण्टा काम गर्दापनि तलब पाउन नसकेको कारण भागेर चमेली, सीता र संगिताहरु दुतावासको शरणमा परेका छन्। दुतावासका कर्मचारी सरकारले यस कार्यमा बजेट विनियोजन गरेको छैन भन्दै छन्। चिनेको साथी वा नातेदारमार्फत टिकट मगाउनु र जानु भन्छ। समाजिक कार्यमा सक्रिय संघसंस्थाहरुसँग टिकट सहयोग माग्छ दुतावास। किंचित शरम छैन्।
माथिका घटनाहरु प्रतिनिधि घटनाहरु हुन् । जुन खाडी राष्ट्र र मलेसियामा उल्लेखनीय रुपमा घटने गरेका छन्। तर तिनका निराकरणका लागि नेपाल सरकारले कुनै पहलकदमी गर्न सकेको छैन् । उक्त समस्यालाई सम्बोधन गर्न विगतदेखी वर्तमानका सरकारहरु सबैले प्रतिवद्धता जनाएकै छन् । तर सिन्को भाच्ने कार्य पनि गर्न सकेका छैनन्। वैदेशिक रोजगारीमा रहेका नेपालीहरुको उत्थानमा कुनैपनि सरकार केन्द्रित भएको देखिन्न ।
वैदेशिक रोजगार विभागको तथ्यांक अनुसार पनि झण्डै ४५ लाख नेपालीहरु विदेशमा छन्। नेपालीहरुको आगमनसँगै प्रवासमा पनि विभिन्न संघसंस्थाहरु स्थापना भएका छन् । सबैको उदेश्य यहाँ रहेका प्रवासी नेपालीहरुको सेवा एवं सहयोग गर्ने नै रहेको पाइन्छ। उनीहरुले सेवामुलक कार्य गर्दैपनि आएका छन् । तर प्रवासी नेपालीहरुका संघसंस्थाहरु विभिन्न समूहमा विभक्त भएको हुदाँ जुन स्तर र रफ्तारमा कार्य हुनुपर्ने हो, त्यो रफ्तार लिन नसकेको तितो यर्थाथलाई स्वीकार गर्नु वाहेकको अर्को विकल्प छैन।
सामाजीक कार्य गर्न विभिन्न जिल्ला, क्षेत्रका संस्था हुनु ठिकै थियो। तिनीहरुको आफ्नो हैसियत र क्षमताअनुसार कार्य गर्दै आएका पनि छन्। त्यसमा विमति छैन्। तर सामूहिकता र सहकार्यमा विश्वासको खाँचो भने पक्कै रहेको छ। यहाँ हुने गरेको समस्याहरु कसले पहिले पहिचान गर्ने र सुटुक्क सामाधान गरी चर्चा कमाउने भन्ने ध्येयमा नै ति संस्थाहरु सक्रिय हुनेगरेका देखिन्छन् । जसका कारण एकआपसमा प्रतिस्पर्धा र विरोधको लहर बढिरहको छ। त्यसको प्रत्यक्ष परोक्ष्य मार समस्यामा परेका नेपालीहरुले भोगिरहेका छन्।
एकआपसमा कुन संस्था ठूलो भन्ने अस्वस्थ प्रतिस्पर्धा छ। गाँऊ स्तरीय संस्थाभन्दा हामी ठूलो भन्ने अहमता क्षेत्रस्तरीय संस्थालाई र क्षेत्रभन्दा जिल्लास्तरीय ठूलो भन्ने जिल्लास्तरीय संस्थालाई छ। त्यसैगरी युएईको सन्दर्भमा युएईको पुरानो संस्था नेपाली समाज र एनआरएनए एनसीसी पनि आपसी प्रतिस्पर्धामा सहभागी भएका हुन् की भन्ने भान पर्ने गरेको छ । नेपाली समाज आफ्नो आयुको घमण्डमा प्रतिस्पर्धा गर्दछ भने एनसीसीमा युएई अन्तर्राष्ट्रियकरण र नेपालमा दर्ता भएको संस्था भन्ने अहमता छ ।
निश्चित रुपमा स्वस्थ प्रतिस्पर्धा हुने हो भने सामजिक कार्यमा संलग्नता र प्रवासी नेपालीले सहयोग प्राप्त गर्नेछन्।तर स्वस्थभन्दा अस्वस्थ प्रतिस्पर्धा धेरै भईरहेका छन्। एकआपसमा कार्यतालिका बनाएर यहाँ अस्तित्वमा रहेका संघसंस्थाहरुले सामाजिक कार्य गर्ने हो भने संख्यात्मक रुपमा धेरै नेपालीले सेवा पाउने थिए । तर त्यो संम्भव भएको छैन् । गाँऊ, जिल्ला, क्षेत्र, अञ्चल, जातीय तथा राष्ट्रियस्तरका संघसंस्थाहरु एकैदिन र समयमा कार्यक्रम आयोजना गर्ने गरेको छन्।जसको उपज प्रतिस्पर्धा, अविश्वास जस्ता कुराहरुको दिनानुदिन चर्किँदै गएको छ।
प्रवासमा सामजिक कार्य गर्नका लागि सामाजिक संघसंस्थाहरु मात्र होईन दलगत राजनितीक संस्थाहरु पनि च्याऊ सरी उम्रिएका छन्। नेपालमा अस्तित्वमा रहेका सबै दलको भातृसंगठन स्थापनाले राजनीतिक विचारको कृडास्थल बन्न पुगेको छ प्रवास। अझ खाडी राष्ट्रमा राजनितीक दल र विचार गर्न बन्देज छ। तर यहाँ हुने हरेक क्रियाकलापमा राजनीतिक खिचातानी दिनानुदिन वृद्धि हुँदै गएकोछ । राजनीतिक दल र विचार बन्देज रहेको मुलुकहरुमा यस प्रवृतिका संघसंस्थाहरुका कारण कुनैपनि वेला सामाजिक संघसंस्थहरु पनि कार्वाहीको दायारामा पर्नसक्ने देखिन्छ । छनकहरु त्यती राम्रा देखिएका छैनन्।
हरेक प्रवासी नेपाली प्रवासमा आर्थिक उपार्जनको लागि आएका हुन्। त्यसैले आफ्नो कार्यमा दत्तचित्त भएर लाग्नु आवश्यक छ। हो, यहाँ प्रवासी नेपालीहरुका अन्य समस्याहरु छन् तिनको निराकरणको लागि सामाजिक संघसंस्था आवश्यक पनि छ। सामाजिक कार्य गर्ने र यहाँको सरकारले सामाजिक कार्यक्रमहरुमा सहभागी भई कर्मथलोको सामाजिक क्रियाकलापमा सहभागिता जनाउनु हाम्रो दायित्व पनि हो । यहाँ रहेका अस्पतालमा ब्लडडोनेशन, विभिन्न क्षेत्रको सफाईमा संलग्नता, जनचेतनामुलक कार्यक्रममा सहभागिता आदी कार्यमा सहभागी हुनु हाम्रो कर्तव्य पनि हो । यहाँ अस्तित्वमा रहेका संघसंस्थाहरु सहभागी हुँदैपनि आएका छन्।
केहि समयदेखि मध्यपुर्वमा सामाजिक कार्यक्रमभन्दा राजनीतिक कार्यक्रमहरुको वृद्धि भइरहेको छ । यहाँ हुने गरेका राजनीतिक दल र नेतृत्वले यहाँका नेपालीको हकहितमा कुनै कार्य गर्ने सामर्थ्य देखाएका छैनन्। राजनीतिक दलको भातृसंगठन वा त्यसको नेतृत्वको कार्य जमात तयार गर्नु बाहेक केहि देखिन्न । किनकी मध्यपुर्व र खाडीका समस्याहरु दिनानुदिन बढदै छन् । तर तिनको सम्बोधन गर्न राजनीतीक दलका भागिनी संगठनले केही भूमिका खेल्न सकेको छैनन् । जसको एकमात्र कारण भनेको यहाँ रहेका भातृसंगठनले देशको राजनितीमा तरङ्ग र दबाब दिन नसक्नु नै हो।
ति भातृ संगठनहरुको कार्यक्रम नेताहरुका लागि विदेश सयरको अवसर मात्र भएको छ । यहाँ नेत्तृत्वमा रहेका नेताहरु विगतमा विविध कारणले देश छोडेर प्रवासमा लामो समय बिताएकाहरु नै हुन् । तिनीहरु राजनीतिक दलको पुच्छर पक्डिएर आफ्नो हैसीयत र पहुँच देखाउने अवसरको रुपमा स्थापित हुन खोजेका देखिन्छ। उनीहरुको कार्यक्रममा देशका नेता र तिनीहरुसँग तस्विर खिचाएर आफुलाई अरुभन्दा अब्बल सावित गर्ने प्रयास मात्रहो भनेर भन्दा गलत नहोला ।
नेपालको राजनीतिक दल र त्यसका नेतालाई दबाब दिएर विदेशिएका नेपालीको हकहितका लागि कार्य गर्ने क्षमता छैन भातृ संगठनहरुसँग । उदाहरणका लागि दुवईमा कन्सुलेट अफिसको माग हालसम्म पुरा हुन सकेको छैन र हुने छाँटकाँट पनि छैन। दूतावासमा रहेका नेपालीको समस्या निराकरण गरी उनीहरुको घर फिर्तीका लागि कुनै योजना ल्याउन सकेको छैन।
माथि उल्लेखित समस्या निराकरणका लागि कुनै कार्य गर्न नसक्ने राजनीतिक दलको आवश्यक्ता किन ? हामी मध्येका धेरैको सोचाइ होला हामी राजनीतिक बिचार राख्न त पाइन्छ नि ! हो हामीसँग विचार र सिदान्त हुन्छ र हुनुपर्दछ । जीवनका हरेक कार्यमा राजनिती निहीत हुन्छ। यो यर्थाथ पनि हो, तर प्रवासमा राजनिती लाटो देशको गाडो तन्नेरी मात्र हो भनेर हामीले भन्दा पनि तिनै दलका नेताहरुले प्रमाणित गर्दै आएका छन् । प्रवासका राजनीतिक दलले विचार र सिदान्तको आधारमा विभाजन र प्रतिस्पर्धा मात्र निम्त्याएका छन् । सहकार्य, सह अस्तित्व र सद्भावमा विष छर्ने कार्य गरेका छन् । त्यसैले यहाँ राजनीतिक दलको भातृसंगठन खोलेर प्रवासको नियम कानुनभन्दा वाहिर बस्नु आम नेपालीका लागि हितकर देखिँदैन ।
यदि राम्रो रकम र ज्ञान आर्जन गरिसकेका कुनै विदेशिएका नेपालीका लागि राजनिती गर्नु नै छ भने नेपाल फर्कनुस् र देशमा बसेर प्रवासका लागि राजनीति गर्नुस् । त्यो प्रवासका नेपालीका लागि हितकर हुनेछ । यहाँ देखेको र भोगेको समस्यालाई सम्वोधन गर्ने हैसियत नेपालमा नै बनाउनुस्, जसले आगामी दिनमा विदेशमा रहने नेपालीको लागि हितकर होस् ।
तर यहाँ राजनीतिक दलको भातृ संगठन खोलेर नेपालीको भाईचाराको सम्बन्धमा विष नघोल्नुस् । यहाँको कानुन र मान मर्यादाको ईज्जत राख्दै आर्थिक रुपले स्वाबलम्बी बन्नु नै श्रेयश्कर हुनेछ ।

