वाशिंगटनमा नेपाल पर्यटन प्रवर्द्धन कार्यक्रम सम्पन्न


वाशिंगटन डिसी । वाशिंगटन डिसीमा नेपाली दूतावास तथा नेपाल पर्यटन बोर्डको संयुक्त आयोजनामा नेपाल पर्यटन प्रवर्द्धन सम्बन्धी विशेष कार्यक्रम सम्पन्न भएको छ । कार्यक्रममा स्थानीय नेपाली समुदाय र स्वदेशी तथा विदेशी अतिथिहरुको उपस्थिति थियो ।
कार्यक्रमको सुरुवातमा कलाकार यज्ञमान शाक्यले बज्रपानी नृत्य प्रस्तुत गर्दै अतिथिहरुलाई स्वागत गरेका थिए ।
अमेरिकाका लागि नेपाली राजदुत डा. अर्जुनकुमार कार्कीले नेपालका सबै अतिथिलाई स्वागत गरेका थिए । उनले पर्यटन प्रवर्द्धन गर्ने कार्यक्रममा गत वर्षको भूकम्पबाट नेपालले भोगेको पीडा र अमेरिकाबासीले गरेको सहयोगको चर्चा गरेका थिए ।
राजदूत कार्कीले नेपाल सुरक्षित गन्तव्य रहेको भन्दै सबैलाई नेपाल भ्रमण गर्न आग्रह गरे । नेपाल बुद्धको देश र नेपाल हेर्नैपर्ने देश भएकाले अतिथिहरुलाई कार्यक्रमको रुपरेखा बनाउन आग्रह गरेका थिए । साथै नेपालको पर्यटनलाई बजारीकरण गर्ने उद्देश्यले नेपालको श्रब्य दृश्य देखाइएको थियो ।
कार्यक्रममा सहभागी हुन संस्कृति, पर्यटन तथा नागरिक उड्डेयन सचिव तथा नेपाल पर्यटन बोर्डका सभापति प्रेमकुमार राई वाशिंगटन डिसी आएका थिए । उनले नेपालका पर्यटकीय क्षेत्रबारे चर्चा गरेका थिए । भूकम्पको समयमा विदेशी सञ्चार माध्यमले नकारात्मक समाचार समेत संप्रेषण गरेकामा दुःख व्यक्त गर्दै उनले नेपाल पूर्णसुरक्षित भएको र अहिले पुनर्निर्माणमा जुटिसकेको बताए । उनले सबै विदेशी अतिथि तथा पाहुनाहरुलाई धन्यबाद दिँदै एकपटक नेपाल भ्रमण गर्न विशेष आग्रह गरे ।
सचिव राईले नेपाली उत्पादनहरु अमेरिकामा निर्यात गर्ने अवसर दिएकामा अमेरिकी राष्ट्रपति बाराक ओबामालाई धन्यवाद दिए ।
पर्यटन उपसचिव घनश्याम उपाध्यायले नेपालको वर्तमान अवस्थाबारे जानकारी दिँदै बिशेष रुपले तयार गरिएको सामाग्री प्रस्तुत गरेका थिए । नेपाल पर्यटनको लागि तयार भएको समेत जानकारी उपाध्यायले दिए ।
कार्यक्रममा स्थानीय कलाकारहरु आकृति खनाल, अनु संग्रौला तथा मनषी संग्रौलाले नृत्य प्रस्तुत गरेका थिए भने रोशन प्रताप राणाले बाँसुरीको मिठो धुन प्रस्तुत गरेका थिए ।
नेपाल पर्यटन बोर्डकी सदभावनादूत नविना बस्नेत उप्रेतीले कार्यक्रम सञ्चालित गरेकी थिइन् ।


