राजदूतावासको पहलमा दुबईमा अन्तरक्रिया कार्यक्रम
दुबई  नेपाली राजदूतावास अबुधाबीले वैदेशिक रोजगारसम्बन्धी अन्तक्रिया कार्यक्रम आयोजना गरेको छ ।
दुर्बइमा बसोबास गरिरहेका नेपालीलाई दूतावासले वैदेशिक रोजगारीका विभिन्न पक्षबारे जानकारी दिएको हो । अन्तक्रियामा वैदेशिक रोजगारसम्बन्धी ऐन, नियम तथा परित्रप, नेपाल तथा युएईका श्रम कानुन, कन्सुलर सम्बन्धी जानकारी, यूएईमा जेल जीवन बिताइरहेका नेपालीहरुको तथ्यगत जानकारी, राहदानी तथा ट्राभल डकुमेन्टसम्बन्धी जानकारी, नेपालीहरुले भोगिरहेका समस्या र समाधानका विषयमा दूतावासका अधिकारीहरुले जानकारी दिएका छन् ।
जुलाई १ तारिख, शुक्रबार दुबईको नसिमा रोयल होटलमा आयोजना गरिएको कार्यक्रममा दूताबासकी सहचारी संगीता न्यौपानेले सर्वसाधारण नेपाली श्रमिकदेखि नेपाली समुदायका विभिन्न प्रतिनिधि तथा विदेशी पाहुनाहरुलाई स्वागत मन्तव्य मार्फत स्वागत गरेकी थिइन् ।
कार्यवाहक राजदूत नेत्रबहादुर टण्डनले कार्यक्रमको पूर्वाधमै युएईको श्रम कानुनसम्बन्धी महत्वपूर्ण बुँदाहरुमा प्रकाश पारेका थिए । स्थानीय कानुन, धर्म, परम्पराको सम्मान गर्दै आफ्ना गतिविधीहरु गर्न टण्डनले सुझाएका थिए ।
उनले नेपाली श्रमिकहरुको हक, हित, सुरक्षा तथा नेपालीहरुको समस्या समाधानका लागि आफू कार्यवाहक राजदूत भएपछि सक्रियतापूर्वक काम गरिरहेको जानकारी गराएका थिए । उनले युएईका सातै राज्यमा यस प्रकृतिको कार्यक्रम गरी नेपाली श्रमिकहरुलाई सचेत गराउने, नेपालको पर्यटन प्रबर्द्धनका लागि काम गर्ने, दुई देशबीचको कूटनीतिक सम्बन्ध अझ सुदृढ गर्ने दूतावासको योजना रहेको जानकारी दिएका थिए ।
नेपाली दुतावासका श्रम काउन्सलर भेषबहादुर कार्कीले नेपालको वैदेशिक रोजगारसम्बन्धी ऐन, कानुन, नियम र परिपत्रका विषेशताहरुबारे जानकारी दिएका थिए ।
दूतावासका द्वितीय सचिव कृष्ण अर्यालले युएईको जेलमा विभिन्न अभियोगमा रहेका करिब १ सय जना नेपाली बन्दीहरुको अवस्थाबारे जानकारी दिएका थिए । उनले गम्भीर प्रकृतिको रोग लागेर युएईका विभिन्न अस्पतालहरुमा उपचार गराइरहेका तथा कोमामा रहेका नेपाली श्रमिकबारे पनि तथ्यांक प्रस्तुत गरेका थिए ।
दूतावासका द्वितीय सचिव विष्णु अधिकारीले राहदानी तथा ट्राभल डकुमेन्टबारे सहभागीलाई जानकारी दिएकी थिइन् ।
नेपाली दूताबासका श्रम सहचारी हिराकुमारी यादवले नेपाली श्रमिकहरुले भोगिरहेका समस्या तथा समाधानका बारेमा एक रिपोर्ट प्रस्तुत गरेकी थिइन् ।
कार्यक्रमको उत्तरार्धमा सहाभागी १ सय ७५ जनाको प्रतिनिधित्व गर्दै युएईको नेपाली सामाजिक जीवनमा अभियन्ताका रुपमा परिचित चन्द्रप्रसाद सापकोटा, , हेमन्त पौडेल, डीएल शर्मा, सुदिप कार्की, लक्ष्मण खनाल, मणि भुर्तेल, डीआर गुरुङ, दिपकराज पौडेल, राजु खड्का, हेमा भण्डारीले समसामयिक जिज्ञासाहरु दूतावाससमक्ष राखेका थिए । कार्यबाहक राजदूत टण्डनको नेतृत्वमा मञ्चमा बसेको दुताबासको टोलीले सबै जिज्ञासाहरुको समाधान गरेको थियो ।
अन्तक्रिर्या कार्यक्रमले यूएईमा कार्यरत चार लाखभन्दा बढी नेपाली र नेपाली दूताबासबीचको सम्बन्ध सुमधुर बनाएको, दूताबासले यहाँका नेपाली संघसंस्थाको अस्तिव तथा भूमिकालाई स्वीकार तथा सम्मान गरेको, समस्यामा परेका नेपालीहरुको उद्धारका लागि दूतावास गम्भीर रहेको र दूतावास वास्तवमै श्रमिकमुखी रहेको पुष्टि भएको सहभागीहरुले प्रतिक्रिया दिएका छन् ।
तस्वीरः  निर्भिक भुर्तेल

