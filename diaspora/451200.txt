युएईमा निधन भएका गुरुङको परिवारलाई आर्थिक सहयोग
युएई । रोजगारीका क्रममा विदेशमा रहँदा सामाजिक संस्थामा किन आबद्ध हुने भनी प्रश्न गर्नेहरुलाई धादिङ समाज, युएईको पछिल्लो सहयोग अभियानले गतिलो जवाफ दिएको छ ।
वैदेशिक रोजगारीको सिलसिलामा युएईमा मृत्यु भएका ज्याम्रुङ-९, धादिङका थानबहादुर गुरुङको परिवारलाई धादिङ समाज युएईले आर्थिक सहयोग गरेको छ ।
गत मे १८ का दिन उच्च रक्तचापका कारण बेहोस भई उपचाररत अवस्थामै अजमान अस्पतालमा मे २१ का दिन मृत्यु भएका गुरुङका दुई बालबालिकको पठन-पाठनका लागि धादिङ समाजले १२ लाख ६३ हजार बराबरको आर्थिक सहयोग वितरण गरेको अभियानका संयोजक भुवन गुरुङले जानकारी दिए ।
धादिङ समाज युएईका सल्लाहकार समेत रहेका गुरुङको संयोजकत्वमा गठित आर्थिक सहयोग संकलन समितिले ४५ दिनसम्म विभिन्न व्यक्तिहरुबाट  ११ लाख ६३ हजार संकलन गरेको थियो ।
उक्त संकलित रकम र धादिङ समाज युएईले कुनै पनि आजीवन सदस्यको वैदेशिक रोजगारको सिलसिलामा मृत्यु भएमा १ लाख र अंगभंग भएमा ५० हजार दिने सहयोग योजना अन्तर्गतको रु १ लाख समेत गरी उक्त रकम प्रदान गरिएको समाजका अध्यक्ष भीमबहादुर अधिकारीले दुबईमा ८ तारिक शुक्रबार आयोजित पत्रकार सम्मेलनमा बताए ।
धदिङ समाज युएईका संरक्षक एवं नेपाली समाज युएईका अध्यक्ष चन्ऽप्रसाद सापकोटा, एनआरएनएका आईसीसी सदस्य गोपाल कँडेल, अघाँखाची सम्पर्क समितिका युएईका अध्यक्ष राजु खड्का, नेपाल विश्व सहयोग संघका अध्यक्ष गोविन्द ढकाल, कलाकार संघ, दुबई क्षेत्रका अध्यक्ष रामप्रसाद ढकाल, पर्वत सेवा समाज युएईका अध्यक्ष राजेन्ऽ अधिकारी लगायत धादिङ समाज युएईका पदाधिकारी, आजीवन सदस्य लगायत अन्य व्यक्तित्वहरुको समेत उपस्थितिमा हस्तान्तरित उक्त रकम अल अहलिया मनी एक्सचेन्जमार्फत मृतकका दुई बालबालिका प्रतिमा गुरुङ र प्रज्जवल गुरुङको नामबाट टुरिजम डेभलभमेन्ट बैक गंगबुमा खोलिएको मुद्धती खातामा जम्मा गरिएको जानकारी गराइएको थियो ।
सहयोग हस्तान्तरण कार्यक्रममा बोल्दै सहयोग संकलन समितिका संयोजक गुरुङले युएईका साथै कतार ,मलेसिया, दक्षिण कोरीया, नेपाल एवं बेलायतबाट सहयोग गर्ने तथा यस अभियानमा अहोरात्र खट्नुहुने अबुधाबीबाट शिव गुरुङ, विकास गुरुङ र नरबहादुर घले, दुबईबाट होम अधिकारी, प्रदिप लोहनी र पुष्प गुरुङ, सारजहाबाट शंकर श्रेष्ठ तथा अजमानबाट विशेष रुपमा खट्नु हुने राजकुमार वस्तीप्रति विशेष धन्यवाद व्यक्त गर्दै यस अभियानमा सहयोग गर्ने सबै चन्दादाताहरुलाई समाजको तर्फबाट हार्दिक आभार व्यक्त गरेका थिए ।
उक्त कार्यक्रमा आफ्नो भनाई राख्दै समाजका अध्यक्ष भीम अधिकारीले समाजले आफ्ना सदस्यहरुका लागि सहयोग योजना ल्याउने र कार्यान्वयन गर्ने संस्था भएको बताउँदै युएईमा रहेका अन्य जिल्लावासीहरुलाई पनि आजीवन सदस्यता लिन आग्रह गरेका थिए ।
मृतक गुरुङ धादिङ समाज, युएईका अजमान क्षेत्रीय समितिका अध्यक्ष थिए । अत्यन्त सरल, इमानदार र संस्थाप्रति प्रतिबद्ध गुरुङको असामयिक निधनप्रति युएईका क्रियाशील सामाजिक संस्थाहरुले हार्दिक श्रृद्धाञ्जली प्रकट गरेका छन् ।

