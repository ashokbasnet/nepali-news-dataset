शिक्षाका लागि युएईमा सांगीतिक कन्सर्ट
दुबई । शेर्पा किंदुग युएईले  दुबईमा शिक्षाका लागि सांगीतिक कार्यक्रम सम्पन्न गरेको छ ।
आर्थिक तथा भौगोलिक समस्याका कारण अध्ययन वञ्चित हिमाली भेगका बालबालिकालाई अध्ययनमा सघाउँदै आएको फुडक्ल्थ एजुकेसन ओआरजीको सहयोगका लागि शेर्पा किंदुग युएईले  ८ जुलाई शुक्रबारका दिन सांगीतिक कार्यक्रम गरेको हो ।
अमेरिकामा बस्दै आएका गायक गोम्बु शेर्पा सहितका कलाकारको सहभागितामा कार्यक्रम गरिएको हो । शेर्पाले दुई चरणमा गरी दर्जन गीत गाए । त्यो आँखामा हेरे मैले त्यहाँ मेरो देश देखे बोलको गीतबाट गाउन शुरु गरेका शेर्पाले दोस्रो चरणमा दर्शक नचाउने गीत प्रस्तुत गरे । बालबालिकाको शिक्षादीक्षाका लागि सहयोग संकलनका लागि दुबई पछि कोरिया, ईजरायल, साईप्रस लगायतका मुलुकमा पनि सांगीतिक कार्यक्रम गर्न लागिएको जानकारी दिए ।
कार्यक्रममा सिमा संग्रौला, गोपीकृष्ण पंगेनी, नन्दु राई लगायतका कलाकारले आफ्ना गीत प्रस्तुत गरेका थिए । संग्रौलाले भुलेर नभुल्ने, सुस्तरी सुस्तरी, यो बैशभित्र के छ लगायतका गीत प्रस्तुत गरिन् । लोक गायक पंगेनीले परदेशी मत बोलको सालैजो, मायाले मन बराल्छ बोलको रोईला लगायतका गीत प्रस्तुत गरे ।  कार्यक्रममा आधा दर्जन कलाकारले आफ्ना नृत्य प्रस्तुत गरेका थिए ।
शेर्पा किंदुग युएईका अध्यक्ष पासाङ शेर्पाको अध्यक्षता तथा आदिवासी जनजाति महासंघ युएईका अध्यक्ष डिआर तमुको प्रमुख आतिथ्यमा भएको कार्यक्रममा गायक गोम्बु शेर्पालाई सम्मान गरिएको थियो ।
प्रमुख अतिथि तुमले गीतसंगीतका कार्यक्रम दुबईमा धेरै भए पनि बालबालिकाको शिक्षाका लागि भएको कार्यक्रम भएकाले यस्ता कार्यक्रमको महत्व बढी भएको बताए ।
कार्यक्रममा थारु कल्याणकारिणी सभाका मध्यूपर्ब संयोजक नेत्र थनेत, नेवा पुःच युएईका आरसी डंगोल, नेपाल पत्रकार महासंघ युएईका अध्यक्ष त्रिलोचन कोईराला लगायतको आतिथ्यता थियो ।
दुबईको देरामा रहेको कल्टन टावर होटलमा भएको कार्यक्रममा दर्शकले हल भरिएको थियो ।

