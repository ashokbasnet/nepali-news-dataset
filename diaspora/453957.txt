कतारमा पहिलो पटक भूम्या महोत्सव सम्पन्न

दोहा । नेपालमा मनाइने मगर जातीको भूम्या पर्व पहिलो पटक कतारमा पनी मनाइएको छ । नेपाल मगर संघ शाखा कतारको आयोजनामा शुक्रबार एसियाना टाउनमा प्रथम मगर भुम्या महोत्सव २०१६ सम्पन्न भयो ।
मातृभूमिप्रति श्रद्धा र आदरको भावना राख्दै मगर जातिले परापूर्व कालदेखि आफु बसेको भूमि र भूमि देवतालाइ पुजा गर्ने पाईन्छ । त्यसै अनुरुप कतारमा पनी पहिलो पटक मगर राष्ट्रिय पर्वलाई महोत्सवको रुपमा मनाइएको छ ।
विषेश गरी रोल्पाको उत्तरी क्षेत्रमा मनाइने भूम्या पर्व करिब एक हप्ता धुमधामका साथ मनाइन्छ । बर्षायामसँगै आउने प्राकृतिक प्रकोप नहोस् भनि भूमिको पूजा गरी मनाउने भूम्या पर्व रोल्पाको थबाङ, जेल्बाङ, फगाम, कुरेली, मिरुल लगायतका गाविसहरुमा मनाइन्छ ।

कतारमा कार्यरत मगरहरुले आफ्नो सँस्कृतिलाई जगेर्ना गर्न र पर्यटन प्रवर्द्धन गर्नका लागि भन्दै महोत्सवका रुपमा यो पर्व मनाएका हुन । गरीव तथा जेहन्दार मगर बिद्यार्थीहरुको लागी अक्षयकोष स्थापना सहयोगार्थ उक्त कार्यक्रमको आयोजना गरिएको हो ।
कार्यक्रममा संयोजक अभिमत पुन मगरले भुम्या पर्वको बारेमा प्रष्ट पारे । ‘मगर जाती आदिवासी जनजातीमै संख्यागत रुपमा सबैभन्दा ठुलो नभएर मात्र एक जाति बहुल सँस्कृति, भेषभुष र भाषा भएको जाति हो’ उनले भने ‘यसको विकाशको लागी सोही अनुसार विकास गर्न सम्बन्धित समुदायको चासो र योगदानको उत्तिकै महत्वपूर्ण छ ।’

कार्यक्रममा उपस्थित मगरहरुले भुम्या नृत्य प्रस्तुत गरेका थिए । त्यस्तै पन्चेवाजासँगै भुम्या पुजा समेत गरिएको थियो । सांगीतिक कार्यक्रम अन्र्तगत गायक सोम थापा मगरले सालैजो भाकामा ‘झल्को आउछ’ बोलको गीत गाएर दर्शकहरुलाई नचाए ।
मोहन थापा मगर, टेक रसाइली, माइली तामाङ र रोशिका तामाङले सालैजो भाकामा नै जोडी नृत्य प्रस्तुत गरे । गायम बिजय रनपालीले ‘छडके नजर लगाउने नानीले’ बोलको गीत मार्फत आफ्नो प्रस्तुती राखे । त्यस्तै लोकगायक बलबिक्रम थापाले ‘बिदेशैमा भएपनी’ बोलको गीत गाए । त्यस्तै चितवन धमाकाका लागी कतार आएकी लोकदोहोरी गायिका सरिता गुरुङ्ग श्रेष्ठले गायक थापासँग दोहोरी घम्साघम्सी मार्फत दर्शकहरुलाई नचाए । ‘झिमझिम सानु नझिम्काउ परेली’ बोलको गीतमा उनीहरुले दोहोरी गाएका थिए ।

कार्यक्रममा गायक रबिन्द्र सुनुवारले ‘के रहेछ बिदेश आएपछी थाहा भयो, कस्तो हुन्छ खब्बुस खाएपछी थाहा भयो’ भन्दै ‘माया पनी लाकै हो कसम पनी खाकै हो’ बोलको गीत गाए । त्यस्तै राकेश श्रेष्ठ र रमन महर्जनले ‘लप्पन छप्पन जान्दिन’ बोलको गीतमा युगल नृत्य प्रस्तुत गरे ।
गायक विजय मगरले ‘खोजी आउ पहिले सरकारी जागीर’ बोलको गीत मार्फत उपस्थित दर्शकहरुलाई नचाए । कार्यक्रममा पन्जेबाजासँगै मगरहरुको सामुहिक नृत्य साथै हुर्रा नृत्यले कतारलाई नेपालको कुनै गाउँमा भुम्या पुजा गरिरहेको झल्को मेटाउथ्यो ।

कार्यक्रममा विभिन्न राजनिती र सामाजिक संघसंस्थाहरुका प्रमुख तथा प्रतिनिधीहरुको बाक्लो उपस्थिती रहेको थियो भने अतिथीहरुले शुभकामना मन्तव्य राखेका थिए । कार्यक्रममा मगरहरुको परिकारहरुले उपस्थित दर्शकहरुलाई भोजन गराइएको थियो ।

