राईको उपचारका लागि बेलायतबासी नेपालीको सहयोग
इलाम । बेलायतमा रहेका प्रवासी नेपालीले मृगौला पीडित मानबहादुर राईको उपचारका लागि दुई लाख ५९ हजार ६३० रूपैयाँ सहयोग गरेका छन् ।
बेलायतका विभिन्न ठाउँमा रहेका ७४ जना नेपालीले रकम उठाएर सहयोग पठाएका हुन् । ५२ वर्षीय राईको दुबै मृगौलाले काम गर्न छाडेपछि उपचारका लागि हुकुमलाल थेबेको अध्यक्षतामा पाँच सदस्यीय सहयोग समिति गठन गरिएको छ ।
आर्थिक अवस्था कमजोर भएका राई अर्थ अभावका कारण अस्पतालको श्ययामा छटपटाइरहेका छन् । उनको दुबै मृगौला प्रत्यारोपण गर्न करिब रु १२ लाख लाग्ने बताएपछि इलामे युवा उनको उपचारका लागि सहयोग सङ्कलन गर्न व्यस्त भएको अध्यक्ष थेबेले बताएका छन् । यसअघि बेलायती सेनामा कार्यरत युवाले पनि २६ हजार रूपैयाँ पठाएका थिए ।

