नमस्ते नेपालको भवन बनाउन कतारमा सांगीतिक साँझ

दोहा । नमस्ते नेपाल हातेमालो सामाजिक संस्थाको नेपालमा भवन निर्माणका लागि कतारमा सांस्कृतिक कार्यक्रम सम्पन्न भएको छ ।
गत शुक्रबार बिन उम्रानको द भिलेज गार्डेन रेष्टुरेन्टमा नमस्ते नेपाल हातेमालो सामाजिक संस्था कतार शाखाले सांस्कृतिक कार्यक्रमको आयोजना गरेको थियो । कार्यक्रमबाट उठेको रकमबाट नेपालमा संस्थाको भवन निर्माणका लागि सहयोग गर्ने संस्थाका अध्यक्ष रमेश दर्नालले जानकारी दिए ।
‘कार्यक्रम भव्यताका साथ सम्पन्न भएको छ । भवन निर्माणका लागि कतार शाखाले कति रकम पठाउने भन्ने बारेमा कार्यक्रमको समिक्षा बठैकले निर्णय गर्ने छ । ‘अध्यक्ष दर्नालले भने ‘हामीले पत्रकार सम्मेलन गरेर पठाउने रकमबारे जानकारी दिनेछौं ।’

‘मनोरन्जन, परोपकार, लगानीको क्षेत्र पहिचान, नमस्ते नेपाल हातेमालो सामाजिक संस्थाको अभियान’ भन्ने नाराका साथ स्थापना भएकोे कतार शाखाले भवन निर्माणको सहयोगार्थ पहिलो प्रस्तुतिको रुपमा सांस्कृतिक कार्यक्रम गरेको हो ।
संस्थाका अध्यक्ष रमेश दर्नालले सभापतित्व गरेको कार्यक्रममा समाजसेवी तथा व्यवसायी माया केसीको प्रमुख आतिथ्यता रहेको थियो ।
कार्यक्रमकालागी नेपालबाट लोक, पप तथा आधुनिक गायिका रिता केसी साथै युएईमा बस्दै आएका लोकदोहोरी गायक गोपीकृष्ण पंगेनी कतार आएका थिए । सांस्कृतिक कार्यक्रमका लागि आएका कलाकारहरुलाई संस्थाले सम्मान गरेको थियो ।

भत्कियो घर उढायो छानो ,परदेशीको आफन्तै बिरानो
परदेशी म परदेशमै हुन्छु घर आउनी हो , यो मरुभुमीमा सम्झेर किन माया लाउनी हो । भत्कियो घर उढायो छानो, परदेशीको आफन्तै बिरानो । लगायतका गीत मार्फत आफ्नो प्रस्तुती राखेका गायक गोपीकृष्ण पंगेनीलाई कतारका दर्शकहरुले औधी रुचाए ।
प्रवासमा बस्दै आएका उनले यहाँका नेपालीहरुको यथार्थलाई समेटेर गीत गाए । ‘रुदै रुदै परदेशी भएँ म, पैसा कमाई पठाउछु भनेर । तिम्लाई छाडी आउथे र म किन सिन्दुर बाहेक केहीदिन सकिन । तिम्लाई सुख कटाउछु भनेर रुदै रुदै परदेशीभए म ।’ जस्ता शब्दहरु बुनेर गीत गाएका उनले धन कमाउने आशामा खाडी मुलुक कतार पसेका युवाहरुको मनमुटुमा बस्न सफल बने ।
कार्यक्रममा नेपालबाट आएकी गायिक रिता केसीले जन्मघरको सम्झनामा ‘यो हो मेरो प्राण भन्दाप्यारो माईती घर’ बोलको गीतबाट आफ्नो प्रस्तुती राखिन ।
कार्यक्रममा कतारमा बस्दै आएका थुप्रै कलाकारहरुले आआफ्नो सांगीतिक प्रस्तुति पस्केका थिए
कार्यक्रममा हास्यकलाकार गुल्मेली माग्ने बुढो भनेर चिनिने सुरज बिसीले तीजका गीतलाई व्यंग्य गर्दै प्रस्तुति दिए

