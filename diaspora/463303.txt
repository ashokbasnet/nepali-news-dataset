मृतक पुरनका परिवारलाई युएईबाट आर्थिक सहयोग
युएई । रोजगारीको सिलसिलामा युएईमा निधन भएका मिर्लुङ-३ तनहुँका पुरन कुँवरको परिवारलाई बिबिइटी कम्पनीका सुरक्षागार्डहरुले एक लाख रुपैयाँ आर्थिक सहयोग गरेका छन् ।
पुरन कुँवर
दुबईको अल फजिर कम्पनीमा कार्यरत २६ वर्षका कुवँर अर्गान सेक्युरिटी म्यानेजमेन्ट सोलुसनको सम्पर्कबाट बिजनेस बे एक्जुकेटिभ टावर्समा लामो समय काम गरेका थिए । बिजनेस बे एक्जुकेटिब टावरमा कार्यरत सम्पूर्ण सुरक्षागार्डहरुले उक्त आर्थिक सहयोग संकलन गरेका हुन् ।
शालिन र लगनशील पुरनको गत ९ जुलाईको बिहान आफ्नै कोठामा सुतेकै अवस्थामा मृत्यु भएको थियो ।
कुँवरकी आमा शान्ताकुमारी कँुवरको नाममा रकम इन्टरनेसनल मनी एक्सप्रेसबाट पठाइएको हो ।
उनको परिवारको आर्थिक अवस्था निकै नाजुक भएकै कारण सक्दो सहयोग गरेको सेक्युरिटी सुपरभाइजर गुणराज फुयाँलले बताए । पुरन सहयोगार्थ समितिका संयोजक सुपरभाइजरहरु भेल मगर, गुणराज फुयाँल, मल्कित सिंह पड्डाको विशेष पहलमा आर्थिक सहयोग संकलन गरिएको हो ।
‘परदेशमा जस्लाई जति बेला जे पनि हुनसक्छ, उनको मृत्युले हामी निकै विक्षिप्त बनेका छौं, किनकी हामी जुनसुकै देश, क्षेत्र र वर्गका भए पनि एउटै परिवार जस्तै मिलेर काम गरेका थियौं । उसको परिवारलाई सहयोग गर्न पाउँदा निकै खुसी भएका छौं,’ भारतीय मुलका अर्का सेक्युरिटी सुपरभाइजर मल्कित सिंह पड्डाले भाबुक हुँदै भने ।
पुरनका परिवारलाई सहयोगार्थ उठेको पैसा अहिले पठाइसकेको र उठ्ने क्रम अझै बाँकी भएको जानकारी संयोजक एवम् सुपरभाइजर भेल मगरले बताएका छन् ।
पुरन कुँवरका परिवारलाई पठाइएको रकमको कागज

