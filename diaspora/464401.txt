कुवेतको नेपाली समाजमा भिजेका यी ट्याक्सी चालक
कुवेत । गणेश रावत र कोशराज राई पेशाले ट्याक्सी चालक हुन् । कुवेतका सडकमा उनीहरुले आफ्नो ट्याक्सीमा धेरैलाई बोकेर गन्तव्यमा पुर्‍याएका छन् । तर, उनीहरुको कर्म यतिमै सीमित छैन ।
दैलेखका गणेश र भोजपुरका कोशराज पछिल्लो समय कुवेतको नेपाली समाजमा निकै भिजेका छन् । जोकोहि नेपालीलाई आपतविपत पर्दा पनि ट्याक्सी लिएर कुदिहाल्ने उनीहरु समाजसेवालाई आफ्नो पेशाभन्दा माथि राख्छन् ।
दुवै एउटै स्वरमा भन्छन्, ‘विदेशमा बसेर नेपाली समुदायको हितमा काम गर्दाको आनन्द बेग्लै हुँदोरहेछ ।’ सोच र क्रियाकलाप उस्तै भए पनि गणेश र कोशराजबीच कुनै सम्वन्ध भने छैन ।

यी हुन् गणेश रावत 
दैलेखको नारायण नगरपालिका-७ किमुगाउँका ४२ वर्षीय गणेशले एसएलसीसम्म पढेका छन् । उनी बैदेशिक रोजगारीका लागि २००५ सालमा कुबेत छिरेका थिए । आफ्नै डेजी कलेक्सन नामक फेन्सी पसल चलाउँदै गर्दा तत्कालीन माओबादी द्वन्द्वका काराण ब्यापार ओरालो लागेपछि विदेशिएको उनी बताउँछन् ।
विद्या रिदमथिल मोडलिङ एन्ड एक्टिङ इन्स्टिच्युटबाट उनले अभिनय तथा मोडलिङ सिकेका थिए । धन्नै ९ वर्ष अल्मुल्ला सेक्युरिटी कम्पनीमा सुपरभाइजरका रुपमा कार्यरत गणेशले झन्डै डेढ वर्षदेखि ट्याक्सी हाँक्न थालेका हुन् ।
रोजिरोटीका लागि ट्याक्सी चलाउदै आए पनि गणेशले समाजसेवामासमेत आफूलाई समर्पित गरेका छन् । उनी भन्छन्, ‘समाजसेवा त मेरो नशा-नशामा बगेको छ । त्यसैले म बेलाबखत ट्याक्सी चलाउनै छाडेर पनि नेपाली समाजको गतिविधिमा सामेल हुने गर्दछु । समस्यामा परेका पीडित नेपालीहरुको बारेमा थाहा पाएमा जस्तोसुकै अवस्थामा पुग्ने गर्दछु ।’
मध्यपश्चिम सेवा समाज कुबेतको अध्यक्ष र एनआरएनए कुबेतका सदस्य पनि हुन् गणेश । राजनीतिमा पनि उत्तिकै रुची राख्ने उनी नेकपा एमालेको भातृसंगठन प्रवासी नेपाली मञ्चका सल्लाहकार तथा जिफन्ट सपोर्ट ग्रुप कुबेतका महासचिव हुन् । उनकै संयोजकत्वमा ‘हाम्रो धरधरा आफैं बनाऔं’ अभियानका लागि आर्थिक संकलन जारी रहेको छ ।
रावतले कुबेतमा म्युजिक भिडियो निर्देशन पनि गरिसकेका छन् । उनले निर्देशन गरेका म्युजिक भिडियोहरुमा लोकगीत भुल्दै भुल्दै जानू, सात समुद्र पारी र जूनले नि भन्छ रे तिमी राम्री छौ बजारमा आइसकेका छन् । पन्जाबी म्युजिक भिडियो ‘दिल बिच कौन बस्दी ए पता करो’ पनि उनैले निर्देशन गरेका थिए ।
महिनामा सबै खर्च कटाएर झण्डै १ लाख बचत गर्ने बताउँदै गणेशले भने, ‘सबैभन्दा आम्दानी हुने दिन शुक्रबार ट्याक्सी चलाउन छाडेर सामाजिक गतिविधिमा सरिक भइन्छ । त्यसैमा आत्मसन्तुष्टी मिलेको छ ।’
यी हुन् कोशराज राई 
भोजपुरको अन्नपूर्ण-९ दिल्पामा २०३२ सालमा जन्मिएका कोशराज राईले २०५१ सालमा एसएलसी पास गरी आरआर कलेजमा भर्ना भए । तर बढ्दो महंगी र बेरोजगारी समस्याले गर्दा पढाई छोड्नुपर्‍यो । त्यसपछि रोजगारीको खोजीमा काठमाडौंको गल्लीमा भौतारिए । नेपाली सेना र प्रहरीमा जागिर खान पटक-पटक प्रयास गरे पनि सफल हुन सकेनन् ।
केही नलागेपछि बैदेशिक रोजगारीको लागि सन् २००२ सालमा कतारतिर लागे । कन्स्ट्रक्सन कामका लागि कतार पुगेका कोशराजलाई त्यहाँ पनि भाग्यले ठग्यो । तीन महिनापछि झन् तितो अनुभव बटुल्न बाध्य भए उनी । कम्पनी ओरालो लागेर समयमा तलब नपाइने र ओभर टाइम नहुने स्थिति भयो । लेबरकोर्ट र दूतावास धाएर बल्ल-बल्ल नेपाल फर्किन सफल भए ।
सन् २००६ सालमा पुनः वैदेशिक रोजगारीकै सिलसिलामा कुबेत आएका राईले अल्मुल्ला कम्पनीमा झन्डै ७ वर्ष सेक्युरिटी गार्डको रुपमा काम गरे । २०१४ मा कम्पनीबाट निस्केर ट्याक्सी चलाउन शुरु गरे ।
हँसिलो र विनम्र स्वभावका राई ट्याक्सी चलाउँदै नेपाली समाजको गतिविधिसँग नजिक हुन पुगे । फलस्वरूप सामाजिक कार्यमा हात हाल्न थाले । भोजपुर समाज कुवेतका अध्यक्ष रहेका राई विभिन्न संघ-संस्थामा आबद्ध हुँदै सामाजिक कार्यमा आफूलाई उभ्याउन सफल भएका छन् ।
त्यतिमात्र उनको मनले मानेन । एनआरएनए कुबेतका सदस्य रहेका उनी ट्याक्सीको गतिसँगै आफ्ना कलम पनि तिखार्न थाले । हाल उनी पत्रकार महासंघ कुबेतका सदस्य र स्थानीय मिडियाको सम्पादक छन् ।
खाने मुखलाई जुँगाले छेक्दैन भने झैं आफ्नो रोजीरोटीका लागि ट्याक्सी कुदाउने राईले सामाजिक कार्य र पत्रकारितालाई निरन्तरता दिएका छन् । महिनामा सबै खर्च कटाएर लाखको हाराहारीमा बचत गर्ने राई पनि भन्छन्, ‘शुक्रबार सार्वजनिक बिदामा झन् बढी आम्दानी हुन्छ । तर त्यो दिन ट्याक्सी चलाउन फुर्सद नै हुँदैन । नेपाली समाजको गतिविधिमा सामेल हुँदा नै दिन बित्छ ।’

