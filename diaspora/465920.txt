खोजपत्रकार आचार्यको जीवनीबारेे पुस्तक युएईबाट प्रकाशित हुँदै

रहस्य र कौतूहलको विषय थियो १२ अगस्टको दुबईको एउटा कार्यक्रम । न त सभापति न त प्रमुख अतिथि । न त ब्यानर थियो न त कसैलाई खादा ओडाइयो । मञ्चको अग्रभागमा थिए असी वसन्त टेक्दै गरेका डिल्लीप्रसाद आचार्य । आचार्यसँगै थिइन् ७७ वर्षमा हिँड्दै गरेकी आचार्यकी जीवनसंगिनी मिठु आचार्य । कार्यक्रमको उदेश्यमाथि प्रकाश पार्दै थिए डिल्लीप्रसादका जेठा पुत्र डा. दिनेश आचार्य ।
राणाकालीन कालरात्रीमा जन्मेर पञ्चायतकालीन निरङ्कुशतामा हुर्केका अनि नेपालको प्रसाशनको नजिक रहेर पनि खोजपत्रकारिता गरेका बाग्लुङका डिल्लीप्रसाद आचार्य दुबईमा पहिलोपटक सार्वजनिक कार्यक्रममा देखिए ।
आफ्ना मातापिताले जीवनमा गरेका सुकामहरुको जानकारी दिन लेखिका इन्दिरा शाहले डिल्लीप्रसाद आचार्यबारे लेखेको पुस्तकको पाण्डुलिपिबारे डा. आचार्यले एक अन्तक्रिर्या राखेका थिए । पुस्तक प्रकाशनपूर्व सार्वजनिक रुपमा अन्तक्रिर्या गरेर सुझाव संकलन गर्ने चलन नेपाली साहित्यमा विरलै हुने सहभागीहरुले प्रतिक्रिया थिए ।
बरदुबईको केन्द्रमै रहेको डीडीए ग्रुपको सञ्चालनमा आउन लागेको हिमालय ट्राभलमा भेला भएका थिए केही पुस्तकप्रेमी पाठकहरु । नेपाल पत्रकार महासंघका अधिकांश पदाधिकारीहरुले एक महिनाअघि नै उक्त पुस्तकको पाण्डुलिपि पाइसकेका थिए ।
पत्रकार निमेश गिरीले उक्त पाण्डुलिपि एक ऐतिहासिक दस्तावेज भएको र यसमा बुद्धसम्बन्धी केही रोचक तथ्यहरु भएको बताए ।
तत्कालीन नेपाली प्रशासन, समाजको अनुद्घाटित पक्षको चित्रण गरिएको बताउँदै गिरीले प्रस्तुतीकरण परम्परागत भएको र महत्वपूर्ण घटनाहरुलाई पहिलो प्राथमिकतामा राख्दै पुस्तकलाई सम्पादन गर्नुपर्नेमा जोड दिए ।
पत्रकार मोहन बस्यालले पनि पाण्डुलिपिमा धेरै ऐतिहासिक, पौराणिक विषयहरु रहेको र यसलाई प्रकाशन गर्दा नयाँ रहस्यहरु पाठकमाझ पुग्ने बताए । बस्यालले जीवनी प्रथम पुरुषशैलीमा हुनुपर्नेमा तृतीय पुरुषशैलीमा भएको कारण परिमार्जन गर्नुपर्नेमा सुझाव दिएका थिए ।
अन्तर्राष्ट्रिय नेपाली कलाकार समाज युएईका महासचिव राम तामाङले पुस्तकले भगवान बुद्धको मावली, देवदह, पाकरीको बोट, लिपुलेक लगायतका बारेमा ऐतिहासिक तथ्यहरुलाई उजागर गरेकोमा यसको उच्च महत्व रहने दाबी गर्दै केही प्राविधिक पक्षमा सुझावहरु दिएका थिए ।
करिब एक दशक अघिदेखि दुबईमा जीवनका उत्तरार्धहरु बिताइरहेका आचार्य खोज पत्रकार, अनुसन्धाता, कुशल प्रशासक, न्याय र करुणाका प्रतिमूर्ति तथा जीवित इन्साइक्लोपेडिया हुन् भन्ने पत्रकार महासंघको टिप्पणी सहित नेपाल पत्रकार महासंघका सचिव लक्ष्मण खनालले डिल्लीप्रसाद आचार्यलाई अभिभावक ठानी अघि बढ्ने बाचा गरे । पत्रकार भुपराज बस्यालले आचार्यको जीवनका विविध पक्षहरु नयाँ पुस्ताका लागि प्रेरणाको स्रोत बन्ने दाबी गरे ।
कार्यक्रममा नेपाली समाजका अध्यक्ष चन्द्रप्रसाद सापकोटा, डीडीए ग्रुपका प्रतिनिधि मिस्टर जोशी, झापाली समाजका उपाध्यक्ष डिल्लीप्रसाद खतिवडा, प्रवासी मञ्चका पूर्वअध्यक्ष प्रकाश कोइराला, व्यावसायी एकेन्द्र थापा, दिपकराज पौडेल, नेत्र शर्मा, समाजसेवी उत्तम अधिकारी लगायत करिब ५० जना उपस्थित थिए ।
अघिकांश सहभागीहरुले आचार्य दम्पत्ती युएईमा दस वर्षदेखि गुमनाम बसोबास गरिरहेकोमा आश्चर्य प्रकट गरेका थिए । आगामी नोभेम्बरमा डिल्लीप्रसाद आचार्यको ८० औं जन्मोत्सवको अवसरमा उक्त जीवनीपरक पुस्तक सार्वजनिक गर्ने र आचार्यका विषयमा लेखिएका सबै समाचार तथा लेखहरुलाई पुस्तकमा समेट्ने डा. दिनेश आचार्यले जानकारी दिए ।

