खिलराज रेग्मीको अमेरिका यात्राः एक पन्थ, दुई काम !

न्युयोर्क । मन्त्रिपरिषदका पूर्वअध्यक्ष खिलराज रेग्मी यतिबेला स-परिवार अमेरिका भ्रमणमा छन् । न्यूयोर्कस्थित संयुक्त राष्ट्रसंघ भवनमा अगष्ट १७ देखि १९ तारिखसम्म आयोजित मानवतासम्बन्धी अन्तराष्ट्रिय सम्मेलनमा भाग लिन गतसाता न्युयोर्क आएका उनी पारिवारिक भेटघाटमा समेत तल्लीन छन् ।
रेग्मी नेपालमा सर्वोच्च अदालतको प्रधानन्ययाधीश बनेका बेलादेखि नै उनका छोराबुहारीहरु अमेरिकामा ग्रिनकार्ड होल्डरका रुपमा बस्दै आएका थिए । उनी प्रधानन्यायाधीश भएका बेलामा पनि पत्नीसहित अमेरिका भ्रमणमा आएका थिए । ‘पशुपतिनाथको यात्रा, सिद्राको व्यापार’ भन्ने आहानजस्तै कार्यक्रमको बाहना बनाउँदै उनी पारिवारिक भेटघाटमा व्यस्त हुने गरेका छन् ।
यसपालिको यात्रालाई पनि रेग्मी दम्पतिले पारिवारिक भेटघाट र सामाजिक दुबै कार्यक्रम एकसाथ भ्याएका छन् । तर, बाहिरी प्रचारमा भने सार्वजनिक कार्यक्रमको मात्रै गरिन्छ, अमेरिकन नागरिक बनिसकेका आफ्ना परिवारजनसँगको भेटघाटबारे रेग्मीले केही बताउने गरेका छैनन् ।
यसैवीच रेग्मीलाई मानवतासम्बन्धी अन्तरराष्ट्रिय सम्मेलनमा ‘अमेरिकाको वी केयर फर हुमानिटी (डब्लुसीएच)ले ‘एसियाज् डिग्नीटरी मेन अफ दी इयर’ ले सम्मानसमेत गरेको छ ।
हृदयमा इमान्दारी, काँधमा जिम्मेवारी ?
नेताहरुले हृदयमा छोरोछोरीलाई प्राथमिकतामा राखे पनि देश विदेश जहाँ पुग्दा पनि आदर्शका भाषण गर्ने गरेका छन् ।
मन्त्रिपरिषदका पूर्वअध्यक्ष रेग्मीले पनि यस्तै दोहोरो मापदण्डलाई अमेरिकार पुगेर पनि निरन्तरता दिएका छन् । उनले शनिबार नेपाल अमेरिका पत्रकार संघ (नेजा) ले न्युयोर्कमा आयोजना गरेको कार्यक्रममा बोल्दै हृदयमा इमान्दारी, मस्तिष्कमा समझदारी र काँधमा जिम्मेवारी हुनुपर्ने बताए ।
राजनीतिक जोडघटाउको संक्रमणमै अल्झिँदा देश कहालिलाग्दो रुपमा खोक्रिँदै गएको बताउँदै पूर्वप्रधानन्ययाधीश रेग्मीले भने- ‘ज्यान जोखिमा राखेर कामदारहरुले विदेशबाट पठाएको रेमिट्यान्सले उपभोक्तावादी अर्थव्यवस्थामा आयातबाट उठेको राजस्वले धेरै हदसम्म सरकारी खर्चलाई सघाउने स्थितिलाई गर्व गर्न सकिँदैन ।’
कार्यक्रममा गैरआवासीय नेपाली संघ, अमेरिकाका वरिष्ठ उपाध्यक्ष कृष्ण पोखरेल र नेजाका क्षेत्रीय संयोजक विष्णुहरि घिमिरेले देश जटिल अवस्थामा रहेका बेला निष्पक्ष, भयरहित वातावरणमा संविधानसभाको निर्वाचन सम्पन्न गरी देशलाई निकास दिएको भन्दै रेग्मीलाई धन्यवाद दिएका थिए ।

