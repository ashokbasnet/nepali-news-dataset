सिड्नीमा मिस्टर एण्ड मिस ओसेनिया सम्पन्न


युएनईको आयोजनामा अस्ट्रेलियाको सिड्नीमा  आयोजित समारोहमा १८ प्रतिस्पर्धीलाई पछि पार्दै प्रमेज श्रेष्ठ र रुषा राखी बरालले इनोभेटिभ मिस्टर एण्ड मिस नेपाल ओसेनियाको उपाधि जितेका छन् । प्रमेज र रुजाले सुन्दरतासँगै प्रतिभा र कलाकौशलताले प्रतिस्पर्धामा आफुहरुलाई अब्बल ठहराएका थिए ।

प्रतिभा प्रस्फुटनको माध्यम बनेको मिस्टर एन्ड मिस नेपाल ओसेनीयामा अस्ट्रेलिया तथा न्युजिल्यान्डवाट सहभागिता थियो । प्रतियोगिताको मुख्य आकर्षकका रुपमा जजको भुमिकामा मिस नेपाल अस्मी श्रेष्ठ, गोपाल कक्षपती, नायक आर्यन सिग्देल, फेसन डिजाइनर तेन्जिङ भुटिया रहेका थिए ।

भोटिङ तथा सौन्दर्यता अनि प्रतिभा प्रर्दशनलाई मुख्य आधार बनाएर प्रवासमा क्षेत्रीय तबरले गरिएको यो मिस नेपाल प्रतियोगितामा प्रमेजले उच्च मनोबल र दरीलो आत्मबिश्वासका साथ आफ्ना गहकिला धारणा मार्फत निर्णायकको मन जितेका थिए ।

प्रतिस्पर्धाको आकर्षणका रुपमा रहेका अन्य बिधाहरुमा भने मन्जिल निरौलाले मिस्टर ओसनियाको फस्ट रनर अपको उपाधि उचाले भने मिसतर्फ रोशना पोखरेलले दोस्रो स्थान हात पारिन् ।

सेकेन्ड रनरअपमा मिस्टरतर्फ सन्जय पराजुली र मिसतर्फ रीचा थापा घोषित भए । रीचाले न्युजिल्यान्डकोतर्फवाट प्रतिस्पर्धामा सहभागिता जनाएकी थिइन् ।

प्रतिस्पर्धाका अन्य बिधाहरुमा मिस्टर एएनएइ र मिस युएनएइमा प्रमेज श्रेष्ठ र प्रेक्षा अधिकारी, मिस्टर ट्यालेन्टमा आशिष भुर्तेल तथा मिस ट्यालेन्टमा अनुजा शर्मा, फोटोजेनिकमा असीम श्रेष्ठ र रोशना पोखरेल, क्याटवाकमा उपेन्द्र अर्याल र समी श्रेष्ठ तथा कस्ट्युममा सन्जय पराजुली तथा रिजु खड्काले उपाधि जिते।

यस प्रतिस्पर्धामा विजयी मिस ओसनियाले मिस नेपालमा सिधै प्रतिस्पर्धा गर्न पाउने अवसर प्राप्त गर्ने आयोजक युएनएइकी अध्यक्ष भुमादेबी लिम्बुले बताइन् । बिदेशमा रहेका युवा वर्गलाई उनीहरुको प्रतिभा प्रस्फुटन र अतिरिक्त क्रियाकलापका लागि यस्ता प्रतिस्पर्धाहरु महत्वपुर्ण रहने आयोजकमध्येका एक समिम अनवरले बताए ।

