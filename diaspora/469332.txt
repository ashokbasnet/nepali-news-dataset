नेपालीको हौसला बढाउन एनआरएन अध्यक्ष घले रियो ओलम्पिकमा सहभागी

रियो दि जेनेरियो । गैरआवासीय नेपाली संघका अध्यक्ष शेष घलेले ब्राजिलको रियो दि जेनेरियोमा आयोजित ओलम्पिक २०१६ मा सहभागी भई नेपाली खेलाडीहरुको हौसला बढाएका छन् ।
अगष्ट २० तारिखमा नेपाल सहभागी तेक्वाण्डो खेलमा उपस्थित भएका अध्यक्ष घलेले नेपाली खेलाडीहरुलाई शुभकामना दिएका थिए ।
साथै उनले नेपाल ओलम्पिक कमिटीका अध्यक्ष जीवनराम श्रेष्ठ लगायतका पदाधिकारीसँग भेटेर नेपालको सहभागीता र उपलब्धीबारे छलफल गरेका थिए ।
अध्यक्ष घलेले ओलम्पिक जस्ता अन्तराष्ट्रिय खेलमा गैरआवासीय नेपाली प्रतिभाहरुलाई नेपालका तर्फबाट सहभागी बनाउनुपर्ने सुझाव दिए । गैरआवासीय नेपाली किशोरी गौरिकाको प्रस्तुतीको स्मरण गर्दै उनले बिदेशमा नेपाली समुदायमा गौरिका जस्ता धेरै प्रतिभा हुनसक्ने भएकाले उनीहरुलाई स्थान दिन आग्रह गरे ।
नेपालको खेलस्तर सुधार्न र नेपाली खेलाडीलाई बिदेशमा तालिमको अवसर प्रदान गर्न गैरआवासीय नेपाली संघ सहयोगका लागि तयार रहेको उनले जानकारी दिए ।
एनआरएन ब्राजिलको विशेष साधारणसभालाई सम्बोधन
यसैवीच अध्यक्ष घलेले गैरआवासीय नेपाली संघ राष्ट्रिय समन्वय समिति ब्राजिलको विशेष साधारणसभालाई सम्बोधन पनि गरेका छन् ।
अगष्ट २० तारिखमा आयोजित कार्यक्रममा उनले गैरआवासीय नेपाली संघको ७४ औं राष्ट्रिय समन्वय परिषदका रुपमा संजालमा आबद्ध भएकोमा एनआरएन ब्राजिलका पदाधिकारीहरुलाई बधाई दिए । नेपालमा गएको भूकम्पका बेला ब्राजिलमा रहेका गैरआवासीय नेपालीहरुले पुर्‍याएको योगदानको प्रशंसा गर्दै उनले ब्राजिलबासी नेपालीहरुलाई धन्यबाद दिए ।

गैरआवासीय नेपालीको दायित्व मातृभूमीसँगै बिदेशमा रहेका नेपालीहरुप्रति पनि रहेको भन्दै उनले ब्राजिलमा रहेका नेपालीहरुलाई सहयोग र उद्धार गर्ने कार्यमा ब्राजिलस्थित नेपाली दूतावाससँग मिलेर काम गर्न सुझाव दिए ।
सो अवसरमा ब्राजिलका लागि कार्यवाहक नेपाली राजदूत ऋषिराज आचार्यले हालसम्म अनौपचारिक रुपमा रहेको समूहलाई गैरआवासीय नेपाली संघ ब्राजिलको रुप दिएको बधाइ दिँदै संघसँग मिलेर काम गर्ने बताए ।
सो अवसरमा नेपाल ओलम्पिक कमिटीका अध्यक्ष जीवनराम श्रेष्ठले गैरआवासीय नेपाली संघ र ओलम्पिक कमिटीबीच भएको समझदारी र सहकार्यबारे उल्लेख गर्दै नेपालको खेलको विकासमा गैरआवासीय नेपाली संघको सहयोग जरुरी रहेको बताए ।
सो अवसरमा ओलम्पिक कमिटीका महासचिव लामा टेण्डी शेर्पा, सदस्य निलेन्द्र श्रेष्ठ लगायतको उपस्थीति थियो ।
कार्यक्रमको अन्त्यमा एनआरएन ब्राजिलका अध्यक्ष गणेश गुरुङले अतिथिहरुलाई धन्यवाद ज्ञापन गरेका थिए ।

