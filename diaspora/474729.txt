विश्व शान्तिका लागि अमेरिकामा वर्ल्ड फेसन परेड हुने

वाशिंगटन डिसी । आगामी सेप्टेम्बर २५ तारिख न्युयोर्कमा वर्ल्ड फेशन परेड हुने भएको छ । यसै कार्यक्रमको पूर्वसन्ध्यामा नेपालको चर्चित सांगीतिक समूह नेपथ्यले आफ्नो प्रस्तुति दिनेछ ।
शान्तिको लागि विश्व फेशन परेड नामक महत्वाकांक्षी कार्यक्रमको आयोजना अमेरिकामा रहेका नेपाली मुलका युवाहरुको बिशेष संलग्नता तथा पहलमा हुन लागेको हो । शान्तिको लागि भेषभुषाको नारा दिइएको उक्त कार्यक्रम सेप्टेम्बर २५ तारिख न्युयोर्कको प्रसिद्ध गोथाम सभा कक्षमा हुने तय भएको छ ।
यस बृहत फेशन प्रदर्शनमा विश्वभरका प्रसिद्ध डिजाइनर तथा मोडलहरुमा डालिया म्याच्फी, इरिना शबेयेबा, एम जुज, र्‍याडमिला लोली, रेनुका मल्ही, रशना श्रेष्ठ, इजिप्ट युफेली, योना न्युयोर्क तथा अन्य ख्यातिप्राप्तले भाग लिने जानकारी वर्ल्ड फेशन परेडका रणनीति तथा संचालन निर्देशक निराकार उप्रेतीले बिज्ञप्ति मार्फत उल्लेख गरेका छन् ।
विश्व शान्तिको प्रवर्धन फेशनको माध्यमद्वारा भन्ने नारालाई बिशेष महत्व दिइएको उक्त कार्यक्रम अहिलेसम्म भेषभुषा प्रदर्शन बिश्व शान्तिको प्रबर्धन भनि नगरिएको आयोजकले बताएका छन् ।
त्यस फेसन परेडमा नेपाल पर्यटन बोर्डकी सदभावना दूत नवीना बस्नेत उप्रेतीको सहभागीता रहनेछ । नेपालको कला, संस्कृति, फेसन तथा पर्यटकीय क्रियाकलापको प्रदर्शन गरिने बताइएको छ । यसैगरी डिसीमा स्थापित सामाजिक गैरनाफामुखी संस्था गोर्खाली फाउनडेशनले पनि साझेदारको भूमिका निर्वाह गर्ने भएको छ ।

