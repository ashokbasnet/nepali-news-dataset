पोखराको साहारा क्ल्बलाई सिड्नीबाट सहयोग
सिड्नी । साहारा क्लब अस्ट्रेलियाले आफ्नो बार्षिक समारोहमा च्यारिटी बार्बीक्यु कार्यक्रमको आयोजना गर्ने भएको छ । एक बर्ष अगाडि सिड्नीमा स्थापना भएको साहारा क्लब अस्ट्रेलियाले सहारा कलब पोखरालाई सहयोग जुटाउने उद्देस्यका साथ यो कार्यक्रमको आयोजना गर्न लागेको यसका संयोजक राजमान थकालीले बताए ।
सिड्नीको टेम्पे पार्कमा कार्यक्रमको आयोजना गरिन लागेको हो । पछिल्लो बर्ष गठन भएपनि ठोस कार्य गर्न नसकेको सहारा अस्ट्रेलियाले यस पटक भने च्यारिटी बार्बीक्यु र अन्य स्रोतको माध्यमवाट करिब पाँच लाख उठाएर क्लबलाई प्रदान गर्ने लक्ष्य बनाएको संयोजक राजमान थकालीले बताए।
रेस्टुरेन्टमा बर्षभरी जम्मा भएको टिप्सको रकम समेत सहारालाई प्रदान गर्ने निर्णय गरिएको छ । थकाली, सिड्नीको टाउन हलमा रहेको मुग्लान रेष्टुरेन्टका संन्चालक पनि हुन । रेस्टुरेन्टका कर्मचारीले समेत सहाराका सामाजिक कार्यमा सहयोग गर्ने बताएपछि राजमानले सहाराको पुन्य कर्मको लागि त्यो टिप्स रकम समेत प्रदान गर्ने निर्णय गरिएको बताए ।
‘रेस्टुरेन्टमा बर्षभर जम्मा हुनेमध्ये कम्तीमा करीव तीन लाख रुपैयाँ क्लबलाई प्रदान गर्ने मेरो लक्ष्य हो,’ थकालीले सुनाए । मोफसलमा रहेर गरिब ,असहाय र टुहुरा बालबालिकालाई समेटेर फुटबल एकेडेमी लगायतका पुन्य कामगर्दै आएको सहारालाई सहयोग गर्न सहारा युके र सहारा हङकङले धेरै पहिलेदेखि च्यारिटी गर्दै आएका छन ।
आगामी आइतबार सीड्नीको टम्पेमा सहारा अस्ट्रेलियाले थप सहयोग जुटाउन च्यारीटी बार्बीक्युको पनि आयोजना गर्न लागेको राजमानले बताए । राजमानले पहिलो बर्ष भएकोले खासै उल्लेख्य कार्य गर्न नपाएको बताउदै आगामी दिनमा क्लबको सहयोगार्थ अन्य कार्यक्रम समेत गर्ने सोच रहेको जानकारी दिए ।

