एनआरएनए जेद्दाले मनायो पाँचौं वार्षिक उत्सव
 
जेद्दा  । “नेपालीका लागि नेपाली” भन्ने मूल नाराद्वारा स्थापित गैर आवासीय नेपाली संघ पश्चिम क्षेत्रीय समिति जेद्दाले सरफिया स्थित इम्पाला अडिटोरियम हलमा विभिन्न कार्यक्रम गरी पाँचौं वार्षिक उत्सव मनायो । नेपाली श्रमिकहरूका हितमा समर्पित यस संस्थाले साउदी अरबको पश्चिम क्षेत्रमा रहेका नेपाली श्रमिकहरूलाई आइपर्ने विभिन्न समस्यालाई सम्वन्धित निकायको समन्वयमा समाधान गर्दै आइरहेको छ ।

दुई चरणमा विभाजित कार्यक्रम अन्तर्गत प्रथम चरणको औपचारीक वार्षिक उत्सव कार्यक्रमलाई प्रमुख अतिथिवाट दिप प्रज्वलन गरी उद्घाटन गरिएको थियो । संस्थाका अध्यक्ष भिम गुरूङको सभापतित्वमा सम्पन्न भएको कार्यक्रमलाई संस्थाका उपाध्यक्ष बेद कुमार गुरूङले स्वागत मन्तव्य द्दारा सबै सहभागिलाई स्वागत गरेका थिए । संस्थाका सह-सचिव राज कुमार गिरीले कार्यक्रम संचालन गरेका थिए।

नेपाली महावाणीज्य दूतावास जेद्दाका कार्यवहाक महामाणीज्यदूत रेवती रमन पौडेलको प्रमुख आतिथ्यता रहेको कार्यक्रममा दूतावासका अन्य कर्मचारीहरू, राष्ट्रिय समन्वय समितिका पदाधिकारीहरू, जेद्दा स्थित नेपाली संघ-संस्थाका प्रतिनिधिहरू लगाएत अन्य सामाजिक अभियन्ताहरूको समेत आतिथ्यता रहेको थियो ।


कार्यक्रममा संस्थाका सचिव विनोद तिमिल्सिनाले संस्थाको प्रगति विवरण, सह-सचिव राज कुमार गिरीले भावी कर्ययोजना र कोषाध्यक्ष प्रविण श्रेष्ठले आर्थिक प्रतिवेदन पेश गरेका थिए । मन्तव्यको क्रममा विशिष्ट अतिथि तथा राष्ट्रिय समन्वय समितिका उपाध्यक्ष ध्रुव रिजालले केन्द्र र क्षेत्र विचको आपसी सहकार्यलाई अझ ससक्त एवम् निकटता प्रदान गर्नेगरी केन्द्रले भूमिका खेल्नेमा आफू र सिंगो टिमनै प्रतिवद्द रहेको बताए ।
सोही क्रममा प्रमुख अतिथि रेवती रमन पौडेलले सरकार एनआरएनएसँग सदैव सहकार्य गर्न प्रतिवद्द रहेकोले महावाणिज्यदूतावास पनि सोही भूमिकामा प्रस्तुत हुन कुनै कसर बाँकी नराख्ने बताए । कार्यक्रममा उपस्थित अन्य अतिथिहरूले आ-आफ्नो धारणा राखेका थिए ।


कार्यक्रम समापन गर्दै सभापति गुरूङले उक्त कार्यक्रम सफल पार्न सहयोग गर्ने समाजसेवीहरू सुप्रिम तामाङ, बेद कुमार गुरूङ लगाएत अन्य सहयोगीहरूले देखाउनु भएको सदासयता प्रति धन्यवाद प्रकट गर्दै संस्थाले थप रचनात्मक भूमिका खेल्नेमा आस्वस्थ पारेका थिए ।

दोस्रो चरणको सांस्कृतिक कार्यक्रमलाई राम गुरूङ तथा शान्ती लामाले संयुक्त रूपमा संचालन गरेका थिए । सांस्कृतिक कार्यक्रममा स्थानिय ख्याति प्राप्त कलाकारहरूको वेजोड प्रस्तुति रहेको थियो। साथै, कार्यक्रम सफल पार्नेहरूलाई प्रशंसापत्रबाट सम्मान गरिएको थियो ।

