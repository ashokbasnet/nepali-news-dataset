विरामी परिवारलाई प्रवासीको राहत
३० असोज, दाङ । एक वर्षअघि कतारमा दुर्घटनामा घाइते भएका रुकुम चौखावाङ गलम्पाटीका ललित बुढा मगरको परिवारलाई प्रवासी नेपालीहरुले आर्थिक सहयोग गरेका छन् ।
नेकपा माओवादी केन्द्र निकट नेपाली जनप्रगतिशील मञ्च कतारले एक लाख ६० हजार रुपैयाँ सहयोग गरेको हो । बिरामी बुढा मगर दश महिनादेखि कतारको अस्पतालमा अचेत अवस्थामा छन् ।
बिरामी ललितको गाउँमा एक कार्यक्रम गरी सहयोग रकम हस्तान्तरण गरिएको छ । स्थानीय अगुवा भरतकुमार कठायतको अध्यक्षतामा भएको कार्यक्रममा प्रमुख अतिथि जनता आधारभूत विद्यालय गलम्पाटीका प्रधानाध्यापक चुडामणि रोकायले विरामीका बुवा रामबहादुर बुढालाई एक लाख साठी हजार रुपैयाँ हस्तान्तरण गरे ।
सोही गाउँ घर भएका पत्रकार नरेन्द्र केसीको पहलमा नेपाली जनप्रतिशील मञ्च कतारले त्यहाँ रहेका नेपालीहरुबाट सहयोग संकलन गरेको थियो । ललित बिदेश जाँदा काढेको ऋण तिर्न नसकेको र ललितकी श्रमितीसमेत अन्यत्र विवाह गरेर गएपछि अलपत्र परेका बुवा-आमालाई प्रवासीको सहयोगले धेरै राहत पुगेको पत्रकार केसीले जानकारी दिए ।
जनप्रतिशील मञ्च कतारका अध्यक्ष शनिकुमार ओलीले घटनाबारे थाहा पाएलगत्तै केही सहयोग होस् भनेर सहयोग संकलन गरेको र विरामीको नियमित हेरचाह पनि गरिरहेको जानकारी दिए ।

