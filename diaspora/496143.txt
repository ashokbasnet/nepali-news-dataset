अमेरिकावासी नेपालीले यसरी मनाए भाइटीका

वाशिंगटन डिसी । अमेरिकाका विभिन्न राज्यमा बसोबास गर्ने नेपाली समूदायले भाइटीका हर्षोल्लासका साथ मनाएर यसबर्षको तिहार सम्पन्न गरेका छन् ।
अमेरिकामा नेपाली समुदायको जनघनत्व वृद्धि हुदै गएको अवस्था तथा सपरिवार रहदै आएकाहरुले नेपालमा जस्तै गरी तिहार मनाए ।

यमपञ्चकको पाँचौ एवम् अन्तिम दिन मंगलबार दिदीबहिनीले दाजुभाइलाई र दाजुभाइले दिदीबहिनीलाई यश, ऐश्वर्य र दीर्घायुको कामना गर्दै आ-आफ्नो परम्परा अनुसार पञ्चरङ्गी वा सप्तरङ्गी टीका लगाए ।
अधिकांश नेपालीले भाई टिकाको दिन बिदा लिएर मध्यान्ह ११ बजेर ५२ मिनेटको साइतमा भाइटीका ग्रहण गरेका थिए ।

अमेरिकामा जन्मेका बालबालिका, पहिलो पुस्ता, बिद्यार्थी लगायतले हर्षोल्लासका साथ तिहार मनाएका हुन् । नेपाल जस्तै सबै सामग्रीहरु नेपाली पसल तथा भारतीय पसलमा समेत उपलब्ध हुनाले दिदीबहिनीले लक्ष्मी पूजा गरेको दियो, कलश र गणेशसहित मार्कण्डेय अन्य बिधि अनुसार पूजाआजा गरी तेलको धाराले दाजुभाइलाई घेरेर ढोकामा ओखर फुटाएर नेपाल जस्तै गरी तिहार मनाइएको छ ।

