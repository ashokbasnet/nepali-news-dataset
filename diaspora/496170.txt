दिपावलीको अवसरमा साउदीमा श्रमिक लक्षित स्वास्थ्य सचेतना कार्यक्रम
जेद्धा । गैर आवासीय नेपाली संघ क्षेत्रिय समन्वय समिति अल कासीमले दिपावलीको अवसरमा सोही क्षेत्र आसपासमा रहेका श्रमिकहरूलाई लक्षित गरी स्वास्थ्य सचेतना गरेको छ ।
अल रसिद एग्रीकल्चर एन्ड प्रोडक्सन कम्पनिको परिसरमा गरिएको कार्यक्रममा सोही शहरको पानारोमा हस्पिटलमा कार्यरत डक्टर जुबेर अलीलाई  स्वास्थ्य परामर्षदाताको रूपमा बिशेष आमन्त्रण गरीएको थियो । डक्टर अलीले उपस्थित सबैलाई स्वस्थ जीवनयापनका निमित्त अपनाउनुपर्ने विधिहरूको वारेमा प्रष्ट्याउँदै मधुमेह तथा रक्तचापको समेत परीक्षण गरेका थिए ।
शिविरमा १३४ जना नेपाली तथा अन्य राष्ट्रका कामदरहरूले स्वास्थ्य परीक्षण गराएका थिए । परीक्षणको क्रममा केहीलाई उच्च रक्तचाप भएको पाइएको र उनीहरूलाई तुरून्त हस्पिटलमा सम्पर्क गर्न सुझाइएको थियो ।
संस्थाका उपाध्यक्ष मनिष कोइरालाको सभापतित्वमा सम्पन्न कार्यक्रममा एनआरएनए अन्तराष्ट्रिय समन्वय समितिका सदस्य रमेश भण्डारी, राष्ट्रिय समन्वय समितिका सचिव बिषाल श्रेष्ठ, प्रोफेसर अधिर शर्मा, डाक्टर जुवेर अलीको आतिथ्यता रहेको थियो ।
अतिथीहरूले शुभकामना मन्तव्यको क्रममा एनआरएनए आरसीसी अल कासीमले स्वास्थ्य सचेतना तथा परिक्षण जस्तो अति संवेदनसील एवं महत्वपूर्ण कार्यको सहजतापूर्वक संयोजन गरेकोमा खुलेर प्रशंसा गरेका थिए ।

