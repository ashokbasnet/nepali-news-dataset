अमेरिकामा महजोडीसँगै खेलिएको देउसी-भैलोमा ४५ लाख संकलन

वाशिंगटन डिसी । अमेरिका भ्रमणमा रहेका बरिष्ठ कलाकारद्वय मदनकृष्ण श्रेष्ठ र हरिबंश आचार्यको उपस्थितिमा नेपाल शिक्षा तथा सांस्कृतिक केन्द्र (एनइसीसी) ले गरेको देउसी भैलो कार्यक्रममा ४५ लाख संकलन भएको छ ।
डीसी महानगर क्षेत्रका बिभिन्न शहरमा बसोबास गर्ने नेपालीलाई अगि्रम सूचना दिएर एक दर्जन स्थानमा देउसी खेल्न निस्केको टोलीले नेपाली राजदुताबास बाट देउसी भैलोको प्रारम्भ गरी महा बाणिज्यदुत प्रेम राजा महतको बाल्टिमोरस्थित नेपाल हाउस नामक चमेना गृहमा २०१६ को देउसी भैलो कार्यक्रम सम्पन्न गरेको छ ।

उक्त टोलीले अक्टोबर २८ देखि सुरु गरी करिव एक सातासम्म देउसी भैलो खेलेको हो ।
नेपाल शिक्षा तथा सांस्कृतिक केन्द्रका सभापति खिलेन्द्र न्यौपानेले सन् २०१४ देखि देउसी भैलो खेल्न सुरु भएको जनाए । यसअघिभन्दा यसपटक देउसी भैलोबाट सबैभन्दा धेरै ४५ हजार डलर संकलन भएको उनले जानकारी दिए ।
उनले देउसी भैलो खेल्नुको मुख्य उद्देश्य नेपाल शिक्षा तथा सांस्कृतिक केन्द्रमा पशुपति बुद्ध मन्दिर समेत रहेकोले यसलाई समुदाय मुखी बनाउने भएको बताए । त्यस्तै अमेरिकामा जन्मिएका दोश्रो पुस्ताका नेपालीलाई संस्कृति तथा परम्पराबारे व्यवहारिक रुपमा अवगत गराउदै यसलाई जगेर्ना तथा संरक्षण गरिने उनले बताए ।

देउसी भैलो कार्यक्रमका संयोजक परशु लिमल्सिनाले महजोडीसँग बाल्टिमोरमा महाबाणिज्यदूतको आँगनमा देउसी भैलो खेल्दा मात्र एकै ठाउँमा करिब ७ हजार डलर उठेको जानकारी दिए ।
महाबाणिज्यदूत प्रेमराजा महतले महजोडी तथा एनईसीसी देउसी-भैलो टोलीलाई स्वागत गरेका थिए भने अमेरिकाका लागि नेपाली राजदूत अर्जुनकुमार कार्कीले कार्यक्रममा साथ दिने मह जोडीलाई एनईसीसीको तर्फबाट मायाको चिनो प्रदान गरेका थिए ।

कार्यक्रममा बोल्दै राजदुत कार्कीले तन यता भए पनि मन नेपाल जाओस भन्ने एनईसीसीको नारालाई उदृत गर्दै बिदेशमा रहेर पनि आˆनो संस्कृतिलाई सम्बर्धन गर्ने एनईसीसी को प्रसंसा गरेका थिए ।
महजोडीले देउसी भैलो टोलीसँग देउसी खेल्नुका साथै बिदेशमा रहेपनि नेपाली संस्कृति, परम्परा तथा संस्कारलाई निरन्तरता दिन सकेकोमा हर्ष व्यक्त गरेका थिए ।

