महिला हिंसा विरुद्ध तीन दूत र पाँच पैरवीकर्ता नियुक्त
सिड्नी । अस्ट्रेलियामा महिला हिंसा विरुद्ध तीन नेपाली ‘एम्बेसडर’ नियुक्त भएका छन् । एडभान्स डाइभर्सिटी सर्भिसेस नामक संस्थाले उनीहरुलाई महिला हिंसा विरुद्धका दूत नियुक्त गरेको हो ।
उनीहरुलाई सेतो रिवन(ह्वाइट रिवन) दूतका रुपमा अष्ट्रेलियाभरी काम गर्ने गरी नियुक्त गरिएको छ । सेतो रिवन अभियान अष्ट्रेलियामा महिला हिंसा विरुद्धको सवैभन्दा ठूलो अभियान हो ।
यसरी नियुक्त हुनेहरुमा ऋषि आचार्य, राजु मानन्धर र बुल्सन लाम्गाडे छन् । अष्ट्रेलियाको चर्चित रेडियो एसबीएसका अनुसार उनीहरुलाई दक्षिण सिड्नीको सेन्ट जर्ज र सडरल्याण्ड क्षेत्रमा महिला हिंसा विरुद्ध सामुदायिक अभियान सञ्चालन गर्ने उदेश्य तोकिएको छ । त्यस्तै अरु पाँच जना नेपालीलाई महिला हिंशा विरुद्ध पैरवीकर्ता नियुक्त गरिएको छ ।
यसरी पैरवी कर्ता नियुक्त हुनेहरुमा चुडामणि बेलवासे, कमलमणि दिक्षित, सरुण सुनार, सुरेन्द्र धिताल र लिला कार्की छन् । एडभान्स डाइभरसिटी सर्भिसेजले महिला हिंसा विरुद्ध अभियान सञ्चालन गर्ने उदेश्यका लागि उनीहरुलाई पैरवीकर्ता तोकेको हो ।
सत्तरी भन्दा बढी भाषामा प्रसारित हुने यहाँको एसवीएस रेडियोले यो समाचारलाई प्राथमिकता दिएर प्रसारण गरेको छ ।
महिला हिंसा विरुद्ध दूत नियुक्त सवैसँग कुरा गर्दै विशेष रिपोर्ट प्रशारण गरिएको नेपाली भाषाको कार्यक्रममा उनीहरुले आफूहरु बहुसाँस्कृतिक समाज अष्ट्रेलियामा महिला हिंसा विरुद्धको अभियानमा आफूहरु निरन्तर सक्रिय रहने बताएका छन् ।
दूत नियुक्त मध्ये एक पत्रकार ऋषि आचार्यले भने, ‘हामी महिला हिंसा विरुद्ध सकृय र अझै क्रियाशील रहने छौं ।’
उनका अनुसार सेतो रिवन अभियान सन् १९८९ मा क्यानडाको मोन्ट्रियलमा एक पुरुषले २२ जना महिलाको हत्या गरेपछि सुरु भएको हो । महिला माथि पुरुषबाट बहुरुपी हिंसा अहिले पनि भईरहेको छ र त्यो अन्त्य गर्न पुरुष आफै लाग्नुपर्छ भन्ने यो अभियानको मुख्य लक्ष्य हो ।

