नेपाल महोत्सव पहिले र अहिलेः संस्थापक अध्यक्ष मन केसीको नजरमा
सिड्नी । गैरआवासीय नेपाली संघ अष्ट्रेलियाको आयोजनामा आगामी शनिवार सिड्नीको डार्लिङ हार्वरमा नेपाल फेष्टिवल  (महोत्सव) हुँदैछ । नेपाल र नेपाली समुदायलाई अष्ट्रेलियाको बहुसांस्कृतिक समाजमा चिनाउन नेपाल फेष्टिवल निकै सफल देखिएको छ ।
सन् २००६ मा पहिलोपटक एनआरएन अष्ट्रेलियाले सिड्नीमा नेपाल फेष्टिवल आयोजना गरेको थियो । पहिलो महोत्सव आयोजना गर्न तत्कालिन गैरआवासीय नेपाली संघका अध्यक्ष मन केसीले मुख्य भूमिका खेलेका थिए ।
के सोंचेर त्यतिबेला फेष्टिवलको आयोजना गरिएको थियो ? के सोंचेअनुरुप पछिल्ला फेष्टिवल सफल हुन सकेका छन् त ? हामीले केसीसँग उनको अनुभव र पछिल्ला फेष्टिवलहरुको समिक्षा गर्न आग्रह गरेका छौं । प्रस्तुत छ, एनआरएन अष्ट्रेलियाका संस्थापक अध्यक्ष केसीको अनुभव-
मन केसी
त्यतिबेला अहिलेजस्तो नेपालीको संख्या धेरै थिएन । सीमित संख्यामा रहनुभएका नेपालीहरु पनि एक आपसमा घुलमिल हुनुभएको थिएन । हामी गैरआवासीय नेपाली संघको स्थापनाको सुरुवाती चरणमा थियौं । एनआरएन एनसीसीहरुमध्ये अष्ट्रेलिया निकै सक्रियमध्ये नै पर्दथ्यो । हामीले दोस्रो ग्लोबल कन्फरेन्सका बेला नेपाल प्रबर्द्धनका लागि केही सिर्जनशील काम गरौं भनेर नेपाल फेष्टिवल आयोजना गर्ने सोंच प्रस्तुत गरेका थियौं । त्यसलाई सबैले मन पराउनुभएको थियो ।
त्यसपछि हामीले फेष्टिवल आयोजना गर्ने तयारी गर्‍यौं । डार्लिङ हार्वरजस्तो सिड्नीको केन्द्रमा हामीले कार्यक्रम गर्न खोज्यौं । त्यो बेलासम्म नेपाली समुदायले त्यहाँ कार्यक्रम गरेको थिएन । त्यसैले भेन्यू पाउन पनि सात-आठ महिनासम्म कुर्नुपर्‍यो ।
पहिलोपटक फेष्टिवल गर्न लागेको हुँदा आर्थिक स्रोत जुटाउन पनि निकै कठिन थियो । सबैभन्दा ठूलो स्पोन्सर भनेको चार हजार डलरको थियो, धेरैजसो स्पोन्सर दुई चार सय डलरका मात्र थिए ।
तर, पहिलो कार्यक्रम नै हामीले मेगा सक्सेस गर्‍यौं । त्यो बेलामा करिव १५ हजार मानिस त्यहाँ उपस्थित थिए । ३५ वटा स्टल राखेका थियौं । पहिलोपटक त्यति ठूलो संख्यामा नेपालीहरु एक ठाउँ भएको देखेर यहाँका मानिसहरु दंग परेका थिए ।
यहाँका सञ्चारमाध्यमले पनि राम्रो सहयोग गरेका थिए । रेडियोहरुले प्राथमिकताका साथ यो इभेन्टबारे प्रसारण गरे । समग्रमा पहिलो इभेन्ट नै धेरै सफल भयो । यहाँको कम्युनिटीमा नेपालीको पहिचान नै फराकिलो भयो ।
त्यसपछि नेपाल फेस्टिवल एनआरएन अष्ट्रेलियाको सिग्नेचर इभेन्ट्सजस्तै भयो । हरेक दुई-दुई बर्षमा नेपाल फेस्टिवल आयोजना गर्न थालियो ।
हामीले जे सोंचेर फेस्टिवल आयोजना गर्न खोजेका थियौं, पछिल्ला संस्करणहरुले त्यो उद्देश्यलाई सफल पारेका छन् । एनआरएन अष्ट्रेलियामात्र हैन, सारा नेपाली समुदायको साझा कार्यक्रम बन्न सफल भएको छ ।
अहिले त यहाँको कम्युनिटीको आकार पनि बढ्दो छ, नेपाल फेस्टिवलमा हुने सहभागीता, बिजनेस, साँस्कृतिक प्रवर्द्धनमा पनि धेरै बृद्धि भइसकेको छ । सिड्नीमा मात्र हैन, धेरैवटा शहरमा नेपाल फेस्टिवल आयोजना हुन थालेका छन् । विश्वका अरु देशहरुमा पनि नेपाल फेस्टिवल आयोजना हुन थाले । गैरआवासीय नेपाली संघको सिग्नेचर इभेन्ट्स बन्न सफल नेपाल फेस्टिवलको एउटा हिस्सा बन्न पाएकोमा मलाई गर्व छ ।
आगामी दिनमा यसलाई नेपाली कम्युनिटीभन्दा पनि बाहिरका अन्य समुदायमा लक्षित गर्नुपर्छ । मेनस्टि्रम अष्ट्रेलियन समुदाय र यहाँको अन्य समुदायमा नेपाली कला, सँस्कृति र हाम्रो युनिक प्रोडक्टहरुलाई प्रोमोट गर्न सक्नुपर्छ । सहभागिताको दायरा फराकिलो बनाउनुपर्छ, नेपालको राष्ट्रिय अर्थतन्त्रलाई सहयोग पुग्ने हस्तकला र पर्यटन प्रबर्द्धनमा नेपाल फेस्टिवलले अझ धेरै योगदान गर्न सक्छ भन्ने मलाई बिश्वास छ ।

