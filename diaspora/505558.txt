परराष्ट्रमन्त्री महत र अष्ट्रेलियन पूर्वपरराष्ट्रमन्त्रीबीच भेटघाट

सिड्नी । गैह्रआवासीय नेपाली संघ न्यू साउथ वेल्सले आयोजना गरेको नेपाल फेस्टिवल (महोत्सव)को उदघाटन समारोहमा सहभागी हुन आएका नेपालका परराष्ट्रमन्त्री डा. प्रकाशशरण महत राजधानी क्यानबेराको भेटघाट सकेर सिड्नी आइपुगेका छन् ।
शुक्रबार बिहान उनले अष्ट्रेलियाका पूर्वपरराष्ट्रमन्त्री तथा लेबर पार्टीका नेता बब क्यारेसँग भेटघाट गरेका छन् । नेपाली जनसम्पर्क समिति अष्ट्रेलियाका अध्यक्ष कृष्ण गिरीले अनलाइनखबरलाई दिएको जानकारीअनुसार पूर्वमन्त्री क्यारेले नेपालका परराष्ट्रमन्त्रीसँग नेपालको पछिल्लो राजनीतिक परिस्थिति, नेपालीहरुको आय स्तर, वातावरण परिवर्तन लगायतका विषयमा जिज्ञासा राखेका थिए ।
नेपालका परराष्ट्रमन्त्री डा. महतले उनका जिज्ञासा पूरा गर्दै अष्ट्रेलियामा नेपाली  समुदायको विकास  भैरहेकोमा आफूहरु  खुसी रहेको बताए ।
लामो समय न्यू साउथ वेल्सका प्रिमियरसमेत भएका बब क्यारेले डा. महतलाई आफ्नो पुस्तक उपहार पनि दिएका थिए ।
भेटघाटमा नेपाली दूतावास क्यानबेराका नियोग प्रमुख राजेन्द्र पाण्डे, नेपाली समुदायका नेताहरु इन्दिरा बन, गणेश केसी, नेपाली कांग्रेस पर्वतका पूर्वसभापति नवराज गुरुङ, कृष्ण गिरीलगायतको उपस्थिति थियो ।
सिड्नीमा आउँदो शनिवार नेपाल महोत्सव हुँदैछ । सोही महोत्सवमा सहभागी हुन मन्त्री महत बुधबार साँझ अष्ट्रेलिया आइपुगेका थिए ।

