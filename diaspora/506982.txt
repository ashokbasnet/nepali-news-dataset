परराष्ट्रमन्त्री महतले भेटे न्युजिल्याण्डका समकक्षी, हाइड्रोमा लगानी गर्न न्युजिल्याण्ड इच्छुक
अष्ट्रेलिया । गैरआवासीय नेपाली संघले आयोजना गरेको नेपाल महोत्सवमा सहभागी हुन अष्ट्रेलिया आएका नेपालका परराष्ट्रमन्त्री प्रकाशशरण महत न्युजिल्याण्डमा उच्चस्तरीय भेटघाट गरी नेपाल फर्किएका छन् ।
नेपाल प्रस्थान गर्नुअघि उनले सोमबार न्युजिल्याण्डका परराष्ट्रमन्त्री मुर्रे म्याककुलीसँग भेटवार्ता गरेका छन् । नेपाल र न्युजिल्याण्डबीच मन्त्रीस्तरमा उच्चस्तरीय भेटवार्ता भएको सम्भवत यो नै पहिलो हो । म्याककुली न्युजिल्याण्डको सरकारमा लगातार आठ वर्ष परराष्ट्र मन्त्री छन् ।
न्युजिल्याण्डमा भएको भेटमा म्याककुलीले नेपालको हाइड्रोमा लगानी र सहकार्य गर्ने इच्छा व्यक्त गरेको डा. महतले जानकारी दिए । पशुपालन, दूग्ध प्रशोधन, शैक्षिक अनुदान र छात्रवृत्तीमा पनि न्युजिल्यान्ड सहयोग गर्न तयार रहेको उनले बताए ।
मन्त्री महतले न्युजिल्याण्डको चासो सम्बोधन गर्नेबारे नेपाल फर्किएर पहल गर्ने बताएका थिए । डा. महतले नेपालीका लागि भिसा (प्रवेशाज्ञा)को व्यवस्था काठमाडौंबाटै मिलाउन आग्रह गरेका थिए । भिसा लिन दिल्ली जानुपर्दा नेपालीहरु अप्ठेरोमा परेको डा. महतको भनाइ थियो ।
प्रतिउत्तरमा म्याककुलीले अष्ट्रेलियाले नेपालबाट भिसा जारी गरे आफूहरु पनि उनीहरुसँंगै सहकार्य गरेर प्रकृया अगाडि बढाउन तयार रहेको बताएको मन्त्री महतले जानकारी दिए ।
सिड्नीमा शनिबार नेपाल महोत्सव आयोजना गरिएको थियो । सोही महोत्सवमा अनलाइनखबरको अष्ट्रेलिया संस्करण औपचारिक रुपमा शुभारम्भ गरिएको थियो ।

