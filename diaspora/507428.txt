अष्ट्रेलियन र नेपाली कलाकारको संयुक्त सिर्जना ‘बादलसँगै’ सार्वजनिक
सिड्नी । अष्ट्रेलियामा रहेर गीतसंगीत सिर्जनामा लागिपरेका ८ सर्जकहरुको सामुहिक सांगितिक यात्रा ‘उडान’ ‘अ म्युजिकल जर्नी फ्रम अस्ट्रेलिया’को पहिलो म्युजिक भिडियो ‘बादल सँगै’ हालै सार्वजनिक भएको छ ।
निष्प्रभ सजीको शब्द रचना, हेमन्त राणाको संगीत सन्जिव पराजुलीको स्वरमा तयार पारिएको गीत ‘बादल सँगै’ को भिडियो हजारौं दर्शक-श्रोताहरुको बीच बिमोचन गरियो । हरेक दुई वर्षमा सिड्नी, अस्ट्रेलियामा आयोजना हुने ‘नेपाल फेस्टिवल’ कार्यक्रममा गायक पराजुलीले प्रत्यक्ष गाउादै, ठूलो पर्दामा भिडियो सार्वजनिक भएको हो ।
यस म्यूजिक भिडियो रेड सिनेमा क्यामेरामा रेड सीने लेन्स प्रयोग गरेर छायांकन गरिएको र अल्ट्रा एच. डी. फोर के प्रबिधिमा यूटूबमा उपलब्ध भएको निर्माण पक्षले जनाएको छ । फरक कथावस्तु र निर्माण शैलीमा तयार पारिएको यो भिडियो सन्देशमुलक रहनुका साथै पृथक रहेको छ ।
अजय राजबंशी, कैटरीना पापासो लुईस, टोम्मी हेज र सारा कार्टरको यस म्युजिक भिडियोमा अभिनय रहेको छ । निर्माण टोलीमा छायांकार माथ्यु अर्लि, मेकअप आर्टिस्ट कारा बरिल्ला, प्रोडक्सन मेनेजर डैन्यल स्टीर्टन लगायतले सहकार्य गरेका छन् ।
बिगत ४ बर्षदेखि अस्ट्रेलियाको चलचित्र क्षेत्रमा निर्देशक र निर्माताको जिम्मेवारी सम्हालेका सबिन ज्ञवालीले यस म्यूजिक भिडियो निर्देशन गरेका हुन् । २४ वर्षीय ज्ञवाली विश्वकै प्रतिष्ठित फिल्म स्कूल मध्यको एक न्यूवर्क फिल्म एकेडेमी सिड्नी क्याम्पस, फक्स स्टूडिओमा बिगत २ वर्षदेखि सहायक शिक्षकको पदमा कार्यरत छन् । निर्देशक ज्ञवाली र कलाकार अजय राजबंशी बाहेक सम्पूर्ण कलाकार र निर्माण टोली अस्ट्रेलियन नागरिक छन् ।
‘उडान’ एल्बममा अस्ट्रेलिया बस्दै आएका गायक गायिकाहरु इश्वर पोख्रेल ‘अविरल’, समिर आचार्य, सन्जिब पराजुली, नरेन कुलुङ्ग, सुजाता उपाध्याय र मोक्षदा सिलवालको आवाज छ भने रचनाकारद्वय निष्प्रभ सजी र प्रदीप चापागाईंका शब्दहरु छन् ।
केहि महिना अघि यस एल्बमको अडियो एक भव्य समारोहका बीच बिमोचन भएको थियो । कलाकारहरुको यस सांगीतिक अभियानलाई अन्तराष्ट्रिय कलाकार समाज ईनास सिड्नी, अस्ट्रेलिया र आल्प इन्टरटेनमेन्टको संयुक्त आयोजनामा सम्पन्न गरिएको थियो ।

