लाप्राक पुनर्निर्माणबारे मेलवर्नमा छलफल
गोरखा लाप्राकको भूकम्पपीडित बस्ती
२ डिसेम्बर, मेलवर्न । गैरआवासीय नेपाली संघले गोरखाको लाप्राकमा बनाउन लागेको नमूना एकीकृत बस्तीका प्राबिधिक पक्षबारे मेलवर्नमा छलफल भएको छ ।
लाप्राकमा बनाउन लागिएका घरको लागत कसरी घटाउन सकिन्छ भन्ने उद्देश्यले स्थानीय नेपाली इन्जिनियरहरुसँग सो छलफल भएको हो ।
गत मंगलबार भएको छलफलमा गैरआवासीय नेपाली संघका अध्यक्ष शेष घलेले  वस्ती निर्माणका बिषयमा हालसम्म भएका तयारी र प्रगतिबारे जानकारी दिएका थिए ।
सरकारबाट अनुमति पाएपछि लाप्राकमा साइट अफिस स्थापना गरिएको र निर्माण कार्य सुरु गर्नका लागि अन्य प्राविधिक तयारी तिब्र भइरहेको जानकारी उनले गराए ।
लाप्राक उच्च पहाडी क्षेत्र रहेको र सामाग्री ढुवानी गर्न कठिन रहेको हुँदा घर निर्माणको लागत कसरी घटाउन सकिन्छ भनी अष्ट्रेलियामा कार्यरत नेपाली इन्जिनियरहरुसँग उनले सुझाव मागेका थिए । साथै उनले घर निर्माण सुरु भएपछि स्वयंसेवकका रुपमा योगदान दिन पनि इन्जिनियरहरुलाई आग्रह गरेका थिए ।
सहभागी इन्जिनियरहरुले घर निर्माणबारे सुझाव दिँदै लागत घटाउने उपायहरुबारे थप छलफल गर्न आग्रह गरेका थिए । इन्जिनियरलाई स्वयंसेवक बनाउनुभन्दा पनि आवतजावत गर्दा लाग्ने खर्च वस्ती निर्माणका लागि सहयोग गर्नु राम्रो हुने उनीहरुको सुझाव थियो ।
कार्यक्रममा भिक्टोरियाका लागि नेपाली महावाणिज्यदूत चन्द्र योञ्जन, गैरआवासीय नेपाली संघका उपाध्यक्ष कुमार पन्त, गैरआवासीय नेपाली संघ भिक्टोरिया पदाधिकारी तथा सदस्यहरु तथा बिभिन्न संस्थाका प्रतिनिधिको पनि सहभागिता थियो ।

