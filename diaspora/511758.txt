परराष्ट्रमन्त्री महत द्विपक्षीय भेटवार्तामा व्यस्त
इन्डोनेसिया । बाली डेमोक्रेसी फोरमको नवौं सम्मेलनमा सहभागी हुन इन्डोनेसिया पुगेका परराष्ट्रमन्त्री डा. प्रकाश शरण महत बिहीबार द्विपक्षीय भेटवार्तामा व्यस्त भएका छन् । मन्त्री महतले इन्डोनेसियाली विदेशमन्त्री रेट्नो एल पी मर्सुदीसँग शिष्टाचार भेट गरेका छन् ।
त्यस अवसरमा नेपाल र इन्डोनेसियाको आपसी हित तथा द्विपक्षीय सम्बन्धका बारेमा कुराकानी भएको थियो । त्यस अवसरमा मन्त्री डा. महतले यस फोरममार्फत विश्वका कैयौं देशलाई आमन्त्रण गरी प्रजातन्त्रका बारेमा छलफल र आफ्ना अनुभवहरु आदान-प्रदान गर्ने अवसर प्रदान गरेकामा धन्यवाद ज्ञापन गरे ।
भेटका क्रममा इन्डोनेसियाली विदेशमन्त्री रेट्नोले दुवै देश संयुक्त राष्ट्रसंघको शान्ति स्थापना मिसनमा कार्यरत रहेको स्मरण गर्दै राष्टसंघमा दुवै देशको योगदानको चर्चा गरिन् ।
सो भेटमा नेपालमा रेल सेवाको निर्माणका विषयमा इन्डोनेसिया सरकारले प्रक्रिया सुरु गर्न लागेको विषयमा मन्त्री रेट्नोले चासो व्यक्त गरेकी थिइन् ।
सो भेटमा परराष्ट्र मन्त्रालयका उच्च अधिकारीरुका साथै नेपालका लागि इन्डोनेसियाका अवैतनिक महावाणिज्यदूत चन्द्र प्रसाद ढकाल पनि सहभागी थिए ।
त्यसैगरी सोही दिन मन्त्री डा. महतसँग मालदिभ्सका विदेशमन्त्री डा. मोहम्मद असिमले पनि शिष्टाचार भेट गरेका छन् । भेटका क्रममा दक्षिण एसियाली क्षेत्रीय सहयोग संगठन, सार्कको अवरुद्ध प्रक्रियालाई अघि बढाउने विषयका साथै द्विपक्षीय आपसी हितका बारेमा कुराकानी भएको थियो ।

