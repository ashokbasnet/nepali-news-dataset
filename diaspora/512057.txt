नेपालमा महिला सहभागिता सन्तोषजक

सिड्नी । लैंगिक समानता सम्वन्धि दुई दिने क्षेत्रीय परामर्श बैठक तथा अन्तराष्ट्रिय कार्यशाला शनिबार इण्डोनेसियाको बालीमा सम्पन्न भएको छ । उक्त बैठकमा नेपालबाट पूर्व उपसभामुख चित्रलेखा यादव र पूर्व सभासद लक्की शेर्पा सहभागी भएका छन् ।
बालीबाट पूर्वसभामुख यादवले अनलाइनखबरलाई दिएको जानकारी अनुसार बैठकमा इण्डोनेसिया, बर्मा, थाइल्याण्ड, फिलिपिन्स, मलेसिया, सिंगापुर लगायतका देशबाट प्रतिनिधि सहभागी भएका थिए ।
बैठडकमा विशेष गरी राजनीतिमा महिला सहभागिताको अवस्थाबारे छलफल भएको र संख्यात्मक मात्र होइन, क्षमतावान महिला नेतृत्वलाई राजनीतिमा स्थापित गर्नु पर्ने निष्कर्ष निकालेको नेतृ यादवले बताइन् ।
राजनीतिमा महिला नेतृत्वको सहभागिताबारे हालसम्म भएका विश्वव्यापी कन्भेन्सहरुको सहभागी देशमा कार्यान्वयन भए नभएकोबारे पनि बैठकमा छलफल भएको छ । साथै ती कन्भेन्सनका मान्यताहरु लागू गर्न भएका बाधाहरु हटाउने तथा प्रभावकारीता बढाउनेबारे पनि परामर्श बैठकमा छलफल भएको छ ।
पूर्व सांसद लक्की शेर्पाले नेपालको संविधानमा महिला सहभागिताको व्यवस्था एसियाका अन्य देशहरुमा भन्दा सन्तोषजनक भएको विचार राखिन् । हाल नेपालमा राष्ट्रप्रमुख र सभामुख महिला हुनु ठूलो उपलब्धि भएपनि राजनीतिक दलहरुको कार्यकारी नेतृत्वमा महिला स्थापित हुन नसकेको उनले बताइन् ।
बैठकमा राजनीतिमा महिला सहभागिता बढाउन महिलाहरुबीच मात्र छलफल गर्नुभन्दा पनि यो बहसमा पुरुष नेतृत्वलाई पनि सहभागी गराउनु उपयुक्त हुने नेतृ शेर्पाले बताइन् ।
वालीमा एक आर्ट ग्लोरी उद्घाटन गर्न आएका संयुक्त राष्ट्रसंघका पूर्व महासचिव कोफी अन्नानसँग पनि आफूहरुको अनौपचारिक भेटघाट भएको नेतृ लक्की शेर्पाले बताइन् । बाली डेमोक्रेसी फोरममा भाग लिन परराष्ट्रमन्त्री डा. प्रकाशशरण महत भने शनिबार नेपाल फर्किएका छन् ।

