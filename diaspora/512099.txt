शनिवार साँझ क्यानबेरा बन्यो नेपालमय
१० डिसेम्बर, क्यानबेरा । अष्ट्रेलियाको सांगीतिक भ्रमणमा रहेको चर्चित नेपाली ब्याण्ड कन्दराले राजधानी क्यानबेरामा बिशेष प्रस्तुती दिएको छ ।
गैरआवासीय नेपाली संघ क्यानबेरा कमिटिको आयोजनामा आइतबार क्यानबेरामा ‘कन्दरा म्युजिकल नाइट’ कार्यक्रममा कन्दराले आफ्ना चर्चित गीत प्रस्तुत गरेको हो ।
कन्दारसँगै चर्चित लोकगायक खुमन अधिकारी र गायिका रमिला न्यौपानेले लोक तथा दोहोरी गीतहरु प्रस्तुत गरेका थिए । उनीहरुले स्याङजालीलाई नभन जाली लगायतका चर्चित गीतहरु प्रस्तुत गरेका थिए । खुमनको पञ्चेवाजा गीतमा दर्शकहरु मस्त नाचेका थिए । स्थानीय बाल कलाकार आयुष्का खनियाँको प्रस्तुती पनि बेजोड थियो ।
कार्यक्रममा बेजोड प्रस्तुती गरेका कन्दरा समूहका लिडर बिवेक श्रेष्ठले नेपालीहरुको उपस्थीति र माया देखेर आफुहरु निकै प्रफुलित भएको बताए ।
एनआरएनए एसीटी क्वीनवीनका संयोजक युबराज खनियाँले अनलाइनखबर दिएको जानकारी अनुसार झापामा बनिरहेको पाथिभरा श्रद्धाश्रमलाई आर्थिक सहयोग गर्ने उद्देश्यका साथ यो कार्यक्रम आयोजना गरिएको हो ।
सांगीतिक प्रस्तुतीअघि एनआरएन अष्ट्रेलियाका अध्यक्ष सुरेन्द्र सिग्देल, ओसनिया संयोजक महेन्द्रकुमार लम्साल र अष्ट्रेलियाका लागि नेपालका कार्यबाहक राजदूत राजेन्द्र पाण्डेले सफलताको शुभकामना ब्यक्त गर्नुभएको थियो ।
उक्त कार्यक्रममा तीन सयभन्दा धेरै नेपालीहरुको सहभागिता रहेको संयोजक खनियाँले जानकारी दिनुभयो । उहाँका अनुसार क्यानबेरामा करिव १ हजार पाँच नेपालीहरुको बसोबास रहेको छ ।
कार्यक्रममा अष्ट्रेलियन नेशनल युनिभर्सिटी (एएनयु) र युनिभर्सिटी अफ क्यानबेरामा अध्ययतरत नेपाली बिद्यार्थीहरु सहभागी थिए ।
क्यानबेरामा कार्यरत डा. कृष्ण हमाल, डा. प्रेमजंग थापा, डा. डीडी कँडेल र नेपाली कांग्रेस पर्वतका पूर्व सभापति नबराज गुरुङको पनि उपस्थीति थियो ।
कार्यक्रम आयोजना गर्न अष्ट्रेलिया नेपाल फ्रेण्डसिप सोसाइटी र क्यानबेरा नेप्लिज फुटबल क्लवले सक्रियतापूर्वक सहयोग गरेका थिए । कार्यक्रम सफलतापूर्वक सम्पन्न गर्न सिड्नी र मेलवर्नका ब्यबसायिक प्रतिष्ठानहरुले पनि सहयोग गरेका थिए ।
बिगत एक महिनायता सांगीतिक यात्रामा अष्ट्रेलिया रहेको कन्दरा ब्याण्डले हालसम्म बि्रसबेन, सिड्नी, एडेलड र क्यानबेरामा आफ्नो सफल प्रस्तुती दिइसकेको छ । आगामी साता मेलवर्नमा हुने नेपाल महोत्सवमा पनि कन्दराले आफ्ना चर्चित गीतहरु प्रस्तुत गर्ने छ ।

