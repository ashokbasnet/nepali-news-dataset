फिजीका नेपालीलाई नेपाली भाषा पढाइने
भीमसेन सापकोटा
सिड्नी । अष्ट्रेलियामा बसोबास गर्ने फिजीयन जनतासँग मित्रता गर्दै फिजीमा पुगेर नेपालीको खोजी गरेका पत्रकार भीमसेन सापकोटा आगामी हप्ता फिजी जाँदैछन् ।
नेपाली बोल्न नजान्नेहरुलाई भाषा सिकाउन उनी त्यहाँ जान लागेका हुन् ।
फिजीमा भारतीयहरु सँगै नेपाली पनि पुगेको र एउटा गाउँ नै नेपालीको रहेको बताइन्छ । उनले अनलाइनखबरसँग भने, ‘म त्यहाँको साँस्कृतिक दूतसमेत भएकाले नेपाली भाषा नबोल्ने नेपालीहरुलाई नेपाली भाषा सिकाउँदै छु ।’
उनी अर्को हप्ता फिजीमा त्यहाँको रामचरित्र माजान संस्थाको निमन्त्रणामा योग तथा धार्मिक शिविरमा भाग लिन जाँदैछन् ।
उनको पछिल्लो परिचय सिड्नीका नेपालीहरुबीच योग गुरुका रुपमा पनि थपिएको छ ।
आफ्नो योग साधना र ज्ञानलाई प्रसार गर्न उनी केही दिन अघि अमेरिका र युरोप पुगेर आएका थिए । युरोपमा अघिल्लो हप्ता उनलाई विश्व शान्ति परिवार नामक संस्थाले शान्तिदूतको जिम्मेवारी दियो । हाल आचार्य राजनले चिनिने पत्रकार सापकोटाले पूर्वी एसिया, अष्ट्रेलिया र न्यूजिल्याण्डमा योगाविस्तार र शान्ति प्रवर्द्धनका लागि काम गर्नेछन् ।
आइतबार पत्रकार सापकोटालाई क्याम्सीस्थित नेपाली समाजले अभिनन्दन गरेको थियो ।

