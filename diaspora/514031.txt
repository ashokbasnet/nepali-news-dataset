पर्यटनमन्त्री शाहीद्वारा अष्ट्रेलियामा राजनीतिक भेटवार्ता

एडिलेड । अष्ट्रेलियाको भ्रमणमा रहेका नेपालका सँस्कृति, पर्यटन तथा नागरिक उड्यनमन्त्री जीबनबहादुर शाही र दक्षिण अष्ट्रेलियाको बहुसाँस्कृतिक मामिलामन्त्री जोय वेटिशनबीच आज अपरान्ह भेटघाट तथा दुईपक्षीय छलफल भएको छ ।
भेटवार्तामा मन्त्री वेटिशनले दक्षिण अष्ट्रेलियामा बसोबास गरिरहेका नेपालीहरुको प्रशंसा गरिन् । नेपालीहरुको संख्या कम भए पनि प्रगति राम्रो भएको मन्त्री वेटिशनको भनाइ थियो ।
नेपालीहरुको यहाँ सानो समुदाय भए पनि व्यवसायमा हात हालेर रोजगारी समेत श्रृजना गरिरहेकाले हामी नेपाली समुदायप्रति आभारी छौं,’ मन्त्री वेटिशनले समकक्षी शाहीसँग कुरा गर्दै भनिन् ।
नेपालका पर्यटनमन्त्री शाहीले नेपाल जडिबुटीको खानी भएको र पर्यटनको प्रचुर सम्भावना भएकाले दुई देशबीच सहकार्यको आवश्यकता औंल्याए ।
भेटघाटमा सहभागी गैरआवासीय नेपाली संघ दक्षिण अष्ट्रेलियाका सचिव नवीन पन्तले अनलाइनखबरलाई दिएको जानकारी अनुसार बैठक दुई देशबीच पर्यटन, व्यापार र शिक्षामा सहकार्य गर्नेमा केन्द्रित थियो ।
दक्षिण अष्ट्रेलियाको सत्तासीन लेबर पार्टीकी नेतृ तथा मन्त्री जोय वेटिशनले मन्त्री शाहीलाई उनको अष्ट्रेलिया भ्रमणको सफलताको शुभकामना पनि दिइन् ।
मन्त्री शाही माउन्ट लफ्टीमा
दुईवटा राजनीतिक भेटघाट सकेका मन्त्री शाही दिउँसो माउन्ट लफ्टी पुगेका थिए । माउन्ट लफ्टीबाट दक्षिण अष्ट्रेलियाको राजधानी एडिलेडको सुन्दर दृष्य हेर्न सकिन्छ ।
त्यस्तै यो पहाडको टाकुराबाट दक्षिण अष्ट्रेलियाको कृषि तथा पशुपालनका फार्महरु पनि देख्न सकिन्छ । पहाडको टाकुरामा सुन्दर होटल तथा दर्शक केन्द्र पनि रहेको छ ।
मन्त्री शाही हेन्ली बीचमा
त्यस्तै मन्त्री शाही यहाँको समुद्रीतट हेन्ली बीच पनि पुगेका थिए । दक्षिण अष्ट्रेलियाको यो प्रमुख पर्यटकीय आकर्षणको बीच पनि हो । उनले एडिलेड शहरका प्रमुख पर्यटकीय क्षेत्रको भ्रमण गरेका छन् ।
नेपालका पर्यटनमन्त्री जीवनबहादुर शाही बिहीबार बिहान साउथ अष्ट्रेलियाको एडिलेड आइपुगेका हुन् । यहाँ मन्त्री शाहीले सांसदहरुसँग भेटघाट गरेका थिए ।
एडिलेडको एक दिने ब्यस्त भ्रमण सकेर मन्त्री शाही भोलि मेलवर्न जाने कार्यक्रम छ । शुक्रबार साँझ उनी मेलवर्नमा आयोजित गाला डिनरमा सहभागी हुनेछन् भने शनिवार प्रमुख अतिथिका रुपमा नेपाल फेष्टिवलको उद्घाटन गर्नेछन् ।

