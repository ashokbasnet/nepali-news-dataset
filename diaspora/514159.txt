अष्ट्रेलियामा क्याराभान सम्झिँदै मन्त्री शाहीले भने- नेपाल भ्रमण गर्नुस्
एडिलेड । राजनीतिक भेटघाट र दृष्यावलोकनहरु सकेर नेपालका पर्यटन तथा नागरिक उड्डयन मन्त्री जीबनबहादुर शाही नेपाली तथा अष्ट्रेलियनहरुसँग अन्तरक्रिया कार्यक्रममा जुटेका छन् ।
एडिलेडको गोर्खा रेष्टुरेन्टमा भएको अन्तर्क्रिया तथा रात्री भोज कार्यक्रममा सयौं नेपाली तथा अष्ट्रेलियनहरुको सहभागीता थियो । मन्त्री शाहीले कार्यक्रममा दुई महिनाअघि नेपाल भ्रमण गरेको दक्षिण अष्ट्रेलियाका सांसद जिङ लीको टीमको उच्च प्रशंसा गरे ।
उनले भने, ‘दुई महिना अघि नेपाल भ्रमण गरेको टीमसँग मेरै कार्यकक्षमा भेट भएको थियो । यहाँ पनि म संसदमै गएर भेटघाट गरें ।’
उनले दक्षिण अष्ट्रेलियाबासी नेपाली तथा अष्ट्रेलियनहरुको सदभावका कारण दुई देशबीचको सम्बन्ध बलियो भएको बताए ।
मन्त्री शाहीले नेपालको पर्यटन प्रवर्द्धनका लागि आफूले विमानस्थलहरुको सरसफाइदेखि दुईवटा जहाज किन्नेसम्मको योजना बनाएको सुनाए ।
एरिक भ्यालीले निर्माण गरेको विश्वप्रसिद्ध ‘क्याराभान’ फिल्मको प्रसंग उठ्याउँदै उनले आफ्नो मातृभूमि कर्णालीको पर्यटनको विकासको लागि पनि पहल गरिरहेको बिचार राखे ।
क्याराभान बनेपछि नेपालमा भएका राजदूतहरुको पनि कर्णालीको पर्यटनतिर ध्यान खिचिएको स्मरण गर्दै उनले दक्षिण अष्ट्रेलियाका नेपाली तथा अष्ट्रेलियनलाई नेपाल भ्रमण गर्न निम्तो दिए ।
जिङ लीले भनिन्, ‘हिमाल, पहाड र ताल एकै ठाउँमा मिल्न आउने पोखरा संसारकै एक नम्बर सुन्दर लाग्यो । स्मरणहरु ताजा छन्
अष्ट्रेलियन मन्त्रीले भनिन्- पुनर्मिलन भयो
दक्षिण अष्ट्रेलियाको संसदमा विपक्षी दलकी सांसद जिङ लीले नेपाल भ्रमणको टोली नेताका हैसियतले बोल्दै मन्त्री शाहीलाई आफ्नो गृहनगरमा स्वागत गर्न पाउँदा निकै खुसी भएको अनुभव सुनाइन् ।
‘यो एक प्रकारले काठमाडौंमा छुट्टिएपछिको पुनर्मिलन जस्तै भयो । अब हामी घुम्नमात्रै होइन, नेपालसँग मिलेर नवनिर्माणका लागि काम गर्न निरन्तर जाने छौं,’ जिङ लीले भनिन् ।
नेपाल भ्रमणको अनुभव सुनाउँदै जिङ लीले अगाडि भनिन्, ‘हिमाल, पहाड र ताल एकै ठाउँमा मिल्न आउने पोखरा संसारकै एक नम्बर सुन्दर लाग्यो । स्मरणहरु ताजा छन् ।’
दक्षिण अष्ट्रेलियाका लागि नेपाली महावाणिज्यदूत दीपक धमलाले अनलाइनखबरसँग भने, ‘अष्ट्रेलियाको टीम नेपाल पुग्यो र अहिले हाम्रो मन्त्री यहाँ हुनुहुन्छ । दुई देशको सम्बन्ध बिस्तारको एक कोशे ढुंगा हो ।’
उनले थपे, ‘हालसम्म दक्षिण अष्ट्रेलिया भ्रमण गर्ने नेपालको सबैभन्दा माथिल्लो ओहदाको व्यक्तित्व पर्यटनमन्त्री मात्रै हो ।’
दक्षिण अष्ट्रेलियामा तीन वर्ष अघिमात्रै पहिलोपटक नेपालको महावाणिज्य दूतावास खुलेको थियो । यो वर्ष महावाणिज्यदूतावास र गैरआवासीय नेपाली संघ मिलेर अष्ट्रेलियामा नेपाल प्रवर्द्धन गर्ने गतिविधिहरुमा तीव्रता आएको छ । गत वर्षको भूकम्पका बेला दक्षिण अष्ट्रेलियाबाट प्रधानमन्त्री राहत कोषमा सिधै रकम जम्मा गर्ने दक्षिण अष्ट्रेलिया पहिलो थियो ।
बिहीबार साँझको अन्तर्क्रियामा सहभागीहरुलाई गैरआवासीय नेपाली संघ दक्षिण अष्ट्रेलियाका संयोजक नवीन कँडेलले धन्यवाद ज्ञापन गरेका थिए ।
अष्ट्रेलियाको भ्रमणमा रहेका मन्त्री शाहीले आजै दक्षिण अष्ट्रेलियाको बहुसाँस्कृतिक मामिलामन्त्री जोय वेटिशनसँग दुईपक्षीय छलफल गरेका छन् ।
मन्त्री शाही शुक्रबार बिहान वाणिज्यदूत दीपक धमला, एनआरएन नेताहरु रमेश जोशी, नवीन कँडेलसहित मेलवर्नतर्फ लाग्ने छन् ।
हेर्नुहोस् मन्त्री शाही र अष्ट्रेलियाली संसदहरूवीच भएको छलफलका केही तस्विरः 
   

