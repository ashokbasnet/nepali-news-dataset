सञ्चारकर्मी पौडेल बिद्याबारिधि उपाधीबाट सम्मानित

ब्रिसबेन । लामो समय बिज्ञान सञ्चार र पछि रेडियो पत्रकारितामा स्थापित सञ्चारकर्मी भरतराज पौडेल अष्ट्रेलियाको ब्रिसबेनस्थित क्विन्सल्याण्ड यूनिभर्सिटी अफ टेक्नोलोजी (क्यूयूटी) द्वारा बिद्याबारिधिको उपाधीसहित सुशोभित भएका छन् ।
शुक्रबार साँझ ब्रिसबेन कल्चर सेन्टरको क्यूप्याक हलमा आयोजित भब्य दिक्षान्त समारोहमा कुलपति टिम फेयरफ्याक्स ( ए.एम) तथा उपकुलपति प्राध्यापक पिटर कोल्ड्रेकद्वारा संयुक्त रुपमा शुशोभित डा. पौडेललाई यो बर्षको शुरुमा बुझाएको प्रकोप व्यवस्थापन र’मिडिया फ्रेमिङ’ विषयको सोधपत्रका लागि विद्यावारिधीको औपचारिक उपाधी प्रदान गरिएको हो ।
चितवन टाँडी घर भई बिगतमा नेपाल राजकीय प्रज्ञा प्रतिष्ठान (नाष्ट)को विज्ञान सञ्चारमा काम गरेका डा. पौडेलले क्यूयूटीमा चार बर्ष लामो अध्ययन र अनुसन्धान पूरा गर्दै प्रकोप व्यवस्थापन र मिडिया फ्रेमिङ सम्वन्धमा विद्यावारिधी गरेका हुन् । नेपालमा आम संचारले प्राकृतिक प्रकोपका बेला जनधन र बिकासका संरचनामा पुग्ने क्षति कम गर्न र मानबिय संबेदनाका बिषयमा  समाचार लेख्दा ध्यान पुर्‍याउनु पर्ने बिषयमा आधारित सोधपत्र तयार पार्न नेपालका ४ प्रकारका मिडियाको समाचार रिपोर्टको अध्ययन गरेका थिए ।
डा.पौडेलले तयार पारेको मिडिया ब्यबस्थापन मोडेल संचार माध्यमले प्रकोप ब्यबस्थापनको चार चरणमा प्रयोग गर्न पर्ने रेपोर्टिङको लागि उपयोगी हुने विश्वास लिईएको छ । नेपालको बिपद ब्यबस्थापन र आम संचारलाई जोडेर यस अघि छुट्टै अनुसन्धान नभएकाले आफु यस बिषयमा अनुसन्धान गर्न प्रेरित भएको पौडेलले बताए ।
एनडीएफएमएमएफ नाम दिइएको यो संरचना निर्माणको क्रममा अनुसन्धानकर्ता पोडेलले झण्डै एक दर्जन पत्रकार, सामुदायिक प्रतिनिधि, नीति निर्माता, प्राज्ञ एवं प्रकोप व्यवस्थापकसँग लिएको अन्तरवार्ता सँगै प्रकोप सम्बन्धी झन्डै ५ सय समाचारको विश्लेषण गरेका छन् । पौडेलको  अनुसन्धान प्रतिवेदन विभिन्न अन्तर्राष्ट्रिय जर्नलमा प्रकाशित हुनुका साथै अमेरिका, स्विजरल्याण्ड, अष्ट्रेलिया, फिलिपिन्स, साइप्रसलगायतका मुलुकका विश्वविद्यालयमा आयोजित विश्वस्तरीय सम्मेलनहरुमा प्रकाशिनसहित प्रस्तुत भएका छन् ।

नाष्टमार्फत रेडियो नेपालमा विज्ञान प्रविधि र रेडियो सगरमाथामा विभिन्न कार्यक्रमहरु सञ्चालन गरेका उनले संयुक्त राष्ट्र संघीय विकास कार्यक्रम (यूएनडीपी)मा प्रकोप व्यवस्थापन परियोजनामा काम गरेका थिए । तिनै अनुभवले गर्दा आफू उक्त विषयमा विद्यावाधिरी गर्न अभिप्रेरित भएको डा. पौडेलले अनलाइनखबरलार्इ बताए ।
यसअघि पौडेलले अष्ट्रेलियाकै साउर्दन क्रस विश्वविद्यालयबाट उच्च अंक ल्याई आकस्मिक व्यवस्थापनमा मास्टर (एमसीडी) गरेपछि क्यूयूटीमा विद्याविरिधीका लागि छात्रवृत्ति प्राप्त गरेका थिए । पौडेलले अष्ट्रेलिया आउनुको आफ्नो उद्देश्य नै अनुसन्धानमा संलग्न हुनु रहेको उल्लेख गर्दै चाँडै नै नेपाल फर्किएर काम गर्ने बताए ।
डा. पौडेलले आफूले अनुसन्धान गरेको विषयको आधारमा नेपालको आमसञ्चार र प्रकोप व्यवस्थापन क्षेत्रलाई योगदान दिन आतुर रहेको पनि बताए । यो बर्षको अन्त्यसम्ममा नेपाल प्रकोप व्यवस्थापन केन्द्र (एनसीडीएम) र पौडेलले अध्ययन गरेको क्यूयूटीले यस अनुसन्धानबाट प्राप्त नतिजा र सुझावलाई सम्वन्धित निकाय, प्रकोप व्यवस्थापक र मिडियाकर्मीमाझ प्रस्तुत गर्ने जनाएका छन् ।

