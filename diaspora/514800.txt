अष्ट्रेलियाभरका एनआरएनहरु मेलवर्नमा ओइरिए
मेलवर्न । ब्रिसबेन र सिड्नीको सफलतापछि गैरआवासीय नेपाली संघ अष्ट्रेलियाले शनिवार मेलवर्नमा आयोजना गरेको नेपाल फेष्टिवलमा सवैको ध्यान केन्द्रीत भएको छ ।
शुक्रबार दिनभरजसो फेस्टिवल आयोजक समितिका सदस्यहरु पाहुनालाई स्वागत गर्न र ब्यबस्थापन गर्न ब्यस्त भए ।
मेलवर्न आइपुग्ने पाहुनालाई स्वागत गर्न ब्यस्त भएका गैरआवासीय नेपाली संघ अष्ट्रेलियाका सचिव तोनु घोतानेले अनलाइनखबरसँग भने-‘नेपाल तथा यहाँका अन्य राज्यबाट नेपाल फेस्टिवलमा सहभागी हुन पाहुनाहरु आइसक्नुभएको छ । हामी उहाँहरुलाई स्वागत र ब्यबस्थापन गर्न ब्यस्त छौं ।’
एनआरएनए भिक्टोरियाका संयोजक केशव कँडेलका अनुसार नेपाल फेस्टिवलको सवै तयारी पुरा भइसकेको छ । जम्मा ४५ वटा स्टल रहने यो महोत्सवमा स्टल ब्यबस्थापनको काम पनि सम्पन्न भइसकेको छ ।
भिक्टोरियाको मेलवर्नमा हुने यो फेस्टिवलको महत्व यसकारण पनि बढ्न गएको छ कि, अष्ट्रेलियाका अन्य राज्यहरुबाट पनि ठूलो संख्यामा नेपाली समुदायका अगुवा तथा ब्यक्तित्वहरु यसमा सहभागी हुँदैछन् ।
साथै, गैरआवासीय नेपाली संघ अन्तराष्ट्रिय समन्वय परिषद्का अध्यक्ष शेष घलेको गृहनगरमा हुन लागेको फेस्टिवल भएकाले पनि यसमा धेरैको ध्यान तानिएको छ ।
गैरआवासीय नेपाली संघको केन्द्रीय नेतृत्वपंक्ति नै सहभागी हुने यो फेस्टिवलमा नेपालको चर्चित ब्याण्ड कन्दराको प्रस्तुती पनि रहने छ । आफ्नो चालिस दिने यात्राका क्रममा कन्दराले दिने यो नै अन्तिम प्रस्तुती हुनेछ । साथै खुमन अधिकारी र रमिला न्याैपानेको लोक दोहोरी अर्को बिशेष प्रस्तुती रहनेछ ।

नेपालीको बाक्लो उपस्थीति हुने यो फेस्टिवलमा भाग लिन सिड्नी, बि्रसबेन र एडिलेडबाट सयौंको संख्यामा नेपालीहरु शुक्रबार साँझ मेलवर्न आइपुगेका छन् ।
सिड्नीबाट ठूलो संख्यामा नेपालीहरु मेलवर्नको मेलामा सहभागी हुन पुगेका छन् । सिड्नीमा मेलवर्न जाने धेरै उडानमा नेपालीको संख्या बाक्लो थियो ।
अष्ट्रेलियाका लागि नेपालका कार्यबाहक राजदूत राजेन्द्रप्रसाद पाण्डे बिहीबार साँझ नै मेलवर्न पुगिसकेका थिए भने शुक्रबार बिहान पर्यटनमन्त्री शाहीसहितको टोली एडिलेडबाट मेलवर्न आइपुग्यो । ब्रिसबेन र डार्विनबाट पनि गैरआवासीय नेपालीहरु मेलवर्न आइपुगेका छन् ।

अष्ट्रेलियाको बिभिन्न स्थानमा ब्यापार ब्यबसाय गरी मेलवर्नको फेस्टिवलमा समेत आफ्नो स्टल राखेका ब्यापारिक प्रतिष्ठानका सदस्यहरु पनि मेलवर्न आइपुगेका छन् । शैक्षिक परामर्श, मोर्गेज, माइग्रेसन तथा रेष्टुँरा ब्यबसायसँग सम्बन्धित स्टलहरु पनि फेस्टिवलमा रहनेछन् ।

