मेलवर्नमा आज नेपाल फेस्टिवल, हजारौं सहभागी बन्ने
 
मेलवर्न । गैरआवासीय नेपाली संघ भिक्टोरियाको आयोजनामा यहाँको फेडेरेसन स्क्वायरमा आज नेपाल फेस्टिवल २०१७ आयोजना हुँदै छ ।
नेपालका पर्यटकीय गन्तब्य, कला, संस्कृति र मौलिक वस्तुहरुको प्रर्बद्धन गर्ने उदेश्यले नेपाल फेस्टिवल आयोजना गर्न लागिएको हो ।
फेस्टिवलको उद्घाटन गर्न नेपालका पर्यटन तथा नागरिक उड्डयनमन्त्री जीवनबहादुर शाही आइपुगेका छन् । उनीसहित भिक्टोरिया सरकारका बहुसांस्कृतिक मन्त्री रविन स्कट र गैरआवासीय नेपाली संघका अध्यक्ष शेष घलेले फेस्टिवलको उद्घाटन गर्ने फेस्टिवलका संयोजक एवं गैरआवासीय नेपाली संघ भिक्टोरियका संयोजक केशव कँडेलले जानकारी दिए ।
मेलवर्नको मुटु फेडेरेसन स्क्वायर बिहानैदेखि नेपालमय बन्ने छ । बिहान ११ स्टेट लाइब्रेरी अफ भिक्टोरियाबाट सांस्कृतिक परेड सुरु हुनेछ जहाँ स्थानीय नेपाली, नेपाल मन पराउने अष्ट्रेलियन नागरिकसहित फेस्टिवलमा सहभागी हुन बिभिन्न स्थानबाट आएका अतिथिहरु सहभागी हुनेछन् । फेडेरेसन स्क्वायर पुगेर परेड १२ बजे समाप्त हुनेछ ।
साढे १२ बजेदेखि अपरान्ह ३ बजेसम्म बिभिन्न सांस्कृतिक कार्यक्रमहरु हुनेछन् । जसमा नेपालका चर्चित लोक तथा दोहोरी गायक खुमन अधिकारी र रमिला न्यौपानेको जोडीले दोहोरी प्रस्तुत गर्नेछ ।
३ बजेदेखि फेस्टिवलको औपचारिक कार्यक्रम सुरु हुनेछ जहाँ प्रमुख अतिथिहरुले औपचारिक उद्घाटन गर्नेछन् । साँझ ५ बजेदेखि साढे ९ बजेसम्म पुनः सांस्कृतिक कार्यक्रमहरु प्रस्तुत हुनेछन जहाँ नेपालको चर्चित ब्याण्ड कन्दराले आफ्ना चर्चित गीतहरु प्रस्तुत गर्ने छ ।
फेस्टिवलमा धेरैभन्दा धेरैलाई सहभागी बनाउन बिभिन्न बिधिबाट प्रचार गरिएको संयोजक कँडेलले जानकारी दिए । ‘अघिल्ला बर्षहरुभन्दा सहभागिता बृद्धि गर्न हामीले प्रचार अभियानलाई तिब्र पारेका छौं,’ कँडेलले भने, ‘करिव ३० हजार सहभागी हुने अपेक्षा गरेका छौं ।’
मेलवर्नमा हुर्किंदै गरेको दोस्रो पुस्ताको नेपालीलाई नेपाली कला र संस्कृति चिनाउनु महोत्सवको मुख्य उदेश्य रहेका उनले बताए । बिभिन्न सातवटा सांस्कृतिक समूहले भोजपुरी, शेर्पा, मगर लगायतका बहुसांस्कृतिक नृत्य प्रस्तुत गर्ने छ भने गुल्मी समाजले धार्मिक भजन प्रस्तुत गर्ने छ ।
यस्तै भिक्टोरियामा रहेका साहित्यिक संस्थाहरुले साहित्यसम्बन्धी प्रस्तुती गर्नेछन् . नेपाली हस्तकला र पर्यटन प्रर्बद्धनका लागि नेपाल हाउस स्थापना गरिने छ भने नेपाली हस्तकला, पर्यटन, फेसन र चियासम्बन्धी बिभिन्न स्टल रहनेछन् । महोत्सवमा कुल ४५ स्टल रहनेछन् जसमध्ये ९ वटा नेपाली खानासम्बन्धी हुनेछन् ।
बिदेशी ल्याउन बिशेष कार्यक्रम
नेपाल महोत्सवमा स्थानीय अष्ट्रेलियन तथा अन्य देशका मानिसहरुको सहभागीता बढाउन ‘साथी ल्याउनुहोस्, साथीलाई ट्याग गर्नुहोस्’ अर्थात ट्याग अ मेट, ब्रिङ अ मेट’ अभियान पनि सञ्चालन गरिएको थियो। यसरी आउने अन्य देशका नागरिकलाई बिशेष सम्मानको ब्यबस्था गरिएको गैरआवासीय नेपाली संघ अष्ट्रेलियाका सचिव तोनु घोतानेले जानकारी दिए ।
‘यो अभियान अन्र्तगत एकजना नेपालीलाई आफ्नो एकजना बिदेशी साथी ल्याउन वा फेसबुकमार्फत् नेपाल फेस्टिवलमा सहभागी हुन आह्वान गर्दै ट्याग गर्ने अभियान सञ्चालन गरिएको थियो । यो नौलो अभियानको प्रभाव गैरनेपाली समुदायमा पनि देखिएको घोतानेले बताए ।
मेलामा सहभागी हुन सिड्नी, बि्रसबेन, एडिलेड र डार्विन लगायतका शहरबाट नेपालीहरु मेलवर्न आइसकेका छन् । मेलवर्नको यो फेस्टिवलमा गैरआवासीय नेपाली संघको केन्द्रीय नेतृत्व तथा अष्ट्रेलियाका अधिकांश पदाधिकारी उपस्थीत हुने भएकाले पनि बिशेष महत्व रहने छ ।

 

