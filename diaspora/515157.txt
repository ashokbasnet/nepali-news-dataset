ऐतिहासिक र भब्य बन्यो मेलवर्नमा नेपाल फेस्टिवल

मेलवर्न । शनिवार बिहानैदेखि मेलवर्नको मुख्य शहरी क्षेत्र नेपालमय बन्यो । हातमा नेपाली झण्डा, ढाका टोपी, बिभिन्न जातजातिका मौलिक नेपाली पोशाकका साथमा मेलवर्नको केन्द्र फेडेरसन स्क्वायरतर्फ नेपालीहरुको ठूलो संख्या एकीकृत हुँदा शहरबासी अचम्म परेका थिए ।
फेडेरेसन स्क्वायरमा यसै पनि एक दिन अगाडिदेखि नेपाली झण्डाहरु फहराइरहेका थिए । त्यसमाथि नेपाल फेस्टिवलमा सहभागी हुने नेपाली समुदायको चहलपहल बिहानैदेखि सुरु भयो ।
स्टेट लाइब्रेरी अफ भिक्टोरियाबाट निस्केको परेडमा लाखे नाचसहित नेपालका बिभिन्न जातजातिका सांस्कृतिक झाँकीहरुसमेत सहभागी बनाइएको थियो । नेपाली गुन्यू चोली र नेपाली राष्ट्रिय पोशाकमा सजिएका सहभागी मात्र थिएनन्, नेवारी, गुरुङ, तामाङ लगायतका नेपालका मुख्य जातजातिका मौलिक पोशाकमा पनि उत्तिकै सहभागीहरु थिए ।



करिव एकघण्टा चलेको परेड फेस्टिवलको मुख्य भेन्यु फेडेरसन स्क्वायरमा आएर टुँगिएको थियो । परेडमा नेपालको बहुसांस्कृतिक बिबिधता झल्किन्थ्यो भने शहरबासीको राम्रो ध्यान तान्न सफल भएको थियो ।
फेस्टिवलस्थल फेडेरेसन स्क्वायरको स्टेजमा नेपालका बिभिन्न मौलिक लोकनाच र सांस्कृतिक प्रस्तुतीहरु पेश गरिएको थियो । जसमा चण्डीनाच, देउडा र मारुनी लगायत मुख्य थिए ।
यो पटकको बिशेष कुराचाहिँ नेपालको इतिहासलाई झल्काउने एउटा गीत थियो । बलभन्द्र कुवँरदेखि नेपालको एकीकरण हुँदै बिभिन्न कालखण्ड समावेश गरिएको सो गीतमा एपि्रल २५ को भूकम्पसम्म समावेश गरिएको थियो । गीतको अन्त्यमा स्टेजमै धरहरा निर्माण गरिदिँदा मानिसहरुका आँखा रसाएका थिए ।

अपरान्ह तीन बजेपछि फेस्टिवलको औपचारिक कार्यक्रम सुरु भयो जहाँ नेपालका पर्यटन तथा नागरिक उड्डयनमन्त्री जीवनबहादुर शाही र भिक्टोरियाका बहु सांस्कृतिक मन्त्री रविन स्कट प्रमुख अतिथिका रुपमा उपस्थीत थिए । गैरआवासीय नेपाली संघका अध्यक्ष शेष घलेसहितका अतिथिहरुको उपस्थीतिमा पानसमा बत्ति बालेर कार्यक्रमको औपचारिक उद्घाटन गरियो ।

साँझपख हजारौ दर्शकको उपस्थीतिबीच नेपालका चर्चित लोकगायक खुमन अधिकारी र लोक गायिका रमिला न्यौपानेले पेश गरेका चर्चित गीतहरुले दर्शकलाई खुवै नचाउन सफल भए ।
साँझ साढे ८ बजे नेपालको चर्चित ब्याण्ड कन्दरा स्टेजमा आयो । उनीहरुले पेश गरेका हरेकजसो गीतमा दर्शकले ‘वान्स मोर’ भन्दै नेपाली झण्डा हल्लाएर हौसला प्रदान गरिरहे । बिशेषगरी गोपाल योञ्जनको चर्चित गीत ‘गीत धेरै छ गर्नु स्वदेशको सेवा नेपाली हुनलाई’ गाउँदा सवैले साथ दिएका थिए भने वान्स मोरको आवाज गुन्जिइरहेको थियो ।




अष्ट्रेलियाको करिव चालिस दिनेसांगीतिक यात्रामा रहेको कन्दराले ब्रिसबेन, सिड्नी, एडिलेड र क्यानबेरापछि मेलवर्नमा अन्तिम सानदार प्रस्तुती दियो ।
फेस्टिवलमा नेपाली खाना, नेपाली मौलिक वस्तुहरु, नेपाली ब्यबसायिक प्रतिष्ठानका ४५ वटा स्टलहरु थिए । नेपाली समुदायसहित स्थानीय अष्ट्रेलियन र बिदेशी नागरिकको समेत स्टलहरुमा उलेख्य भीड थियो । धेरै बिदेशीले चाहिं नेपाल हाउस मन पराए जहाँ नेपाली कला, संस्कृति र पर्यटकीय गन्तब्यबारे जानकारी दिइएको थियो । त्यहाँ प्रस्तुत गरिएका श्रब्यदृष्य सामाग्री हेरेपछि ट्राभल एण्ड टुरका स्टलहरुमा बिदेशीहरुको चासो र भीड देखिन्थ्यो ।

 
समग्रमा यो बर्षको नेपाल फेस्टिवल आफ्नो उदेश्य पूर्तिमा सफल देखिएको गैरआवासीय नेपाली संघ अष्ट्रेलियाका महासचिव टोनु घोतानेले प्रतिक्रिया दिए । महोत्सव सकिएपछि अनलाइनखबरसँग कुरा गर्दै घोतानेले भने- ‘समग्रमा कार्यक्रम असाध्यै प्रभावकारी बन्यो, ट्याट अ मेट, बि्रङ अ मेट अभियानले पनि धेरै बिदेशीलाई फेस्टिवलसम्म तान्न सफल भयो ।’
फेस्टिवल संयोजक एवं गैरआवासीय नेपाली संघका भिक्टोरियाका संयोजक केशव कँडेलले मेलवर्नको नेपाली समुदायको अथक कोसिस र साथले फेस्टिवल सफल भएको बताए ।
‘सुधार्नु पर्ने पक्ष त सधै रहिरहन्छ तर समग्रमा फेस्टिवल असाध्यै सफल बन्यो’ कँडेलले भने- दुवै देशका मन्त्रीहरु एउटै मञ्चमा उपस्थित हुनु ऐतिहासिक हो भने नेपाली समुदायको साथ सवैभन्दा महत्वपूर्ण पक्ष हो ।’
अष्ट्रेलियाको बहुसांस्कृतिक समाजमा नेपालको पर्यटन, कला र संस्कृतिलाई प्रर्बद्धन गर्ने उदेश्यले गैरआवासीय नेपाली संघ अष्ट्रेलियाले सन् २००६ यता हरेक दुई बर्षमा नेपाल फेस्टिवल गर्दै आएको छ । यो बर्ष ब्रिसबेन, सिड्नी र मेलवर्नमा नेपाल फेस्टिवल आयोजना भइसकेको छ भने एडिलेडमा आगामी मार्च महिनामा फेस्टिवल आयोजना हुने छ ।

