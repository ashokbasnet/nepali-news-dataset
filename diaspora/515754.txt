‘मनको मान्छे’ लिएर फर्किए प्रदीप निरौला

सिड्नी । कुनै समय म्यूजिक भिडियोका ब्यस्त निर्देशक प्रदीप निरौला करिब डेढ बर्ष पछि नव गायक सुबास ढुङ्गानाको ‘मनको मान्छे ‘ बोलको गीतबाट निर्देशनमा फर्किएका छन्।
‘भिभान’ एल्बममा संग्रहित उक्त गीतको शब्द संयोजन चर्चित ढुंगेलको रहेको छ।अर्जुन पोखरेलको संगीत , आमोस तमांगको एरेन्ज रहेको उक्त गीतको भिडियोमा निराजन प्रधान र स्वस्तिमा खड्काको अभिनय रहेको छ । साथै, अर्जुन तिवारीले छायाँकन गरेको सो भिडियोलाई भरत रेग्मीले सम्पादन गरेका छन्।
हेर्नुस् भिडियो

कान्तिपुर टेलिभिजनमा प्रसारण हुने ‘कान्तिपुर आज’, ‘म्यूजिक मेला’ जस्ता हिट कार्यक्रम गरेका निरौला बिगत केहि बर्षदेखि अस्ट्रेलिया बस्दै आएका छन् ।
रेडियो सिटीमा १२ बर्ष संचारकर्मीको रुपमा काम गरेर रंग पत्रकारितामा आफ्नो छुटै पहिचान स्थापित गराउन सफल भएका निरौलाले करिब ९ बर्ष अगाडि स्वरुप राज आचार्यको ‘सँगै जिउने गीत’ मार्फत निर्देशन यात्रा सुरुवात गरेका थिए ।
उनले करिब ४ दर्जन म्यूजिक भिडियो निर्देशन गरिसकेका छन् । तिमध्ये स्वरुपराज आचार्यको ‘झरीमा रुझ्दा तिमी’ , मनोजराजाको ‘धोका दिने’, राजेश पायल राईको ‘तिम्रो यादमा’,दीप श्रेष्ठको ‘सम्बन्धको’, निकिता थापाको ‘म त तिम्रो’लगायतका गीतहरु चर्चित छन्।

अस्ट्रेलियाबाट पनि निर्देशन यात्रालाई अगाडि बढाउने कुरा ब्यक्त गर्दै अनलाइनखबरसँग निरौलाले भने, ‘प्रायः यहाँबाट ईच्छुक हुने साथीहरुको बजेट सानो हुन्छ जसले गर्दा सम्झौता गरेर काम गर्ने अवस्थामा क्वालिटी खस्किन सक्छ भन्ने डरले केहि समय बिश्राम जस्तै भएको थियो, अब भने राम्रा गीतहरु आएको खण्डमा निरन्तर रुपमा लाग्ने सोचमा छु ।’

