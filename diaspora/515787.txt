नेपाली इन्जिनियरहरुको संस्था फ्युजन टेकको साधारणसभा सम्पन्न
सिड्नी । अष्ट्रेलियाभर छरिएर रहेका ४५ जना इन्जिनियरहरुद्वारा स्थापित नाफामुलक संस्था फ्युजन टेकको छैठौं वार्षिक साधारणसभा सिड्नीमा सम्पन्न भएको छ ।
सभामा संस्थाका अध्यक्ष इ. अर्जुन पोखरेल, संस्थाका निर्देशक डा. किरण थापा, अरुण श्रेष्ठ, डा. चिजकुमार श्रेष्ठ, भुषण प्रधान, अनिल श्रेष्ठ र सुवास सापकोटाले संस्थाका बिभिन्न प्रोजेक्टरुहरुको बारेमा प्रकाश पारेका थिए ।
सन् २०१० मा स्थापना भएको यस संस्थाले विशेषगरी रियलस्टेटमा लगानी गर्दै आइरहेको छ । आगामी वर्षमा अन्य क्षेत्रमा पनि लगानी गर्ने संस्थाको योजना रहेको अध्यक्ष पोखरेलले बताए । सामुहिक लगानीलाई प्रश्रय दिने उद्देश्यले दिर्घकालीन रुपमा नेपालमा समेत लगानी गर्न सकिने व्यहोरा सभामा जानकारी गराइएको थियो ।
यसैबीच साधारण सभाले डा. भुषण प्रधानको अध्यक्षतामा सात सदस्यीय नयाँ कार्यसमिति गठन गरेको छ । समितिमा अर्जुन पोखरेल, अरुण श्रेष्ठ, अनिल श्रेष्ठ, चिज कुमार श्रेष्ठ, सानुकाजी महर्जन, सुवास सापकोटा लगायत छन् । यसैगरी संस्थाले डा. किरण थापालाई सल्लाहकारमा मनोनयन गरेको छ ।
आर्थिक मुनाफा आर्जन गर्ने गरी स्थापित यस संस्था नेपाली समुदायमा धेरै संख्यामा सदस्य रहेको र यति लामो समय टिक्नुलाई आफ्नो पूँजी ठानेको संस्थाका पदाधिकारीले बताएका छन् । साथै आगामी दिनमा प्रभावकारी परियोजना ल्याउने जानकारी पनि सभामा दिइएको थियो ।

