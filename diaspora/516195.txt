नेपालका पर्यटनमन्त्रीद्वारा अष्ट्रेलियाका छायाँमन्त्रीसँग भेटवार्ता

सिड्नी । अष्ट्रेलिया भ्रमणमा रहेका नेपालका पर्यटन तथा नागरिक उड्डयनमन्त्री जीवनबहादुर शाहीले अष्ट्रेलियाको लेवर पार्टीका नेता एवं नागरिकता तथा बहुसांस्कृतिक मामिलासम्बन्धी छायाँमन्त्री टोनी बुर्केसँग भेटवार्ता गरेका छन् ।
मंगलबार बिहान उनकै कार्यकक्षमा भएको भेटवार्तामा छायाँमन्त्री बुर्केले भूकम्पपछि नेपालको पुनःनिर्माण र पर्यटकीय संरचना सुधारमा भइरहेको प्रयासबारे चासो राखेका थिए ।
भेटमा सहभागी गैरआवासीय नेपाली संघ ओसनियाका संयोजक महेन्द्रकुमार लम्सालका अनुसार मन्त्री बुर्केले अष्ट्रेलियामा रहेको नेपाली समुदायको सवैभन्दा छिटो बृद्धि भइरहेको समुदाय भन्दै प्रसंसा गरे । यहाँको विकाश र अर्थतन्त्रमा नेपाली समुदायले राम्रो योगदान पुर्‍याएको बताएका थिए । साथै उनले छुट्टी मनाउन आफू नेपाल भ्रमण गर्न इच्छुक रहेको समेत बताए ।
नेपालका पर्यटनमन्त्री शाहीले भूकम्पपछिको पुनःनिर्माणका लागि सरकारले प्रयास गरिरहेको उल्लेख गर्दै त्यसमा भइरहेका प्रगतिबारे जानकारी गराएका थिए । भूकम्पका कारण क्षतिग्रस्त पुराना सम्पदाको पुनःनिर्माण पनि तीब्र गतिमा भइरहेको भन्दै उनले पर्यटन पूर्वाधार निर्माण सरकारको पहिलो प्राथमिकता रहेको बताए । साथै उनले नेपालको विकाशमा अष्ट्रेलियाले पुर्‍याएको योगदानको प्रसंसा गरे ।
भेटमा गैरआवासीय नेपाली संघका अगुवाहरु पनि सहभागी थिए । एनआरएन संरक्षक इन्द्रा बनले नेपाली बिद्यार्थीहरुले अष्ट्रेलियाको अर्थतन्त्रमा पुर्‍याएको योगदानको चर्चा गर्दै नेपाललाई दिइने विकाश सहयोग घटेको चिन्ता ब्यक्त गरे ।

भेटमा गैरआवासीय नेपाली संघ अष्ट्रेलियाका अध्यक्ष सुरेन्द्र सिग्देल, ओसनियाका संयोजक महेन्द्र लम्साल, नेपाल बिद्यार्थी संघका अध्यक्ष नैनसिंह महर, एनआरएन अष्ट्रेलियाका सदस्य विवेक थापा र पर्यटन मन्त्रालयका सहसचिव घनश्याम उपाध्याय पनि सहभागी थिए ।

