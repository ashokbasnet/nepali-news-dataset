सिक्लेसका ‘शब्द’ सिड्नीमा सुनिने, नायक सौगात मल्ल आउँदै
२१ डिसेम्बर, सिडनी । नेपाली चलचित्र जगतका चर्चित नायक सौगात मल्लले आगामी नयाँ बर्षको २०१७ को पहिलो बिदेशयात्रा अष्ट्रेलियाबाट गर्दैछन् । अष्ट्रेलिया भ्रमण उनको यो पहिलो हुनेछ ।
उनको अभिनय रहेको ‘शब्द’ चलचित्रको रेड कार्पेट शो मा उनी हर्सभिल र बरउडका इभेन्ट्स चलचित्रघरमा उपस्थित हुनेछन् । सिड्नीमा इभेन्ट्स सिनेमा हल ब्यबसायिक चलचित्र प्रर्दशनका लागि स्तरीय मानिन्छन् ।
सन् २०१७ जनवरी १३ र १४ तारिखमा सौगात सिड्नीका नेपाली फ्यानहरुसँग हुनेछन् । सिड्नीमा शब्द चलचित्र प्रर्दशनको ब्यबस्थापन गरिरहेका मध्ये एक खगेन्द्र सत्यालले अनलाइनखबरसँग भने- सौगात मल्ल र उनी अभिनित चलचित्र दुवै कुरा हाम्रा दर्शकलाई नयाँ बर्षको उपहार हुनेछन् ।’
उनले चलचित्र शब्दको बिषयवस्तु सिक्लेसबाट सुरु हुने प्रेम, मिलन र बिछोडमा आधारित रहेको बताए । दर्शकलाई सिनेमाको कथावस्तु आफ्नै जीवनको कथाजस्तै लाग्नेछ ।
सिनेमामा सौगातसँगै कमली वाइवा र अनुभव रेग्मीको अभिनय छ । यो सिनेमालाई सिड्नीमा असनेप इभेन्ट्सले ब्यबस्थापन गरेको छ भने एस स्टडिज प्रमुख प्रायोजक रहेको छ ।

