लक्ष्मी परियारको हत्यारालाई कारबाही गर्न नासोको आग्रह
वाशिंगटन डीसी । काभ्रे सानो बाङथलीकी लक्ष्मी परियारलाई मलमुत्र खुवाएर कुटीकुटी हत्या गर्नेलाई कडाभन्दा कडा कारबाही गर्न नेपाली अमेरिकन सोसाइटी फर अप्रेस्ट कम्यूनिटी (नासो)ले आग्रह गरेको छ ।
नासोले परियारको हत्याले आफूहरु स्तब्ध भएको भन्दै दोषीलाई कारबाहीको माग गर्दै अमेरिकास्थित नेपाली दुतावासलाई ज्ञापनपत्र बुझाएको हो । दुतावासमार्फत प्रधानमन्त्री पुष्पकमल दाहाललाई सम्बोधन गरिएको ज्ञापनपत्रमा नेपालमा जातीय विभेदको आडमा भइरहेको श्रृंखलाबद्ध घटनाहरु यथाशिघ्र रोक्न आग्रह गरिएको छ । नासोले अमेरिकी राजदूत अर्जुनकुमार कार्कीलाई ज्ञापनपत्र बुझाएका हुन् ।
ज्ञापनपत्रमा एउटी दलित महिलामाथि अमानवीय, क्रुर र बर्बर घटना हुनुले राष्ट्रिय तथा अन्तर्राष्ट्रिय कानुनको खिल्ली उडाएको उल्लेख छ । प्रहरीले नै उक्त घटनालाई ढाकछोप गर्न खोजेको भन्दै आपत्ति व्यक्त गरेका छन् ।
नासोले पीडित परिवारलाई उचित क्षतिपूर्ती र मृतकको बालबच्चाको संरक्षण, निशुल्क शिक्षा र लालनपालनको ग्यारेन्टी गर्न माग गरेको छ । विज्ञप्तिमार्फत नासोले लक्ष्मी हत्याको विरोधमा अधिकारकर्मी संघसंस्थाले गरेको आन्दोलनप्रति ऐक्यवद्धता जनाएको छ । सँगै नासोले जातीय विभेद र मानव अधिकार उल्लंघनका घटनाहरुमा नेपाल सरकार गम्भीर नभए अन्तर्राष्ट्रिय मञ्चहरुसम्म पुग्न वाध्य हुने जनाएको छ ।
राजदुतावासमा ज्ञापनपत्र नासो कम्यूनिटी अमेरिकाका केन्द्रीय समिति अध्यक्ष गोपाल विश्कर्मा, नासो कम्यूनिटी अमेरिकाका न्युयोर्क च्याप्टर रायन लाम्गादे, , दलित अधिकारका लागि अन्तर्राष्ट्रिय आयोगका डिबि सागर विश्वकर्मा, बाल्टिमोर एसोसिएसन अफ नेप्लिज इन अमेरिकाका अध्यक्ष कुलमणि आचार्यसँगै गैरआवसीय नेपाली संघ मेरिल्याण्ड, अन्तर्राष्ट्रिय नेपाली साहित्य समाज, मेरिल्याण्ड, कास्की समाज अमेरिका ,म्याग्दी समाज अमेरिका, मोदीकाली समाज अमेरिका, तमु समाज मेरिल्याण्डका प्रतिनिधिहरु सहभागी थिए ।
ज्ञापनपत्र बुझाउन नासो कम्यूनिटी अमेरिकाका पूर्वअध्यक्ष धरम बिश्वकर्मासँगै धनु नेपाली, पूर्ण सिंह बराईली, दिलीप नेपाली र बिष्णु बिश्वकर्मा दुतावास पुगेका थिए ।

