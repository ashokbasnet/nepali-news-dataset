नेपाल फेस्टिबलका स्वयंसेवक सम्मानित

२३ डिसेम्बर, मेलवर्न । नेपाल फेस्टिबल मेलवर्नका स्वयंसेवकहरुलाई शुक्रबार साँझ यहाँस्थित स्टोनिया हलमा सम्मान गरिएको छ ।
डिसेम्बर १७ तारिखमा आयोजित नेपाल फेस्टिबलको स्वयंसेवामा खटेका करिब चार दर्जन स्वंसेवकहरुलाई मायाको चिनो र प्रमाणपत्र प्रदान गरी सम्मान गरिएको हो ।
मेलवर्नको मुटु फेडेरेसन स्क्वायरमा आयोजित महोत्सवमा नेपालका पर्यटनमन्त्री जीबनबहादुर शाहीसमेत सहभागी थिए । महोत्सव अवधिभर मेलवर्न नेपालमय बनेको थियो ।
यो कार्यक्रम फेडेरेसन स्क्वायरमा भएका सबैभन्दा ठूला कार्यक्रमहरु मध्यकै एक हो । स्थानीय काउन्सीलको तथ्यांकअनुसार नेपाल फेस्टिबल आयोजनाको चौबीस घण्टाको अवधिमा करिब ३७ हजार मानिसहरुले फेडेरसन स्क्वायरको भ्रमण गरेका थिए । मुख्य कार्यक्रममा करिब १५ हजार मानिसहरु सहभागी भएको बताइएको छ ।
आगामी महोत्सवका लागि सुझाव माग
महोत्सव आयोजक संस्था गैरआवासीय नेपाली संघ भिक्टोरियाले एक सुझावपत्र प्रकाशित गर्दै दुई वर्ष पछाडिको नेपाल फेस्टिबल कस्तो हुनुपर्ला भनेर सुझाव समेत माग गरेको छ । प्राप्त सुझावहरुलाई गैरआवासीय नेपाली संघ भिक्टोरियाको आगामी नेतृत्वलाई बुझाइने संयोजक केशव कँडेलले बताए ।
सम्मान कार्यक्रममा बोल्दै भिक्टोरियाका लागि नेपाली महावाणिज्यदूत चन्द्र योञ्जनले नेपाल फेस्टिबल भव्यताका साथ सम्पन्न भएको र नेपाली कला सँस्कृतिको प्रवर्द्धन भएको बताए । उनले महोत्सव भव्यरुपमा सफल पार्न अहोरात्र खट्ने स्वयंसेवक, कलाकारलगायत सबैलाई धन्यवाद दिएका छन् ।
भिक्टोरियाका नेपाली अगुवा बोम योञ्जनले यसपटकको नेपाल फेस्टिबलमा नयाँ व्यवसायीहरुले पनि स्टल राख्नु उदाहरणीय भएको बताए ।
नेपाल फेस्टिबलको मुख्य कार्यक्रमको व्यवस्थापन यती फुटबल क्लबले गरेको थियो । क्लबका प्रमुख राज शर्माले कार्यक्रम सफलतापूर्वक व्यवस्थापन गर्न खटेका सबैलाई धन्यवाद दिए ।
उक्त कार्यक्रममा नेपाली एशोसियसन अफ भिक्टोरियाका अध्यक्ष डा. अनुपम पोख्रेल, नेपाल फेस्टिबलका उपसंयोजक तारा गैरे, क्रेगीबन नेपाली समाजका अध्यक्ष प्रेम कँडेल र स्वयंसेवक गौतम लामिछानेले आ-आफ्नो मन्तव्य व्यक्त गरेका थिए ।
दुई वर्षपछि आयोजना हुने नेपाली फेस्टिबललाई अझै भव्य बनाउने प्रतिबद्धता व्यक्त गर्दै उनीहरुले आउँदै गरेको क्रिसमस तथा नयाँवर्षको शुभकामना पनि आदान प्रदान गरेका थिए ।

