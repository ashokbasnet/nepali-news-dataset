अस्ट्रेलियाको नेपाली समुदायमा क्रिशमसको रन्को !
मेलवर्न । अस्ट्रेलियाको बहुसाँस्कृतिक समाजमा क्रिशमसको रन्को नेपाली समुदायलाई पनि लागेको छ। क्रिशमस र नयाँ बर्षको अवसरमा यहाँका झन्डै डेढ दर्जन इेभेन्ट आयोजकहरुले बिभिन्न कार्यक्रमहरुको आयोजना गरेका छन्।
नेपाली ब्यावसायीहरुले पनि क्रिशमसको अवसरमा रात्रीभोज वा शुभकामना आदान प्रदान गरेका छन भने सामाजिक सन्जालमा र भेट हुँदा पनि ब्यक्तिगत रुपमा क्रिशमस र नयाँ बर्षको शुभकामना आदान प्रदान भैरहेकोछ। शहरमा ब्यस्तता त्यस्तै बढेको छ, त्यसमाथि क्रिशमस र नयाँ बर्षले सिंगारिएको छ र धेरै होलिडे मुडमा छन्।
‘जस्तो देश उस्तै भेष’ भनेझै जहाँ बसिन्छ त्यहाँको सँस्कृति ग्रहण गर्नु सामान्य हो र यो सामाजिक सद्भाब र सहृदयी समाज निर्माणका लागि पनि आवश्यक छ। धर्म निरपेक्ष अस्ट्रेलियामा क्रिशमसको दिन सार्वजनिक बिदा हुन्छ। दसैं -तिहारमा हुँदैन। अस्ट्रेलियाको नेपाली समुदायमा दशैँ -तिहारको महत्व बेग्लै छ तर, बल्ल-बल्ल एक दिन छुट्टी मिलाएर मनाउनु पर्ने हुन्छ । क्रिशमसमा भने लामो सार्वजनिक बिदा हुने कारणले घुमघाम र पारिवारिक हिसाबले पनि यसको रौनक बेग्लैछ।
‘ यो यहाँको सामुदायिक पर्व हो’ , नेपाली एसोसियसन अफ भिक्टोरियाका अध्यक्ष डा. अनुपम पोखरेल भन्नुहुन्छ, ‘ बच्चा बच्ची हुने घरमा क्रिशमस ट्री राख्ने र तल गिफ्ट र्याप गरेर राखिदिने अनी छोराछोरीलाई दिदा यो शान्टाले दियो भन्ने,’ यसरी धेरै हिसाबले यो पर्व सँग रमाइलो जोडीएको छ।’ न्याभले अहिलेसम्म क्रिशमसको अवसरमा कार्यक्रम नगरे पनि अब बिस्तारै गर्नु पर्ने पो होकी भन्ने वहाँको भनाइ छ।
उता नेपाली एसोसियसन अफ नर्दन टेरिटोरिले हरेक बर्ष क्रिशमसका बेला, आफ्ना नेपाली भाषा कक्षाका विध्यार्थीहरुलाई उपहार दिँदै क्रिशमस मनाउने गरेको छ । र, यो बर्ष पनि त्यसैगरी मनाएको छ। सँस्थाका अध्यक्ष सुदिप श्रेष्ठका अनुसार,  बालबालिकासँग क्रिशमस मनाएर क्रिस्चियन नै हुनु पर्छ भन्दा पनि सबैको सँस्कृतिलाई सम्मान गर्नु पर्छ भन्ने सिकाउन खोजेको बताउनुहुन्छ। यस्तै नेपाली एसोसियसन अफ वेष्टर्न अस्ट्रेलियाले पनि क्रिशमसको अवसरमा बर्षेनी केही न केही गर्दै आइरहेको छ। यसपाली क्रिशमस तथा नयाँ बर्षको अवसरमा बार्बिक्यु गर्दै छ भने क्रिसमस कै दिनबाट पहिलो नावा कप भलिवल टुर्नामेन्टको पनि सुरुवात गर्दैछ।
एसोसियसन अफ नर्दन टेरिटोरिले आयोजना गरेको क्रिशमस पार्टीमा बालबालिकाहरू
यसैगरी क्रिशमस तथा नयाँ बर्ष कै अवसरमा बिभिन्न नेपाली ब्यवसायिक प्रतिस्ठानहरुले पनि शुभकामना आदान प्रदान तथा डिनरको आयोजना गरेका छ भने सोही अवसरमा थुप्रै नेपाली इभेन्ट कम्पनीहरुले कार्यक्रमको आयोजना गरेका छन। मेल्बर्नमा भर्खरै जन्मिएको ‘सही हो इभेन्ट्स’ले आफ्नो पहिलो कार्यक्रम स्वरुप क्रिस्मसका दिन २५ डिसेम्बरमा ‘मिट एन्ड ग्रिट” कार्यक्रम राखेको छ ।
सिड्निमा पप -अप इभेन्ट्सले क्रिस्मस इभ पार्टी-वान लभ वान डान्सको आयोजना गरेको छ। यसैगरी हाम्रो फेस्ट क्रिशमस पार्टी सिड्निमा २४ डिसेम्बरमा हुँदैछ जहाँ ‘द स्याडोज” ब्यान्डको पनि प्रस्तुती रहने छ । एस इभेन्ट्सले न्यु इयर इभ को अवसरमा ३१ तारिक का दिन मेल्बर्न मा “डु द ड्यब” इभेन्ट राखेको छ। नयाँ बर्ष कै अवसरमा सिड्निमा स्टार टुर एन्ड ट्राभल्सले  सिड्निको आतिशबाजी हेर्न ३१ तारिक बेलुका आठ बजेदेखि ५ घण्टासम्म सिड्नी हार्बर न्यु इएर इभ क्रुज राखेको छ। क्रुजमा चढेर हार्वरको वरीपरी शैर गर्ने, संगीत र खान पानसँगै सिड्निको आतिशबाजी हेर्ने ब्यवस्था गरिएको संयोजक विकाश केसीले जानकारी दिए ।
तर, मेल्बर्नको पूर्वी भेगमा बस्ने नेपालीहरुका लागि पारिवारिक पिकनिकको आयोजना गरेर गुल्मी समाज अस्ट्रेलिया-भिक्टोरियाले क्रिशमसमा नेपाली फ्युजन दिएको छ। गुल्मीसमाज भिक्टोरियाका अध्यक्ष जनकराज गौतमले बिगत १५ बर्षदेखि क्रिशमस र नयाँ बर्षको अवसरमा आयोजना हुँदै आएको सो सामुदायिक कार्यक्रममा नेपाली खान-पान, भजन किर्तन, लोकदोहोरी र नाचगान मुख्य रहेको जानकारी दिए।
समग्रमा, यतिबेला अष्ट्रेलियाको नेपाली समाज क्रिसमस र नयाँ बर्षका कारण होलिडे मुडमा छ र दुवै इभेन्ट रमाइलोगरी मनाउने तयारीमा छ ।



 
 
 

