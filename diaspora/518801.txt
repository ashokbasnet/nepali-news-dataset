अष्ट्रेलियामा नेपाली चलचित्रको बजार खस्कँदै छ ?
नेपाली विद्यार्थीको चाप बढिरहेको अष्ट्रेलिया पछिल्लो समय नेपाली चलचित्र निर्माता तथा कलाकर्मीका लागि पनि आकर्षक मुलुक बनेको छ । अष्ट्रेलियामा नेपाली चलचित्रको बजार विस्तार गरेर स्थानीय नेपालीहरूले निर्माताहरूलाई राहत प्रदान गरिरहेका छन् ।
ठीकै खालको चलचित्रले पनि अष्ट्रेलियाबाट १० लाखदेखि २० लाख रुपैयाँसम्म उठाउन सक्ने अवस्था छ । तर, सबै चलचित्रले नाफाकै व्यापार भने गर्न सकेका छैनन् ।
पछिल्लो समय अष्ट्रेलियामा नेपाली चलचित्रको व्यापारमा गिरावट आउन थालेको महसुस गरिएको छ । यसको कारण हो, चलचित्र वितरकहरुबीचको अस्वस्थ प्रतिस्पर्धा ।  
फलानोले फिल्म ल्यायो, हामी किन नल्याउने जस्ता देखासिकी तथा अहमका कारण फिल्म भित्र्याउन खोज्ने प्रवृत्तिका कारण बजारमा असर पर्न थालेको कतिपयको आकलन छ ।
अष्ट्रेलियामा नेपाली चलचित्र वितरण गर्ने वितरकहरू नेपालमा चलेका र बढी चर्चा भएको आधारमा चलचित्रहरु आफूले किन्ने गरेको बताउँछन् । तर, सबैको हकमा यस्तो देखिँदैन । कतिपय वितरकले निर्माता चिनेजानेको र निकट भएको हिसाबले गुणस्तरहीन फिल्म पनि किन्ने गरेका छन् ।
विगत वर्षमा ‘लुट‘ र ‘वडा नम्बर ६‘ फिल्म वितरण गरेका खिलेन्द्र तिमिल्सिनाका अनुसार,व्यावसायिक सोचभन्दा पनि चिनजानको आधारमा चलचित्र ल्याउन खोज्ने केही व्यक्तिका कारण बजार बिग्रिन थालेको छ । त्यही कारण पहिलेको तुलनामा अष्ट्रेलियामा नेपाली फिल्मको बजार खस्केको उनको ठम्याइ छ ।
‘पुरानो डुंगा‘, ‘लुट २‘ जस्ता चलचित्र महँगोमा किनेर चर्चामा आएका तिमिल्सिना बजार राम्रो बनाउन राम्रो चलचित्रभन्दा पनि चिनजानका आधारमा हाम्रो चलचित्र भन्ने सोच त्याग्न आग्रह गर्छन् ।
पछिल्लो समय ‘चपली हाइट २‘ र अन्य केही चलचित्रले आशा गरे अनुरूप व्यापार नगरेपछि अष्ट्रेलियामा नेपाली चलचित्र किन्नेहरू झस्किन थालेका हुन् ।
मेलबर्नमा रहेका सञ्जयकुमार साहको बुझाइमा चलचित्र किन्न अस्वस्थ प्रतिस्पर्धा चलेकोले नै बजारमा नकारात्मक असर परेको हो । ‘एउटाले यति रकम दिन्छु भन्दा अर्कोले त्योभन्दा बढी दिन्छु भन्छन्,‘ उनले भने, ‘बजारको ख्याल नगरीकन अव्यावसायिक काम गर्दा नराम्रो अवस्था देखिएको हो ।‘

चलचित्र वितरकहरूबीच तारतम्य नमिल्दा एकातिर लगानी उठ्न गाह्रो परेको छ भने अर्कोतिर जस्तो पायो त्यस्तो चलचित्र ल्याउँदा दर्शकमा नेपाली चलचित्रको बारेमा नै गलत प्रभाव पर्न थालेको छ ।
पहिले ‘कबड्डी कबड्डी‘ र हालै ‘छक्का पन्जा‘ ले राम्रो व्यापार गरे पनि यस्तो सफलता विरलै देखिने गरेको छ । यसैले अष्टेलियाका लागि २० लाख रुपैयाँमा ‘लुट २‘ किनेका तिमिल्सिना यो फिल्मको व्यापार के होला भनेर आत्तिएका छन् ।
अष्ट्रेलियामा नेपाली चलचित्र पुर्‍याउने काममा लामो समयदेखि सक्रिय रहनेमा राज के. गोस्वामी, राजमान थकाली, रोशन भट्टराई, बुलेट के.सी, भूपाल सिटौला लगायतको नाम अग्रपंक्तिमा आउँछ । तर, उनीहरु पनि पछिल्लो समय सुस्ताएका छन् ।
लामो समयदेखि अष्ट्रेलियामा बसेका र चलचित्र ‘नाइँ नभन्नु ल‘ निर्माण समेत गरेका दिनेश पोखरेल फिल्म निर्माताहरुले अष्ट्रेलियामा फिल्म बेचेर बढी पैसा पाउने महत्वाकांक्षा त्याग्नुपर्ने सुझाव दिन्छन् । ‘यहाँ फिल्म ल्याएर कसैले पनि पैसा कमाएको छैन, निरन्तरता र सम्बन्धको लागि मात्र हो भन्ने कुरा निर्माताहरुले बुझ्नु आवश्यक छ‘, उनले भने ।
अष्ट्रेलियामा चलचित्र बेच्दा बजार नै नहेरी हचुवाको भरमा धेरै पैसा मागेमा यहाँ भएको केही बजार पनि गुम्न सक्ने उनी बताउँछन् ।

