क्रिसमसका अबसरमा पर्थमा भलिवल प्रतियोगिता, टीम एभरेष्टले जित्यो उपाधि
प्रथम हुने टीम सगरमाथा
२५ डिसेम्बर, पर्थ । इसाई धर्मालम्बीहरुको महत्वपूर्ण चाड क्रिसमस तथा नयाँ बर्ष सन् २०१७ को अबसर पारेर नेप्लिज एसोसिएसन अफ वेष्टर्न अष्ट्रेलिया (नावा)ले पहिलोपटक आयोजना गरेको भलिवल प्रतियोगिताको उपाधि टीम सगरमाथाले जितेको छ ।
बेल्मोन्टस्थित सेन्टेनरी पार्क कम्युनिटी सेन्टरमा आयोजित प्रतियोगितामा सहभागी चारवटा टीममध्ये सगरमाथा पहिलो भएको हो । सगरमाथाले ट्रफीसहित एभरेष्ट रेष्टुरेण्टका तर्फबाट तीन सय डलर बराबरको फुड भौचर प्राप्त गरेको छ ।
यस्तै टीम अन्नपूर्ण दोस्रो भएको छ भने टीम धौलागिरी तेस्रो र टीम माछापुच्छ्रेले चौथो स्थान हाँसिल गरे ।
दोस्रो हुनेले ट्रफीसहित क्राउन प्लाजाको तर्फबाट २ सय डलरको फुड भौचर र तेस्रो हुनेले ट्रफीसहित फंकी मःमःको तर्फबाट १ सय डलरको फुड भौचर प्राप्त गरेका छन् ।
चौथो हुनेले ट्रफीसहित गुर्खा रेष्टुरेण्टका तर्फबाट ७५ डलर बराबरको फुड भौचर प्राप्त गरेको छ । बिजयी तथा सहभागी टीमलाई नावाका अध्यक्ष आङदावा जे शेर्पा र पशुपतिनाथ बाैद्दनाथ मन्दिर समिति पर्थका अध्यक्ष यादव शर्माले ट्रफी र पुरस्कार प्रदान गरे ।

पर्थमा नेपालीहरुको पुरानो र अभिभावक संस्थाका रुपमा चिनिने नावाले पहिलोपटक क्रिसमस र नयाँ बर्षका अबसरमा भलिवल प्रतियोगिता आयोजना गरेको हो । पर्थमा नेपाली युवापुस्ताको बढ्दो संख्याका कारण भलिवल खेलको माग भएकाले समुदायमा खेल गतिबिधि बढाउन यस्तो प्रतियोगिता आयोजना गरिएको नावाका अध्यक्ष शेर्पाले जानकारी दिए ।
खेल संयोजक दीपक बस्नेतले पहिलो प्रतियोगितामै उत्साहनजनक सहभागिता देखिएको भन्दै खुसी प्रकट गरे । नेपाली युवापुस्तालाई एक ठाउँमा ल्याउन मैत्रीपूर्ण भलिवल प्रतियोगिता उपयोगी हुने उनले बताए ।
सार्वजनिक बिदाको दिन परेको हुँदा कम्युनिटि सेन्टरमा ससाना बालबालिकदेखि बयस्क नेपालीहरुको राम्रो उपस्थीति थियो । भलिवलसँगै बार्बेक्यु पनि आयोजना गरिएको थियो ।
‘छुट्टी मनाउन पनि पाइने, बालबालिका पनि रिफ्रेस हुने भएकाले सपरिवार नै आएका छौं’ अनलाइनखबरसँग कुरा गर्दै ऋजा प्रधानले भनिन-श्रीमान् भलिवल खेल्दै हुनुहुन्छ, हामी दर्शक बनेर रमाइरहेका छौं ।’
सोही कार्यक्रममा क्रिसमस र नयाँ बर्ष मनाउन बिभिन्न कार्यक्रमको समेत अायोजना गरिएको थियो ।





 

तस्वीरः दीपक शर्मा 
 

