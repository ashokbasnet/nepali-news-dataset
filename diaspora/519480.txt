एडिलेडमा मध्यरातसम्म ‘स्याडोज’को प्रस्तुती
२७ डिसेम्बर, एडिलेड । अष्ट्रेलियाब्यापी यात्रामा रहेको नेपालको चर्चित ब्याण्ड ‘द स्याडोज नेपाल’ले सोमबार मध्यरातसम्म एडिलेडमा सांगीतिक प्रस्तुती दियो ।
नेपालमा युवा पुस्तावीच चर्चित यो ब्याण्डले यसअघि नै सिड्नी, बि्रसबेन र मेलवर्नमा आफ्ना प्रस्तुती दिइसकेको छ ।
द स्याडोज टीमका सप्निल शर्माले अनलाइनखबरसँग भने- अघिल्ला भ्रमणहरुमा एडिलेड आउन पाएका थिएनौं तर, यहाँ पनि हाम्रा फ्यानहरुको निरन्तर आग्रह पछि यसपटक एडिलेड आएका हौं । ‘
अष्ट्रेलियामा स्याडोजको फ्यान फलोइङ बढेको देखेर उनीहरु यतिबेला दंग छन् । शर्मा भन्छन- हाम्रा फ्यानहरु देशमा र बिदेशमा पनि उत्तिकै बढिरहेका छन्, अष्ट्रेलियामा त्यो क्रम अझै बढि छ ।’
स्याडोजलाई यहाँ ल्याउन पहल गर्ने आयोजक टीमका सदस्य खुमबहादुर घलेले भने- अष्ट्रेलियाका अन्य भागबाट एडिलेडमा बसाइ सराई गर्ने नेपाली युवाहरुको संख्या बढिरहेको हुँदा यहाँ पछिल्ला दिनमा स्याडोजको माग बढिरहेको छ ।’
यो टीमले १७ डिसेम्बरमा मेलवर्नमा, २० डिसेम्बरमा ब्रिसबेनमा र २४ डिसेम्बरमा सिड्नीमा आफ्ना प्रस्तुती दिएको थियो । आफ्नो ब्याण्ड स्थापनाको २० औं बाषिर्क उत्सव मनाउन अष्ट्रेलियामा जुटेको यो टीमका अमित प्रधान र प्रकाश रसाइली अष्ट्रेलियामै बस्छन भने भोकलिस्ट सप्निल शर्मा नेपालमा बस्छन ।
एडिलेडमा सोमबारको रात छर्लङ्ग पारेको यो टीमसँगै टुम्बेलिवीड, हिमाली नेपाली जस्ता ब्याण्डहरुले पनि साथ दिएका थिए । थ्री केजी नामक संस्थाले प्रस्तुत गरेको यो यो एडिलेड धमाका नामक कार्यक्रम नै दक्षिण अष्ट्रेलियाको नेपाली समुदायको अन्तिम सांगीतिक कार्यक्रम हो ।


