पौडी खेल्दा ज्यान गुमाएका दुई युवाप्रति एनआरएनको समबेदना
२८ डिसेम्बर, सिड्नी । क्रिसमसको बिदाका बेला सिड्नीका दुई बेग्लाबेग्लै नदीमा पौडी खेल्नेक्रममा ज्यान गुमाएका सुजन अधिकारी र सुजन शर्माप्रति गैरआवासीय नेपाली संघ अष्ट्रेलियाले समबेदना प्रकट गरेको छ ।
एनआरएनए अष्ट्रेलियाका अध्यक्ष सुरेन्द्र सिग्देलले बुधबार एक समबेदना सन्देश जारी गर्दै सिड्नीमा बसोबास र अध्ययन गर्दै दुई नेपाली युवाको असामयिक निधनले गैरआवासीय नेपाली संघ गहिरो शोकमा परेको उल्लेख गरेका छन् ।
साथै उनले युवा उमेरमै आफ्नो परिवारको होनाहार सदस्य गुमाएर दुःखमा परेको परिवारजनप्रति सहानुभूति प्रकट गरेका छन् ।
गत डिसेम्बर २५ तारिखमा वाटामाला विचमा पौडी खेल्नेक्रममा सुजन अधिकारी र २६ तारिखमा कंगारु भ्यालीमा सुजन शर्माको निधन भएको थियो । हाल सिड्नीको नेपाली समुदाय उनीहरुको शव नेपाल पठाउने तयारीमा जुटेको छ ।

