पाथिभरा श्रद्दाश्रम निर्माण गर्न पर्थमा गाला डिनर हुँदै
३१ डिसेम्बर, पर्थ । नेपालका बृद्ध आमा बुवाहरुलाई सेवा र सुबिधा प्रदान गर्ने उद्देश्यका साथ गैरआवासिय नेपाली संघ (एनआरएनए) अस्ट्रेलियाको पहल र बिराटनगर उपमहानगरपालिकाको सहकार्यमा बिराटनगरमा निर्माण हुन लागेको ‘पाथिभरा जेष्ठ नागरिक श्रद्दाश्रम’ को सहयोगार्थ पश्चिम अष्ट्रेलिया राज्य समन्वय परिषद्को आयोजनामा आउँदो हप्ता पर्थमा च्यारिटी गाला डिनरको आयोजना हुँदैछ।
झन्डै २ करोड ६६ लाखको लागतमा डेढ बिगाहा जग्गामा निर्माण गर्न लागिएको सुबिधा सम्पन्न श्रदाश्रमका लागि सन् २०१४ देखि सुरु गरिएको अर्थ सन्कलन अभियान अन्तर्गत राज्य समन्वय परिषद पश्चिम अष्ट्रेलियाले आउँदो जनवरी ८ तारिखका दिन लिडरभिलस्थित सुबियाको फुटबल क्लबको प्रेक्षालयमा सो च्यारिटी गाला डिनरको आयोजना गर्न लागेको हो।

साँझ ६ बजेबाट शुरु हुने गाला डिनरमा मनोरन्जनका लागि स्थानिय प्रतिभाहरुले साँस्कृतिक नृत्य, गायन तथा अन्य कला प्रस्तुत गर्ने कार्यक्रम रहेको परिषद्का सचिव सैलेश मैनालीले जानकारी दिए । ‘यो गाला डिनर बिशुद्ध परोपकारी कामका लागि आयोजना गरिएको हो।
हामी धेरै भन्दा धेरै पर्थबासीलाई यो कार्यक्रममा सहभागी भर्इ पाथिभरा श्रद्धाश्रम निर्माण गर्ने एनआरएनए अष्ट्रेलियाको यो महान अभियानमा सरिक हुन आह्वान गर्दछौ”, राज्य समन्वय परिषद पश्चिम अष्ट्रेलियाका संयोजक राज थपलियाले भने।
आवास, स्वास्थ्य सेवा, मनोरन्जन लगायत आधुनिक सुबिधा सम्पन्न ५० जनाको क्षमता हुने उक्त श्रद्धाश्रम निर्माणका लागि हाल अष्ट्रेलियाका एनएसडब्ल्यु, भिक्टोरिया र नर्दन टेरेटोरीमा सम्बन्धित राज्य समन्वय परिषद्को पहलमा बिभिन्न ब्यक्ति र संघसंस्थाको सहकार्यसँगै अर्थ संकलनका कार्यक्रमहरु सन्चालन भइरहेका छन् ।
पश्चिम अष्ट्रेलियाको नेपाली समुदायबाट पनि पाथिभरा श्रद्दाश्रमका लागि राम्रो सहयोग जुट्ने राज्य समन्वय परिषद पश्चिम अष्ट्रेलियाले विश्वाश लिएको छ।

