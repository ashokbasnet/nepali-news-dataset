सिड्नीको फायर वक्स हेरेर कसले के भने ?

३१ डिसेम्बर, सिड्नी । नयाँ बर्ष सन् २०१७ को स्वागतमा आज सिड्नीको हार्वर ब्रिजमा आतिसबाजी गरिएको छ । यो आतसबाजी संसारकै उत्कृष्ट र दुर्लभ मानिन्छ ।
यसको अवलोकन गर्न बिभिन्न क्षेत्रमा लाखौं मानिसहरु सहभागी भएका छन् । अष्ट्रेलियामा बस्ने नेपालीहरुको पनि उल्लेख्य संख्यामा सहभागीता छ । उनीहरुले एकअर्कामा नयाँ वर्षको शुभकामना साटासाट गर्दै नाचगान गरी रमाइलो गरिरहेका छन् ।
यस दुर्लभ दृष्यको अवलोकन गरी मजा लिन नेपालबाट पनि बिभिन्न नेता तथा पत्रकारहरु पुगेका छन् । हामीले केही व्यक्तिहरुसँग प्रतिक्रिया लिएका छौं-
मेरा लागि निकै अविष्मरणीयः प्रभु साह
अन्तराष्ट्रिय श्रम समितिका सभापति प्रभु साहले हार्बरबि्रजबाट आतसबाजीको अवलोकन गरेका छन् । उनले अनलाइनखबरसँग कुरा गर्दै भने, ‘मैले यस्तो दुर्लभ दृष्य पहिलोपटक अवलोकन गरें निकै रमाइलो लाग्यो । सबैको जस्तै मेरो ध्यान पनि हार्बर बि्रजतर्फ छ । यो मेरा लागि निकै अविष्मरणीय रहने छ ।’
भातृत्व र हार्दिकता लोभलाग्दोः डिला संग्रौला
नेपाली कांग्रेसकी नेतृ डा. डिला संग्रौला पनि यतिबेला पारिवारिक भेटघाटका लागि अष्ट्रेलियामा छिन् । उनले आफन्तसहित नर्थ सिड्नी पार्कमा उपस्थित भएर आतसबाजीको अवलोकन गरिन् ।
उनले अनलाइनखबरसँग भनिन्, ‘नयाँ वर्षको अवसरमा नेपालीहरुबीचको यो हार्दिकता र भातृत्व लोभ लाग्दो छ । यस्तै हार्दिकता स्वदेश तथा विदेशमा फैलिरहोस् ।’
अलग संसारमा आएजस्तोः सुधीर शर्मा
कान्तिपुर दैनिकका सम्पादक सुधीर शर्मा पनि अहिले नयाँ वर्ष मनाउन सपरिवार अष्ट्रेलियामा आएका छन् । उनले पारामाटाबाट फायर वक्सको दृष्य अवलोकन गरेका छन् । कस्तो अनुभूति भइरहेको छ भन्ने अनलाइनखबरको जिज्ञासामा शर्माले संक्षिप्त प्रतिक्रिया दिँदै भने, ‘एकदमै रमाइलो । अलग संसारमा आएको जस्तो ।’
निकै रमाइलो र अनौठोः सांसद कलवार
यसैगरी तराई मधेस सदभावना पार्टीका सांसद नगेन्द्र साह कलवार पनि यतिबेला सिड्नीमा छन् । उनले पनि फायरवक्सको दुर्लभ दृष्य अवलोकन गरेका छन् । उनले नयाँ वर्षको स्वागतमा गरिएको यो महोत्सव निकै रमाइलो र अनौठो लागेको अनलाइनखबरलाई प्रतिक्रिया दिए ।
यस्तो दुर्लभ दृष्य पहिलोपटक देखें: कावा राजदूत पाण्डे
नेपाली दूतावास क्यानवेराका कार्यवाहक राजदूत राजेन्द्र पाण्डेले पनि फायर वक्सको दृष्य देखेर निकै रमाइलो लागेको बताए । आफू कार्यवाहक राजदूत भएर अष्ट्रेलिया आएको अढाइ वर्ष भए पनि फायरवक्सको दृष्य पहिलोपटक अवलोकन गरेको पाण्डेले बताए ।
‘मैले संसारकै उत्कृष्ट र यस्तो दुर्लभ दृष्य पहिलोपटक देखें,’ पाण्डेले अनलाइनखबरसँग भने । उनले नयाँ वर्ष सन् २०१७ को अवसरमा नेपाली समुदायलाई दूतावासको तर्फबाट शुभकामना दिँदै प्रगतिको कामना गरे ।
आफूलाई भाग्यमानी ठान्छुः प्राध्यापक पाण्डे
यसैगरी जनप्रशासन क्याम्पसका प्राध्यापक केशव पाण्डेले पनि विश्वकै उत्कृष्ट दृष्य अवलोकन गर्न पाएकोमा खुसी व्यक्त गरे । आफू नयाँ वर्ष मनाउन सपरिवार अष्ट्रेलिया आएको भन्दै पाण्डेले अनलाइनखबरसँग भने, ‘नेपाली र विदेशीहरुको विशाल जमघट तथा यो ऐतिहासिक अवसरमा सहभागी हुन पाउँदा आफूलाई भाग्यमानी ठानेको छु ।’
एनआरएन अन्तराष्ट्रिय समन्वय परिषदका सदस्य तथा व्यवसायी धर्मराज अधिकारीले उल्लंघन भन्ने स्थानबाट फायर वक्सको अवलोकन गरेका छन् । उनले पनि फायर वक्सको दुर्लभ दृष्यले मन रोमाञ्चित भएको बताए ।
शाली नदीको मेला जस्तोः खड्का
नेपाल स्वास्थ्य व्यवसायी संघका अध्यक्ष कैलाश खड्का हाल निजी भ्रमणको सिलसिलामा सिड्नीमा छन् । उनले यो दृष्य हेर्न जमघट भएका नेपालीहरुलाई देख्दा आफूलाई नेपालमै छु कि जस्तो अनुभूति भएको बताए । उनले भने, ‘सन् २००६ मा बि्रसबेनमा मैले पहिलोपटक फायर वक्स हेरेको थिएँ । त्यतिबेला धेरै नेपालीहरु पनि थिएनन् । १० वर्षपछि सिड्नीमा हेर्न आएँ । यो हेर्दा शाली नदीको जस्तै मेला लाग्यो । मलाई नेपालमै भएको अनूभूति भयो ।
अष्ट्रेलियामा नेपाली भाषा पढाउन खोलिएको संस्था ‘नेपाली शब्दमाला’ अष्ट्रेलियाका सदस्य उदय लोहनी २२ वर्षदेखि अष्ट्रेलियामा छन् । उनी पनि प्रत्येक वर्ष फायर वक्स हेर्ने गर्दछन् । उनले अनलाइनखबरसँग भने, ‘हरेक वर्षमा फरक-फरक दृष्य देख्न पाइन्छ । पछिल्लोपटक नेपालीहरुको जमघट बढेकाले रमाइलो लागेको छ ।’

भिक्टोरिया राज्यबाट एनआरएनका सदस्य प्रकाश सेढाईं नेपालबाट आएका आफ्ना आफन्तसहित सिड्नीमा फायर वक्स हेर्न आएका छन् । उनले मेलवर्नको साउथ बैंकबाट यस्तो दृष्य पहिले हेरे पनि अहिले आफन्तहरुसहित सिड्नीमा आएको बताए ।
सिड्नी आतिसबाजी हेर्न गैरआवासीय नेपाली संघ अष्ट्रेलियाका अध्यक्ष सुरेन्द्र सिग्देल पनि पुगेका थिए । लामो समयदेखि सिड्नी बसिरहेका उनलाई सिड्नीको आतिसबाजी नौलो नभए पनि हरेक बर्ष थपिने रौनकता र फरकपनले हरेक बर्ष नयां झैं लाग्छ । अनलाइनखबरसंग कुरा गर्दै सिग्देलले सिड्नी फायरवक्स हेर्न पाउनु दुर्लभ अनुभव भएकाले यो बर्ष पनि आफुले डार्लिङ हार्वरमा बसेर सपरिवार हेरेको बताए ।

