अपडेटः झडपमा सिड्नीमा नेपाली युवा गम्भिर घाइते, स्वास्थ्य अबस्था सुधार हुँदै
२ जनवरी, सिड्नी । नयाँ बर्षको दिन सिड्नीको एक बारमा नेपाली युवाहरुवीच भएको झडपमा एक युवक गम्भिर घाइते भएका छन् ।
न्यू साउथ वेल्स प्रहरीले जनाएअनुसार एलिजावेथ स्टि्रटमा रहेको भर्नदाह बारमा बिहान करिव तीन बजेतिर दुई नेपाली युवावीच भएको कुटाकुटमा २१ बषिर्य नेपाली युवा सत्कार अधिकारी गम्भिर घाइते भएका छन् । झडपमा संलग्न अर्का युवकको परिचय भने प्रहरीले खुलाएको छैन ।
प्रहरीले राजदूतावासलाई दिएको जानकारी अनुसार बारमा प्रवेश गर्न खोज्दा दुई युवावीच झगडा भएको थियो । दुईजनावीच मुक्का हानाहान हुँदा पिडीत अधिकारी एक तलामाथिबाट सडकमा खसेका थिए । घाइते भएका अधिकारीले त्यसपछि सुरक्षागार्डमाथि नै जाइलागेका थिए । सुरक्षागार्डले नियन्त्रणमा लिएर अस्पताल पुर्‍याउँदै गर्दा उनी बेहोस भएका थिए ।
अस्पतालले मस्तिकबाट रगत बगेको सुन्निएको पुष्टि गरेको छ । हाल उनी उनको प्रारम्भिक सल्यक्रिया गरिएको र अबस्था अघिल्लो दिनको तुलनामा सुधार भए पनि खतरामुक्त भने नरहेको अस्पतालले जनाएको छ ।
परिवारसँग सम्पर्क
यसैवीच सत्कारका बुबा नविनकिशोर अधिकारी नेपाली राजदूतावास र गैरआवासीय नेपाली संघको सम्पर्कमा आएका छन् । एनआरएन न्यू साउथ वेल्सका सचिव भुपाल सिटौलाले सत्कारका बुबालाई काठमाण्डौमा फोन गरी घटनाबारे जानकारी गराएका थिए ।
अष्ट्रेलियाका लागि नेपालका कार्यबाहक राजदूत राजेन्द्रप्रसाद पाण्डेसँगको कुराकानी सत्कारका पिताले आफन्तहरु सिड्नीमा कोही नरहेको हुँदा गैरआवासीय नेपाली संघ र दूतावासले छोराको हेरचाह र उपचारमा सहयोग गरिदिन आग्रह गरेको राजदूत पाण्डेले जानकारी दिनुभयो ।
यसैवीच गैरआवासीय नेपाली संघ न्यू साउथ वेल्सका संयोजक दिनेश पोखरेलले घाइते सत्कारको सहयोगका लागि अस्पतालसंग समन्वय भइरहेको बताउनुभएको छ ।
काठमाण्डौ सुकेधारा निवासी सत्कार साढे दुई बर्ष पहिले अष्ट्रेलिया आएका थिए । उनी हाल अष्ट्रेलियन इन्टिच्यूट अफ प्रोफेसनल एजुकेसनमा अध्ययन गरिरहेका छन् ।

