नयाँ बर्षका अबसरमा क्यानबेरामा शुभकामना आदानप्रदान कार्यक्रम
२ डिसेम्बर, क्यानबेरा । नयाँ बर्ष सन् २०१७ को अबसरमा अष्ट्रेलियाको राजधानी क्यानबेरा निवासी नेपालीहरुले शुभकामना आदानप्रदान कार्यक्रम आयोजना गरेका छन् ।
यो बर्षको पहिलो सार्वजनिक बिदाको दिन सोमबार गंगालिन डिस्टि्रक्टको यारावी पोण्ड किनारमा शुभकामना आदानप्रदान कार्यक्रम आयोजना गरिएको हो ।
सोही कार्यक्रममा हाल अष्ट्रेलिया भ्रमणमा रहेका संसदको अन्तराष्ट्रिय सम्बन्ध तथा श्रम समितिका सभापति प्रभु साह तथा सांसद नरेन्द्र साह कलवारको स्वागत पनि गरियो ।
कार्यक्रममा गैरआवासीय नेपाली संघ अष्ट्रेलियाका सदस्य राजन ढुंगेलले नयाँ बर्षको शुभकामना दिँदै पाहुनाहरुलाई स्वागत गर्नुभयो ।
एनआरएन एसीटीका उपसंयोजक प्रदीप तिमिल्सिनाले नेपालबाट आउनुभएका सांसदहरुको स्वागत गर्दै उपस्थीत नेपाली समुदायमा नयाँ बर्षको अबसरमा सुख, शान्ति एवं सम्बृद्धिको कामना गर्नुभयो ।
अष्ट्रेलियाका लागि नेपालका कार्यबाहक राजदूत राजेन्द्रप्रसाद पाण्डेले उपस्थीत नेपालीहरुमा शुभकामना ब्यक्त गर्दै नेपालतिर राजनीतिक रुपमा सकरात्मक सन्देश आइरहेका बेला क्यानबेराका नेपालीहरु पनि एकताबद्ध हुँदै नयाँ सन्देश नेपालतिर पठाउनुपर्ने बताउनुभयो ।
संसदको अन्तराष्ट्रिय सम्बन्ध तथा श्रम समितिका सभापति प्रभु साहले अष्ट्रेलियामा रहनुभएका नेपालीहरुलाई नेपालमा राजनीतिक दलहरुको एकतामा खुसी मनाउन र एकताका लागि पहल गर्न अनुरोध गर्नुभयो ।
हाल संसदमा दर्ता भएको संसोधन प्रस्ताव पनि पारित हुने र छिटै चुनावको मिति घोषणा हुने दावी गर्दै उहाँले त्यसमा बिश्वस्त हुन प्रवासमा रहनुभएका नेपालीलाई अनुरोध गर्नुभयो
प्रवासमा रहेका नेपालीहरुले नेपाल र नेपालीको हितका लागि गरेका काम र उनीहरुले बिदेशमा आर्जन गरेको सम्बृद्धिबाट नेपाली जनता गौरवान्वित भएको उहाँले बताउनुभयो ।
अष्ट्रेलिया नेपाल फ्रेण्डसिप सोसाइटीका पूर्व अध्यक्ष नरेश थापाले हरेक बर्ष यस्तो कार्यक्रम हुने गरेको बताउनुभयो । यसैगरी सिएसआइआरओका अनुसन्धानकर्ता डा. सीताराम घिमिरेले यो भेटघाट महत्वपूर्ण भएको बताउनुभयो । कार्यक्रममा क्यानबेरामा रहेका करिव ७० परिवारको उपस्थीति थियो ।
कार्यक्रममा उपस्थीति नेपालीहरुले सांसदहरुलाई छिटो चुनाव घोषणा गर्न र नेपाललाई सम्बृद्धिको दिशातिर लैजानेतर्फ पहल गर्न सुझाव दिएका थिए ।


