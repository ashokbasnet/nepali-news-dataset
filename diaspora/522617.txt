अष्ट्रेलियामा रहेका नेपाली नेताको सम्मानमा रात्रीभोज आयोजना

२ जनवरी, क्यानवेरा । अष्ट्रेलियाको राजधानी क्यानवेरा आएका नेपाली राजनीतिक दलका नेताहरुको सम्मानमा नेपाली दूतावास क्यानवेराले रात्रीभोज तथा अन्तरक्रिया कार्यक्रम आयोजना गरेको छ । आज आयोजित रात्रीभोजमा सहभागी नेताहरुले सबै मिलेर समस्या समाधान गर्नुपर्ने र प्राप्त उपलब्धीको रक्षा गर्नुपर्ने बताए ।
कार्यक्रममा बोल्दै नेपाली कांग्रेसका नेता तथा सांसद प्रदीप गिरीले नेपालको वर्तमान राजनीतिक संकट समाधानका लागि नेकपा एमालेलाई सहमतिमा ल्याउनुपर्ने बताए ।
वर्तमान उपलब्धीहरु नेपालको माओवादी आन्दोलन र कांग्रेसको आन्दोलनले ल्याएको बताउँदै उनले प्राप्त उपलब्धी रक्षाका लागि जनआन्दोलनका सहयात्री सबै दलहरु मिल्नुपर्ने बताए ।
पारिवारिक भेटघाट तथा ओशो ध्यान शिविरमा सहभागी हुन अष्ट्रेलिया आएको गिरीले अनलाइनखबरलाई बताए ।
रात्रीभोजमा बोल्दै माओवादी केन्द्रका नेता एवम् सांसद प्रभु साहले नेपालको इतिहास अढाइ सय वर्षको मात्रै नभएको भन्दै नेपालका निर्माता आदिवासी जनजाति, मधेसीहरुको भावनाको कदर गर्नुपर्ने बताए । उनले राजनीतिक दलहरु मिलेर अहिलेको राजनीतिक संकट छिट्टै नै समाधान गर्नुपर्ने बिचार व्यक्त गरे ।
कार्यक्रममा तमसपाका नेता एवम् सांसद नागेन्द्र साह कलवारले नयाँ वर्षको शुभकामना दिँदै हाल नेपालमा आन्दोलनरत दलहरुको भावनाको कदर गर्दै संविधानमा संशोधन हुनुपर्ने बताए ।
कार्यवाहक राजदूत राजेन्द्र पाण्डेले नेपालका राजनीतिक दलका नेता तथा सांसदहरु क्यानवेरामा आएर दूतावासमा कार्यरत कर्मचारीको मनोबल बढाएको भन्दै खुसी व्यक्त गरे ।
कार्यक्रममा एनआरएन अष्ट्रेलियाका सदस्य राजन ढुंगेल, कृषि विशेषज्ञ डा. सिताराम घिमिरेलगायतले नेताहरुसँग आफ्ना जिज्ञासा राखेका थिए ।

