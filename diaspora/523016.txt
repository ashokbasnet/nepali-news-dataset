नेपालमा दिगो शान्ति स्थापना र बिकासका लागि नर्वेमा अन्तर्क्रिया

नर्वे । उत्तरी नर्वेको ट्रोम्सो विश्वबिद्यालय अन्तर्गत शान्ति अध्ययन केन्द्रले अध्ययन पछि नेपालमै फर्किएर शान्ति र विकासको क्षेत्रमा काम गर्न इच्छुक नेपाली बिद्यार्थीहरुका लागि बिशेष बिद्यार्थी आदान-प्रदान कार्यक्रम शुरू गर्ने भएको छ ।
सेन्टरले आयोजना गरेको नेपालको शान्ति र दिगो बिकास सम्बन्धी अन्तर्क्रियामा केन्द्रका प्रोफेसर भिडार भाम्बहाइमले बिद्यार्थी आदान प्रदान कार्यक्रम घोषणा गरेका हुन् ।
कार्यक्रमका प्रमुख अतिथि नेपाली कांग्रेसका केन्द्रीय सदस्य प्रदीप पौडेलले दस बर्ष लामो माओवादी जनयुद्ध सकिए पनि नेपाली समाज नकारात्मक शान्तिको अवस्थामा रहेको बताउँदै समाजमा दिगो शान्ति र बिकासका लागि संबिधान कार्यान्वयनको बिकल्प नरहेको बताए ।
नेपाली कांग्रेस युवा नेता पौडेलले सत्य निरूपण तथा मेलमिलाप आयोग र बेपत्ता नागरिक छानविन आयोगको कामलाई सशक्त र साधन स्रोत सम्पन्न बनाउनु पर्ने पनि बताए ।
कार्यक्रममा शान्ति अध्ययन केन्द्रका प्रोफेसर भाम्बहाइमले नेपालले युद्धपछिको भयावह सामजिक अवस्थामा गुजि्रनु परेको भन्दै नेपालको बिकास तथा शन्तिमा छिमेकी राष्ट्र र राजनीतिक दलहरुका आ-आफ्ना स्वार्थ र भ्रस्टाचार मुख्य समस्या रहेको औंल्याए ।
अन्तर्क्रियामा बक्ताहरु प्रो डा. पुरुषोत्तम बस्नेत, प्रो डा. गणेश आचार्य, केन्द्रमा अध्ययनरत गणेश खनाल र दीपक सापकोटाले नेपालको शान्ति, बिकास र राजनीतिक स्थिरता बारे धारणा राखेका थिए ।

