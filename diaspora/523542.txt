अष्ट्रेलिया बस्ने नेपालीले बनाए ‘किताब क्लब’ मोबाइल एप
किताब क्लब एप उदघाटन गर्दै स्वामी आनन्द अरुण । साथमा कांग्रेस नेता प्रदिप गिरी र अमृत तिवारी ।
४ जनवरी, सिड्नी । अष्ट्रेलिया बस्ने एक नेपाली युवकले ‘किताब क्लब’ नामक मोबाइल एप बनाएका छन् । सो एप डाउनलोड गरेर स्वामी आनन्द अरुणले बुधबार सिड्नीमा उदघाटन गरे ।
नेपाली युवक अमृत तिवारीले निर्माण गरेको मोबाइल एपमा नेपाली भाषा साहित्यका बिभिन्न पुस्तकहरु राखिएका छन्, जहाँ गएर पुस्तकहरु चाहिएको बेला अध्ययन गर्न सकिन्छ ।
एप सार्बजनिक गर्दै स्वामी आनन्द अरुणले नेपाली भाषा साहित्यको सेवामा ‘किताब क्लब’ एपले निकै महत्वपूर्ण भूमिका खेल्ने विश्वास व्यक्त गरे ।
कार्यक्रममा तिवारीले प्रवासमा भएका नेपालीहरुलाई नेपाली भाषाको लोकप्रिय पुस्तकहरु अध्ययन गर्न सहज होस् भनेर एप निर्माण गरेको जानकारी दिए ।
तिवारीले अनलाइनखबरसँग भने, ‘यसबाट पाठकहरुले किताब अध्ययन गर्न त पाउँछन् नै त्यसको साथसाथै नेपाली लेखक र प्रकाशकहरुलाई पनि प्रोत्साहित गर्ने छ ।’
‘किताबको हार्डकपी नेपालबाट प्रवासमा आइपुग्न निकै कठिन हुने भएकाले एप निर्माण गरेको हुँ,’ उनले भने ।
कलाकार हरिवंश आचार्यको पुस्तक पढ्ने मेरो रुचि पूरा नहुँदा एप निर्माण गर्ने प्रेरणा आफूमा जागेको तिवारीले बताए ।
उनले केही दिनभित्रै ३५० किताबहरु एपमा राखिने जानकारी दिए ।

