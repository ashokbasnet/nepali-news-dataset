लक्ष्मी परियारका छोरालाई अष्ट्रेलिया बस्ने विद्यार्थीले दिए एक लाख

६ जनवरी, सिड्नी । बोक्सीको आरोपमा अमानवीय ढंगबाट हत्या गरिएकी काभ्रेकी लक्ष्मी परियारका छोराहरुलाई अष्ट्रेलियाबासी नेपालीहरुले आर्थिक सहयोग गरेका छन् ।
शुक्रबार मध्यान्ह राष्ट्रिय दलित आयोगको कार्यालय ललितपुरमा एक कार्यक्रम आयोजना गरी प्रवासमा संकलित एक लाख ११ हजार एक सय ११ रुपैयाँ लक्ष्मी परियारका छोराहरुलाई बुझाइएको हो । अष्ट्रेलियाको उत्तर सिड्नीस्थित हन्स वेमा आफ्ना बाबुआमासँग बसिरहेका १४ वर्षीय सुवाष परियारले राष्ट्रिय दलित आयोगको कार्यकक्षमा उक्त रकम लक्ष्मी परियारका छोराहरुलाई हस्तान्तरण गरेका हुन् ।
काभ्रेमा त्यस्तो अमानवीय घटना भएको आम सञ्चार माध्यमहरुमा आएपछि निकै मर्माहत भएकी सुवाष परियारकी आमा रिता परियारले केही रकम पठाउने सोचाइ बनाएकी थिइन् । उनले आफ्ना साथीहरुलाई पनि आफ्नो योजनाबारे जानकारी गराइन् । फेसबुक ग्रुपबाट समन्वय गर्न सुवाषले सघाए ।
यसबाट जम्मा भएको रकम हाल स्कुल विदामा नेपाल गएका बेला सुवाषले हस्तान्तरण गरेका हुन् ।
यहाँको कुरिङगार्ड क्रियटिभ आर्ट स्कुलमा वबिन हेड रोडमा हालै कक्षा आठ पास गरेका सुवाषको चित्रकला र नृत्यमा विशेष रुचि छ । गोर्खा जौबारीमा घर र मनकामना मावली भएका सुवास लक्ष्मी परियारको हत्याको खबर र छोराहरुको अवस्था देखेर निकै दुःखी भएका छन् ।
काठमाडौंबाट उनले शुक्रबार आफ्नी आमा रितालाई टेलिफोनमा भने, ‘आमा यहाँ निकै दुःख रहेछ । म फर्किएपछि यी भाइहरु (लक्ष्मी परियारका छोराहरू)का लागि मेरो स्कुलका साथीहरुसँग पनि सहयोग जुटाउँछु र पठाउँछु ।’
उनी स्कुलमा प्रथम हुने भएकाले शिक्षक र विद्यार्थीहरुबाट सहयोग जुट्नेमा आशावादी छन् ।
उनका बुवा मित्र परियारले हालै मक्वारी विश्वविद्यालयबाट विद्यावारिधी गरेका छन् ।

