सिड्नीमा नेता गिरीले भने- नेपाली राजनीतिमा बुढाका दिन गए, युवाका दिन आए
७ जनवरी, सिड्नी । नेपाली कांग्रेसका नेता एवं सांसद प्रदीप गिरीले नेपाली राजनीतिमा अब बुढो पुस्ताको दिन सकिएको र उर्जावान युवाहरुको दिन आएको बताएका छन् ।
नेपाली कांग्रेस निकट नेप्लिज अष्ट्रेलियन डेमोक्रेटिक फोरमले सिड्नीको आसफिल्ड पार्कमा आयोजना गरेको बिशेष जमघटमा बोल्दै नेता गिरीले भने- अब नेपाली राजनीतिमा मेरो, रामचन्द्र (पौडेल)जी वा शेरबहादुर (देउवा)जीको जमाना गयो, उन्नतशील युवाहरुको जमाना आयो ।’
तत्कालिन कांग्रेस सभापति बीपी कोइराला भारतमा आठ बर्षे निर्वासन त्याग गरी मेलमिलापको नीति लिएर नेपाल फर्किको दिनको सम्झना गर्दै एनएडीएफले आयोजना गरेको कार्यक्रममा गिरीले बुढो पुस्ताको जमाना सकिएको बताएका हुन् ।
भारतले नेपालमा प्रजातन्त्र पुनःस्थापनाका लागि सहयोग गर्ला भन्ने आसमा बीपीले जेलबाट निस्केर भारत निर्वासनमा गएको भए पनि इन्दिरा गान्धीले संकटकाल लगाएर बीपीलाई अप्ठेरोमा पारेको हुँदा उनी राजासँग मेलमिलापको नीति लिएर नेपाल फर्किएको इतिहास उनले सुनाए ।
‘बीपीको आठ बर्षे निर्वासन बेकारको भयो, अन्तिममा राजाको चित्त बुझाउँछु भनेर नेपाल फर्किनुपर्‍यो ।’ गिरीले सुनाए ।
नेपाली कांग्रेस बीपी, गणेशमान र कृष्णप्रसाद जस्ता महानायकहरुको इतिहास भएको पार्टी भएको भन्दै उनले नेपालको प्रजातिन्त्रक इतिहास निर्माणमा कम्युनिष्ट नेता पुष्पलाललाई पनि बिर्सन नहुने बताए ।

नेता गिरीले अष्ट्रेलियाबासी नेपालीहरुलाई एकताबद्ध हुन र नेपालमा समाजबाद स्थापना गर्ने अभियानमा लाग्न अनुरोध गरे ।  सो अबसरमा नेपाली कांग्रेसकी नेतृ डीला संग्रौलाले गैरआवासीय नेपालीहरुले देश निर्माणमा राम्रो भूमिका खेल्न सक्ने बताइन ।
गैरआवासीय नेपालीहरुको माग पनि पुरा भएको हुँदा देश निर्माणमा योगदान गर्न सक्ने वातावारण बनेको उनको भनाइ थियो ।
कार्यक्रममा नेपाली कांग्रेसको आह्वानमा ४० बर्ष अगाडी गैरसरकारी संस्थाको जागिर छाडेर नेपाली कांग्रेसको राजनीतिमा हाम फालेका शम्भु पोखरेलले बीपीको उन्नत चिन्तनका कारण उनको सधै स्मरण गरिरहनुपर्ने बताए ।
एनएडीफका अध्यक्ष विवेक थापाले प्रदीप गिरी जस्ता समाजबादी चिन्तकहरुबाट सिड्नीबासी नेपालीहरुले ज्ञान प्राप्त गर्ने अबसर पाएको भन्दै नेता गिरीलाई समयका लागि धन्यबाद दिए ।
कार्यक्रममा एनआरएन अध्यक्ष सुरेन्द्र सिग्देल तथा एनआरएन आइसीसी संरक्षक इन्द्रा वन लगायतका नेपाली समुदायका अगुवाहरुको उपस्थीति थियो ।

