नेपालको पर्यटन प्रर्बद्धन गर्न सिड्नीमा निकालियो कार र्‍याली
७ जनवरी, सिड्नी । भूकम्पपछि थलिएको नेपालको पर्यटन प्रर्बद्धन गर्न सिड्नीमा बसोबास गरिरहेका युवाहरुले नयाँ जुक्ति निकालेका छन् ।
निजी कारणको पछाडी नेपाल प्रर्बद्धन गर्ने स्टिकर टाँस्ने अभियान चलाइरहेका नेपाली युवाहरुले शनिवार स्टिकर टाँसिएका कारहरुको र्‍याली निकाले ।
‘प्लान योर नेक्स्ट होलिडे इन नेपाल’ लेखिएका ठूला स्टिकर टाँसिएका करिव २८ वटा कारको लस्करले शनिवार अपरान्ह सिड्नीका मुख्य चोक र शहर परिक्रमा गर्‍यो । स्टिकरमा गौतम बुद्ध, सगरमाथा र कुमारी लगायतका नेपालका पर्यटकीय आर्कषणहरु प्रर्बद्धन गरिएको छ । र्‍यालीमा स्टिकर नटाँसेका अन्य ८ वटा कारहरु पनि ऐक्यबद्धता जनाउन सहभागी भएका थिए । र्‍यालीमा सहभागी कारमा हातमा नेपाली झण्डा लिएका युवाहरु थिए ।

सिड्नीको रकडेल पार्कबाट सुरु भएको र्‍याली ब्राइटन बीच हुँदै र्‍यान्डवीक शहर परिक्रमा गरी टाउन हल, सेन्ट्रल, रेडसन, न्यू टाउन, हर्सभिल हुँदै फेरि रकडेल पुगेर समापन भएको थियो । करिव दुई घण्टामा एक सय दुई किलोमिटर यात्रा तय गरी परिक्रमा सकिएको थियो ।
नेप्लिज युथ फोरम अष्ट्रेलिया र जय नेपाल फाउण्डेसनको संयुक्त आयोजनामा सिड्नीमा नेपालको पर्यटन प्रर्बद्धन अभियान सुरु गरिएको हो ।
आयोजक नेप्लिज युथ फोरम अष्ट्रेलियाका अध्यक्ष सागर अधिकारीले अपेक्षा गरेभन्दा धेरै कार र्‍यालीमा सहभागी भएकोमा उत्साहित भएको बताए ।
‘सुरुमा हामीले २० वटा गाडी सहभागी बनाउने लक्ष्य लिएका थियौं तर, अहिलेसम्म ३० वटा गाडीमा स्टिकर नै टाँसिसकियो’ उनले भने- स्टिकर नटाँसेका गाडीहरुमा पनि आजको र्‍यालीमा सहभागी भए, हामीले पाएको रेस्पोन्स देखेर निकै उत्साहित छौं ।’

जय नेपाल फाउण्डेसनका संयोजक बिष्णु सापकोटाले यो अभियानलाई अष्ट्रेलियाका पाँचवटा शहरमा लैजाने योजना रहेको बताए ।
‘सिड्नीमा थप ३५ वटा गाडीमा स्टिकर राख्न बुकिङ भइसकेको छ’ उनले भने- अन्य राज्यहरुबाट निकै सोधखोज भएको छ, हामी यसलाई अष्ट्रेलियाब्यापी बनाउने तयारीमा छौं ।’
नेपाल प्रर्बद्धनको अभियानलाई विस्तार गर्दै सिड्नीका सार्वजनिक बसमा समेत नेपाल प्रर्बद्धनको स्टिकर लगाउने योजनामा उनीहरु रहेका छन् । १० वटा सार्वजनिक बसमा पूर्णरुपमा नेपाल प्रर्बद्धनको स्टिकर लगाई एक महिनासम्म प्रचार गर्ने योजना उनीहरुको छ । यसका लागि करिव १५ हजार डलर खर्च हुने आयोजकले बताए ।
    

