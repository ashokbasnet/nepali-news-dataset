भिक्टोरियाको क्रेगिवर्नमा नयाँ बर्ष शुभकामना कार्यक्रम
७ जनवरी, मेलवर्न । मेलवर्नको उत्तरी भाग क्रेगिवर्नमा बसोबास गर्ने नेपालीहरुले नयाँ बर्ष २०१७  बिशेष शुभकामना आदान प्रदानका लागि बार्बेक्यु पार्टीको आयोजना गरेका छन् ।
मेलवर्नबाट २६ किलोमिटर उत्तरमा पर्ने सबअर्बमा झण्डै ७० घर परिवार नेपालीहरुको बसोबास रहँदै आएको छ । त्यहाँ केही समय पहिले क्रेगिवर्न नेपाली समाजको पनि स्थापना भएको थियो ।
स्थापनाको छोटो समयमै बिभिन्न कार्यक्रम गर्दै आएको यो समाजले त्यहाँका बालबालिकालाई नेपाली भाषा सिकाउनका लागि नेपाली भाषा कक्षा पनि संचालन गर्दै आएको छ भने नेपाली मौलिक चाड पर्वहरुमा बिभिन्न कार्यक्रम आयोजना गर्ने गरेको छ ।
स्थानीय हाइल्याण्ड पार्कमा भएको शुभकामना आदानप्रदान कार्यक्रममा बालबालिकादेखि बृद्धाबृद्धाको पनि उपस्थीति थियो ।
कार्यक्रममा समाजका अध्यक्ष प्रेमप्रसाद कँडेल, नेपाली एसोसिएसन अफ भिक्टोरियाका अध्यक्ष डा. अनुपम पोखरेल, समुदायका अगुवा बम योञ्जन, नेपाली जनसम्पर्क समिति भिक्टोरियाका अध्यक्ष सुरेश पोखरेल, क्रेगिवर्न नेपाली समाजका संस्थापक अध्यक्ष रामचन्द्र शर्मा, चितवन समाज भिक्टोरियाका अध्यक्ष सोम गुरुङ, क्रेगिवर्न नेपाली समाजका सल्लाहकारहरू डा. सावित्रा काफ्ले, अनन्त पौडेल लगायतले मन्तब्य राखेका थिए ।
सो अबसरमा दशैं तिहार र देउसी कार्यक्रम सम्पन्न गर्ने आफ्ना स्वयंसेवकलाई अध्यक्ष कँडेलले धन्यबाद दिएका थिए ।

