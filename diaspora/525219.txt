अबैतनिक महावाणिज्यदूतको अधिकार खोसिनु हुँदैनः योञ्जन
७ जनवरी, मेलवर्न । भिक्टोरियाका लागि नेपालका अबैतनिक महावाणिज्यदूत चन्द्र योञ्जनले आफ्नो कार्यालयलाई दिइएको अधिकार बृद्धि गर्न आग्रह गरेका छन् ।
नेपालको संसदका अन्तराष्ट्रिय सम्बन्ध एवं श्रम समितिका सभापतिको उपस्थितिमा अबैतनिक महाबाणिज्य दूतावासले शनिवार आफ्नै कार्यालयमा आयोजना गरेको अन्तरक्रिया कार्यक्रममा उनले महाबाणिज्यदूतावासले पहिलो पाउँदै आएका अधिकारसमेत खोसिएको भन्दै गुनासो गरे ।
‘पहिले अबैतनिक महाबाणिज्यदूतावासमै वारेसनामा दिँदा हुन्थ्यो तर पछि त्यो अधिकार खोसेर क्यानबेरास्थित दूतावासमै जानुपर्ने बनाइयो’ योञ्जनले भने- टाढाबाट क्यानबेरा पुग्न ब्यबहारिक छैन् ।’
सो अबसरमा सभापति साह तथा कृषि समितिका सदस्य नरेन्द्र साह कलवारले यहाँको नेपाली समुदायले भोग्नुपरेका कठिनाईबारे जानकारी लिएका थिए ।
प्रमुख अतिथिका रुपमा बोल्दै सभापति साहले अष्ट्रेलियाको दूतावासको क्षमता अभिबृद्धि गर्न तथा कुटनीतिक नियोगको भूमिका बलियो र चुस्त बनाउन सरकारलाई सुझाव दिने बताए ।
नेपालको प्राथमिकता राजनीतिक स्थिरता भएको भन्दै उनले संबिधान जलाउनुपर्छ भन्ने र संसोधन नै गर्नुहुँदैन भन्ने दुवै सोंच अतिबादी र गलत भएको बताए ।
भूकम्पको पुनःनिर्माण र शान्ति प्रकृयाका बाँकी रहेका काम सक्नु नै अहिलेको प्राथमिकता रहेको भन्दै उनले त्यसपछि सम्बृद्धि र विकाशको काम अगाडी बढ्ने बताए ।
अतिथिका रुपमा बोल्दै सांसद नरेन्द्र साहले नेपाल र अष्ट्रेलियावीच सचिवस्तरीय सरकारी संयन्त्र निर्माण गर्न लागिएको र यसले आपसी सहकार्यलाई अझै बलियो बनाउने बिश्वास ब्यक्त गरे । देशको अर्थतन्त्रलाई बलियो बनाउने जिम्मा सबैको भएको भन्दै उनले नेपाल भित्रिने रेमिट्यान्सलाई औपचारिक बैंकिङ माध्यमबाट पठाउनुपर्ने र हुण्डीलाई रोक्नुपर्ने धारणा राखे ।
कार्यक्रममा नेप्लिज एसोसिएसन अफ भिक्टोरियाका उपाध्यक्ष तारा गैरे, जनसम्पर्क समिति अष्ट्रेलिया भिक्टोरियाका अध्यक्ष सुरेश पोखरेल, एनआरएन अष्ट्रेलियाका सदस्य नारायण काफ्ले, प्रवासी नेपाली मञ्च भिक्टोरियाका उत्तम अधिकारी, जनप्रगतिशिल मञ्च अष्ट्रेलियाका अध्यक्ष माण्डवराज कार्की, एनआरएन आइसीसी सदस्य डा. राजु अधिकारी र ऋषि कँडेल, मधेसी कम्युनिटी इन भिक्टोरियाका सचिव रञ्जन श्रीवास्तव लगायतले आफ्नो भनाइ राखेका थिए ।
कार्यक्रम नेपाली जनप्रगतिशिल मन्च भिक्टोरियाका संयोजक गाैतम लामिछानेको अध्यक्षतामा भएको थियो भने एनअारएन अाइसीसी सदस्य डा. राजु अधिकारीले नेपालको कृषि क्षेत्रको बिकाशको सम्भावनाबारे प्रस्तुतीकरण दिएका थिए ।
यसैवीच मधेसी कम्युनिटी इन भिक्टोरियाले दुवैजना सांसदको स्वागतमा शुक्रबार साँझ डिनर कार्यक्रमको अायोजना गर्यो । सो अबसरमा नेपालको संबिधानलार्इ लिएर मधेसमा देखिएको असन्तुष्टि तथा मधेसी नेताहरूले गर्नुपर्ने कामका बिषयमा बिस्तृतमा बिचार अादानप्रदान भएको मधेसी कम्युनिटी इन भिक्टोरियाका सचिव रन्जन श्रीवास्तवले अनलाइनखबरलार्इ जानकारी दिए ।
 

