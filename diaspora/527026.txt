वाइन फ्याक्ट्री घुम्दै नायक रेश मरहठ्ठा मेलवर्नमा
११ जनवरी,  मेलवर्न । हाल अस्ट्रेलिया भ्रमणमा रहेका नायक रेश मरहठ्ठाले आफु ब्रान्ड एम्बेसडर रहेको अस्ट्रेलियन वाइन कम्पनी टेरा फेलिक्स को अबलोकन गरेका छन। मेलबर्नको मर्निङ्टन पेनेन्सुलामा रहेको सो वाइन कम्पनिका मालिक पिटर सिमनले रेशलाई स्वागत गर्दै आफ्ना उत्पादनबारे जानकारी गराएको थियो।
उक्त भेटमा रेशलाई ३० हजार अस्ट्रेलियन डलरमा चीनका लागि पनि ब्रान्ड एम्बेसडरमा अनुबन्ध गर्नेबारे छलफल भै रहेको सो कम्पनिका नोरा वाङले बताएकी छिन्। केही महिनाअघि फ्रेस फुड ट्रेडर्सले अस्ट्रेलियाका ५ ब्रान्डका वाइनहरु टेरा फेलिक्स, बेरन एन्ड ह्यरोल्ड, पिओज, विलोबी पार्क र प्लान्टजेनेट नेपाल लन्च गरेको थियो र सोही अवसरमा मल्ल होटलमा पत्रकार सम्मेलन गरी नायक मरहट्टालाई ब्रान्ड एम्बेसडर बनाएको थियो।
रेश नेपाली पब्लिक आइकन, वाइन र वेष्टरन कल्चर पनि राम्रोसँग बुझेकाले उनलाई ब्रान्ड एम्बेसडर बनाएको पिटर सिमोन्सले बताए।
यसैबिच नायक मरहठ्ठाले भिक्टोरियाका लागि नेपाली अबैतनिक महाबाणिज्य दुत चन्द्र योन्जनसँग पनि भेट गरेका छन। भेटका अवसरमा उनले अस्ट्रेलियामा सैक्षिक क्षेत्रमा लगानी र चुनौतीकाबारे बुझ्नुका साथै समग्र नेपाली चलचित्र क्षेत्रका बारे कुरा भएको उनले बताए ।
केही समयअघि अमेरिकाको वाशिङ्टन डिसीबाट आफुले लेखेको किताब ट्रिप टु भेगस सार्वजनिक गरेका रेशलाई हवाइको किङ्स युनिभर्सिटीले मानार्थ बिद्याबरिधी प्रदान गरेको  थियो। अनलाइनखबरसँग कुरा गर्दै रेशले २०१७ मा आफुले गरेका महत्वकांक्ष्ी  प्रोजेक्टहरु रिलिज हुने बताएका छन। स्मरण रहोस् उनको बहुप्रतिक्षित चलचित्र च्यालेन्ज लामो समय देखी प्रोडक्सनमै रोकिएको छ।
 
 

