एनआरएन समन्वय परिषद् अमेरिकाको पाँचौ सधारणसभाको तयारी पूरा
अमेरिका । गैरआवासीय नेपाली संघ (एनआरएन) राष्ट्रिय समन्वय परिषद् अमेरिकाको पाँचौ वाषिर्क साधारणसभाको सम्पूर्ण तयारी पूरा भएको छ । जनवरी १४ मा टेक्ससको ड्यालसमा हुन लागेको पाँचौ साधारणसभाको तयारी पूरा भइसकेको गैरआवासीय नेपाली संघ (एनआरएन) अमेरिकाले जनाएको छ ।
Enhancing unity &amp; integration- Our action for Vision 2020 &amp; beyond भन्ने नाराका साथ हुन लागेको साधारणसभामा पाँच सयभन्दा बढी नेपालीहरुको उपस्थिति हुने अनुमान गरिएको एनआएन अमेरिका संयोजक राम सी पोखरेलद्वारा जारी विज्ञप्तिमा उल्लेख छ ।
एनआरएन अमेरिकाका १७ वटा च्याप्टरहरुबाट सम्मेलनमा सहभागिता हुनेछ । सम्मेलनमा नेपालबाट परराष्ट्रमन्त्री प्रकाशशरण महतलगायत अरु देशहरुबाट समेत अतिथिका रुपमा थुप्रै नेपालीहरु आउने एनआरएन अमेरिकाले जनाएको छ ।
सम्मेलनका लागि अमेरिकामा रहेका नेपाली समुदाय निकै उत्साहित भएका छन् । एनआरएन अमेरिकाका अध्यक्ष डा. केशब पौडेलले नेपाली समुदायको यो उत्साहलाई सकारात्मक रुपमा लिएको बताएका छन् ।
सम्मेलनको मुख्य आकर्षणको रुपमा Economic diplomacy &amp; Diaspora Investment का बारेमा पनि छलफल हुनेछ । छलफलसत्रलाई परराष्ट्रमन्त्री महत, अमेरिकाका लागि नेपाली राजदुत डा. अर्जुनकुमार कार्की, एनआरएनका उपाध्यक्ष कुमार पन्तलगायतले संबोधन गर्ने छन् ।
सम्मेलन नेपालीबीच आपसमा भेटघाटसँगै आत्मीयताको साटासाट गर्ने र नेपाली समुदायको उपस्थितिलाई अमेरिकामा अझै सबल बनाउन योजना बनाउने थलो अपेक्षा गरिएको छ ।

