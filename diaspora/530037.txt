एनआरएन अष्ट्रेलियाले पहिलोपटक उद्यमी सम्मेलन गर्दै
सिड्नी । गैरआवासीय नेपाली संघ अष्ट्रेलियाले पहिलोपटक सिड्नीमा राष्ट्रियस्तरको व्यवसायीक सम्मेलन गर्ने भएको छ । संघको हालै बसेको बैठकले आगामी फेब्रुअरी पाँच तारिखमा व्यवसायीक सम्मेलन गर्ने निर्णय गरेको हो ।
एनआरएन अष्ट्रेलिया व्यवसायीक राष्ट्रिय सम्मेलन २०१७ का कार्यक्रम संयोजक डिला खरेलका अनुसार उक्त सम्मेलनमा अष्ट्रेलियाभित्र साना, मझौला, ठूला खाले व्यवसाय गर्न के कस्ता समस्या, चुनौति र अवसरहरु छन् भन्नेबारे दिनभर वृहत छलफल हुनेछ ।
उक्त सम्मेलनमा प्रमुख पाँच विधाका विज्ञहरुले कार्यपत्र पेश गर्ने तय भएको छ । जलविद्युत र कृषिमा तुरुन्तै लगानी गर्न सकिने वातावरण सम्बन्धी उक्त क्षेत्रका लगानीकर्तासमेत सम्मेलनमा सहभागी हुने बताइएको छ ।
गैरआवासीय नेपाली संघ अष्ट्रेलियाका ‘एक कार्यसमिति सदस्य-एक लगानी-एक रोजगारी’ सम्बन्धी विशेष कार्ययोजनामाथि पनि उक्त सम्मेलनमा कार्यपत्र प्रस्तुत हुने र अन्तराष्ट्रिय समन्वय समितिलाई सो सम्वन्धी नीति निर्माण गर्न अनुरोध गरिने बताइएको छ ।
उक्त सम्मेलनको अर्को आकर्षण गैरआवासीय नेपाली संघ अन्तराष्ट्रिय समन्वय परिषदका अध्यक्ष शेष घले सहितका सफल अष्ट्रेलियन उद्यमीहरुको प्रेरणादायी मन्तव्य पनि हुनेछ ।
कार्यक्रमको सह-आयोजक अष्ट्रेलिया नेपाल विजनेश काउन्सील रहेको छ । काउन्सीलका अध्यक्ष मन केसीले भने, ‘यो सम्मेलन अष्ट्रेलियाका बिभिन्न क्षेत्रमा व्यवसाय गरिरहेकाहरुलाई निकै उपलब्धीमुलक हुने छ । र, यसको स्वभाविक प्रभाव नेपालमा पनि पर्ने छ ।’

