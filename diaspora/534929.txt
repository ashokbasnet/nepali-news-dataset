शिक्षा मन्त्री पौडेल भन्छन्ः स्पेनमा दूताबास खोल्न छलफल भइरहेको छ

बार्सिलोना । शिक्षामन्त्री धनीराम पौडेलले स्पेनमा नेपाली दूताबास स्थापनाबारे छलफल चलिरहेको बताएका छन्। स्पेनमा नेपालीहरुको संख्या बढ्दै गएको र नेपालको पर्यटन बिकास तथा प्रबद्वनका लागि स्पेन ठूलो सम्भावना मुलुक रहेको भन्दै मन्त्री पौडेलले छट्टै स्पेनमा दूतावास स्थापना गर्ने बताएका हुन् ।
बिहीबार लण्डनमा आयोजित एक कार्यक्रममा मन्त्री पौडेलले भने, ‘स्पेनमा नेपाली दूतावास खोल्ने कुरामा सरकार सकारात्मक छ, दूतावास खोल्ने विषयमा छलफल भइरहेको छ ।’
नेपाली जनप्रगतिशील मञ्च युरोपले गतसाता युरोपस्तरीय वैठक गर्दै स्पेनमा दूतावास खोल्न संस्थागत पहल गर्ने निर्णय गरेको थियो ।
मञ्चले मन्त्री पौडेललाई दूतावास खोल्न पहल गरिदिन ज्ञापनपत्र समेत बुझाएका थिए ।
मन्त्री पौडेलमार्फत प्रधानमन्त्री, परराष्ट्रमन्त्री र नेकपा माओवादी केन्द्रका विदेश विभाग प्रमुखसम्म पुर्‍याउने गरी ज्ञापनपत्र बुझाइएको मञ्चले जनाएको छ । नेपाली जनप्रगतिशील मञ्च स्पेनका अध्यक्ष गंगाप्रसाद भुसालद्वारा हस्ताक्षरित ज्ञापनपत्र मञ्चका युरोप सदस्य सुरेन्द्र श्रेष्ठले हस्तानतरण गरेका थिए ।
वर्सेनि १३ हजार भन्दाबढी स्पेनिस पर्यटक नेपाल पुग्ने तथा कुटनीतिक सम्बन्ध स्थापित गर्न सके धेरै क्षेत्रबाट सरकारले फाइदा लिन सक्ने भन्दै युरोप सदस्य श्रेष्ठले मन्त्री पौडेललाई जानकारी गराएका थिए ।नेपाली जनप्रगतिशील मञ्च बेलायतका संयोजक मान बहादुर गुरुङको अध्यक्षतामा सम्पन्न कार्यक्रममा मञ्चका यूरोप संयोजक सुरेन्द्र भुसाल, बेलायतका सल्लाहाकार कर्ण शाहीलगायत बिभिन्न संघसंस्थाका प्रतिनिधिहरुले भनाइ राखेका थिए ।
दोस्रो चरणको कार्यक्रममा स्पेनमा दूताबास स्थापनाबारे मन्त्री पौडेललाई ज्ञापनपत्र बुझाउँदै छलफल भएको युरोप सदस्य दधिराज घिमिरेले जानकारी दिए।

