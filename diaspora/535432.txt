साउदी अरबको जेद्दामा मनाइयो ल्होछार
जेद्दा । आफ्नो मौलिक धर्म, संस्कृति र परम्परालाई जगेर्ना गर्दै निरन्तर उत्थान, सम्बर्द्धन एवं प्रबर्द्धन गर्न साउदी अरबको जेद्धा आसपासमा रहेका तामाङ श्रमिकहरूले बृहत रूपमा सोनाम ल्होछार मनाएका छन् । ज्या ल्हो अर्थात चरा बर्गको नयाँ वर्ष २८५३ को आगमनलाई हर्षोउल्लासका साथ मनाइयो ।
नेपाल तामाङ घेदुङ प्रवास शाखा साउदी अरबका अध्यक्ष विगेन्द्रसिंह वाइवाको सभापतित्वमा सम्पन्न उक्त कार्यक्रमलाई घेदुङका महासचिव नवराज घिसिङले संचालन गरेका थिए ।
महावाणीज्य दूतावासका कार्यवाहक महावाणीज्यदूत रेवती रमण पौडेलको प्रमुख आतिथ्यता भएको कार्यक्रममा अन्य अतिथिहरू वाणीज्यदूत मनहरी दंगाल, श्रम सहचारी भोजराज घिमिरे, आदिबासी जनजाति महासंघ साउदी अरबका केन्द्रिय उपाध्यक्ष बालकुमार राई, आदिबासी जनजाति महासंघ क्षेत्रीय समन्वय समिति जेद्धाका अध्यक्ष ङिमा साङगे शेर्पा लगायतको उपस्थिति थियो ।
कार्यक्रममा गैरआवासीय नेपाली संघ साउदी अरबका उपाध्यक्ष ध्रुब रिजाल, तमु धी जेद्धाका अध्यक्ष वुद्धीलाल गुरूङ, नेपाली युवा क्लब जेद्धाका अध्यक्ष कृष्ण भट्टराई, गैर आवासीय नेपाली संघ क्षेत्रीय समिति जेद्धाका अध्यक्ष भिम गुरूङ, समाजसेवी तथा कलाकार धनबहादुर गुरुङ, बरिष्ठ समाजसेवी बेद कुमार गुरुङ, समाजसेवी तथा बुद्धिजीवीहरु पूर्ण कार्की, दुर्गा बिक, दिनेश क्षेत्री पनि उपस्थित थिए ।
कार्यक्रमलाई घेदुङका सचिव आशिम दोर्जे तामाङले स्वागत गरेका थिए ।  रेवती रमण पौडेलले सोनाम ल्होछार एक धर्म, समुदायको मात्र नभई सिङ्गो नेपालीको साझा राष्ट्रिय पर्व भएको र यस कुरालाई राज्य पक्षबाट पनि सकारात्मक पहल कदम गरिरहेको जानकारी गराए साथै उनले प्रवासी भुमिमा पनि यस किसिमको सांस्कृतिक महत्त्व बोकेको पर्वहरु मनाउने गर्नु र यस्ता कार्यक्रमहरुमा आफू सहभागी हुन पाउदा गौरवान्वित महसुस भएको वताए ।
प्रथम चरणको कार्यक्रमलाई समापन गर्दै सभापति बिगेन्द्र सिंह तामाङले सुरुमा आफूहरुले नेपाल आदिबासी जनजाति महासंघ क्षेत्रीय समन्वय समितिको सहकार्यमा आयोजना गरी मनाएको सोनाम ल्होछार कार्यक्रम अहिले आएर समुदायको उल्लेख्य सहभागितामा धुमधामका साथ मनाउन सफल भएकोमा सिङ्गो साउदी घेदुङ परिवारको गर्वको विषय भएको जानकारी गराउँदै कार्यक्रम सफल वनाउनका निमित्त अहम भूमिका खेल्नुहुने सवैप्रति कृतज्ञता व्यक्त गरे ।
औपचारिक कार्यक्रमलगत्तै सामाजिक अभियन्त अञ्जन पोखरेलले ूनेपालका सांसदहरुलाई प्रवासी श्रमिकहरूको चिठीू भन्ने शीर्षकको श्रमिक हकहितको लगि प्रवासी कामदार तथा पत्रकारको समुहद्वारा तयार गरिएको अनलाइन फारम भर्न सबैलाई आग्रह गर्दै फारम कसरी भर्ने भन्ने सम्बन्धमा प्रिजेन्टेशन गराएका थिए ।
फारम आगामी मार्च १५ तारीक सम्म भर्न सकिने छ । उक्त अभियानमा तामाङ घेदुङ साउदी अरबले श्रमिक सम्वद्ध गतिविधिलाई अत्यन्त महत्वकासाथ स्थान दिएकोमा कार्यक्रममा सहभागि सबैले खुलेर प्रशंसा गरे ।
कृष्ण तामाङको संयोजकमा दोश्रो चरणको सांस्कृतिक कार्यक्रमलाई तामाङ घेदुङ साउदीका कार्यसमिति महिला सदस्य शान्ति थिङ तामाङले संचालन गरेकी थिइन् । खाडीको गर्मी ठाँउमा एक्कासी मध्यान्ह परेको बर्षाले केही चिस्याएको जेद्धा शहर स्थानीय चर्चित कलाकारहरुको बेजोड प्रस्तुतिले तताएको थियो ।
चर्चित कलाकारहरुले पनि आआफ्नो प्रस्तुति पस्किदै उपस्थित सबैलाई भरपुर मनोरञ्जन दिलाए । साउदी घेदुङका अध्यक्ष बिगेन्द्र सिंह तामाङले समेत ल्हाप्साङकर्पो क्षेत्रको चर्चित गीत गादे ग्योना सेर्का दाङ्जीू भन्ने गीत गायका थिए । त्यसैगरि कलाकारहरु शान्त लामा मखमली, धन बहादुर तमु , सिमरन पुन मगर, रजन तामाङ, प्रेम पुन, मिसार घा, खिम तमु, पुजा सरगम लगायत अन्य कलाकारहरुले विभिन्न गायन तथा नृत्यको मध्यमबाट आफ्नो बेजोड प्रस्तुति देखाएको थिए ।
कार्यक्रमको उत्तरार्धमा दोलखा जिल्ला भुसाफिदा- ४ का मृगौलापीडित पाल्देन लामाको उपचारार्थ सहयोग रकम समेत संकलन गरिएको थियो। पाल्देन बचाउ अभियान साउदीका प्रतिनिधि ज्योज्यो पाराङ दोल्खाली निमा घिसिङको अनुरोधमा नेपाल तामाङ घेदुङ साउदी अरबको पहलमा नेपाली रुपैयाँ ५५ हजार संकलन गरिएको थियो ।

