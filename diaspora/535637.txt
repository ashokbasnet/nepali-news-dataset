यतीलाई हराउँदै सेन्ट जोर्जले जित्यो एक्सपर्ट कप

२९ जनवरी, सिड्नी । तेस्रो एक्सपर्ट कप फुटबल प्रतियोगिताको उपाधि सेन्ट जोर्ज क्लब सिड्नीले जितेको छ । मेलवर्नको चर्चित क्लब यती एफसीलाई टाइब्रेकरमा ५-४ गोल अन्तरले हराउँदै सेन्ट जोर्जले उपाधि हात पारेको हो ।
तामाङ रिक्रेएसनल क्लबले आइतबार फुटबल प्रतियोगिता आयोजना गरेको थियो ।
३० मिनेटको निर्धारित समयमा दुबै टोलीको तर्फबाट एक-एक गोल भएपछि खेल सडेन डेथमा गएको थियो । निर्धाति समयमा सेन्ट जोर्जका रन्जन भट्टराइ र यतीका सुलभ मास्केले गोल गरेका थिए ।
टाइब्रेकरमा सेनट जोर्जका गोलरक्षक मिलन गिरी नायक साबित भए । उनले यतीका पाका खेलाडी हरी गुरुङको बलमात्र रोकेनन, अन्तिम पेनाल्टी समेत आफैले गरेर सेन्ट जोर्जको नाममा उपाधि समेत दिलाए ।
नाइन ए साइड फुटबल प्रतियोगिताको प्रारम्भिक चरणहरु भने १५ मिनेटमा सीमित गरिएको थियो ।
मेलवर्नबाट यती एफसीको प्रतिनिधित्व गर्दै मैदान उत्रेका अनिल ओझा, सुलभ मास्के र जगजित श्रेष्ठजस्ता उत्कृष्ट फुटबलहरुको खेल हेर्न लायक थियो । फाइनलमा सिड्नीको सेन्ट जोर्जको कप्तानी भूमिका निभाएका युडी गुरुङको टोलीले उत्कृष्ट खेलेपछि फाइनल हेर्न लायक बनेको थियो ।
सिड्नीका राम्रा क्लबहरु ग्रानभिल, राइजिङ गोर्खाज र माछापुच्छ्रेहरु अन्तिम आठमै सीमित भएपछि खेलमा मेलवर्नको टोलीमा सबैको आखा गएको थियो । राष्ट्रिय टोलीबाट चर्चा कमाएका फुटबलरहरुको उपीस्थतीले बलियो देखिए पनि फाइनलमा कमजोर रक्षापंक्ती यतीको हारको कारण बन्यो ।
सुलभ, अनिल र जगजितले अगाडिको मोर्चा सम्हाले पनि मध्यपंक्ती र रक्षापंक्तीको अभाव खट्कीयो ।
अखिल नेपाल फुटबल संघका महासचिव धिरेन्द्र प्रधानले एक समारोहबीच प्रतियोगिताको उदघाटन गरेका थिए । पारिवारीक भ्रमणमा सिड्नी आइपुगेका प्रधानलाई प्रतियोगितामा अतिथी बनाइएको हो । प्रधानले प्रतियोगिताको उदघाटन गर्दै अस्ट्रेलियामा पनि प्रवासी नेपाली बिच यत्रो फुटबल प्रतियोगिताको आयोजना हुनु खुसीको बिषय भएको बताए ।
प्रधानले यहाँ जन्मिएर फुटबलमा देखिएका युवा प्रतिभाहरुले नेपालको प्रतिनिधित्व गर्न सक्ने हुनाले यस्ता खाले प्रतियोगिताहरु मुलुकका लागि पनि उपलब्धीमुलक रहने जिकिर गरे ।
प्रतियोगिताको उत्कृष्ट गोलरक्षक मिलन गिरी, हाइएस्ट स्कोरर अशिष श्रेष्ठ र बिमल थापा, उत्कृष्ट खेलाडी यती एफसी निराजन राई घोषित भए ।
विजेता खेलाडीलाई एक्सपर्टका निर्देशक सन्जीव शर्मा, टएआरसीसीका संस्थापक अरुण तामाङ, म्याच कमीस्नर राजु मानन्धर, म्याच डाइरेक्टर बैकुण्ठ डंगोल, समाजसेवी पदम शाक्य, टीआरसीसीका अनिल तामाङ, राजिव प्रधान लगायतले ट्रफी तथा नगद प्रदान गरेका थिए । विजयी टोलीले पन्” सय अस्ट्रेलियन डलर र उप विजेताले पाँंच सय डलर तथा ट्रफी हात पारे ।

