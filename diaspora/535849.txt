प्रवासी युवा मञ्चले चेपाङ विद्यार्थीहरुलाई बाँड्यो झोला र स्टेसनरी सामान

चितवन । प्रवासी युवा मञ्च चण्डिभञ्जाङ-दोहा कतारले चण्डिभञ्ज्याङका ५३ जना चेपाङ विद्यार्थीहरुलाई झोला र स्टेसनरी सामाग्री वितरण गरेको छ । मञ्चले चण्डिभञ्ज्याङको कालिखोलामा एक कार्यक्रम गरी ल्यामधार प्रावि र ठाडो खोला प्राविका विद्यार्थीलाई उक्त सामाग्री वितरण गरेको हो ।
वैदेशिक रोजगारीको सिरसिलामा कतारमा रहेका चण्डिभञ्ज्याङका युवाहरु मिलेर स्थापना गरेको मञ्चले आफ्नो गाविसका गरिब विद्यार्थीहरुलाई थोरै भएपनि राहत पुर्‍याउने उद्देश्यले झोला तथा स्टेसनरी सामाग्री वितरण गरेको अध्यक्ष विरु गुरुङले जानकारी दिए ।
आफ्नो विद्यालयका गरिब विद्यार्थीहरुलाई झोला तथा स्टेसनरी सामान उपलब्ध गराएर विद्यार्थीहरुलाई विद्धालय जान हौसला प्रदान गरिदिएकोमा ल्यामधार प्रा.वि.का प्रधानाध्यापक सन्त बहादुर प्रजाले प्रवासी युवा मञ्चलाई धन्यवाद दिए । उनले विद्यार्थीहरुलाई अझै स्कुलको ड्रेस, चप्पल तथा न्यानो कपडाको आवश्यकता भएको हुँदा कुनै दातृ संस्था भएमा सहयोग गर्नसमेत आग्रह गरे ।
प्रवासी युवा मञ्च चण्डिभञ्ज्याङ-दोहा कतारले यसअघि मिर्गौला पीडित गोविन्द बहादुर बानियाँलाई ५१ हजार नगद सहयोग गर्नुको साथै एक विरामी महिलालाई उपचारार्थ आर्थिक सहयोग गरेको थियो ।

