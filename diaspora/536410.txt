सगरमाथामा रेष्टुरेन्ट चलाएका नेपाली सेफको सिड्नीमा खाना महोत्सव

३१ जनवरी, सिड्नी । नाम सुरज प्रधान । नेपालमा घर चितवन जिल्ला । अष्ट्रेलिया आएको ६ वर्ष भयो । पेशाले उनी सेफ । विश्वप्रसिद्ध सेफहरुसँग काम गर्दागर्दै उनलाई लाग्यो, नेपाली खानाको मौलिकतालाई विश्वव्यापी चिनाउन किन सकिँदैन ? निष्कर्ष निकाले- अब सिड्नीमा नेपाली खाना महोत्सव गर्ने । तिथि मिति जुराए- अप्रिल आठ तारिक ।
सिड्नीको सेन्ट्रल रेल स्टेशन नजिकैको सुन्दर पार्क वेलमोरमा आयोजना हुने उक्त खाना महोत्सवको नाम राखिएको छ- ‘टेस्टिङ नेपाल’ अथवा नेपालका स्वाद चाखौं ।
बिहान सकिनै लाग्दा सुरु हुने यो महोत्सव साँझ सात बजेसम्म चल्ने छ जसमा नेपालका बिभिन्न भौगोलिक क्षेत्र र जाति समुदायका भोजनहरु पकाएर खुवाइने छ । साथै सोही दिन नेपाली खाना पकाउने भाँडाहरु पनि प्रदर्शनीमा राखिने छ ।
महोत्सव गर्न कस्सिएका नेपाली सेफ सुरज प्रधान भन्छन् – नेपाललाई अब बहुसाँस्कृतिक मिठो खानाको देश पनि हो भनेर चिनाउनुपर्ने बेला आएको छ ।
नेपाली खाना अन्तर्राष्ट्रिय बजारमा पुर्‍याउने र नेपालको भोजनबाट पर्यटनलाई टेवा पुर्‍याउने लक्ष्य रहेको यो खाना महोत्सवलाई सहयोग गर्न अष्ट्रेलियन र नेपाली संघसंस्था एवम् व्यक्तिहरु पनि तम्सेका छन् ।
‘टेस्टिङ नेपाल’ नामक डकुमेन्ट्री पनि निर्माणको चरणमै रहेका सुरजले पछिल्लो पटक सगरमाथा आधार शिविरमा नेपाली खाना बनाएर अन्तर्राष्ट्रिय भोजनप्रेमीहरुलाई खुवाएका थिए ।
त्यो बेलाको समय सम्झिँदै उनी भन्छन्- जेम्स शर्मन, केभिन, ज्याक जस्ता विश्व चर्चित रेष्टुरेन्टमा काम गरेका सेफहरुसँग काम गर्दा निकै रोमाञ्चक भयो ।
१० जना अन्तर्राष्ट्रिय सेफ, १५ जना पाहुनाको नेपाली भूगोलमा नेतृत्व गरेका सुरज प्रधानले १७ हजार पाँच सय फिटको उचाइमा वन स्टार हाउस पार्टी पप अप रेष्टुरेन्ट चलाएका थिए ।

२० महिनासम्म २० स्थानमा त्यस्ता रेष्टुरेन्ट चलाउने र सम्बन्धित देशका खानाको स्वाद चाख्ने-चखाउने उद्देश्य लिइएको उक्त वन स्टार हाउस पार्टी रेष्टुरेन्टले अष्ट्रेलियामा भएका सुरजलाई नेपालको सगरमाथा आधार शिविरमा एक दिनका लागि तयार हुने रेष्टुरेन्टको नेतृत्व गरिदिन अफर गरेको थियो ।
गत नोभेम्बरमा नेपाल घुमेका सुरजले सिड्नी पुगेको केही दिनमै पाएको अवसर गुमाउन चाहेनन् र त्यसका लागि उनी डिसेम्बरमा नेपाल हानिए । डिसेम्बर ९ मा काठमाडौंमा जम्मा भएका सेफहरु र पाहुनाहरु भोलिपल्टै लुक्ला उडे । रमाइलो त यस्तो थियो कि सेफहरु र पाहुनाहरु नेपाल ओर्लिंदाबित्तिकै निकै भोकाएका जस्ता ठमेल आसपासका गल्लीमा नेपाली खाना बुत्याउन छरिएका थिए । काठमाडौंका नेवारी र थकाली भोजनालयमा उनीहरु तत्कालै पुगेर खान सुरु गरिसकेका थिए ।
डिसेम्बर १० मा लुक्लाबाट उकालो लागेको दुई दर्जनको टीम डिसेम्बर १८ मा सगरमाथा आधार शिविरमा पुगी पप अप रेष्टुरेन्ट स्थापना गर्न सफल भएको थियो ।
सुरज सम्झिन्छन्- त्यो रेष्टुरेन्टका लागि बाटोमा चारवटा कुर्सी त मैले बोकेको थिएँ,’ बाटोमा पाहुनाहरु बिरामी भएकाले समस्या भएको स्मरण गर्दै उनले भने, ‘अनि हामीले बेसक्याम्पमा नेपाली मिठा खानेकुरा बनायौं र हाम्रा पाहुनाहरुलाई खुवायौं ।’
सुरजको अनुभवमा उनको त्यो सहभागीता नेपाली खानालाई अन्तर्राष्ट्रिय स्तरमा पुर्‍याउने निकै राम्रो अवसर थियो ।
नेपाली खानालाई अन्तर्राष्ट्रियकरण गर्ने सुरज प्रधानको लक्ष्यका सहयात्री धेरै नेपाली सेफहरु भइसकेका छन् । अप्रील ८ को नेपाली खाना महोत्सवमा पहिले फेसबुकबाटै साथी बनेका अर्का सेफ शिशीर कँडेल पनि सहभागी हुँदैछन् ।
शिशीर अहिले सिड्नीको चर्चित ओपेरा हाउस भित्रको रेष्टुरेन्टमा कार्यरत छन् ।
उनी भन्छन्- नेपालीको जीबनस्तर बढ्दै गर्दा नेपाली खानाको पनि संसारभर सम्मान बढेर जाने छ ।’
त्यसका लागि सेफ पेशामा भएका संसारभरका नेपालीले आ-आफ्ना ठाउँबाट पनि योगदान गर्नुपर्ने उनको राय छ । उनको थप भनाइ छ, ‘हामी फ्रेन्च, इटालियन वा अन्य खानामा जतिसुकै सिपालु भए पनि नेपाली खानाको प्रचार गर्नु हाम्रो धर्म हो ।’
महोत्सवलाई ‘टु टेबल’ नामक संस्थाले प्रायोजन गरेको छ ।
अष्ट्रेलियामा अहिले हजारौं नेपाली यहाँका होटल तथा रेष्टुरेन्टहरु कार्यरत छन् । दर्जनौं नेपाली किराना पसल छन् जहाँ नेपाली खाद्य पदार्थ पाइन्छ । नेपाली खानाको प्रचारमा संगठित रुपमा यसरी महोत्सव गर्ने कुराले विश्वव्यापी रुपमा नेपाली खाना र खाद्य पदार्थको सम्मान बढ्ने सबैले विश्वास लिएका छन् ।
अष्ट्रेलियाका अरु शहर र नेपालमा पनि महोत्सव गरिने
नेपाली खाना महोत्सवबारे जानकारी दिन मंगलबार पत्रकार सम्मेलन आयोजना गरिएको छ । पत्रकार सम्मेलनमा बुल्शन लाम्गाडे, मनोज अधिकारीलगायतले फेस्टिबलको तयारीबारे जानकारी गराएका थिए ।

सो महोत्सवमा नेपालबाट होटल एशोसियसन अफ नेपाल, बाजेको सेकुवा लगायतलाई निम्तो दिइएको छ र उनीहरु आउन इच्छुक रहेको पनि पत्रकार सम्मेलनमा जानकारी दिइएको छ ।
यसैगरी ह्याण्डीक्राफ्ट, नेपाली मौलिक भेषभुषा, नेपाली मसला लगायतको २५ वटा स्टल रहनेछन् । खानाकामात्रै १५ वटा स्टल रहनेछन् जसमा प्रत्येकमा कम्तिमा दुईवटा मौलिक नेपाली परिकार हुनेछन् ।
महोत्सवमा नेपाली खाना बनाउने सामाग्रीको प्रदर्शनी तथा साँस्कृतिक प्रस्तुतिसमेत रहने छ ।
अष्ट्रेलियाका अरु सहर र आगामी अक्टुबरमा नेपालमा पनि यस्तो महोत्सव आयोजना गरिने पत्रकार सम्मेलनमा जानकारी दिइयो । मेलवर्नमा पनि खाना महोत्सव आयोजना गरिने अर्का सेफ सुशील अर्यालले बताए ।

