अष्ट्रेलियामा उद्यमी सम्मेलनः के होलान् नेपाली व्यवसायीका १० भूलहरु

३ फेब्रुअरी, अष्ट्रेलिया । आगामी आइतबार सिड्नीमा हुन लागेको गैरआवासीय नेपाली संघ अष्ट्रेलियाको पहिलो राष्ट्रिय उद्यमी सम्मेलन २०१७ को तयारी भव्यतापूर्वक सुरु भएको छ ।
सिड्नीको रेज होटलमा आइतबार बिहान १० बजेदेखि अपरान्ह पाँच बजेसम्म सम्मेलन सञ्चालन हुनेछ ।
‘एक एनसीसी-एक लगानी-एक रोजगारी’ नारासहित हुन लागेको सम्मेलनको प्रमुख प्रेरक वक्ताका रुपमा गैरआवासीय नेपाली संघ अन्तराष्ट्रिय समन्वय परिषदका अध्यक्ष डा. शेष घले नेपालबाटै आउने भएका छन् ।
शेष घलेको उत्प्रेरक मन्तव्य
घले हाल गोरखाको लाप्राकमा भूकम्प पीडितहरुका लागि बस्ती निर्माणमा सक्रिय छन् । उनी अष्ट्रेलिया पुगेर प्रमुख अतिथिको रुपमा सहभागी हुनेछन् । केही नेपाली र जापानी व्यवसायीहरुको पनि सम्मेलनमा सहभागीता रहनेछ ।
घलेले व्यवसाय सफल हुनका लागि आवश्यक आधारभूत तत्वहरुको बारेमा उत्प्रेरक मन्तव्य दिनेछन् ।
८० प्रतिशत सहभागीता न्यू साउथ वेल्सबाट
उक्त सम्मेलनमा अर्का वक्ताको रुपमा सफल व्यवसायी तथा न्यू साउथ वेल्सका लागि नेपाली महावाणिज्यदूत दीपक खड्काले पनि उत्प्रेरक मन्तव्य दिने भएका छन् ।
उक्त सम्मेलनमा करिब ८० प्रतिशत व्यवसायीहरुको उपस्थिति न्यू साउथ वेल्सबाट हुने गैरआवासीय नेपाली संघ अष्ट्रेलियाका उपाध्यक्ष दिनेश पोख्रेलले अनलाइनखबरलाई बताए ।
नेपालीहरुको सबैभन्दा बढी बसोबास भएको यो राज्यमा करिब तीन सय वटा नेपालीहरुका व्यवसाय छन् ।
भिक्टोरियाबाट पनि मजबुत उपस्थिति
गैरआवासीय नेपाली संघ भिक्टोरियाका संयोजक केशव कँडेलका अनुसार भिक्टोरियाबाट पनि यो सम्मेलनमा मजबुत उपस्थिति हुनेछ ।
भिक्टोरियाबाट अहिले कुनै मूर्त परियोजना नभए पनि उल्लेख्य उपस्थिति हुने कँडेलले बताए । संयोजक कँडेलका अनुुसार भिक्टोरियामा हाल २० हजार नेपालीहरु रहेको र झण्डै ७० वटा व्यवसायहरु नेपालीहरुले सञ्चालन गरेका छन् ।
पश्चिम अष्ट्रेलियाबाट सहभागीता कठीन
सिड्नीबाट टाढा रहेको पश्चिम अष्ट्रेलियाबाट यो सम्मेलनमा सहभागी हुन कठीन भएको गैरआवासीय नेपाली संघ पश्चिम अष्ट्रेलिया राज्यका संयोजक राज थपलियाले बताए ।
पश्चिम अष्ट्रेलियामा हाल करिब पाँच हजार नेपालीको बसोबास रहेको र झण्डै ५० वटा नेपालीहरुका व्यवसाय सञ्चालन भइरहेको संयोजक थपलियाको भनाइ छ ।
थपलियाले भने, ‘हामी टाढा भएकाले उपस्थित हुन नसके पनि सम्मेलन सफलताको कामना गरेका छौं ।’
अष्ट्रेलियाको दक्षिणी टापु राज्य तास्मानिया राज्यमा करिब पाँच सय नेपाली बसोबास गर्दछन् जहाँ पाँच नेपाली व्यवसायी छन् ।
एसीटीबाट करिब एक दर्जन व्यवसायीको प्रतिनिधित्व
गैरआवासीय नेपाली संघ अष्ट्रेलियन क्यापिटल टेरिटोरी (एसीटी)का संयोजक युवराज खनियाका अनुसार उक्त सम्मेलनमा क्यानबेराबाट करिब एक दर्जन व्यवसायीहरु सहभागी हुँदैछन् । क्यानबेरामा करिब २ हजार नेपालीको बसोबास छ ।
वरिष्ठ कानुन व्यवसायी डा. समशेर सिंह थापा र डा. राजु अधिकारीले सम्मेलन अवधिभर सहजकर्ताको भूमिका निर्वाह गर्नेछन् ।

सम्मेलनमा पाँच कार्यपत्र पेश हुने
दुई सत्रमा सम्मेलन सञ्चालन हुनेछ । पहिलोसत्रमा सहभागीतामुलक कार्यक्रम हुनेछ जसमा बिभिन्न विषयमा पाँच कार्यपत्र पेश हुनेछन् ।
दोस्रो सत्रमा अष्ट्रेलियाका लागि नेपालका कार्यवाहक राजदूत राजेन्द्र पाण्डे, एनआरएन अध्यक्ष डा. शेष घले र महावाणिज्य दूत दीपक खड्काले प्रेरणादायी मन्तव्य दिनेछन् ।
युनिभर्सिटी अफ क्यानबेराका एसोसियट प्रोफेसर डा. किशोर वैद्यले ‘अष्ट्रेलियामा नेपाली व्यवसायीहरुले गर्ने १० महाभूलहरु’बारे विस्तृत कार्यपत्र प्रस्तुत गर्नेछन् ।
एनआरएन अष्ट्रेलियाका पूर्वअध्यक्ष गोवा कटुवालले प्रत्यक्ष वैदेशिक लगानीबारे, अष्ट्रेलियन हिमालयन फाउण्डेसनका अध्यक्ष सिमोन बल्ड्रेस्टनले ट्राभल र टुरिजमबारे र अर्का व्यवसायी श्याम खत्रीले आयात-निर्यात सम्बन्धी कार्यपत्र पेश गर्नेछन् ।
डिला खरेल
यसैगरी प्रमेश खड्का र भिम खरेलले आईटी सम्बन्धी संयुक्त कार्यपत्र प्रस्तुत गर्ने सम्मेलन आयोजक समितिका संयोजक डिला खरेलले अनलाइनखबरलाई जानकारी दिए ।
अर्का व्यवसायी मेघराज श्रेष्ठले कृषि, वन तथा पर्यटन सम्बन्धी एकीकृत परियोजनाबारे प्रस्तुति दिनेछन् भने सोनिया श्रेष्ठले शैक्षिक व्यवसाय सम्बन्धी, मिचेले जेनसनले शैक्षिक उद्यमबारे, विवेक थापाले शिक्षा र बसाइ सराइँका अवसर तथा चुनौतिबारे प्रस्तुति दिनेछन् ।
यसैगरी जविन श्रेष्ठले टेलिकम व्यवसायबारे, डा. किरण थापाले रियल स्टेट र फाइनान्सबारे तथा समिम अनवरले नेपालमा जलस्रोतमा लगानीका अवसरबारे प्रस्तुति दिनेछन् ।
भानविसा ब्राउन र स्कट योङको प्रस्तुति पनि सम्मेलनमा हुनेछ ।
अष्ट्रेलियामा करिब एक लाख नेपालीका एक हजार व्यवसाय
उक्त सम्मेलनमा अष्ट्रेलियाभरबाट एक सय ५० जना सहभागी हुनेछन् ।
हाल अष्ट्रेलियामा करिब एक लाख नेपालीको बसोबास रहेको अनुमान गरिन्छ । ति नेपालीहरुका साना, ठूला, मझौला गरी करिब एक हजार व्यवसाय दर्ता भएर सन्चालनमा छन् ।
अष्ट्रेलियामा कलेज, कन्सलटेन्सी, माइग्रेसन, रेष्टुरेन्ट, रियलस्टेट, मोरगेज, फार्मिङ, किराना पसलहरु, फेशन, हेयर ड्रेसिङ, मेडिकल प्राक्टिस, ट्राभल एण्ड टुरिजम लगायतका क्षेत्रमा नेपालीहरुले लगानी गरेका छन् ।

