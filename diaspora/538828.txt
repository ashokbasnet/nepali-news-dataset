अष्ट्रेलियामा टीका लगाइदिने अभिभावक नहुँदा संस्था खुल्यो

५ फेब्रुअरी, सिड्नी । कुरा २० वर्ष अघिको । त्यति बेला दशैंमा टीका लगाइदिने अभिभावक पनि पाइँदैनथ्यो । केही युवाहरुले संस्था बनाए, ‘नेप्लीज अष्ट्रेलियन वेलफेयर सोसाइटी (नवाज)’ ।
त्यो संस्थाले यसफिल्ड पार्कमा दशैं समारोह गर्‍यो एक जना गुरु बोलाएर । यो संस्थाको संस्थापक मध्येका एक सन्जिव शर्माले भने, ‘हामी युवाहरु जुट्न, नेपाली साँस्कृतिक कार्यक्रम गर्न र खेलकुद खेल्न यो संस्था बनायौं ।
आइतबार मेरील्याण्ड्समा आयोजित यो संस्थाको वार्षिक समिक्षा बैठकमा उपस्थित सदस्यहरुले गौरवपूर्ण इतिहास भएको पुरानो संस्थालाई अझै गतिशिल बनाउनेबारे ब्यापक छलफल गरे ।
हरेक वर्ष ‘नवाज’ कप फुटबलको आयोजना गर्दै आएको यो संस्थाले २०१७ को खेल कसरी सफल पार्ने भन्ने निर्णय पनि गरेको छ ।
संस्थाका अध्यक्ष विनोद शर्माले यो वर्ष संस्थालाई झन् सक्रिय बनाउने बताए ।
सन् १९९९ मा खुलेको यस संस्थाले सिड्नीमा पहिलोपटक तीज विशेष कार्यक्रम आयोजना गरेको थियो ।
अप्रिलमा नवाज कप फुटबल आयोजना हुने
बैठकले सन् २०१७ को अप्रिल १ बाट यो नवाज कप फुटबल सुरु गर्ने निर्णय गरेको छ ।
यसैगरी दुई लाख रुपैयाँ बराबरको खेलकुद सामाग्रीहरु तथा प्रशिक्षक प्रशिक्षण तालिमका लागि सहयोग गर्ने सुदूरपश्चिमका जिल्लामा सहयोग गर्ने निर्णय पनि बैठकले गरेको छ ।
संस्थाका सदस्यहरुले ‘एक व्यक्ति, एक दिन, एक डलर’को दरले आर्थिक संकलन अभियान पनि सञ्चालन गरेको छ ।
संस्थाका मन्जित घिमिरे, विनोद शर्मा, प्रदीप पन्थी र तोयनाथ अर्यालले आफ्नो कमाईबाट रकम जम्मा गरिसकेका छन् । संस्थाले अन्य इच्छुक सदस्यहरुलाई पनि सहयोग गर्न आह्वान गरेको छ ।

