केपी ओली अमेरिका आउँदै, यस्तो छ कार्यक्रम
ड्यालस । नेकपा एमालेका अध्यक्ष तथा पूर्व प्रधानमन्त्री केपी शर्मा ओली अमेरिका आउने भएका छन् । प्रवासी नेपाली मञ्चको दोस्रो अधिवेशनका लागि प्रमुख अतिथीका रुपमा ओली अमेरिका आउन लागेका हुन् ।
आउँदो मार्च ३१ देखि अप्रिल २ सम्म मेरिल्याण्ड राज्यको बाल्टिमोर शहरमा हुने मञ्चको अधिवेशनका लागि ओली आउन लागेका हुन् । ‘ओली अहिलेका समकालिन नेपाली नेताहरुमध्य सबैभन्दा हटकेक हुनुहुन्छ, उहाँका आवाज सुन्न हामी प्रवासी नेपालीहरु लालयीत छौं’ मञ्चका अध्यक्ष सञ्जय थापाले भने ।
दोस्रो अधिवेशनका बारेमा जानकारी दिन आयोजित पत्रकार सम्मेलनमा थापाले पूर्वमन्त्री युवराज कार्की लगायतका नेताहरु नेपालबाट आउने तय भइसकेको जानकारी दिए । तीनदिनसम्म चल्ने अधिवेशनको पहिलो दिन उद्घाटन, दोस्रो दिन बन्दशत्र र तेस्रो दिन नेतृत्व चयनका कार्यक्रम राखिएका छन् ।
प्रवासी नेपाली मञ्च एमाले निकटहरुको संस्था हो । ‘हामी कुनै दलको भातृसंस्था होइनौँ, तर नेपालमा रहँदा त्यसमा आस्था राख्नेहरुको संगठन भने हौँ,’ एमालेको नामै नलिई थापाले भने ।
पत्रकार सम्मेलनमा प्रवासी नेपाली मञ्च दोस्रो अधिवेशन तयारी समितिका प्रचार प्रसार संयोजक कमल ओझाले अमेरिकाका ५० राज्यहरुमध्य २२ राज्यहरुमा प्रवासी नेपाली मञ्चका सदस्यहरु रहेको उल्लेख गरे । मञ्चका १५ राज्य समिति, चार क्षेत्रीय समिति रहेका छन् । अधिवेशन तयारीका लागि १३ वटा विभाग गठन गर्नुका साथै एकसय एक सदस्यीय तयारी उपसमिति गठन भएको छ ।
म दोहोरिन्नः थापा
मञ्चको दोस्रो अधिवेशनले नयाँ नेतृत्व समेत चयन गर्ने भएको छ । मञ्च तीन वर्ष अघि स्थापना भएको हो । मञ्चको नेतृत्वको लागि अहिलेदेखिनै रस्साकस्सी सुरु भएको छ । ‘मैले आफू चाहीँ नदोहोर्याउने निर्णय गरिसकेको छु’ थापाले भने, ‘साथीहरुलाई तयार रहन मैले भनिसकेको छु ।’
एनआरएनको आगामी अधिवेशनको बारेमा समेत मञ्चले धारणा सार्वजनिक गरेको छ । एनआरएनलाई राजनैतिक प्रभाव पार्ने संस्था भन्दा पनि सबै विचारधारा भएका नेपालीहरुको साझा संस्थाको रुपमा लैजानुपर्ने थापाले उल्लेख गर्नुभयो । ‘नेपालीको ठूलो संख्या अहिलेपनि एनआरएनबाट बाहिर छन्, सबैलाई समेट्न सक्नुपर्छ,’ थापाले भनेका छन् ।
 

