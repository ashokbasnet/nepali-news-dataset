समुद्रमाथि भ्यालेन्टाइन पार्टी
६ फेब्रुअरी, सिड्नी । अष्ट्रेलियामा रहेको नेपाली युवाहरुको संस्था नेप्लिज अष्ट्रेलियन युथ एशोसियसन (नया)ले भ्यालेन्टाइन डेको अवसर पारेर आगामी फेब्रुअरी ११ तारिक शनिबार क्रुज पार्टी आयोजना गरेको छ ।
अष्ट्रेलियामा नेपाली युवाहरुबीच प्राय खेलकुदका गतिविधिमा क्रियाशील रहेको यो संस्थाले स्थापनायता प्रत्येक वर्ष क्रुज पार्टी आयोजना गर्दछ । सन् २०१३ मा स्थापना भएको यो संस्थाले गर्न लागेको क्रुज पार्टी चौथोपटक हो ।
नयाका अध्यक्ष कोमल राज पाठकका अनुसार उक्त दिन सिड्नीको स्थानीय समय अनुसार साँझ साढे पाँच बजे डार्लिङ हार्बर, किंग्स स्टि्रट र्‍यापबाट छुट्ने क्रुज सिड्नी हार्बरमा चार घण्टासम्म रहने छ । त्यो अवधिमा प्रशान्त महासागरमा सूर्यास्त भइरहेको सुन्दर दृष्य हेर्न सकिने छ । पानी जहाजभित्रै व्यवसायीक फोटो ग्राफरहरु रहनेछन् । उनीहरुबाट सुन्दर तस्वीरहरु पनि खिचाउने पाइने छ ।
क्रुज पार्टीमा रात्री भोजसहित मनोरञ्जनात्मक सांगितिक कार्यक्रम पनि आयोजना गरिने इभेन्ट कोअर्डिनेटर प्रकाश अर्यालले बताए ।
क्रुज पार्टीका लागि ६० अष्ट्रेलियन डलर तिरेर आयोजकबाट टिकट किन्न सकिने छ । क्रुज पार्टीबाट उठेको रकमलाई बिभिन्न खेलकुदका गतिविधि र सामाजिक काममा खर्च गरिने नयाका महासचिव प्रकाश खरेलले अनलाइनखबरलाई बताए ।
नयाले सडक बालबालिकाको संरक्षणका लागि निर्माण भएको हाम्रो घर भन्ने संस्थालाई चितवन समाजसँग मिलेर पनि सहयोग गरेको छ । सो संस्थाले भूकम्प पीडितहरुका लागि १३ हजार डलर नेपाली क्रिकेटका कप्तान पारस खड्कामार्फत् नेपाल पठाएको थियो ।

