न्याभ कप ब्याडमिन्टन प्रतियोगिता अप्रिलमा, मार्च १२ मा क्रिकेटको फाइनल
६ फेब्रुअरी, मेलवर्न । नेपाली एसोसियसन अफ भिक्टोरिया (न्याभ) ले आउँदो अप्रिल एक र दुई तारिकमा न्याभ कप ब्याडमिन्टन प्रतियोगिता पनि गर्ने भएको छ ।  प्रतियोगिता इस्टर्न वारीयर स्पोर्टिङ क्लबसँग मिलेर आयोजना गरिने छ ।
यसैबीच गत जनवरी २२ तारिकदेखि हरेक आइतबार भइरहेको १२ औं न्याभ कप क्रिकेट टुर्नामेन्टको फाइनल खेल १२ मार्च आइतबार हुने भएको छ ।
भिक्टोरियामा कला सँस्कृतिको जगेर्नासँगै स्वस्थ समाज निर्माणका लागि खेलकुदका साथै अन्य मनोरन्जनात्मक कार्यक्रमहरु समेत गर्दै आइरहेको न्याभले आफ्नो क्रिकेट टुर्नामेन्टको फाइनलका लागि बिभिन्न कार्यक्रमहरु सार्वजनिक गरेको छ ।
१२ मार्चमा हुने फाइनलमा बिजेता, उपबिजेताका साथै तेश्रो स्थानका लागि पनि खेल हुनेछन् । जुनियर तथा महिलाहरुका लागि छ ओभरको छुट्टाछुट्टै ‘सुपर सिक्स’ खेल हुनेछ ।
यसैगरी सिनियरहरुकाबीच १० ओभरको ‘सुपर टेन’ म्याच हुनुका साथै पुरस्कार तथा ट्रफी बितरणको कार्यक्रम पनि रहेको न्याभ कपका संयोजक तारा गैरेले बताए ।
सात टिमको सहभागीता रहेको न्याभ कप क्रिकेटको अहिले लिग चरणका खेलहरु भइरहेका छन् ।

