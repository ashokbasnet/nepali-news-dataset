सिड्नीमा उद्यमशीलता बहसः अर्बपतिसामु २० वर्षे किशोरीको प्रस्तुती

६ फेब्रुअरी, सिड्नी । अर्बपतिहरुका अगाडि दमदार प्रस्तुति दिने यी २० वर्षे किशोरी को हुन् ? आइतबार सिड्नीमा भएको पहिलो गैरआवासीय नेपाली संघ अष्ट्रेलियाको उद्यमी सम्मेलनमा यी छात्राको प्रस्तुति सुनेर धेरैको मनमा यो प्रश्न उब्जियो ।
परिपक्व प्रस्तोताको रुपमा उनले ‘नेपालमा प्रत्यक्ष वैदेशिक लगानी’मा गैरआवासीय नेपाली संघ (एनआरएन) अष्ट्रेलियाको योगदान के कस्तो हुन सक्छ भन्ने विषयमा आफ्ना तर्क, तथ्य र प्रमाणहरु दिइन् ।
उनी हुन् एक वर्षअघि अष्ट्रेलिया आएकी चितवन नारायणगढकी सोनिसा श्रेष्ठ । आगामी फेब्रुअरी २७ मा आफ्नो एक्काइसौं जन्मदिन मनाउने तरखरमा रहेकी सोनिसाले अनलाइनखबरसँग भनिन्, ‘म त्यो सम्मेलन हलमा पुगेपछि स्टेजमा कसरी उभिन्छु होला भनेर डराएकी थिएँ । तर, मभन्दा अघिल्ला केही वक्ताको प्रस्तुति सुनेपछि मेरो त्योभन्दा राम्रो छ भन्ने विश्वास बढ्यो र म आत्मविश्वासपूर्वक स्टेजमा गएँ ।’
उनले त्यो स्टेजमा उभिएर शेष घले, दीपक खड्कालगायत अष्ट्रेलियाका दर्जनौं सफल नेपाली व्यवसायीहरुलाई नेपालमा वैदेशिक लगानीका अवसर, डायस्पोरा बोण्ड लगायतका विषयमा सुझाव दिइरहेकी थिइन् ।
आफ्नो प्रस्तुति सकिएपछि सोनिसाले अनलाइनखबरसँग भनिन्, ‘मेरो आत्मविश्वास यसकारण पनि बढेको थियो कि मेरा कमजोरी सच्याउन गुरुहरु डा. रवि शर्मा र डा. चिरञ्जीवी विष्ट मसँगै स्टेजमा उभिनुभएको थियो ।’
उनी सिड्नीमा विगत चार वर्षयता सञ्चालित ‘हाम्रो इन्स्टिच्युट अफ विजनेश टेक्कोलोजी’को पहिलो अन्तर्राष्ट्रिय विद्यार्थी पनि हुन् ।
अष्ट्रेलियामा व्यवसायिक शिक्षा अध्ययन गराइने प्राय इन्स्टिच्युटहरुमा ओनसोर विद्यार्थीहरु आकर्षित हुन्छन् ।
एक वर्षअघि अन्तर्राष्ट्रिय विद्यार्थीका रुपमा यो इन्स्टिच्युटमा प्रवेश गरेपछि अध्ययनमा निकै मेहेनत गरेको सोनिसा बताउँछिन् ।
हाम्रो इन्स्टिच्युट अफ विजनेश टेक्नोलोजीका प्रमुख कार्यकारी अधिकृत (सीइओ) दीपक खनालका अनुसार सोनिसाको अध्ययन तथा अतिरिक्त क्रियाकलापमा सक्रियता प्रशंसा गर्न लायक छ ।
सीइओ खनालले थपे, ‘उनी हाम्रो इन्सटिच्युटको ‘वेस्ट स्टुडेन्ट अफ द इएर २०१६’ (सन् २०१६ को उत्कृष्ट विद्यार्थी) पनि हुन् ।’
हाल यो इन्स्टिच्युटमा दुई सयभन्दा बढी विद्यार्थीहरु विजनेश, अकाउन्टिङ, आईटी, म्यानेजमेन्ट र लिडरशीपका विषयमा अध्ययनरत छन् ।
खनालले एक वर्षभित्र सोनिसाजस्तै एक सय योग्य विद्यार्थी अष्ट्रेलियाको प्रतिस्पर्धी बजारमा पठाउने बताए । प्राय अन्तर्राष्ट्रिय विद्यार्थीहरुले अध्ययनभन्दा काममा बढी जोड दिने गरेकाले उनीहरु आफ्नो वास्तविक करिअरमा सफल नभएकाले हाम्रो इन्स्टिच्युटले विद्यार्थीहरुलाई उनीहरुको पढाइमा जोड दिन प्रेरित गरिरहेको खनालले बताए ।
गैरआवासीय नेपाली संघ अष्ट्रेलियाको पहिलो उद्यमी सम्मेलनमा सफल उद्यमीहरुका अगाडि भविश्यमा सफल उद्यमी बन्न सक्ने विद्यार्थीहरुलाई प्रस्तुत गर्नु उपयुक्त भएकाले आफ्नो इन्स्टिच्युटबाट उत्कृष्ट विद्यार्थीलाई प्रस्तुतिका लागि पठाइएको सीइओ खनाल बताउँछन् ।
अनलाइनखबसँग कुरा गर्दै सोनिसाले भनिन्, ‘म अध्ययन पूरा गरेपछि मेरो क्वालिफिकेशन अनुसारको जबमा जान्छु र उद्यमशील बनेर समाजमा सकारात्मक भूमिका निर्वाह गर्छु ।’
नृत्यमा पनि उनको रुचि छ । गत नेपाल महोत्सवका बेला उनले आफ्नो साथीसँग कौडा नृत्य प्रस्तुत गरेकी थिइन् ।
सम्मेलन आयोजक संस्था एनआरएन अष्ट्रेलियाका अध्यक्ष सुरेन्द्र सिग्देलले भने, ‘नेपाली विद्यार्थी सोनिसाको प्रस्तुति निकै प्रेरणादायी, ज्ञानवर्द्धक र प्रशंसायोग्य थियो ।’

