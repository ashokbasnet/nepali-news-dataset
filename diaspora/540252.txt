अष्ट्रेलियाका लेवरलाई उग्र राष्ट्रबादको चिन्ता
८ फेब्रुअरी, क्यानबेरा । अष्ट्रेलियाको लेबर पार्टीका नेताहरुले अमेरिका लगायतका देशका पछिल्ला दिनमा देखिएको अति राष्ट्रबादको नाराले अष्ट्रेलियाको बहुसांस्कृतिक समाजलाई खल्बल्याउने चिन्ता ब्यक्त गरेका छन् ।
क्यानबेरामा अष्ट्रेलियन लेबर पार्टीका भातृसंस्था ‘सवकन्टिनेन्ट फ्रेण्डस अफ लेबर’ले आयोजना गरेको एक बैठकका वक्ताहरुले अमेरिका, बेलायत लगायत बिश्वमा अहिले अति-राष्ट्रबाद हावी हुँदै गएकाले त्यसको असर बहुसांस्कृति नीति भएको अष्ट्रेलियामा पनि पर्ने त हैन भनी चिन्ता ब्यक्त गरे ।
उक्त कार्यक्रममा बोल्दै अष्ट्रेलियन लेवर पार्टीका नेता तथा बहुसांस्कृतिक छायाँ मन्त्री टोनी वर्कले विश्वमा अति राष्ट्रबादी हावा फैलिएका बेला अष्ट्रेलियाको बहुसांस्कृतिक नीतिलाई सम्बृद्ध बनाउन सवकन्टिनेन्ट फ्रेण्डस अफ लेबरहरुको भूमीका महत्वपूर्ण हुने बताए ।
आफु पनि आप्रवासी परिवारको सदस्य भएको तर आफ्नो मातृभाषा अहिले बिर्सिएको हुँदा पछुतो लागिरहेको बताउँदै उनले नेपाली, भारतीय ,पाकिस्तानी र बंगलादेशी मित्रहरुलाई आफ्नो भाषा र संस्कृति जोगाउनमा भूमिका खेल्न आग्रह गरे ।
आयोजक संस्थाका उपाध्यक्ष महेन्द्रकुमार लम्सालले दिएको जानकारीअनुसार छायाँमन्त्रीले प्रजातन्त्रको सुन्दरता भनेकै बहुसांस्कृतिक समाज भएकाले आज आफु भएको स्थानमा भोलि नेपाली, भारतीय लगायतका सांस्कृतिक समाजको अर्को पुस्ता हुन सक्ने बताए । आगामी मार्च ३१ मा हुने उग्र जातिबाद विरुद्धको शान्ति र्‍यालीमा सहभागीताका लागि उनले आग्रह गरे ।
रात्रीभोजसहित आयोजना गरिएको उक्त कार्यक्रममा नेपाल, भारत, पाकिस्तान, बंगलादेशका कुटनीतिक प्रतिनिधिहरु पनि उपस्थित थिए ।
क्यानबेरास्थित भारतीय उच्चायुक्त डा. बोन डान र नेपाली दूतावास क्यानबेराका कार्यबाहक राजदूत राजेन्द्रसाद पाण्डेवीच अनौपचारिक भेटवार्ता र छलफल भएको थियो । उक्त बैठकमा डा. कृष्ण हमाल, गोवा कटवाल, भरत पन्त, समिम अनवर, राजन ढुंगेल, प्रकाश पोखरेल लगायत नेपाली मुलका अष्ट्रेलियन नागरिक तथा लेवर पार्टीका समर्थकहरु सहभागी रहेको पत्रकार सुजित सिग्देलले जानकारी दिए ।
कार्यक्रममा सांसद जुली अवेन्स, एन्थोनी एल्बोर्टन र सिनेटर लीसा सिंहको पनि उपस्थिति थियो ।

