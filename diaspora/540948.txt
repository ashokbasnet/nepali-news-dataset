जन्मदिनमा कर्मभूमिलाई रक्तदान
१० फेब्रुअरी, सिड्नी । झापाली समाज अष्ट्रेलियाले आफ्नो स्थापना दिवसको अवसर पारेर बिहीबार र शुक्रबार रक्तदान कार्यक्रम आयोजना गरेको छ । सिड्नीको टाउनहिलस्थित रेडक्रस कार्यालयमा उक्त रक्तदान कार्यक्रम गरिएको हो ।
झापाली समाज अष्ट्रेलियाको जन्म सन् २०१३ को फेब्रुअरी ९ मा भएको थियो ।
झापाली समाज अष्ट्रेलियाका अध्यक्ष दीपक खनालले अनलाइनखबरलाई दिएको जानकारीअनुसार नेपालमा आर्थिक तथा भौतिक सहयोग गरिरहेको भए पनि आफ्नो कर्मभूमि अष्ट्रेलियामा पनि योगदान गर्ने लक्ष्य अनुसार रक्तदान कार्यक्रम गरिएको हो ।
उपाध्यक्ष दीपक चुडालले झापाली समाज अष्ट्रेलियाले नेपालको झापा जिल्लामा १० वटा विद्यालयमा खानेपानी, भवन निर्माण, पुस्तकालय निर्माण लगायतका कामकालागि सहयोग गरिरहेको बताए ।
झापाली समाज अष्ट्रेलियाले प्रतिस्कुलको लागि एक लाख, अष्ट्रेलियाबाटै स्कूललाई सहयोग गर्न चाहने व्यक्तिले एक लाख र सम्बन्धित समुदायले एक लाख गरी करिब तीन लाख रुपैयाँ बराबरको काम हरेक स्कूलमा भइरहेको उनले बताए ।
झापाली समाज अष्ट्रेलियाका सचिव रुपराज मैनालीले सामुहिक रक्तदान कार्यक्रममा आफ्नो व्यस्तताको बीच पनि रक्तदान गर्ने सबैप्रति आभार व्यक्त गर्दै कार्यक्रमको संयोजनमा खट्ने अशोक वलीलाई विशेष धन्यवाद दिए ।
झापाली समाज अष्ट्रेलियाले नेपालका भूकम्प पीडित र झापाका बाढी पीडितहरुलाई पनि सहयोग गरेको छ।

