नेपाली कामदारले भोग्नु परेका समास्याबारे अन्तर्क्रिया

साउदी अरबको श्रम बजारमा देखिएको उतारचढाववाट प्रभावित पाली कामदारहरूले भोगेका समस्याहरूबारे नेपाली महावाणिज्य दूतावास जेद्धाले अन्तर्क्रिया थालेको छ ।
महावाणिज्य दूतावासले गैर आवासीय नेपाली संघ क्षेत्रीय समन्वय समितिको सहआयोजना तथा जेद्धास्थित नेपाली समुदायको सहकार्यमा फेव्रुवरी १० तारीकका दिन औद्योगिक क्षेत्र ग्रिनियामा काम गर्ने श्रमिकहरूकामाझ अन्तर्कृया कार्यक्रमको आयोजना गरेको थियो ।
कार्यवाहक महावाणीज्यदूत रेवती रमण पौडेलको सभापतित्वमा सम्पन्न कार्यक्रमलाई वाणिज्यदूत मनहरी दंगालले प्रथम चरण र श्रम सहचारी भोजराज घिमिरेले दोस्रो चरण सञ्चालन गरेका थिए ।
जनरल फिजिसिएन नेपाली मुलकी डा. वसरा खातुनको बिशिष्ट आतिथ्यता एवं जेद्धाको अलअबिर मेडिकलमा काम गर्ने नेपाली नर्सहरू लगाएत समुदायमा सकृयता जनाएका सामाजिक अभियन्ताहरूको सहभागिता रहेको कार्यक्रममा नेपाली श्रमिकहरूको उल्लेख्य उपस्थिति थियो ।
कार्यवाहक महावाणिज्यदूत रेवतीरमण पौडेलले दूतावाससँग श्रमिकको सहज पहुंच र सम्पर्क वृद्धि गर्नु कार्यक्रम आयोजनाको मूल उद्देश्य रहेको वताए ।
गैरआवासीय नेपाली संघ क्षेत्रीय समन्वय समिति जेद्धाका सहसचिव राज कुमार गिरीले श्रमिक समस्या र एनआरएनएले यस क्षेत्रमा सकृयतापूर्वक सञ्चालन गर्दै आएका विविध गतिविधिबारे प्रकाश पारेका थिए ।
श्रम सहचारी भोजराज घिमिरेले सन् २०१६ मा साउदी अरवमा मात्रै २२९ जना नेपाली कामदारहरूले अकालमा ज्यान गुमाएको तथ्य प्रस्तुत गरे ।
प्रमुख प्रस्तोता डा. वसरा खातुनले स्वास्थ जीवन जीउनका निमित्त अपनाउनुपर्ने सावधानी स्वरूप स्वास्थ्यवर्दक खाननपान तथा शारिरीक व्यायाम अनिवार्य रहेको भन्दै नेपाली श्रमिकहरूले कामको प्रकृती हेरी अपनाउन सकिने विभिन्न उपायहरू सुझाइन् ।
कार्यक्रममा  सहभागीहरूले भोगेका स्वास्थ्य सम्वन्धी समस्याहरूको समेत प्रश्नोत्तर गरी चेतनामूलक विचारहरू प्रस्तुत गरेकी थिइन् ।
सोही क्रममा नेपाली नर्सहरूवाट ८४ जना श्रमिकहरूले रक्तचाप एवं मधुमेहको परिक्षण समेत गराएका थिए जसको प्रकृती हेरी विशेषज्ञ डाक्टरसंग चेकअप गराउन सुझाइएको थियो ।
दोस्रो चरणको कार्यक्रममा गैर आवासीय नेपाली संघ राष्ट्रिय समन्वय परिषदका उपाध्यक्ष ध्रुव रिजालले श्रमिकहरूले भोग्नुपरेका समस्याहरूको नीतिगत रूपमा प्रभावकारी कार्यान्वयनमै सम्वन्धित निकायको ध्यान केन्द्रित हुनुपर्नेमा जोड दिए ।
वाणिज्यदूत मनहरी दंगालले नेपाली श्रमिकहरूको श्रम सम्वन्धी समस्या र तीनको समाधानका उपाएहरूको विस्तृत विवरणहरू प्रस्तुत गरेका थिए ।

