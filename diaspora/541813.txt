मेलवर्नमा यति फुटवल क्लवको अवार्ड कार्यक्रमः उत्कृष्ट खेलाडी सम्मानित

मेलवर्न । भिक्टोरियाको पहिलो नेपाली फुटवल क्लब यति फुटवल क्लबले बर्ष २०१६ मा उत्कृष्ट खेल प्रदर्शन गर्ने आफ्ना खेलाडीहरुलाई ६ वटा बिधामा अवार्ड प्रदान गरेको छ।
सन् २००१ मा फूटबल फेडरेसन भिक्टोरियामा दर्ता भइ गठन भएको यति फुटवल क्लब अस्ट्रेलियामा राष्ट्रिय स्तरको प्रतियोगिता खेल्ने पहिलो नेपाली क्लब हो।
भिक्टोरियाको पाँचौं तहको लिग चरणका खेलहरु (स्टेट लिग फाइभ) खेल्दै आइरहेको यति क्लबले बर्ष २०१६ मा स्टेट लिग फाइभका २२ समेत गरी करिब ६२ खेलहरु खेलेको थियो। यही फेब्रुअरी ११ तारिकका दिन भएको क्लबको ‘पाँचौँ अवार्ड नाइट’ मा भरत राना-यति पर्सन अफ द इयर, निराजन गुरुङ-प्लेयर अफ द इयर, अतिश मल्ल-प्लेयर अफ द रिजर्व्स, जीवन रार्इ- प्लेयर अफ द जुनियर, अभिनव कार्की-जुनियर टप स्कोरर र टिम क्याप्टेन ज्ञान श्रेष्ठलाई क्लबमा बिशेष योगदान दिएबापत अवार्ड दिइएको थियो।
स्थानिय साइप्रस कम्युनिटी हलमा भएको सो अवार्ड बितरण समारोहमा भिक्टोरियाका लागि अबैतनिक नेपाली महाबाणिज्यदूत चन्द्र योन्जन, भिक्टोरियन राज्य सरकारका प्रतिनिधिहरु टेल्मो लङुइलर र फ्र्याङ्क मक्वायरका साथै भिक्टोरियाको नेपाली समुदायका अगुवा तथा खेलाडीहरुको पनि उपस्थिती थियो।
सो अवसरमा मेल्बर्नका स्थानिय कलाकारहरुले गीत संगीत तथा नृत्य प्रस्तुत गरेका थिए। जुनियर र सिनियर गरी झन्डै १०० जना खेलाडी रहेको यति फुटवल क्लबका जगजित श्रेष्ठ अस्ट्रेलियाको नेशनल प्रिमियर लिग खेल्दैछन भने अनिल ओझा स्टेट लिग टुका लागि अनुबन्ध भएका छन।
सो अवार्ड नाइट खेलाडीहरुको प्रोत्साहन गर्न तथा दोश्रो पुस्तामा फुटवलप्रति रुची बढाउनका लागि आयोजना गरिएको क्लबका मेनेजर कर्ण रानाले बताए। यति फुटवल क्लबले बर्षेनी अस्ट्रेलियाका नेपाली फुटवल क्लबका बिच नेशनल टुर्नामेन्ट ‘एमआइटीकप’ को पनि आयोजना गर्ने गर्छ।

नेपालमा राष्ट्रिय स्तरमा पहिचान बनाएका खेलाडीहरु संलग्न रहेको भिक्टोरियाको पहिलो नेपाली फुटवल क्लब यति फुटवल क्लब क्लबमा थ्री स्टारका पूर्व मिड फिल्डरहरु जगजित श्रेष्ठ, अनिल ओझा, मनाङ मर्स्याङ्दीका पूर्व मिड्फिल्डर शुलभ मास्के र नेपाल पुलिस क्लबका स्ट्राइकर अर्जुन रिजाल समेत आबद्द छन्। क्लबका केही खेलाडीहरु अस्ट्रेलियामा ब्याबसायिक रुपमा फुटवल खेल्दै आइरहेका छन। जसमध्ये जगजित श्रेष्ठ अस्ट्रेलियाको नेसनल प्रिमियर लिग खेल्दैछन भने अनिल ओझा फुटवल फेडरेसन भिक्टोरियाको स्टेत लिग टु का लागि अनुबन्ध भएका छन।

