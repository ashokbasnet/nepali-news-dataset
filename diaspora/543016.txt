अस्ट्रेलियाको जिलोङमा पहिलो पटक ल्होसार मनाइयो

जिलोङ । दिदीबहिनी समाज भिक्टोरिया र हालै जोन योन्जनको अध्यक्षतमा गठित भृकुटी युनाइटिङ बुद्धिष्ट सोसाइटीको संयुक्त पहलमा यहाँ रहेका नेपाली समुदायमाझ ल्होसार मनाइएको छ । भिक्षु गेसे सोनामद्धारा परम्परागत बुद्ध पूजाबाट कार्यक्रमको शुरुवात गरिएको थियो ।
ल्होसार कार्यक्रममा भिक्टोरीया राज्यको जिलोङ क्षेत्रको जिम्मेवारी पाएका लेबर पार्टी सांसद क्रिस्टिन कोउजेन्स, भिक्टोरियाका लागि अबैतनिक महाबाणिज्यदूत चन्द्र योन्जन, लुम्बिनी-कपिलवस्तु दिवस अभियान एवं नेपालका भूकम्पपीडित बालबालिकाका लागि पोषण कार्यक्रमका विश्व संयोजक रामकुमार श्रेष्ठ, एनआरएन आइसीसी सदस्य ऋषि कंडेल, एनआरएन अस्ट्रेलियाका सचिब टोनु घोताने, अस्ट्रेलियन नेप्लिज मेडिकल एण्ड डेण्टल एसोशियसनका सचिब डा चन्द्र दीपक पोख्रेल लगायतको उपस्थिति थियो ।

कार्यक्रमका प्रमुख अतिथि सांसद क्रिस्टिन कोउजेन्सले नेपालीहरु आफ्नो कला संस्कृतिमा निक्कै धनी रहेको र जिलोङमा भइरहने नेपाली समुदायका कार्यक्रममा आफ्नो साथ रहेको बताइन् ।
कार्यक्रममा बोल्दै अवैतनिक महावाणिज्यदुत चन्द्र योञ्जनले सानो नेपाली समुदाय रहेको जिलोङमा पहिलो पटक मनाइएको ल्होसारमा उपस्थित हुन पाउँदा रमाइलो लागेको र नेपाली कला, संस्कृतिको जगेर्ना गन यस किसिमको कार्यक्रमले योगदान दिने बताए ।

त्यस्तै एनआरएन अष्ट्रेलियाका सचिव टोनु घोतानेले बहुसाँस्कृतिक व्यक्तित्वहरुले पनि नेपाली पोसाक लगाएर उपस्थित भएको र नेपाली संस्कृतिलाई इज्जत गरेकोमासबैलाई धन्यवाद दिएका थिए । जिलोङमा आयोजना गरिएका ऐतिहासिक कार्यक्रमहरुले भिक्टोरियाको मेलबर्न बाहिरका शहरहरुमा पनि कार्यक्रम आयोजना गर्न प्रोत्साहित गरेको पनि बताए ।

कार्यक्रममा रिवाज गुरुङ, सेविका गुरुङ, अंगद भाटिया, रिकिशा शर्मा लुइटेल, माला गुरुङ, सुशिला गुरुङ, ग्रेस शेर्पा माप्लेसन, स्कारलेट शेर्पा माप्लेसन, बिना भण्डारी, म्याक्स योन्जन, मोहन सिंह चैसिर र श्रििकत पौडेल लगायतका कलाकारले नृत्य प्रस्तुत गरेका थिए ।

उक्त अवसरमा नेपाली कला प्रबर्द्धनका लागि चित्रकार ग्यालरीले नेपाली चित्रकलाको प्रदर्शनी गरेको थियो । कार्यक्रममा बिदेशी लगायत अन्य जातीहरु समेत गुरुङ, मगर, तमाङ, शेर्पा आदिको भेष भुषामा थिए ।



