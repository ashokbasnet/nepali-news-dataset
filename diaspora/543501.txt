परराष्ट्रमन्त्रीले यूरोपियन कमिसनका अध्यक्षलाई भेटे, उड्ययन प्रतिवन्ध हटाउन आग्रह
५ फागुन, बार्सिलोना। परराष्ट्रमन्त्री डा. प्रकाशशरण महतले युरोपियन कमिसनका अध्यक्ष जीन क्लाउड जुकरसाग ब्रसेल्समा भेट गरेका छन् । भेटका अवसरमा नेपालको विकास प्रयासमा यूरोपियन यूनियनले गरेको सहयोगको परराष्ट्रमन्त्री डा. महतले प्रशंसा गरेका थिए ।
यूरोपियन यूनियनको नेपाल मिसनद्वारा जारी विज्ञप्ति अनुसार पूर्वाधार निर्माण र सीप विकासको क्षेत्रमा सहायता बढाउन डा. महतले आग्रह गरेका छन् । उनले भुकम्पपछिको पुननिर्माणका लािग पनि थप सहयोग गर्न आग्रह गरेको विज्ञप्तिमा उल्लेख छ ।
युरोपियन कमिसनका अध्यक्ष जुकरले नेपाललाई सहयोग जारी रहने प्रतिवद्धता जनाउनुका साथै आग्रह गरिएका क्षेत्रमा सहायता तथा समन्वय वृद्धिका लागि इयुले विचार गर्ने बताए ।
परराष्ट्रमन्त्री महतले उड्ययन सुरक्षामा नेपालले गरेको प्रगतिलाई उद्वृत गर्दै नेपाली एयरलाइन्समाथि इयूले लगाएको प्रतिवन्ध हटाउन अनुरोध गरेका थिए । यसलाई तथ्यका आधारमा सकारात्मक ढंगले हेरिने जवाफ अध्यक्ष जुकरले दिएका छन् ।

