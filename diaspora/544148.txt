एडिलेडमा नेपाल फेस्टिभलको भव्य तयारी, अष्ट्रेलियन नेताहरु जुटे प्रचारमा
एडिलेड । आगामी मार्च २५ मा दक्षिण अष्ट्रेलियाको एडिलेडमा हुने नेपाल फेस्टिबलको प्रचार भिन्न ढंगबाट सुरु भएको छ ।
अष्ट्रेलियन राजनीतिक दलका नेता, सांसददेखि यहाँका लर्ड मेयरसम्म नेपाल फेस्टिभलको प्रचारका लागि आफ्नो भिडियो सामाग्री तयार गरेर अष्ट्रेलियन समुदायलाई नेपाल फेस्टिबलमा आउन आह्वान गरेका छन् ।
उक्त कार्यक्रममा सहभागी हुन एडीलेड सिटी काउन्सिलका लर्ड मेयर मार्टिन हेसले भिडियो सन्देशमा सबैलाई महोत्सवमा सहभागी हुन र सफल पार्न आह्वान गरेका छन् ।
त्यस्तै नेपाल भ्रमण गरिसकेकी लिवरल पार्टीकी नेतृ तथा सांसद झिङ ली नेपाल फेस्टिबलको प्रचारमा निकै अग्रसर छिन् । नेपाल भ्रमणको आफ्नो अनुभूतिसमेत सुनाउँदै झिङ लीले पनि साउथ अस्ट्रेलियामा बस्ने सम्पूर्णलाई कार्यक्रममा सहभागी हुन आव्हान गरेकी छन् ।
यसैगरी बहुसँस्कृति मन्त्री जोई बेटिसनले भिडियो सन्देशमा सम्पूर्ण साउथ अस्ट्रेलियनहरुलाई नेपाली समुदायले आयोजना गर्न लागेको नेपाल फेस्टिभलमा सहभागी हुन आह्वान गर्दै नेपाली समुदाय साउथ अस्ट्रेलियाको लागि योङ र गतिशील समुदाय रहेको भन्द्र प्रशंसा गरेकी छन् ।
गैरआवासीय नेपाली संघ साउथ अस्ट्रेलियाले आउने मार्च २५ तारिकमा एडिलेड सिटीमा नेपाल फेस्टिबल आयोजना गर्दैछ । फेस्टिबलमा नेपाली आर्ट, कल्चर, फेशन सहित बिभिन्न खानाका परिकारहरु रहनेछन् ।
नेपाली दूतावास क्यानबेरा, महावाणिज्यदूतको कार्यालय साउथ अस्ट्रेलिया र एडिलेडका सामुदायिक संस्थाहरुको सहकार्यमा हुन लागेको उक्त कार्यक्रमको भव्यताका साथ तयारी थालिएको छ । नेपाल र नेपालीको कला संस्कृति भेषभूषा र पहिचानबारे साउथ अस्ट्रेलियामा प्रचारप्रसार गर्न फेस्टिबलले महत्वपूर्ण भूमिका खेल्ने आयोजकको विश्वास छ ।
कार्यक्रमलाई प्रचार प्रसार गर्न अहिले साउथ अष्ट्रेलियाका राजनीतिक क्षेत्रका व्यक्तित्वहरुले पनि सहयोग गरेका छन् ।

