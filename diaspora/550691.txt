ओरिजिन क्रिकेट टुर्नामेन्टको ट्रफी क्लब पावर सोर्सलाई

सिड्नी । सिड्नीमा बिभिन्न चरणमा आयोजित ओरिजिन क्रिकेट टुर्नामेन्टको च्याम्पियन ट्रफी क्लब पावर सोर्सले हात पारेको छ । रनर अप ट्रफी भने क्लब हजाराले जितेको छ ।
हालै सिड्नीको ओलम्पिक पार्कमा उक्त टुर्नामेन्टका बिजेताहरु, अम्पायरहरु, प्रायोजक तथा समर्थकहरुको सम्मानमा आयोजित एक कार्यक्रममा पदक तथा ट्रफीहरु वितरण गरियो ।

यो टुर्नामेन्टको मुख्य प्रायोजक महिन अवेदिन र टीना अवेदिन थिए । ठूलो मात्रामा दक्षिण एसियाली मूलका मिडियाकर्मीहरुको बाक्लो उपस्थिति भएको कार्यक्रमको सञ्चालन आयसा अम्जादले गरेकी थिइन् जो क्रिकेट अष्ट्रेलियाकी समुदाय दूत पनि हुन् । हालै उनी सम्मानका लागि सहयात्रा दूत पनि घोषित भएकी छिन् । उनले बहुसाँस्कृतिक समाजको हार्दिकता बलियो बनाउन क्रिकेटको भूमिका महत्वपूर्ण भएको बताइन् ।
फिजी टाइम्सका सम्पादक सम्पादक नभजित आनन्दले खुला कार्यक्रममै अष्ट्रेलियन क्रिकेट खेलाडी गुर्भिन्दर सिन्धुको अन्तर्वार्ता गरेका थिए जसमा सिन्धुले आफू बाल्यकालदेखि नै क्रिकेटको पारखी भएको बताउँदै अष्ट्रेलियाका तर्फबाट आफूले खेलेका खेलहरुबारे सुनाएका थिए ।

कार्यक्रममा राजधानी क्यानबेराबाट विशेष पाहुनाहरु पनि आएका थिए । अष्ट्रेलियास्थित फिजियन उच्चायोगका आयुक्त योगेश पुञ्जा, बंगलादेशका आयुक्त काजी इम्तियाज, हुसेन आएका थिए । उनीहरुले खेलाडी तथा आयोजकलाई बधाई ज्ञापन गरे ।
त्यस्तै सोही कार्यक्रममा अष्ट्रेलियन राजनीतिक दलका नेताहरु पनि आएका थिए । सांसद टोनी बर्क, मट थिस्टलथ्वेट तथा सिनेटर साम दस्तियारीले दक्षिण एसियाली समाज तथा अष्ट्रेलियामा विकास भइरहेको खेलकुदले अष्ट्रेलियालाई बहुसाँस्कृतिक हार्दिकतामा समृद्ध बनाएको बताएका थिए ।
कार्यक्रममा बेष्ट व्याट्म्यान मनिस मलहोत्रा, बेष्ट बलर नासिर हुसैन, बेष्ट अलराउन्डर वाजाहद अलि लगायतलाई सम्मानित गरिएको थियो ।


