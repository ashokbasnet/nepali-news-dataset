व्रिसवेनमा नेपालका भूकम्पपीडित र सडक सुरक्षाबारे छलफल

सिड्नी । अष्ट्रेलिया सरकारले प्रदान गर्ने अष्ट्रेलिया अवार्ड फेलोशिप अन्तर्गतको अध्ययन भ्रमणमा आएको नेपाली टोली र क्वीन्सल्याण्डका नेपाली बिज्ञहरुबीच व्रिसवेनमा अन्तर्क्रिया कार्यक्रम आयोजना गरिएको छ ।
वि्रसवेनस्थित क्वीन्सल्याण्डका युनिभर्सिटी अफ टेक्नोलोजीमा आयोजित कार्यक्रममा २ वर्ष अघिको बिनासकारी भूकम्पले पारेको क्षति पछिको अवस्था र बढ्दो सडक सुरक्षा चिन्ता सम्बन्धी दुई बिषयमा छलफल गरिएको थियो ।
नेपालीज एसोसिएसन अफ क्वीन्सल्याण्ड र एनआरएन अष्ट्रेलियाको क्वीन्सल्याण्ड राज्य समितिले संयुक्त रुपमा भ्रमण टोली र अष्ट्रेलियामा रहेर बिभिन्न निकायमा काम गरिरहेका बिज्ञहरुबीच ज्ञान र अनुभवको आदानप्रदान गर्ने उद्देश्यले अन्तर्क्रिया आयोजना गरेका हुन् ।
नेपाली अनुसन्धानकर्ताहरुको तर्फबाट त्रिभुवन विश्वविद्यालयका पूर्वडिन, नास्टका प्राज्ञ तथा हाल अफ्रिकाको जाम्बिया विश्वविद्यालयमा अध्यापनरत बैज्ञानिक प्रा. विशालनाथ उप्रेतीले सन् २०१५ मा आएको बिनाशकारी भूकम्पपछि पनि यसको जोखिम अझै कायमै रहेकाले सूचना र चेतनाको स्तर वृद्धि गरेर भविश्यमा अझ बढी सजग हुनपर्ने बेला आएको बताए ।
बिभिन्न अनुसन्धान निकायहरुसँग मिलेर अहिले पनि थुप्रै ठाउँमा सेस्मिक स्टेसन खडा गरी भूकम्पिय र जमिनको भौगर्भिक अवस्थाको अध्ययन गरिरहेको उल्लेख गर्दै नेपालको काठमाडौं उपत्यका वरपर र मध्य पहाडी क्षेत्र नजिक जमिन उत्पन्न सेस्मिक गतिविधि हेर्दा अझै पनि निकै ठूलो परिमाणमा जमिनमुनी शक्ति सञ्चय हुँदै गएकाले भूकम्पको जोखिम कायमै रहेको बताए ।

नेपाल प्रकोप ब्यवस्थापन केन्द्रका अध्यक्ष एवम् क्युयुटी का एड्जन्क्ट प्रोफेसर डा. मिन बहादुर पौडेल क्षेत्रीले २०१५ को भूकम्प पछिको आर्थिक सामाजिक परिवेश लेखाजोखा नगरी आगामी प्रकोप ब्यवस्थापन प्रभावकारी बन्न नसक्ने उल्लेख गर्दै बिगतमा प्राप्त बैदेशिक सहायताले नेपालको आर्थिक सामाजिक क्षेत्रमा उल्लेखनीय योगदान दिन नसकेको जिकिर गरे ।
नेपालको सडक सुरक्षा सम्बन्धी आफुहरुले तयार पारेको परियोजना प्रस्ताव अब कार्यान्वयनमा ल्याउन एनआरएन र बिज्ञहरुले समर्थन र सहकार्यको हात अघि बढाउन पर्ने धारणा राख्दै क्वीन्सल्याण्ड सरकारको सडक बिभागका पि्रन्सिपल इन्जिनियर डा. पार्थमणी पराजुलीले नेपालको सडक सुरक्षाको लागि आफूहरु कुनै पनि योगदान दिन पछि नपर्ने प्रतिवद्धता व्यक्त गरे ।
क्वीन्सल्याण्डका दुई ठूला सामुदायिक संस्था नाफा र एनएक्युले नेपालको भूकम्पका बेला संकलन गरेको रकम कसरी सदुपयोग गरियो र आगामी दिनमा अझै मानविय र आर्थिक संकलनलाई कसरी उपयोगी बनाउन सकिन्छ भन्नेबारे स्थानिय नेपालीहरु सधैं लागिपरेको प्राध्यापक भिस्न बज्राचार्यले आफ्नो प्रस्तुतिमा समेटेका थिए ।

क्वीन्सल्याण्डका एनआरएन कार्यसमिति सदस्य तथा युएसक्युका लेक्चरर डा. देवराज पौड्यालले भूकम्पका बेला प्रभाबितहरुको बस्तिको नापी र बसोबास प्रणालीलाई कसरी बैज्ञानिक ढंगले ब्यबस्थित गर्न सकिन्छ भन्ने तथ्यांक र प्रविधि सम्बन्धी एक अध्ययनको सार प्रस्तुत गरेका थिए ।
कार्यशालाको प्राविधिक सेसनको अध्यक्षता डा. दिपक पौडेलले गरेका थिए । कार्यक्रमका पाहुनालाई स्वागत गर्दै एनएक्युका अध्यक्ष गोबिन्द बरालले आफूहरुले नेपाली बिज्ञहरुको यो अन्तर्क्रियाबाट समुदायलाई धेरै कुराको जानकारी उपलब्ध हुने विश्वास लिएको बताए ।
एनआरएन आइसीसीका सदस्य ईश्वर कुइकेलले सहभागिहरुबाट प्राप्त सुझाव र छलफलको निचोडबाट एनआरएनको कार्यदल र प्रवासी नेपाली लाभान्वित हुने विश्वास व्यक्त गरे ।
अष्ट्रेलियन अवार्ड अन्तर्गत सहभागी १२ जनाको टोली एकमहिने भ्रमणमै रहेका बेला नेपाली समुदायले छलफल गर्न चाहेकाले आगामी दिनमा नेपालमा बिपद ब्यवस्थापनमा हातेमालो गर्न आफुहरुलाई सजिलो हुने वातावरण बनेको भन्दै एनआरएन क्वीन्सल्याण्डका संयोजक अभिमानसिंह बस्नेतले सबैलाई धन्यवाद ज्ञापन गरे ।

कार्यशालामा सडक बिभागका पूर्वमहानिर्देशक इन्दु ढकाल, नेपाल प्रहरीका डीआईजी डा. अजित गुरुङ, डिजेबिलिटी मिडिया फाउन्डेसनका राजु थापा, नेपाली समुदायका अग्रजहरु राजन कोइराला, हरी खड्का, रजनी खड्का डा. नारायण पोख्रेल, नारायण कोइराला, डा. अर्जुन न्यौपाने, नेपालबाट आएका गुरु डा. चिन्तामणि योगी, किरण खनाल, सन्तोष कुँवर लगायतको उपस्थिति थियो ।
यस पटक अष्ट्रेलियन अवार्ड फेलोशिप टोली, क्युयुटी र नेपाली समुदायबीच संयोजनसँगै कार्यशाला सञ्चालन र सहजिकरण प्रकोप एवम् आमसञ्चार अनुसन्धानकर्मी डा. भरतराज पौडेलले गरेका थिए ।
टोलीले हाल प्रकोप व्यवस्थापनमा काम गरिरहेका अष्ट्रेलियाका बिभिन्न निकायको स्थलगत अध्ययन भ्रमण र बिज्ञहरुसँग छलफल गरिरहेको छ ।

