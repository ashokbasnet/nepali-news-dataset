मलेसियामा आफूसँगै कार्यरत नेपालीलाई ठगेर फरार कडरियाबिरुद्ध उजुरी

क्वालालम्पुर । मलेसियाको क्वालालम्पुरमा आफूसँगै कार्यरत नेपालीहरुसँग रकम लिएर फरार भएको भन्दै झापा हल्दीबारीका कुलबहादुर कडरियाबिरुद्ध मलेसियास्थित नेपाली दूतावासमा उजुरी परेको छ ।
मलेसियाको जी एस पेपर एण्ड प्याकिङ कम्पनीका कार्यरत रहँदा कडरियाले आफ्नी आमा बिरामी भएको भन्दै कम्पनीमै कार्यरत अन्य ९ नेपालीसँग २२ हजार ९८ मलेसियन रिंगेट अर्थात ५ लाख ३० हजार नेपाली रुपैयाँ लिएर फरार भएको पीडितहरुको भनाइ छ ।
उनले आफ्नी आमा बिरामी भएको र शल्यक्रिया गर्न पैसा आवश्यक रहेको भन्दै तीन महिनाअघि साथीहरुसँग सहयोग मागेका थिए । तीन महिनासम्म सम्पर्कमै नआएपछि पीडितहरुले दूतावासमा उजुरी दिएका हुन् । पीडितमध्येका एक कृष्ण खनालले रकम ठगेर फरार भएका उनलाई कडा भन्दा कडा कारबाही गरेर आफुहरुको रकम फिर्ता गरिदिन आग्रह गरेका छन ।
आरोपी कडरियाले सोही कम्पनीमा कार्यरत पाल्पाका शम्भु खाँडबाट ८ हजार र गोविन्द राक्सेबाट १ हजार रिंगेट, बाग्लुङका गोपाल बिके थापाबाट ४ हजार, रौतहटका धर्मेन्द्र चौधरीबाट ३४८, सप्तरीका कृष्णदेव चौधरीबाट ३२००, सप्तरीकै जीवाचप्रसाद यादवबाट २ हजार, रुपन्देहीका शिवकुमार यादवबाट १ हजार, कपिलवस्तुका कृष्ण खनालबाट १ हजार २०० र झापा हल्दीबारीका (आरोपीका छिमेकी) धर्मराज बजगाईंबाट १३५० रिंगेट लिएका थिए ।
पीडितहरुले ठगी गरी फरार रहेका कडरियालाई पक्राउ गर्नका लागि नेपाल प्रहरीको अपराध माहाशाखा टेकु, केन्द्रीय अनुसन्धान ब्यूरो र हेल्लो सरकारमा उजुरी गरिसकेका छन् ।


