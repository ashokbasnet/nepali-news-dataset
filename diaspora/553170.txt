अष्ट्रेलियामा आठ मार्चः समानताका लागि महिला-पुरुष सँगसँगै

सिड्नी । आज विश्वभर मनाइएको अन्तर्राष्ट्रिय महिला दिवसको अष्ट्रेलियाको नेपाली समुदायले पनि स्मरण गरेको छ । आज बिहानैदेखि यहाँका महिला तथा पुरुषहरुले एक अर्कामा आठ मार्चको शुभकामना आदान-प्रदान गरेका थिए ।
आठ मार्च हप्ताको मध्येभागमा परेकाले आज औपचारिक कार्यक्रमहरु भएनन् । तर, आगामी सप्ताहन्तका शनिबार र आइतबार बिभिन्न शहरमा कार्यक्रमहरु राखिएका छन् ।
अष्ट्रेलियाको नेपाली समाजको पहिलो पुस्ताकी इन्द्रा वनले अनलाइनखबरसँग भनिन्- म अष्ट्रेलिया नेपाल र विश्वभर भएका दिदी-बहिनीहरुमा आठ मार्चको शुभकामना दिन्छु ।
इन्द्रा वन
लैंगिक समानता हालिस गर्न प्रेरक दिन भएकाले आठ मार्चको महत्व भएको उनको भनाइ छ । आफू भने परिवारमा भाग्यमानी छोरी भएको बताउने इन्द्रा वन तर नेपाली समाजमा अझै पनि जवरजस्त रुपमा रहेको नारी पुरुषबीचको असमानता हटाउन सबै लाग्नुपर्ने बताउँछिन् । महिलाको पीडामा पुरुषले पनि बोल्नुपर्ने भन्दै गैरआवासीय नेपाली संघकी संरक्षक समेत रहेकी इन्द्रा वन भन्छिन्- ‘महिला एक्लै अगाडि बढेर उपलब्धी हासिल हुँदैन ।’
अष्ट्रेलियाको क्वीन्सल्याण्ड राज्यमा बस्ने नेपाली महिला कानुन व्यवसायी वुनु गौतमले आजको दिनभर पनि आफ्नो कार्यालयमा रहेर घरेलु हिंसा पीडित महिलाका समस्या सुनिन् । अनलाइनखबरसँग बोल्दै उनले भनिन्, ‘म त वर्षभरि नै आठ मार्चको सम्झना गरिरहन्छु । एकदिनमात्रै औपचारिक रुपमा सम्झिनुभन्दा समाजमा महिलामाथिको हिंसा अन्त्य गर्न र समानता स्थापना गर्न निरन्तर लागिरहनुपर्ने उनको प्रतिक्रिया छ ।
वुनु गौतम
महिलामाथि भइरहेका हिंसाका प्रतिवेदनहरु पढ्दा र आफ्ना क्लाइन्टहरुका पीडा सुन्दा सोलिसिटर वुनुलाई निकै नै नरमाइलो लाग्छ । तर पनि समाजमा व्याप्त महिलामाथिका सबै प्रकारका हिंसाको अन्त्य गर्ने उत्प्रेरणा र ऊर्जा पनि मिल्छ र उनी आफ्नो काममा खट्छिन् ।
नेपालमा राम्रो राजनीतिक सुधार आएमा घरेलु हिंसाहरुको पनि अन्त्य हुने उनको प्रतिक्रिया छ ।
दिदी-बहिनी समाज भिक्टोरियाकी संस्थापक अध्यक्ष जमुना पराजुली मेलवर्नका नेपाली महिलाहरुको पक्षमा अभियान चलाइरहेकी सामुदायिक नेतृ हुन् । उनी आगामी शनिबार स्थानीय ग्लेनरोय आयोजना हुने कार्यक्रमको तयारीमा छिन् ।
जमुना पराजुली
यहाँको मोरल्याण्ड काउन्सीलको सहयोगमा सन्चालित वि द वेष्ट नेप्लीज वुमन्स वेलविइङ कार्यक्रमको समापनसँगै त्यहाँ आठ मार्च सम्बन्धी कार्यक्रम पनि हुनेछ । मोरल्याण्ड काउन्सीलका मेयर हेलेन डेभिड, नेपाली महावाणिज्य दूत चन्द्र योञ्जन, मोरल्याण्डकी काउन्सीलर सुवोल्टन लगायतको उपस्थिति रहने उक्त कार्यक्रममा ध्यान, अध्यात्म र परामर्शमा पच्चीस वर्ष बिताएका रेवान सिम्सोनले प्रवचन दिनेछन् ।
गैरआवासीय नेपाली संघ भिक्टोरियाकी सल्लाहकार तथा सामाजिक कार्यकर्ता दीपा राईका शव्दमा, ‘महिलाहरु परम्परागत दबावबाट बाहिर आउनु पर्दछ । आफै योग्य बन्नुपर्दछ ।’
दीपा राई
अनलाइनखबरसँग बोल्दै उनले भनिन्, ‘समाजमा भएको लैंगिक असमानता हटाउन सबैभन्दा पहिले सोचाईं बदल्नुपर्दछ ।’
उनले वास्तविक समानताका लागि पुरुषहरुले पनि महिलालाई प्रोत्साहन गर्नुपर्ने बताइन् ।
नारी निकुञ्ज अष्ट्रेलियाले अन्तर्राष्ट्रिय नारी दिवसको सन्दर्भ पारेर आगामी आइतबार सिड्नीमा जीवन जीउने कला सम्बन्धी कार्यशाला आयोजना गर्दैछ । नारी निकुञ्ज अष्ट्रेलियाकी सचिव प्रतिज्ञा अधिकारीले अनलाइनखबरलाई दिएको जानकारी अनुसार उक्त कार्यशालामा अष्ट्रेलियाको नेपाली समाजका योगगुरु आचार्य राजन शर्मा र नेपाली महिला योग शिक्षक स्मृति वैद्यले ध्यान तथा योग सम्बन्धी प्रवचन दिनुका साथै अभ्यास गराउने छन् ।

