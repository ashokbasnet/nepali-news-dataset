युएईमा हर्षोल्लासपूर्वक ग्याल्पो लोसार मनाइयो

युएई । ‘विश्वभरिका शेर्पा जातिको एकता, भेषभुषा, भाषा र सँस्कृतिको विकास आजको आवश्यकता’ भन्ने मूल नाराका साथ युएईमा ग्याल्पो लोसार हर्षोल्लापूर्वक मनाइएको छ ।
विविध साँस्कृतिक तथा परम्परागत झाँकी, गीत र मौलिक नृत्यहरु प्रस्तुत गर्दै ग्याल्पो लोसार मनाइएको शेर्पा किदुग युएईका अध्यक्ष पासाङ शेर्पाले जानकारी दिएका छन् । शेर्पा किदुग युएईले छैटौं प्रस्तुतिस्वरुप गत मार्च ४ मा दुबईको एक होटलमा लोसार मनाएको हो ।
युएईका लागि कार्यबाहक राजदुत नेत्रबहादुर टण्डनको प्रमुख अतिथ्य र किदुग युएईका अध्यक्ष पासाङ शेर्पाको सभापतित्वमा एक औपचारिक कार्यक्रम गरिएको थियो । औपचारिक कार्यक्रममा नेपाल आदिवासी जनजाति महासंघ युएईका अध्यक्ष डिआर तमु र नेपाल वायुसेवा निगममा क्याप्टेन विजय लामाको विशेष अतिथिका रुपमा उपस्थित भएर कार्यक्रमको शोभा बढाएका थिए ।
प्रमुख अतिथिलगायत विभिन्न संघसंस्थाहरुका प्रतिनिधिहरुले सामुहिक रुपमा दीप प्रज्वलन गरी राष्ट्रगीतको प्रस्तुतिसँगै कार्यक्रमको उद्घाटन गरेका थिए । औपचारिक कार्यक्रम सुरु हुनु पहिले धर्मगुरु सोनाम लामाले उपस्थित दर्शकहरुलाई लोसारको महिमाबारे प्रवचन प्रस्तुत गरेका थिए ।
नेपालबाट आमन्त्रित कलाकारहरु छिरिङ शेर्पा र दोर्जे शेर्पाको मनमोहक प्रस्तुतिले सहभागीहरुमा ऊर्जा भरिएको थियो । साथमा स्थानीय नेपाली कलाकारहरुको प्रस्तुतिमा उपस्थिति दर्शकहरु भरपुर रम्दै हर्षोल्लासपूर्वक वातावरणमा लोसार मनाएको देखिन्थ्यो । गायक छिरिङ शेर्पा र दोर्जे शेर्पाले करिब एक दर्जन भन्दा बढी गीत प्रस्तुत गरेर वातावरण संगीतमय बनाएका थिए ।
युएईमै श्रमरत नेपाली कलाकारहरु प्रवेग दोङ, अन्जुली लोप्चन, गोपीकृष्ण पंगेनी, स्यान्डी भण्डारी, बबिन बिसी, वर्षा थापा, सारिका सुनार, नन्दु राई, अमृता लक्सम, राजु घले, गेलु शेर्पाका प्रस्तुतिहरुले कार्यक्रम रोमाञ्चक भएको थियो । शेर्पा किदुग युएईका कलाकारहरुले शेर्पा मौलिक नृत्य प्रस्तुत गर्नुका साथै डेजर्ट ब्यान्डका कलाकारहरुले महोललाई थप उत्साहित बनाएका थिए ।

युएईमा क्रियाशील रहेका विभिन्न संघसंस्था, राजनीतिक दलका भातृसंस्थाहरुका प्रतिनिधि, व्यावसायी, पत्रकार तथा सर्वसाधारण नेपालीहरुको उपस्थिति थियो । नेपाली समाज युएईका अध्यक्ष चन्ऽप्रसाद सापकोटा, बिजनेस काउन्सिलका कोषाध्यक्ष एकेन्ऽबहादुर थापा, नेपाल पत्रकार महासंघ युएई र नेपाली सोसियल क्लबका अध्यक्ष सालिक सुवेदी लगायतले कार्यक्रममा शुभकामना मन्तव्य प्रकट गर्दै युएईमा सबै जात र वर्गका नेपालीबीच सुमधुर सम्बन्ध बनाउन ग्लाल्पो लोसार जस्ता साँस्कृतिक कार्यक्रमले सहयोग पुग्ने विश्वास प्रकट गरेका थिए ।
कलाकारहरु दोर्जे शेर्पा र छिरिङ शेर्पालाई आयोजकले खादा ओडाएर मायाको चिनोले सम्मान गरेका थिए भने साथमा शेर्पा किदुग युएईमा रहेर लामो समय सक्रिय रुपमा काम गर्दै आएकी लमो शेर्पालाई बिदाई एवम् सम्मान गरिएको थियो । कार्यक्रममा सहभागी सबै कलाकारहरुलाई पनि माया चिनो दिएर सम्मान गरिएको थियो । कार्यक्रमलाई प्रस्तोताद्वय आशीष पुरुष र मेस्सी सिंह ठकुरीले रोचक ढंगले प्रस्तुत गरेका थिए ।

