प्रशान्त तामाङले भने, सीमामा शान्ति र सद्भाव कायम गरौं

सिड्नी । हिन्दूहरुले विश्वभरी सदभावको पर्वको रुपमा मनाउने होलीका बिभिन्न कार्यक्रममा सहभागिता जनाउँन सिड्नी आएका भारतीय कलाकार प्रशान्त तामाङले नेपाल-भारत सीमा क्षेत्रमा शान्तिम र सदभाव कायम राख्न भगवानसँग प्रार्थाना गरिरहेको बताएका छन् ।
सिड्नी पत्रकार भेटघाट कार्यक्रममा कलाकार तामाङले भने, ‘नेपाल-भारत सीमाक्षेत्रमा तनाव भएको खवर सुन्दा निक्कै स्तब्ध छु ।’
उनले आ-आफ्ना घरमा पीडा भएपनि होलीको कार्यक्रमका लागि अष्ट्रेलियावासी नेपालीको आमन्त्रणालाई स्वीकार गरेको बताए ।
तेस्रो पटक अष्ट्रेलिया आएका उनी आगामी आइतबार सिड्नीको रफडेलमा हुने होली बिशेष कार्यक्रममा सहभागी हुनेछन् । यसपटकको होली बिशेषमा नेपाली समुदायसँग भेटघाटसमेत हुने भएकाले आफू उत्साहित रहेको तामाङको भनाइ छ ।
होली बिशेष कार्यक्रमको आयोजक एक्सपर्ट एजुकेशन एण्ड भिषा सर्भिसेस अष्ट्रेलियाका निर्देशक बद्री अर्यालले रंगको पर्व होली अष्ट्रेलियामा मनाउँन पाउनु र समाजका गहनाका रुपमा चिनिने कलाकारहरुसँथ रमाउन पाउनु गर्वको कुरा भएको बताए ।
होली बिशेष कार्यक्रममा बालबालिकाका लागि उद्यान, नेपाली खानाका स्टलहरु साथै राष्ट्रिय स्तरका नेपाली कलाकारहरुको प्रस्तुति रहने उनले जानकारी दिए । ‘यो नितान्ता पारिवारिक तथा सदभावको कार्यक्रम हो, सबैलाई उपस्थितिका लागि निमन्त्रणा छ ।’ अर्यालले भने ।
कार्यक्रमकै लागि सिड्नी आएका चर्चित नेपाली लोकगायक प्रजापति पराजुलीले आफू अष्ट्रेलिया बस्ने नेपालीहरुसँग माया साट्न आएको बताए ।
कार्यक्रममा कलाकार सञ्जीव सिंह र सन्दीपले पनि यसपटकको कार्यक्रममा सिड्नीमा बसोबास गर्ने नेपालीलाई रंग र संगीतले मनोरञ्जन दिने बताए ।
होली कार्यक्रममा आयोजकले नै रंगको व्यवस्था गर्नेछन् । स्वास्थ्य तथा पर्यावरणको हिसावले सचेत रहँदै आयोजकले रंग तथा अविर बाहिरबाट नल्याउन भनेका छन् ।
अष्ट्रेलियामा रहेका नयाँ नेपाली समुदायको पछिल्लो पुस्ता भने हिन्दूहरुको पर्वबारे जानकारी लिने र सँगै मनाउने हिसावले पनि आइतबारको कार्यक्रमको प्रतीक्षामा छन् ।

