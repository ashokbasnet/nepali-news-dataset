कामदार बढेसँगै युएईमा नेपालीको समस्या बढ्यो, समाधान गर्न दूतावास गम्भीर

युएई । रोजगारीका लागि युएई आउने नेपालीहरुको संख्या चार लाख नाघेको नेपाली दूतावास अबुधाबीको अनुमान छ । अदक्ष तथा अर्धदक्ष कामदारको बाहुल्य रहेको यहाँ नेपाली कामदारहरु दिनानुदिन बढ्दै जाँदा नेपालीहरुका समस्याहरु पनि बढीरहेकोमा दूतावास गम्भीर भएको छ ।
अज्ञानता र नीतिनियमबारे जानकारी नहुँदा नेपालीहरु विभिन्न समस्यामा परिरहेको तथ्यांक नेपाली दुतावाससँग छ । यही तथ्यलाई मध्यनजर गर्दै कार्यवाहक राजदूत नेत्रबहादुर टन्डनले नेपाली दूतावासको नेतृत्व सम्हालेपछि दूतावास मजदुरमैत्री कार्यक्रमका साथ देखिन थालेको छ । विगत १० महिनादेखि दूतावासले जनचेतनामूलक तथा नेपाल र नेपाली कामदारका पक्षमा विविध कार्यक्रमहरु नियमित आयोजना गरिरहेको छ ।
गत शुक्रबार दुबईको एक होटलमा नेपाली दूतावासले जनचेतनामूलक अन्तरक्रिया कार्यक्रम आयोजना गरी मजदुरका समस्याहरु समाधान गर्न दूतावास क्रियाशील रहेको जनाउ दिएको छ ।
कार्यक्रममा युएईका कारागारमा रहेका नेपालीको अवस्था, कारण र सजायँ अवधिका बारेमा विभिन्न नेपाली संघसंस्थाका प्रतिनिधिहरुलाई जानकारी दिइयो । कारागारमा रहेकामध्ये अधिकांशले मदिरा सेवन गरेको, अवैध यौन सम्बन्ध कायम गरेको, लागूऔषध सेवन गरेको पाइएको दूतावास स्रोतले जनाएको छ ।
यूएईको कानुनविपरीत जथाभावी मदिरा सेवन गर्ने, मदिरा सेवन गरी सवारीसाधन चलाउने, झैझगडा गरेका कारण केही नेपालीहरु जेलमा सजायँ काटिरहेको जानकारी दूतावासले सार्वजनिक गरेको छ । ज्यानसम्बन्धी कसुरमा जेलमा रहेका व्यक्ति पनि मदिरा सेवनलगायतका घटनामा संलग्न देखिएको छ । मृत्युदण्ड सजाय पाउने १ जना नेपाली युएईको जेलमा रहेको दूतावासको दाबी छ ।
गत नोभेम्बरमा दूतावासका प्रतिनिधिले युएईका आठवटा जेलमा पुगेर संकलन गरेको तथ्यांकमा १०२ जना नेपाली कारागारमा रहेको, त्यसमध्ये ४२ जना नेपाली मदिरा सेवनसम्बन्धी मुद्दामा रहेको पाइएको दूतावासका द्वितीय सचिव कृष्ण अर्यालको रिपोर्टमा उल्लेख छ ।
दूतावासका प्रवक्तासमेत रहेका अर्यालको तथ्यांकले युएईमा प्रतिमहिना औसत पाँच जनाको दरमा नेपालीको ज्यान जाने गरेको छ । गत वर्ष ६३ जना नेपालीहरुको यूएईमा निधन भएको तथ्य छ । मृत्य हुनेमध्ये ५६ प्रतिशत मदिरा सेवनका कारण हुने गरेको दुतावासको तथ्यांक छ । युएईमा सबैभन्दा बढी हृदयघाटबाट नेपालीको ज्यान जाने गरेको छ । त्यसपछि सडक दुर्घटना, आत्महत्या मृत्युको कारण रहेको तथ्यांक देखिन्छ ।
रोजगारीका सिलसिलमा युएईमा रहेका नेपाली महिला र पुरुषहरुबीच अवैध सम्बन्ध बढ्न थालेको दुतावासको निष्कर्ष छ । अवैध गर्भ रहने, अवैध गर्भपतन गर्ने जस्ता कारणले पनि नेपाली नागरिक जेल पर्ने घटना बढिरहेको पाइएको छ । अश्लीलता, अवान्छित क्रियाकलाप बढ्दै हेलचेक्र्याई गर्दा कारागारमा बस्नु पर्ने अवस्था देखिएको भन्दै सचेत हुन दूतावासले सबैलाई आग्रह गरेको छ ।
कार्यवाहक राजदूत नेत्र टन्डनले लागूऔषधको प्रयोग, सामाजिक सञ्जाल फेसबुकको दुरुपयोग जस्ता विषय पनि युएईमा गम्भीर अपराध भएको भन्दै यसतर्फ सचेत हुन आग्रह गरेका छन् । ट्राफिक नियमको पालना गर्न तथा बैंकिङ अथवा मान्यताप्राप्त एक्सचेन्जमार्फत् पैसा नेपाल पठाउन पनि दूतावासले आग्रह गरेको छ ।
कार्यक्रमा युएईमा सक्रिय नेपाली संघसंस्थाका करिब ३ सय प्रतिनिधि सहभागी थिए । कार्यक्रममा नेपाली बिजनेश काउन्सिल युएईका अध्यक्ष डा. आसिफ अलि सिद्धीकी, एनआरएनए युएईका अध्यक्ष सुदीप कार्की, नेपाली समाज युएईका अध्यक्ष सीपी सापकोटा, प्रवासी नेपाली मञ्च युएईका सल्लाकार कृष्ण ढकाल, अर्घाखाँची सम्पर्क समितिका अध्यक्ष राजु खड्का, नेपाल पत्रकार महासंघ युएईका उपाध्यक्ष लक्ष्मण खनाल, नेपाल एयरलाइन्सका युएई कन्ट्री म्यानेजर रमेश पौडेललगायतले अन्तक्रिर्या कार्यक्रममा आफ्ना धारणा राखेका थिए ।
अधिकांश वक्ताहरुले दूतावासका सेवा सुविधासह र समस्याबारे समाधानका लागि पहल गर्न माग गरे । कार्यक्रममा उठेका जिज्ञासाहरुको कार्यबाहक राजदूत टन्डन, द्वितीय सचिव अर्याल, श्रम काउन्सिलर भेषबहादुर कार्कीले जवाफ दिएका थिए ।
नेपाली दुतावासले युएई आउने घरेलु कामदारलाई कानुनी मूलबाटोबाट मात्र कामका लागि आउन आहृवान गर्दै विभिन्न १० वटा एजेन्सीबारे जानकारी दिएका थिए । संस्थागत रुपमा समुहमा आउदा वा व्यक्तिगत रुपमा आउदा कानुनी बाटोबाटै आउन दुतावासले जोड दिएको छ । घरेलु मजदुरका रुपमा आउने महिलाका लागि पनि युएई कानुनी रुपमा खुल्ला रहेको जानकारी दिँदै दुतावासले वैधानिक तरिकाबाट आउँदा सेवा सुल्कभन्दा बढी रकम तिर्नु नपर्ने जानकारी दिएको छ ।
कार्यक्रममा श्रम काउन्सिलर कार्कीले नेपाल सरकार र युएई सरकारले कामदारको शून्य लागतको नीति लिएकाले वैधानिक तवरबाट आउदा सेवा शुल्क बाहेकको खर्च नलाग्ने जानकारी दिए । कार्यक्रममा वैदेशिक रोजगारीका लागि युएई आउन चाहिने कागजी प्रक्रियाका बारेमा पनि जानकारी दिइएको थियो ।
नेपाली दूतावास अबुधावी नेपालीहरुको समस्या समाधान गर्न स्थापित भएको स्मरण गराउँदै विभिन्न काम लिएर दुताबास आउने नेपालीहरुलाई आफ्नो साथमा पूर्ण काजगातहरु लिएर आउन कार्यवाहक राजदूत टन्डनले आग्रह गरे । सबै कागजातहरु भएको खण्डमा कुनै पनि कार्य एक घन्टामा सम्पन्न गर्ने दाबी उनले गरे । कार्यक्रममा कुन कामका लागि केके डकुमेन्ट चाहिन्छ भन्ने बारेमा विस्तृत जानकारी दिइएको थियो ।
अधिकांश समस्याको जरो भिजिट भिसामा आउने नेपालीहरु भएको पछिल्लो कारण देखाउँदै राजदूत टन्डनले आफ्ना आमाबुवा, श्रीमान्श्रीमती र छोराछोरीलाई मात्र सिफारिस दिन सकिने बिषयमा प्रस्ट पारेका थिए ।
नेपाली कागजात प्रमाणिकरणका लागि आवश्यक डकुमेन्ट, घरबिदामा नेपाल जाने हाउसमेडका लागि आवश्यक पर्ने श्रम सिफारिस पत्र, मृतकको शव नेपाल पठाउन आवश्यक प्रक्रिया, क्षतिपूर्ति लगायत महत्वपूर्ण विषयमा जानकारी गराइएको यियो ।
त्यसरी नै वारेसनामा, युएईमा जन्मेका नेपाली बालबालिकाको पासपोर्ट, युएईका कानुन, धर्म, परम्परा, हावापानी, यातायातका नियम आदि समसामयिक विषयमा दुतावासका प्रतिनिधिहरुले जानकारी दिएका थिए ।
युएईमा ल्याउन नपाइने सामग्रीहरुका बारेमा चर्चा गर्दै हुन्डीको कारोबार तत्काल बन्द गर्न र त्यसबारे भरपर्दो सूचना पाए दुताबासमा उजुरी गर्न नेपाली दूताबासले सर्वसाधारणलाई अनुरोध पनि गरेको छ ।

