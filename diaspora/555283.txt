कांग्रेस महामन्त्रीले स्पेनबाट भनेः गोली हान्ने एसएसबीलाई कारवाही हुनुपर्छ (भिडियो अन्तर्वार्तासहित)

बार्सिलोना । नेपाली काग्रेसका महामन्त्री डा. शंशाक कोइरालाले सीमा क्षेत्रमा गोली चलाउनेलाई कडा कारबाही हुनु पर्ने बताएका छन् ।
भारतीय पक्षबाट गोली चल्नु ठूलो हस्तक्षेप भएको भन्दै कोइरालाले घटनाको छानबिनसहित कारबाहीको माग गरेका हुन् ।
युरोप भ्रमणका क्रममा स्पेन आएका कोइरालाले शनिबार अनलाईनखबरसँग कुराकानी गर्दै भने, ‘नेपाल सरकारले यसको जानकारी पाउने बित्तिकै एक्सन लिनुपर्थ्यो, दोषीलाई कडा कारबाही हुनुपर्छ, सीमा भित्र प्रबेश गरी गोली ठोकेर जनता मार्नु ठूलो हस्तक्षेप हो ।’
दशगजा भन्दा करिब ५ सय मिटर नेपालतिर पर्ने जमिनमा स्थानीयवासीले कलभर्ट निर्माणको विवादलाई लिएर झडप हुँदा भारतीय सीमा सुरक्षा बल (एसएसबी) गोली लागेर कञ्चनपुर पुनर्वासका गोविन्द गौतमको मृत्यु भएको थियो ।
मुलुकमा अस्थिरता बढिरहेकाले हस्तक्षेप पनि बढेको भन्दै बिदेशीहरुले मौका छोपेको कांग्रेस नेता कोईरालाले बताए । उनले भने, ‘भारतले नै नेपालमा बढी हस्तक्षेप गर्दै आएको छ, अमेरिका तथा युरोपियन युनियनले भने त्यति ठूलो चासो राखे जस्तो लाग्दैन तर चीनले भने हस्तक्षेप गरेको छैन, नेपालसँग सुमधुर सम्बन्ध नै छ ।’
कोइरालाले मुलकमा भएका झडपहरुले फेरि द्वन्द सृजना हुने खतरा बढेको बताएका छन् ।

सप्तरीमा प्रहरी र मधेसी मोर्चाका कार्यकर्ताबीच भएको झडपमा परी ५ जनाको ज्यान गएको घटना बारे उनले भने, ‘झडपमा गोली चल्नु ठूलो दुर्घटना हो । चुनाबी प्रचारमा सबै हिड्न पाउँनु पर्छ, पार्टीको र्‍यालीलाई कसैले पनि बिथोल्न पाउँदैन, त्यहाँ गोली चल्छ भने दुःखद घटना हो ।’
संबिधान बनाउँनै ८ बर्ष लागेको स्मरण गर्दै कोइरालाले अब दलहरु मिलेर निकास दिनुको बिकल्प नरहेको बताए । सबैभन्दा ठूलो दलको हैसियदले आफूहरु जिम्मेबार बन्दै वार्ताबाट समस्याको समाधान गर्ने विश्वास उनले व्यक्त गरे ।
५ नम्बरको प्रदेशलाई लिएर कांग्रेसमा नै बिबाद रहेको पनि महामन्त्री कोइरालाले स्वीकारे । मधेसी दललाई मिलाएर लैजाने भन्दै पार्टी सभापतिले ५ नम्बर प्रदेशलाई टुक्राउन तिर लागेको बारे टिप्पणी गर्दै उनले यो बारे केन्ऽिय समितिमा छलफल हुनुपर्ने जोड दिएका छन् ।
स्पेनमा दूताबास स्थापना गर्ने सरकारी निर्णयबारे बोल्दै कोईरालाले भने, ‘यहाँ दूताबास चाहिन्छ र भन्ने कुनै प्रश्न नै छैन, अब सरकारको निर्णय कार्यान्वनका लागि, नेपाल पुग्ने बित्तिकै पार्टी भित्र पनि छलफल गर्छु ।’

