१२ औं न्याभ कप क्रिकेट सम्पन्न, उपाधी हिमालयन हुरिकेन्सलाई
मेलवर्न । नेपाली एसोसियसन अफ भिक्टोरियाद्वारा आयोजित १२ औं न्याभ कप क्रिकेटको उपाधी हिमालयन हुरिकेन्सले जितेको छ । गत आइतबार भएको फाइनल खेलमा गोर्खाली लायन्सलाई ७० रनले हराउँदै हिमालयन हुरिकेन्सले उपाधी हात पारेको हो ।
२० ओभरको खेलमा हिमालयनले दिएको २१० रनको लक्ष्य पछ्याउने क्रममा गोर्खाली १४० रन मै समेटिएको थियो । टिमलाई जिताउनका लागि हिमालयनका कप्तान सुनाम गौतमले १०४ रनको योगदान दिए । उनी म्यान अफ द म्याच र प्लेयर अफ द सेरिज बने ।
यसैगरी न्यारे किङ्स क्रिकेट क्लबलाई हराउँदै सगरमाथा रेनेगेट्स प्रतियोगितामा तेस्रो भएको छ ।
प्रतियोगिताका उत्कृष्ट बलर हिमालयन हुरिकेन्सका आशिस दाहाल र न्यारे किङ्सका किशोर कँडेल बने । बेस्ट विकेट किपर सगरमाथा रेनेगेट्सका सुशन गुरूङ, बेस्ट फिल्डर हिमालयन हुरिकेन्सका सुदर्शन रिजाल भए भने फेयर टिम प्ले अवार्ड सगरमाथा स्टार्सले जित्यो ।
फाइनल प्रतियोगितालाई अझै रोमान्चक बनाउन महिला, बालबालिका तथा सिनियर टिमबीच पनि क्रिकेट प्रतियोगिता गरिएको थियो । बिहान साढे ९ बजे किड्स एक्टिभिटीसँगै सुरु भएको फाइनल प्रतियोगितामा बिग व्यासको टिम मेल्वर्न स्टार्सले जुनियरहरुबीचको क्रिकेटमा सहयोग गरेको थियो ।
यसैगरी हिमालयन ‘ए’ र ‘बी’बीच भएको महिला क्रिकेट प्रतियोगितामा हिमालयन ‘बी’ बिजेता बनेको थियो भने एन्जिला चापागाइ प्लेयर अफ द म्याच बनेकी थिइन् ।
यसैगरी न्याभ टिम र कर्पोरेट टिमबीच भएको सिनियर क्रिकेटमा कर्पोरेट सिनियर क्रिकेट टिम बिजेता बनेको थियो भने सुनोद श्रेष्ठ प्लेयर अफ द म्याच बनेका थिए ।
खेल सकिएलगत्तै भएको अवार्ड तथा प्रमाण पत्र वितरण समारोहमा भिक्टोरियाका लागि नेपाली कन्सुलर चन्द्र योन्जन, डेरेबिन सिटी काउन्सिलका डेपुटी मेयर गेइटनो ग्रेसो, डेरेबिन इथनिक कम्युनिटी काउन्सिलका चियर पर्सन सुर्यन, न्याभका अध्यक्ष डा. अनुपम पोखरेल, भिक्टोरियाको नेपाली समुदायका अगुवा जोग लिम्बु, एक्स्पर्ट एजुकेसनका सरोज शर्मा लगायतको उपस्थिति थियो ।
गत जनवरी २२ तारिकबाट सुरु भएको न्याभको १२ औं क्रिकेट कप प्रतियोगिता सफल र उत्साहजनक सहभागिताका साथ सम्पन्न भएको संयोजक तारा गैरेले बताए ।

