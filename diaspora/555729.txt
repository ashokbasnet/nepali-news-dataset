अष्ट्रेलियामा होलीको रमझम, नेपाल फेष्टिबल पछिको ठूलो जमघट

सिड्नी । शनिबार र आइतबार अष्ट्रेलियाको नेपाली समाजले धुमधामले रंगको पर्व होली मनाएको छ । यसपटक सप्ताहन्तमै होली परेकाले यहाँको नेपाली समुदायलाई सपरिवार भव्यतापूर्वक होली मनाउने अवसर जुटेको हो ।
यो अवसरलाई सिड्नीमा एक्सपोर्ट एजुकेशन एण्ड भिसा सर्भिस र कमेरो इभेन्ट्सले व्यवस्थापनमा झन् भव्य बनाइदिए ।
नेपालीहरुको घना बस्ती भएको रकडेल इलाकामा पर्ने वाइनान्सियल पार्कमा होली मनाउने थलो बनाइएको थियो । यहाँका अर्वन, ग्रान्भिल, आसफिल्ड जस्ता सब अर्बहरुमा पनि नेपालीहरु स्थानीय पार्कहरुमा जुटेर होली मनाएका थिए ।

नेपालीहरु बाक्लै बस्ती भएको अर्वनमा भने शनिबार बिहानै रेलवे स्टेशन नजिकको पार्कमा जुटेर नेपालीहरु एकअर्कालाई अबीर र रंग लगाइदिएर होलीको शुभकामना आदान-प्रदान गरे । त्यहाँ नेपालबाट पारिवारिक भेटघाटमा आएका अभिभावकहरुको विशेष उपस्थिति थियो ।
आइतबार नेपाल फर्किँदै गरेका केही अभिभावकहरुले अष्ट्रेलियामा होली मनाएको स्मरण भविष्यसम्म ताजा रहने बताए । अर्बनमा होली मनाउने कार्यक्रमको संयोजन शशि राईले गरेका थिए ।
त्यस्तै ग्रान्भिलमा पनि भव्यतापूर्वक होली मनाइएको ग्रान्भिल समाजका अध्यक्ष राम रुवालीले जानकारी दिए । त्यहाँ नेपाली शव्दमाला स्कुलमा अध्ययनरत बच्चाहरु सँगै जुटेर होलीको रमाइलो मनाए ।

गत नोभेम्बर २५ मा भएको नेपाल फेस्टिबलको जस्तै जमघट भने रकडेलको वाइनान्सियल पार्कमा जम्मा भएको थियो । सुव्यवस्थित रुपमा सांगितिक कार्यक्रमसहित मनाइएको होली जमघटमा चर्चित कलाकारहरु प्रशान्त तामाङ, प्रजापति पराजुली, एक्सिस व्याण्डका सांगितिक प्रस्तुति थिए । उनीहरूसँगै सिड्नीमा क्रियाशील कलाकारहरु पनि सामेल भएका थिए ।
आइतबार दिनभर चलेको होली मेलामा सिड्नीका बिभिन्न ठाउँबाट हजारौंको संख्यामा नेपालीहरु सपरिवार उपस्थित भएका थिए । स-साना बालबालिकाहरुका लागि खेल्ने प्रयाप्त व्यवस्था भएको पार्क दिनभर रंगीन भएको थियो । बालबालिकालाई फेस पेन्टिङसहितको व्यवस्था थियो ।

स्थानीय काउन्सीलबाट स्वास्थ्य वातावरणका लागि प्रमाणित अबीर तथा रंगहरुको प्रयोग भएको थियो । पार्कमा नेपाली खानाका स्टलहरु पनि थिए ।
त्यस्तै यहाँका अन्य राज्यका ठूला शहर मेलवर्न, व्रिसवेन, एडिलेड र पर्थमा पनि नेपालीहरु जमघट भएर यो वर्षको होली मनाएका थिए ।


