साउदी अरेबियामा मिथिला एकता समाजको होली
रियाद । साउदी अरेबियामा मिथिला एकता समाजले विगत वर्ष झैं यस वर्ष पनि होली कार्यक्रम गर्ने भएको छ । समाजले मार्च १७ तारिखमा रियाद शहरमा सांस्कृतिक कार्यक्रमसहितको होली मिलन समारोह गर्ने भएको हो ।
विदेशमा रहेका नेपाली समुदायमाझ नेपाली संस्कृतिलाई जीवित राख्न हरेक वर्ष जोगिरा गीतको साथमा होली खेल्ने गरेको मिथिला एकता समाजका अध्यक्ष तथा नेपाली जनसम्पर्क समितिका सह-महामन्त्री निरज राय पटेलले बताए ।
कडा कानुनी व्यवस्था भएको अरब मुलुकमा विभिन्न अवरोध खेप्दै आफ्नो संस्कृति र परम्परा जोगाउन विभिन्न कार्यक्रम गरिनुलाई यहाँका नेपाली समुदायले सराहनीय कदम मान्ने गरेका छन् ।
देशमा राजनीतिक खिचातानीको आडमा आपसी भ्रातृत्व खलबलिने अवस्थामा विदेशी भूमिमा कार्यरत हिमाल, पहाड र तराईका नेपाली दाजुभाइलाई होली मिलन समारोहले सद्भावको सन्देश दिने अपेक्षा राखिएको छ ।
– नमराज लामिछाने 

