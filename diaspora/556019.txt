विदेशमा फस्टाउँदो नेपाली उत्पादनबारे दुबईमा अन्तरक्रिया

दुबई । नेपाली बिजनेस काउन्सिल, दुबईले नेपाल रास्ट्र बैंकका प्रतिनिधिसँग मिट एन्ड ग्रिट कार्यक्रम आयोजना गरेको छ । गत मार्च १२ तारिक आइतबार दुबईको ग्रयान्ड होटलमा आयोजित कार्यक्रममा विदेशमा फस्टाउँदै गएको नेपाली व्यापार, राष्ट्र बैंक र नेपाली व्यावसायीबीचको सहकार्य, लगानीको वातावरण, विप्रेषण, बोन्डलगायत महत्वपूर्ण आर्थिक विषयमा द्वीपक्षीय अन्तरक्रिया भएको हो ।
नेपाली दूतावासका कार्यवाहक राजदूत नेत्रबहादुर टण्डनको उपस्थितिमा आयोजित कार्यक्रममा नेपाल राष्ट्र बैंकका डेपुटी गर्भनर चिन्तामणि शिवाकोटीले प्रमुख अतिथिका रुपका कार्यक्रममा भाग लिएका थिए । काउन्सिलका महासचिव दिपकराज पौडेलले कार्यक्रमको उद्देश्यमाथि प्रकाश पार्दै अन्तरक्रिया कार्यक्रमको सहजीकरण गरेका थिए ।
कार्यक्रममा राष्ट्र बैंकका कार्यकारी निर्देशक त्रिलोचन पंगेनी, निर्देशक सीता घिमिरे, उपनिर्देशक कुलबहादुर केसीलगायत राष्ट्र बैंकका सदस्यहरुको उपस्थिति थियो ।
काउन्सिलका अध्यक्ष डा. सिद्दिकीले स्वागत मन्तव्य प्रकट गर्दै युएईमा नेपाली व्यावसायीहरुको छाता संगठनको रुपमा काउन्सिल अगाडि बढिरहेको र यसको आवश्यकताको बारेमा चर्चा गरेका थिए । कार्यवाहक राजदूत टण्डनलेे नेपाली बिज्नेस काउन्सिल र दूतावासबीचको सम्बन्ध सुमधुर रहेको बताउँदै यसमा आबद्ध नेपाली व्यावसायीहरुको सहयोगका लागि दूतावास सदैव तयार रहेको बताए ।
राष्ट्र बैंककाका कार्यकारी निर्देशक पंगेनीले नेपालको आर्थिक अवस्थाबारे प्रकाश पार्दै राष्ट्र बैंकको मुख्य भूमिका भनेकै सरकारको आर्थिक क्रियाकलापमा सहयोग गर्ने र सरकारी नीतिनियमको पालना गर्ने रहेको बताए । उनले युएईमा कार्यरत नेपाली व्यावसायीलाई नेपालमै लगानी गर्न प्रेरित समेत गरेका थिए ।
अन्तर्त्रियामा उपस्थित नेपाली व्यावसायीहरुले यहाँ व्यावसाय गर्दा उत्पन्न भएका समस्याहरुको समाधान गर्न नेपाल सरकारसमक्ष सहयोगको अपेक्षा गरेका थिए । प्रमुख अतिथिको रुपमा बोल्दै शिवाकोटीले काउन्सिलले युएईको व्यावसायक क्षेत्रमा नेपाली व्यावसायीहरुले निर्वाह गरेको भूमिको उच्च प्रशंसा गर्दै युएई र नेपालको व्यापारिक सम्बन्ध राम्रो बनाउन सहयोग पुगेको दाबी गरेका थिए ।
उनले विदेशमा रहेको आफ्नो सम्पत्ति नेपाल फर्किएको ९० दिनभित्रमा जानकारी गराउनु पर्ने, विदेशयात्रा गर्दा ५ हजारभन्दा बढी रुपैयाँ नबोक्न सर्वसाधारणलाई सुझाव दिएका थिए ।
मन्तव्यको क्रममा बोल्दै राष्ट्र बैंकका उपनिर्देशक केसीले नेपाल सरकारको आर्थिक नीति नियमको बारेमा प्रकाश पादैं नेपालमा लगानीको वातावरण, विदेशमा अवैध हुन्डी नियन्त्रण आदि विषयहरुमा जोड दिएका थिए ।
उक्त कार्यक्रममा काउन्सिलका उपाध्यक्ष चन्द्रप्रसाद सापकोटा, कोषाध्यक्ष एकेन्द्र थापा लगायतका काउन्सिलमा आबद्ध सदस्यहरु तथा बोर्ड मेम्बरहरुले सहभागिता जनाएका थिए । नेपाल राष्ट्र बैंकका प्रतिनिधि र नेपाल बिज्नेस काउन्सिलका प्रतिनिधिबीच भएको यस कार्यक्रमबाट नेपाली व्यावसायीहरुल महत्वपूर्ण आर्थिक नीतिनियमबारे बुझ्ने मौका पाएको तथा अन्तक्रिर्या कार्यक्रम अपेक्षाकृत रुपमा सफल भएको काउन्सिलका महासचिव दिपकराज पौडेलले प्रतिक्रिया दिएका छन् ।

