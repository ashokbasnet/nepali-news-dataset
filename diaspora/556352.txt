सुमन शेखरको गायन क्षेत्रमा पुनरागमन, ल्याए समीप एल्बम

काठमाडौ । तत्कालिन समयमा चञ्चल नानी चुल्बुले बानी, सोह्र वर्षे तिम्रो जोबनमा, कान्छीको लजाउने बानी जस्ता गीतहरु निकै चर्चामा रहेका गीतका गायक सुमन शेखर मानन्धर विगत केहि वर्षयता केहि समय हराएका थिए । करिव ५० भन्दा बढी गीत गाइसकेका गायन सुमनका राष्ट्रप्रेमी, आधुनिक, मायाप्रेम र पपगीतका क्षेत्रमा एकैसाथ सफलता हासिल गरेका भर्सटायल गायक हुन् । लामो अन्तरालसम्म सांगितिक क्षेत्रमा उपस्थिति नहुनुले संगित प्रेमीहरुलाई कौतुहलता थपेको थियो ।
तर गायक सुमन भने संगितवाट टाढा थिएनन् । नयाँ गीतहरु रेकर्ड नगरीकन बसेतापनि उनले नियमित साधना र रियाज कहिल्यै छाडेनन् । पढाइको सिलसिलामा पाकिस्तानमा रहेका बेला उर्दु भाषा बोल्न, लेख्न र पढ्न सिकेका गायक सुमनको रुचि बिशेषत पाकिस्तानी गजलमा लगाव छ जुन कुरा जनमानसमा कमैलाई थाहा छ ।
अष्ट्रेलियाबाट स्नाकोत्तरको पढाईको सिलसिलामा रहँदा थुप्रै कार्यक्रम गरी भरपुर मनोरञ्जन दिएका गायक मानन्धर नेपाल फर्केलगत्तै जागिरे जीबनमा व्यस्त थिए । केही वर्षको तयारी पछि मानन्धरले वरिष्ठ संगीतकार दिपक जंगमको प्रमुख आतिथ्यतामा एक भब्य बिमोचन समारोह गरी समिप एल्बम सार्वजनिक गरेका हुन् ।
एकल संगीतकार राजु सिंहको संगीतमा सुमनको समिप एल्वममा रहेको बोल्न पनि डाराउँछौ भन्ने गीतको म्युजिक भिडियो पनि भरखरै सार्वजनिक भएको छ । यसमा बरिष्ठ गीतकार दिनेश अधिकारीको शब्द रचना छ ।

