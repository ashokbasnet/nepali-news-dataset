गोविन्द गौतमको परिवारलाई सघाउन अष्ट्रेलियामा आर्थिक संकलन अभियान
शहिद गोविन्द गौतम र उनको परिवार (दायाँ )
सिड्नी । भारतीय सीमा सुरक्षा बल (एसएसबी)ले गोली हानेर हत्या गरेका गोविन्द गौतमको परिवारलाई आर्थिक सहयोग गर्ने उद्देश्यले सुदूरपश्चिम समाज अष्ट्रेलियाले रकम संकलन अभियान सुरु गरेको छ ।
कञ्चनपुरको पुनर्वास नगरपालिका-८ निवासी गौतमको गत बिहीबार एसएसबीको गोली प्रहारबाट मृत्यु भएको थियो । उनलाई सरकारले शहिद घोषणा गर्दै पीडित परिवारलाई १० लाख राहत दिने निर्णय गरेको छ ।
‘आर्थिक हिसावले गौतमको परिवार कमजोर छ । उनको परिवारमा बृद्ध आमा-बुबा र तीन छोरीहरु छन् जो गौतमको निधनपछि बेसहारा बनेका छन्,’ समाजका अध्यक्ष केशव जोशीले भने, ‘उनको यो दुःखद अबस्थालाई हेरेर सुदूरपश्चिम समाज अष्ट्रेलियाले परिवारको सहयोगार्थ आर्थिक अभियान चलाउने निर्णय गरेको छ ।’
उनले सम्पूर्ण अष्ट्रेलिया निवासी नेपालीलाई अभियानमा सहयोग गर्न अनुरोध पनि गरेका छन् ।

