हवाना र वाशिङटनमा के-के गरे सञ्चारमन्त्रीले ?

१५ मार्च, सिड्नी । दुई हप्ता अघि नेपालका प्रधानमन्त्री पुष्पकमल दाहाल ‘प्रचण्ड’को ऐक्यवद्धता पत्र बोकेर ल्याटिन अमेरिका तर्फ लागेका नेपालका सूचना तथा सञ्चार प्रविधिमन्त्री सुरेन्द्रकुमार कार्कीले आफ्नो भ्रमण न्यूयोर्कमा पुगेर समापन गरेका छन् । यी दुई हप्तामा उनी युरोपका बिभिन्न देशको छोटो भ्रमण सकेर मार्चको सुरुमै ल्याटिन अमेरिकी देश क्यूबाको हवाना पुगेका थिए । यो भ्रमणको उनको मुख्य उद्देश्य नै हवानासँग काठमाडौंको विशेष नाता जोड्नु थियो ।
न्यूयोर्क उड्नु अघि वाशिङटन डिसीबाट अनलाइनखबरको सम्पर्कमा आएका मन्त्री कार्कीले भने, ‘क्यूवा नेपालमा मैले पढेको र सुनेको भन्दा फरक पाएँ । यहाँ समाजवादका खम्बा जग निकै बलिया छन् । जनतामा सुख, खुशी र स्वस्थता सबै छ । शिक्षाको कुरै नगरौं ।’
क्यूवाको साक्षरता अब बहसको विषय नभएको र मेडिकल शिक्षा विश्वको उत्कृष्ट भएको उनको दाबी थियो । त्यहाँ उनले महत्वपूर्ण मेडिकल शिक्षण केद्रहरुको भ्रमण गरेका थिए ।

कार्यकर्ताहरुको आलोचना
युरोपमा उनको पार्टी माओवादी केन्द्रका समर्थकहरुको आलोचना उनले व्यहोर्नुपर्‍यो । हुन त उनी नेपालमै पनि माओवादी केन्द्रको प्रचार मोर्चाका केही सदस्यहरुबाट आलोचना खेपिरहेका छन् । स्पेनको जनप्रगतिशील मञ्चका अध्यक्ष गंगा भुसालले गत फेब्रुअरीको अन्तिम दिन बार्सिलोनामा भएका आफ्ना नेतालाई आफू भेट्न इच्छुक नभएको बताएका थिए । जसमा युरोपमै बसेका माओवादी केन्द्रका अर्का पुराना कार्यकर्ता सुरेन्द्र भुसालले सो भनाइमा समर्थन जनाएका थिए ।
युरोपका माओवादी समर्थकहरुले के कुरा चाहिँ बिर्से भने- उनी नेपालका एक वरिष्ठ मन्त्री हुन् र आफ्ना अध्यक्ष तथा प्रधानमन्त्रीका विशेष दूतका रुपमा समाजवादी देश क्यूवाको निमन्त्रणमा त्यता जाँदा ट्रान्जिटको समय आफ्ना कार्यकर्तालाई दिन खोजेका थिए ।
हवानामा उनलाई सर्बप्रथम क्यूवाको परराष्ट्र मन्त्रालयले स्वागत गर्‍यो । परराष्ट्रमन्त्री ब्रुनो रोड्रिगुयज परेल्लाले नेपालको कम्युनिष्ट पार्टीका नेता तथा सरकारी मन्त्रीलाई स्वागत गर्न पाएकोमा आफू निकै खुसी भएको बताए । उनले दुई देशका जनताबीच र पार्टीबीच जनऐक्यवद्धताको सम्बन्ध स्थापित गर्नुपर्ने बताए ।
 
नेपालीलाई मेडिकल क्षेत्रमा छात्रवृत्तिको अवसर
मन्त्री कार्कीले बताएअनुसार सरकारीस्तरमा मेडिकल क्षेत्रमा अध्ययन भ्रमणहरु आदान-प्रदान गर्न सकिने र नेपाली विद्यार्थीहरुलाई चिकित्साक्षेत्रमा छात्रवृत्तिको व्यवस्था गर्न सकिने हवानाको राय छ ।
मन्त्री कार्कीले हवानामा त्यहाँका सञ्चारमन्त्रीसँग पनि भेटे । दुई देशको सूचना तथा सञ्चार क्षेत्रकोबारेमा एकअर्कामा जानकारी लिदने काम भएको मन्त्री कार्कीले जानकारी दिए । मन्त्री कार्कीका अनुसार क्यूवामा मोबाइल अहिले नेपालमा जस्तो बिलासिताको साधनका रुपमा प्रयोगमा आउँदैन । त्यहाँ हरेकका हातमा मोबाइलमा पनि छैन र त्यहाँ आवश्यकता पनि मानिदैन । मोबाइल प्रयोगकर्ताहरु पनि निकै मितव्ययी साधनको सदुपयोग गरिरहेका छन् । हवानाका सडक पेटीमा घरबारबिहीन वा मगन्तेहरु भेटिँदैनन् ।
७० वर्ष कटिसकेकाहरु पनि स्वस्थ छन् र नियमित काममा खट्छन् । स्वतन्त्र व्यक्तिहरु भन्दा पार्टी कार्यकर्ताका रुपमा सरकारी काममा हुनेहरुको तलब कम छ । उनीहरु आफूलाई पार्टी र देशका सेवक बन्न पाएकामा खुसी छन् ।
मन्त्री कार्कीले हवानाभन्दा बाहिर समय अभावले भ्रमण गर्न नपाएको बताए । तर, चिकित्सा क्षेत्रको प्रगतिबारे त्यहाँका अधिकारीहरुसँग भएको छलफल आफ्नो भ्रमणको महत्वपूर्ण उपलब्धी भएको बताए ।
हवानाको भ्रमण सकेर उनी मार्चको दोस्रो हप्ताको सुरुमै संयुक्त राज्य अमेरिकाको राजधानी वाशिङटन पुगे । नेपाली दूतावासको सम्पर्कमा पुगेका मन्त्री कार्कीले सर्बप्रथम अमेरिकामा कार्यालय भएको इन्टरनेशनल टेलिकम्युनिकेशन्स स्याटलाइट अर्गनाइजेशन अधिकारीहरुलाई नेपाली दूतावासमै बोलाएर भेटे । विश्वभरिका १४९ वटा देश सदस्य रहेको यो संगठनको नेपाल पनि सदस्य राष्ट्र हो ।
यो अन्तरसरकारी संस्थाका मुख्य कार्यकारी अधिकृत जोसे एम. टोस्कानो, निर्देशकहरु रेनेय ब्रजिल डेभिड र प्याटि्रक फ्रान्सिस मसाम्बुसँग नेपाली दूतावासमा भएको भेट निकै महत्वको भएको सञ्चारमन्त्री कार्कीले अनलाइनखबरलाई बताए ।

अमेरिकाका लागि नेपाली राजदूत डा. अर्जुन कार्कीसमेत सहभागी भेटघाटमा नेपालको सञ्चारक्षेत्रको विकासका लागि उक्त संस्था सहमत छ । नेपालले आफ्नो भूउपग्रहका लागि प्राप्त स्पेश प्रयोग गर्न नपाएको र आफ्नै भू-उपग्रहबारे बहस गरिरहेको अवस्थामा यो भेटघाटले नेपाल सरकारलाई आफ्नै भू-उपग्रहबारे नीति बनाउन सहयोगी हुने मन्त्री कार्कीले बताए ।
नेपाल सरकारसँग हाल भू-उपग्रहबारे जानकारी राख्ने इन्जिनियर नभएको अवस्थामा सो अन्तरसकारी संस्थाले नेपाल सरकारले तोक्ने इन्जिनियरलाई भू-उपग्रह सम्बन्धी तालिम प्रदान गर्नेबारे पनि छलफल भएको र सो संस्थाका अधिकारीहरु सहमत भएको वाशिङटनबाट मन्त्री कार्कीले अनलाइनखबरलाई बताए ।


