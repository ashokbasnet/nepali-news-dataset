मेलबर्नमा फरक तरिकाले मनाइयो नारी दिवस
मेलबर्न । मेलबर्नमा करिब चार वर्षअघि स्थापना भएको दिदीबहिनी समाज भिक्टोरियाले शुरुदेखि नै आफ्नो फरक ढंगको कार्यक्रमका कारण आफ्नै किसिमको पहिचान कायम गर्न सफल भएको छ ।
पश्चिम नेपालका बलात्कृत महिलाहरुको पुनःस्थापनाका लागि सहयोग पुर्‍याउँदै आइरहेको यस संस्थाले ‘परिवर्तनका लागि साहसी बन’ भन्ने नाराका सो १०७ औं अन्तर्राष्ट्रिय नारी दिवस पनि फरक ढंगले मनाएको छ ।
कार्यक्रममा नाचगान, प्रमाणपत्र बितरण र मन्तब्य ब्यक्त गर्ने मात्रै काम भएन, योगा र ध्यानका बारेमा जानकारी गराउने र अभ्यास गराउने काम समेत भयो ।
कार्यक्रममा बोल्दै भिक्टोरियाका अबैतनिक महाबाणिज्यदूत चन्द्र योञ्जनले संस्थाको शुरुवातदेखि नै आफू यस्ता गतिबिधिसँग जानकार रहँदै आएको र हरेक गतिबिधिमा आफ्नो सहयोग रहने बताए । मोरल्याण्ड सिटी काउन्सिलका मेयर हेलेन डाभिडसनले दिदीबहिनी समाज भिक्टोरियाका गतिबिधिबाट आफू प्रभाबित भएको र मोरल्याण्ड सिटी काउन्सिलले सक्दो सहयोग गर्ने बताए ।
आध्यात्मिक गुरुमा सिस्टर राएवोन सिम्सनले योगा र ध्यानको महत्वमाथि प्रकाश पार्दै कार्यक्रममा उपस्थित सबैलाई ध्यानमा सहभागी गराए भने काजल किरणले केही सरल योगाहरुको अभ्यास गराए ।
संस्थाकी संस्थापक अध्यक्ष एवं बर्तमान सचिब जमुना पराजुलीले सहभागीहरुलाई स्वागत गर्दै संस्था के कस्तो अवस्थाबाट बर्तमान अवस्थामा आइपुगेको भन्ने फेहरिस्त प्रस्तुत गरिन् ।
संस्थाकी कोषाध्यक्ष प्रभा श्रेष्ठले सहभागी सबैलाई धन्यवाद ज्ञापन गर्दै सहयोगी हातहरुको चर्चा गर्दै उनीहरुको सहयोगबिना संस्था यस ठाउँमा हुन नसक्ने भएकोले आगामी दिनहरुमा उनीहरुको सहयोगले निरन्तरता पाउने अपेक्षा व्यक्त गरिन् । कार्यक्रमको सन्चालन अन्जना नेपालले गरेकी थिइन् ।

