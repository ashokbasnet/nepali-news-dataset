नेपाली फेस्टिभल एडिलेडको तयारी अन्तिम चरणमा

एडिलेड । साउथ अष्ट्रेलियाको एडिलेडमा आयोजना हुन लागेको ‘नेपाल फेस्टिभल एडिलेड २०१७’को तयारी अन्तिम चरणमा पुगेको आयोजक संस्था गैरआवासीय नेपाली संघ साउथ अष्ट्रेलियाले बताएको छ ।
नेपाली दूतावास क्यानबेरा, महावाणिज्य दूतावासको कार्यालय साउथ अष्ट्रेलिया र यहाँ रहेका नेपाली संघसस्थाहरुको सहकार्यमा मार्च २५ तारिकको दिन हृयान्डमार्स स्क्य्वायरमा बिहान ११ बजे विभिन्न साँस्कृतिक झाँकीसहित महोत्सव सुरु हुनेछ । महोत्सव बिभिन्न कलाकारहरुको प्रस्तुतिसहित बेलुका ८ बजेसम्म चल्ने एनआरएनए साउथ अष्ट्रेलियाका संयोजक नबिन कँडेलले बताए ।
कँडेलले कार्यक्रमको लागि नेपालबाट सांगीतिक ब्याण्ड कुटुम्ब, लोकदोहोरी गायक नारायण रायमाझी र गायिका शान्ति परियार, सिड्नीबाट हामी ब्याण्ड आउने जानकारी दिए ।
कार्यक्रमको उद्देश्यबारे बताउँदै कँडेल भन्छन्, ‘हामीले नेपालको कला, सँस्कृति र पर्यटन प्रवर्द्धन गर्दै कार्यक्रमलाई बिगतका वर्षहरुमा भन्दा अझै भब्य गराउने प्रयत्न गरिरहेका छौं ।’
कार्यक्रममा नेपाली खानका स्टल, व्यवसायीक स्टल, नेपाली घर, नेपाली कला सँस्कृति झल्कने सामग्रीहरु, हस्तकलाका सामग्रीहरु प्रदर्शन गरिने उनले बताए ।
कार्यक्रममा एनआरएनए आइसीसी अध्यक्ष शेष घले, स्थानीय कुटनीतिक, राजनीतिज्ञ, एनआरएनएका पदाधिकारीहरुलगायत विभन्न स्थानबाट अतिथिहरु फेस्टिभलको लागि एडिलेड आउने भएका छन् ।
नेपाल फेस्टिभल एडिलेडको मुख्य प्रायोजकको रुपमा रहेको बूमर्याबङ एजुकेशनल सर्भिसका आशिष वाग्ले नेपाललाई चिनाउने यस किसिमको कार्यक्रममा सहयोग गरी सफल गराउनु नेपाली व्यवसायीहरुको कर्तव्य भएको बताए ।
उनले थप भने, ‘यस वर्ष साउथ अष्ट्रेलियामा रहेका सम्पूर्ण संस्था र व्यवसायीहरुको सहभागिता नेपाल फेस्टिभल अन्य वर्षहरुमा भन्दा अझै विशेष गराउन हामी पहल गरिरहेका छौं ।’

