एनआरएन अगुवाहरु मलेसियामा, एशिया प्यासिफिक क्षेत्रीय सम्मेलनमा सुरु हुँदै

५ चैत, क्वालालम्पुर । गैरआवासीय नेपाली संघको पाँचौ एशिया प्यासिफिक क्षेत्रीय सम्मेलन मलेसियाको राजधानी क्वालालम्पुरमा सुरु हुँदैछ ।
सम्मेलनमा सहभागी हुन गैरआवासीय नेपाली संघका अध्यक्ष शेष घले, संरक्षक जीवा लामिछाने, उपाध्यक्षहरु भवन भट्ट र कुमार पन्त, महासचिव बद्री केसी लगायतका गैरआवासीय नेपाली अभियन्ताहरु क्वालालम्पुर आइपुगेका छन् ।
सम्मेलनको औपचारिक कार्यक्रम आइतबार क्वालालम्पुरमा हुने छ जसमा भाग लिन नेपालका परराष्ट्रमन्त्री डा. प्रकाशशरण महत, नेपाल राष्ट्र बैंकका गर्भरनर डा. चिरञ्जीवी नेपाल लगायतका अतिथिहरु पनि आउने कार्यक्रम रहेको गैरआवासीय नेपाली संघ मलेसियाले जनाएको छ ।
सम्मेलन मुलतः सीप हस्तान्तरण, उद्यमशीलता विकाश र सामूहिक लगानीका बिषयमा केन्द्रीत हुने बताइएको छ ।
सम्मेलनको पूर्वसन्ध्यामा क्वालालम्पुरमा शनिवार फुटसल प्रतियोगिता आयोजना गरियो । आम्पाङमा सुरु भएको प्रतियोगिताको गैरआवासीय नेपाली संघका अध्यक्ष शेष घले, संरक्षक जीवा लामिछाने, उपाध्यक्ष कुमार पन्त र एशिया प्यासिफिक संयोजक किरणबिक्रम थापाले संयुक्तरुपमा उद्घाटन गरे ।

