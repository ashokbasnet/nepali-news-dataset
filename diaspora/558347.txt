स्पेनबासीको उदार मन, धुर्मुस-सुन्तलीलाई १३ लाख बढी सहयोग

बार्सिलोना । देशमा बिनाशकारी भूकम्प जाने बित्तिकै गैरआबासीय नेपाली संघ(एनआरएनए) मार्फत सवा करोड रुपैयाँ भन्दा बढी रकम उठाएर पठाएका स्पेनबासी नेपालीहरुले फेरि उदार मन देखाएका छन ।
एकीकृत नमुना बस्ती निर्माण गरेर सबैको स्याबासी पाएका धुर्मुस-सुन्तलीको अभियानमा पनि यहाँका नेपालीहरुले उदार मन देखाएका हुन् । बिभिन्न संघ सँस्थाको पहल तथा व्यक्तिगत सहयोग गरी स्पेनबाट १३ लाख रुपैयाँ भन्दा बढी सहयोग धुर्मुस-सुन्तली फाउण्डेशनमा पुगेको छ।
धुर्मुस सुन्तलीको अभियानमा दुई चरणमा गरी जनप्रगतिशील मञ्च स्पेनले मात्र ४ लाख ३५ हजार रुपैयाँ, एनआरएनए स्पेन क्षेत्रीय समिति म्याड्रिडले ३ लाख ४० हजार रुपैयाँ र हालै प्रबासी नेपाली मञ्च स्पेनले ३ लाख ३ हजार ६ सय ७० रुपैयाँ सहयोग हस्तान्तरण गरेको छ ।
यस्तै ग्रान क्यानेरीयाको नेपाली समुदायबाट १ लाख २० रुपैयाँ, बार्सिलोनामा ब्यबसाय संचालन गर्दै आएका रमेश प्रसाद निरौलाबाट १ लाख २ हजार १६ रुपैयाँ फाउण्डेशनलाई सहयोग गरेका थिए । बिभिन्न चरणमा बिभिन्न संघ सँस्थाको पहलमा संकलन भएको रकम गरी स्पेनबाट १३ लाख रुपैयाँ भन्दा बढी फाउण्डेशनलाई सहयोग पुगेको हो ।
धुर्मुस-सुन्तलीले बनाउँन लागेको तेश्रो एकिकृत नमुना बस्ती निर्माणमा रकम अभाव भईरहेको बेला अझै पनि सहयोगको अपिल भइरहेको छ । भूकम्प पिडितका लागि दुईवटा बस्ती निर्माण सम्पन्न गरेर मुसहर बस्ती निर्माणमा जुटेको फाउण्डेशनले नयाँ बर्षमा निर्माण कार्य पुरा गर्ने लक्ष्य राख्दै कामलाई तिब्रता दिएको छ । स्पेनबाट जस्तै युरोपका बिभिन्न देशमा रहेका नेपाली समुदायबाट रकम पुग्ने हो भने कलाकारहरुलाई बस्ती निर्माणका लागि सहज हुने देखिन्छ ।

