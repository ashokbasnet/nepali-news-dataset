अमेरिकामा एमालेका आधा दर्जन नेतालाई निम्तो

१८ चैत, वाशिंगटन डीसी ।  प्रवासी नेपाली मञ्च, अमेरिकाको  मार्च ३१ देखि अप्रिल २ का लागि तय भएको अधिवेशनको सम्पूर्ण तयारी पूरा भएको छ । मञ्चका महासचिव  प्रभु थापाले अधिवेशनको तयारी पूरा भएको र पाहुनाहरु आउन सुरु गरेको जानकारी दिए ।
अधिवेशन उदघाटनका लागि एमाले अध्यक्ष केपी शर्मा ओली अमेरिका आउने भनिए पनि कार्यव्यवस्ताका कारण आउन नसक्ने भएका छन् । ओलीले उपस्थिति जनाउन नसके पनि  एमाले संगठन विभाग प्रमुख पृथ्वीसुब्बा गुरुङ अधिवेशनमा सहभागी हुने छन् ।
त्यस्तै, पूर्वसामान्य प्रशासन मन्त्री युवराज कार्की तथा पूर्वस्वास्थ्य मन्त्री खगराज अधिकारीलगायत एमालेका आधा दर्जन नेतालाई मञ्चले निम्तो दिएको छ ।
सांस्कृतिक प्रस्तुतिका लागि हास्य कलाकार सागर लम्साल (बले), हरिप्रसाद निरौला (कक्रोज) तथा लोकगायक भगवान भण्डारी लगायत कलाकारलाई समेत मञ्चले आमन्त्रण गरेको छ ।
अप्रिल १ मा उदघाटन हुने अधिवेशनले त्यही दिन बन्द सत्र र अप्रिल २ मा आगामी नेतृत्वका लागि प्रक्रिया सुरु गर्नेछ ।
तीन वर्षपछि हुन लागेको मञ्चको दोश्रो अधिवेशनमा अमेरिकाका बिभिन्न राज्यहरुबाट  छानिएर आएका लगभग २५० क्रियाशील प्रतिनिधिहरुले  भाग लिनेछन्। आगामी नेतृत्व यही क्रियाशील प्रतिनिधिबाटै चयन गरिने मञ्चले जनाएको छ ।

