नयाँ वर्षको अवसरमा सांगीतिक प्रस्तुतिका लागि कर्मा ब्याण्ड र गायक सञ्जय श्रेष्ठ एडिलेड आउँदै

एडिलेड । नमस्ते नमस्ते इभेन्ट्सको आयोजनामा कर्मा ब्याण्ड र गायक संजय श्रेष्ठले एडीलेडमा प्रस्तुति दिने भएका छन् ।
नेपाली नयाँ वर्षको अवसरमा यहाँ रहेका नेपालीहरुलाई मनोरञ्जन दिन अस्ट्रेलिया टुरमा रहेको यस समूहले एडीलेडबाट कार्यक्रम सुरुवात गर्दै अन्य राज्यहरुमा समेत आफ्नो सांगीतिक प्रस्तुति दिनेछ ।
डीजे मिस्टा, केपिजी ब्याण्ड र अभिषेक पौड्यालकोसमेत प्रस्तुति रहने एडीलेड कन्सर्ट अप्रिल ९ तारिक साँझ ७ बजेदेखि सुरु हुने आयोजक प्रदिप रानाभाटले बताए ।
कार्यक्रम स्थलको छनौट, लाइट, साउण्ड लगायतको राम्रो प्रबन्धका कारण कार्यक्रम भव्य हुनेमा आयोजक विश्वस्त छ । यस स्थलमा अष्ट्रेलियाका चर्चित ब्याण्डहरुले प्रस्तुति दिइसकेका छन् । प्रि-टिकेट लिएमा दर्शकहरुले ५ डलर छुट पाउनेछन् । प्रबेश शुल्क ३५ डलर तोकिएको छ ।
‘माया मेरी माया’, ‘हे मेरी अन्जान मायालु’, ‘एउटा गाउँ थियो’, ‘टाढा नजाइदेउ’ तिमी लगायत थुप्रै चर्चित गीत गाएका सञ्जय श्रेष्ठले पचासको दशकमा क्रस रोड संगीतिक समूहबाट आफ्नो गायन यात्रा सुरु गरेका थिए ।
‘माया मेरी माया’ पहिलो गीत नै हिट भएपछि उनको गायन यात्राले शिखर चुमेको थियो । त्यस्तै कर्मा ब्याण्डले सन् १९९९ बाट आफ्नो सांगीतिक यात्रा सुरु गरेको थियो । पप रक तथा लोक स्वादका गीतहरु दर्शक स्रोत माझ प्रस्तुत गरेको कर्मा ब्याण्डको शहर तिम्रो, हुक्का मेरो, यानि माया, ‘कहाँ होला घरबार, कहां होला गाउँ, नयाँ सपनासहित ५ एल्बममा धेरै गीत हिट भएका छन् ।

