चलचित्र लभ शाशाले सिड्नीबासीको मन जित्यो, मंगलबार ब्रिसबेनमा
३ अप्रिल, सिड्नी । नेपाली चलचित्र लभ शासाले सिड्नीबासी नेपालीको मन जितेको छ । कथाबस्तु सिड्नी वरिपरि घुम्नु र कलाकार आफै प्रदर्शनीमा आइपुग्नुले पनि यो चलचित्रको चर्चा बढेको हो ।
निर्देशक प्रचण्ड श्रेष्ठ र यो चलचित्रकी केन्द्रीय पात्र शासा अर्थात् केकी अधिकारीको बिशेष उपस्थितिमा यहाँको बरूढ इभेंट सिनेमा हलमा यो चलचित्र शनिबार प्रदर्शन गरिएको थियो । सिड्नीबाट टाढाका मिटागन, बोरल, मोस्भेल इलाकाबाट समेत दर्शकहरु सिड्नी आइपुगेका थिए । मिट्टागनबाट आएका युवा अरुण गौतम, सुमन बोहोरा, सन्तोष बडालले चलचित्र हेरिसकेपछि अनलाइन खबरसँग भने – ‘यो चलचित्रको कथाबस्तु र प्रस्तुतिको शैलीमा नयाँपन छ । दर्शकहरुले यसको कथाबस्तु अझै लम्ब्याउन सकिने  भए पनि तर, निर्देशकले एकै बिसौनीमा समापन गरिदिएका बताए ।
दर्शकलाई मध्यान्तरको आभाष हुन्छ तर चलचित्र समापन भैसकेको हुन्छ।  दर्शकहरुलाई हलबाट निस्कन मन नलाग्नु र अझै अर्को दृश्यको प्रतिक्षा गर्नु यो चलचित्रको सफलता हो । धेरै दर्शकले यो चलचित्रको अर्को भाग नआईकन कथाबस्तु पुरा नहुने बताए ।  निर्देशक प्रचण्ड श्रेष्ठले यो चलचित्रको दार्शनिक पक्षबारे बताउँदै भने- मैले यो चलचित्र रहरले बनाएको हुँ र यसको व्यवशायिक/व्यापारिक सफलताको अपेक्षा गरेको होइन । तर सिड्नीको यो प्रदर्शनमा प्राप्त माया र प्रतिक्रियाबाट मेरो लक्ष पुरा भएको छ ।
डायस्पोराको नेपाली समाजमा हुर्केका नेपाली युवाहरुको आधुनिकतासँगको संगत र परम्पराप्रतिको स्वीकारोक्तिबीचको बिरोधाभास द्वन्द यसमा देखाउन खोजिएको छ । चलचित्रको अन्ततिर गहिरो प्रेम अर्कैसँग हुँदा पनि मगनीमा नायिका तयार छिन् । चलचित्र भरि उत्तर आधुनिक हाउभाउ, शैली स्वभाव भए पनि मगनीमा भने नायिका परम्पराको साङलो स्वीकार गरिरहेकी छिन् । नेपाली साहित्यमा पछिल्लो पुस्ताका लेखक बुद्दिसागर चपाइँ र उनको कृति फिरफिरेलाइ पनि यो चलचित्रले पात्रहरुलाई पढाएर झन् स्थापित गरेको छ ।
छायांकन, प्राकृतिक र आधुनिकताको सुन्दर मिश्रण भएका स्थानहरुको चयन उत्कृष्ट छ। नयाँ पुस्तालार्इ सम्बादहरु पनि निकै मार्मिक लाग्ने खालका छन् । कुनै नृत्य, गीत संगीत,  भौतिक द्वन्द्व यसमा देख्न पाइँदैन । एक हिसाबले यो चलचित्र वृतचित्र जस्तै भन्न पनि सकिन्छ ।
पोखराको होटेलमा दिल्लीको घडी परिबर्तन गरी सिड्नीको घडी राख्न सफल नायिका आफै भने होटेलको घडी परिबर्तन भएको थाहा पाउँदिनन् र, आफ्नो जीवनको घडी परिबर्तन गर्न पनि सक्दिनन् ।  सायद यो कथाको दर्शन यहि हो की ? झन्डै एकसय सत्तरी जनाको सिट भएको सिनेमा हालमा यो चलचित्र हेर्न दुइसय जनाले टिकट किनेका थिए । आयोजक राइट्स एण्ड असोसियट्सका निर्देशक पीआर अधिकारीका अनुसार छुटेका दर्शकलाइ छुट्टै प्रदर्शनीको ब्यबस्था गर्ने सोचाइ छ ।
आफ्नो ब्रान्डकी सद्भावना दूतसमेत रहेकी केकी अधिकारिको अनुरोधमा अस्ट्रेलियामा प्रदर्सनीको ब्यबस्था गरिएको बताउँदै सिड्नी शो सफल पार्ने सबैलाई आयोजक सँस्थाका निर्देशक बालचन्द्र भट्टराइले धन्यबाद दिए ।  मंगलबारको शो पूर्वी राज्य क्वीन्सल्याण्डको ब्रिसबेनमा हुनेछ । त्यहाँ दर्शकहरुको माया बटुल्न नायिका केकी र निर्देशक प्रचण्ड सोमबार साँझ ब्रिसबेनतर्फ लागेका छन् ।  क्वीन्सल्याण्डका लागि पर्यटन बोर्डका प्रतिनिधि स्वतन्त्रप्रताप शाहले मंगलबारको प्रदर्शनीको समन्वय गर्दैछन् । ब्रिसबेनको न्यु फर्म सिनेमा हलमा साँझ ६ बजे प्रदर्शन गरिने यो चलचित्रको लागि प्रकाशित गरिएको टिकट बिक्रि भैसकेको आयोजक शाहले बताए । आफु पनि कलाकारिता क्षेत्रको भएकाले नेपालबाट यहाँ आउने कलाकार र चलचित्रको प्रबर्दन गर्नु आफ्नो कर्तब्य भएकाले आफु खटेको शाहले अनलाइनखबरलार्इ बताए ।
 

