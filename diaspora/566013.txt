एचडिएनपीले भूकम्पपीडित विद्यार्थीलाई छात्रवृत्ति दिने

२२ चैत काठमाडौं । हेल्प फर डेस्पेरेट एण्ड निडी पिपुल अन्तर्राष्ट्रिय (एचडिएनपी) ले सिन्धुपाल्चोकका विद्यार्थीहरुलाई छात्रवृति प्रदान गर्ने भएको छ ।
अमेरिकाको टेक्सासको आर्लिंगटनमा सन् २०१२ मा नेपालीहरु द्वारा स्थापना भएको एचडिएनपीले सिन्धुपाल्चोकका कक्षा १० सम्मका विद्यार्थीहरुलाई छात्रबृत्ति प्रदान गर्ने योजना अगाडि बढाएको हो ।
भूकम्पबाट क्षतिग्रस्त भएको सिन्धुपाल्चोक जिल्लाका पीडित १० जना विद्यार्थीहरुको सम्पूर्ण खर्च व्यहोर्ने एचडीएनपीले जनाएको छ । सोही सहायताका लागि यही अप्रिल १४ (२०७४ बैशाख १ गते) आर्थिक कोष वृद्धि समारोह कार्यक्रम (फन्डराइजिङ्ग गाला डिनर) को आयोजना समेत गरेको छ ।
कार्यक्रम डीएफडब्लु विमानस्थलको दक्षिणतर्फको हिल्टन गार्डेन इनमा साँझ साढे ६ देखि साढे ९ बजेसम्म हुनेछ ।
उक्त आर्थिक कोष वृद्धिका लागि सांस्कृतिक कार्यक्रमसमेत राखिएको र उक्त कार्यक्रममा प्रवेशका लागि ५० डलर खर्चिनुपर्ने एचडिएनपीले जनाएको छ ।
भूकम्प पीडित विद्यार्थीहरुको शैक्षिक क्षेत्रमा लगानी गरिने भएकोले कार्यक्रम सफल बनाउन संस्थाले अमेरिकामा रहेका सम्पूर्ण नेपालीहरुलाई आग्रह समेत गरेको छ ।
यो संस्थाले यसअघि टोखा नगरपालिकाका वडा १ र २ मा ७५ जना भूकम्प पीडित परिवारलाई खाद्य समग्री वितरण गर्नुको साथै नुवाकोटमा एक सय घरबारबिहिन परिवारलाई खाद्य तथा राहत सामग्री वितरण गरेको थियो ।
संस्थाले स्थापना कालदेखि नै टेक्ससको ड्यालसको सेरोफेरोमा रहेका घरबारबिहिन, अशक्त तथा मागेर जीविका चलाउने नागरिकहरुलाई भोजन खुवाउने, त्रैमासिक रक्तदान तथा काठमाडौंमा पशुपतिनाथ मन्दिर परिसरमा बस्ने बृद्ध तथा सडक बालबालिकाहरुलाई खाना खुवाउने गर्दछ ।
हरेक त्रैमासिक रुपमा करिब ४ देखि ६ सयसम्म घरबारबिहिनहरुलाई भोजन खुवाउने र हरेक महिना जम्मा पारेका राखेका पुराना लुगाहरु अनाथालयमा प्रदान गर्ने गर्छ ।
स्वास्थ्य, शिक्षा र जिविकोपार्जन गर्नेदेखि गरिब, असहाय,घरबारबिहिनहरुलाई सशक्तिकरण गर्ने काम गरिरहेको यस संस्था नेपालीहरुद्वारा अमेरिकामा दर्ता भएको गैरनाफामुखी संस्था हो ।

