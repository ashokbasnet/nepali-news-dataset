न्यूयोर्कको कम्युनिटी बोर्डमा नेपाली समाजसेवी ज्ञवाली नियुक्त

५ अप्रील, न्यूयोर्क । संसारकै राजधानी मानिने न्यूयोर्क शहरको क्वीन्स बोरोको कम्युनिटी बोर्डमा नेपाली समाजसेवी मोहन ज्ञवाली नियुक्त भएका छन ।
लामो समयदेखि न्यूयोर्कको रिजउड क्षेत्रमा बसेर समाजसेवामा सकृय ज्ञवालीलाई न्यूयोर्क सिटी क्वीन्स बोरो प्रसेडिन्टले यसै अप्रील १ गतेदेखि लागु हुने गरी दुई बर्षका लागि कम्युनिटी बोर्ड ५ मा नियुक्त गरेको हो ।
समस्यामा परेका धेरै नेपालीहरुलाई सहयोग गर्दै आएका ज्ञवालीको समाजसेवी भावनाको कदर गर्दै कम्युनिटी बोर्डमा नियुक्त गरिएको क्वीन्स बोरो प्रेसिडेन्ट मेलिण्डा कट्जद्वारा दिईएको नियुक्त पत्रमा उल्लेख गरिएको छ ।
सन् १९९६ देखि न्यूयोर्कमा बसोबास गर्दै आएका ज्ञवाली रिजउड नेपाली समाज न्यूयोर्कको संस्थापक अध्यक्ष, अमेरिका नेपाल चेम्बर अफ कर्मशको संस्थापक अध्यक्षका साथै प्रस्ताबित एभरेष्ट फेडेरल क्रेडिट युनियनका अध्यक्ष समेत छन् ।
न्यूयोर्क सिटी कम्पोट्रलरबाट साउथ एशिएन हेरिटेज अवार्ड लगायतका दर्जनौ अवार्ड पाएका समाजसेवी ज्ञवाली एनआरएन अमेरिकाका बर्तमान बोर्ड अफ डाईरेक्टर समेत हुन ।
स्थानीय सरकार मानिने यस बोर्डको कार्यक्षेत्र न्यूयोर्क शहरको क्वीन्स बोरो अन्र्तगत रिजउड, मास्पेथ, मिडल भिलेज, गेलेण्डल र उडसाईड क्षेत्रको केहि भाग समेत पर्दछ ।
बोर्डले शिक्षा, वातावारण, स्वास्थ्य तथा मानव सेवा, घर ब्यवसाय, जन सुरक्षा सार्वजानिक यातायत, सरसफाई, बजेट, प्रहरी लगायतका बिषयमा स्थानिय सरकारसंग कार्य गर्दछ ।
नेपालको अर्घाखांची जिल्लामा जन्मेर हाल न्यूयोर्कमा ब्यवासय गर्दै आएका ज्ञवालीले आफ्नो नियुक्ति पश्चात आफूलाई समाजसेवामा थप उर्जा प्राप्त भएको बताएका छन ।
हजारौं नेपालीहरुको बसाईरहेको यस क्षेत्रमा आफूले सक्दो रुपमा सबैलाई हित हुने कार्यमा आफूलाई तल्लिन बनाउने योजना रहेको ज्ञवालीले बताए ।
न्यूयोर्कमा धेरै नेपालीहरुको लामो समयदेखि बसोबास रहेपनि स्थानीय राजनीतिमा पंहुच पुग्न नसकेको बेला आफ्नो नियुक्तिले सबैलाई टेवा पुग्ने ज्ञवालीको भनाई छ ।
न्यूयोर्कमा धेरै नेपाली रहेपनि नेपाली राजनीतिमा मात्र ब्यस्त भएको तर अमेरिकन राजनीतिमा पहुाच राख्न नसकेको आरोप खेपिरहेको बेला भएको ज्ञवालीको नियुक्तिलाई समाजका सबै क्षेत्रका ब्यक्तिहरुले प्रसंशा गरेका छन ।
न्यूयोर्क शहरमा राजनीतिक नियुक्ति पाउने ज्ञवाली सम्भवत पहिलो नेपाली हुन ।

