सिड्नीमा सर्जकहरु सम्मानित

९ अप्रील, सिड्नी । अस्ट्रेलियामा रहेका नेपाली सर्जक तथा कलाकारहरु सम्मानित भएकाछन् ।
नेपाली चलचित्रकी नायिका केकी अधिकारी र निर्देशक प्रचण्डमान श्रेष्ठ सम्मानित भएका हुन् ।
अस्ट्रेलियाको सिड्नीबाट बिगत चार वर्षदेखि प्रकासित हुँदै आएको नेपाली मासिक म्यागेजिन नेपाल न्यूज अस्ट्रेलियाले आफ्नो पाँचौ बाषिर्कोत्सवका अबसरमा उनीहरुलाई सम्मान गरेको हो ।
सिड्नीको मेरिल्यान्ड्स स्थित बार्दली फङसन सेन्टरमा सम्पन्न कार्यक्रमका प्रमुख अथिति अस्ट्रेलियाका लागि नेपालका कार्यबाहक राजदुत राजेन्द्रप्रसाद पाण्डेले प्रवासको समाजलाई सही सूचना र जानकारी दिएर सुसूचित पार्ने कार्यमा संचारकर्मीहरुको महत्वपूर्ण भूमिका रहने बताए ।
उनले अस्ट्रेलियामा नेपाली मिडियाको संख्यामा भएको बृद्धि संगसंगै यसको गुणस्तरीयता र विश्वसनीयतामा पनि ध्यानदिन आग्रह गरे ।
कार्यक्रममा एनआरएन अस्ट्रेलियाका अध्यक्ष सुरेन्द्र सिग्देलले एनआरएन अभियानमा नेपाल न्युज अस्ट्रेलियाले खेल्दै आएको भूमिका वास्तवमै गर्व गर्न लायक रहेको बताए ।
कार्यक्रममा अस्ट्रेलियामा कार्यरत नेपाली कानून व्यवसायी डा. शमशेरसिंह थापाले अहिले पत्रकारितामा विभिन्न रंगहरुको बहस हुने गरेको भन्दै पहेलो रंगको प्रयोग नगर्न संचारकर्मीहरुलाई सुझाव दिए ।
नेपाल न्युज अस्ट्रेलियाका प्रधान सम्पादक माधव गैरेेको सभापतित्वमा सम्पन्न उक्त कार्यक्रममा उक्त म्यागेजिनका पूर्व प्रकाशकद्वय प्रदिप ढकाल र डिल्लीराम ढकाललाई पनि सम्मान गरिएको थियो ।
त्यस्तै नेपाल न्युज अस्ट्रेलियालाई लेखनको माध्यमबाट सहयोग गर्ने क्यानबेराका समाजसेवी डा. कृष्ण हमाल, सिड्नीका श्री नापित, त्रिलोचन पोखरेल, सुरज न्यौपानेलाई समेत सम्मान गरिएको थियो ।
कार्यक्रममा एनआरएन कि संरक्षक इन्द्रा वन, आई सीसी युथ संयोजक बिजय पोखरेल, एनआरएन अस्ट्रेलियाका महासचिव टोनु घोताने, एनआरएन एनएस डब्लुका संयोजक दिनेश पोखरेल नेपाल प्रेस युनियनका उपाध्यक्ष बाला अधिकारी लगायतले आफ्नो भनाइ राखेका थिए ।
कार्यक्रममा नेपाली संचारकर्मीहरु, नेपाल बाट पारिवारिक भेटघाटमा आएका अभिभावकहरु तथा समुदायका विशिष्ट व्यक्तित्वहरुको उल्लेख्य उपस्थिति रहेको थियो ।
अस्ट्रेलियामा १४ वटा नेपाली संचार माध्यम 
यसैबीच नेपाली भाषाका अनलाइन मिडियाहरुको रेकर्ड राख्ने नार्कोसी डटकमका अनुसार हाल अस्ट्रेलियामा १४ वटा नेपाली संचार माध्यम छन् ।
रेकर्ड अनुसार अनलाइन खबर अस्ट्रेलिया सस्करण, साउथ एसिया डटकम डट एयु, सेतोपाटी, नेपाली पत्र, नेप्लिज भ्वाइस अस्ट्रेलिया, अस नेपाल न्युज, द नेपाली टाइम्स अस्ट्रेलिया, एमएन टिभी अस्ट्रेलिया, हिमालयन कंगारू, द नेपाली भिजन अस्ट्रेलिया, नेपाल न्यूज अस्ट्रेलिया, नेपाल एडीलेड, इ नेपाल तथा अनलाइन एडीलेड रहेका छन् ।
त्यस्तै लुक्ला टेलिभिजन, लाहुरी टेलिभिजन, हिमालयन रेडियो लगाएत संचार माध्यम पनि संचालित छन् ।
यहाँको सरकारी रेडियो एसबिएसले समेत नेपाली भाषामा कार्यक्रम प्रसारण गर्दछ ।


