राईको ‘आई लभ यू’ सार्वजनिक

१२ अप्रील , युएई । एक हप्ताअघि आफ्नै शब्द, संगीत र स्वरमा सजिएका गीतहरुको दोस्रो एल्बम ‘कोसेली’ विमोचन गरेका नन्दु राईको नयाँ म्युजिक भिडियो सार्वजनिक भएको छ ।
‘आइ लभ यु …’ बोलको उक्त गीतको भिडियोमा नायिका शिल्पा पोखरेल र निराजनको अभिनयलाई कोरियोग्राफर उत्सव दाहालले जीवन्त पार्ने काम गरेका छन् । अर्जुन अधिकारीको निर्देशन, मोहित मुनालको एरेन्ज र निशान घिमिरेको सम्पादनमा भाइब्स क्रिएसनले सार्वजनिक गरेको म्युजिक भिडियोको लिपसिनमा गायक राई र गायिका शिला राईलाई पनि देख्न सकिन्छ ।
रोजगारीका लागि सात वर्षअघि यूएई आएका भेडेटार धनकुटाका नन्दु राईले ‘सुसेली’ एल्बम चैत २१ गते विनायो क्याफे अनामनगरको हलबाट सार्वजनिक गरेका थिए । उक्त एल्बममा राईका यसअघि नै लोकप्रिय भएका ५ वटा गीतका साथमा एक गीतको म्युजिक ट्रयाक समावेश गरिएको छ । चर्चित गीतकार डा. कृष्णहरि बरालको प्रमुख आतिथ्यमा विमोचित उक्त एल्बममा राईका लोकपप, गजल, साकेला, आधुनिक गीतहरु समावेश छन् ।

