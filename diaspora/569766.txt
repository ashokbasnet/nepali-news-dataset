भिजिट भिसामा लागेको प्रतिबन्धप्रति महासंघको बिरोध

१२ अप्रल, युएई । नेपाल सरकारले नेपालीहरुलाई युएईलगायत खाडी देशहरुमा भिजिट भिसा (टुरिस्ट भिसा) मा रोक लगाएको प्रति नेपाल पत्रकार महासंघ युएई शाखाले आपत्ति जनाएको छ ।
पत्रकार महासंघ युएई शाखाका अध्यक्ष भुपराज बस्यालले यही चैत २९ गते युएईका लागि कार्यवहाक राजदूत नेत्रबहादुर टण्डनमार्फत् नेपाल सरकारलाई १० बुँदे ज्ञापन पत्र बुझाउदै आपत्ती जनाएको हो ।
ज्ञापन पत्रमा भिजिट भिसालाई व्यवस्थित गर्न महासंघले नेपाल सरकारलाई विकल्पसहित सुझावहरु समेत प्रस्तुत गरेको छ ।
नेपाल सरकारले नागरिकको नैसर्गिक अधिकारमै धावा बोल्ने गरी युएई लगायतका अन्य खाडी राष्ट्रहरुको भ्रमणमा लगाईएको प्रतिबन्धले सर्वसाधारण नेपालीहरु प्रभावित भएको महासंघले दावी गरेको छ ।
भिजिट भिसालाई बन्द गर्दा तस्करीलाई अझ थप बल पुग्ने भन्दै महासंघले मानब बेचबिखनमा संलग्न मानब तस्करहरुलाई कारबाहीको दायरामा ल्याई भिजिट भिसालाई ब्यवस्थित गर्नुपर्ने भन्दै सरकारको ध्यानाकर्षण गरेको छ ।
कर्मचारीरुका कारण सेटिङ गरी भिजिट भिसामा युएई ल्याएर नेपालीहरुलाई दुःख दिने र अन्य प्रतिबन्धित मुलुकमा सप्लाई गर्ने गरेकोले भिसा रोक्का गर्नुभन्दा गलत काम गर्नेलाई कार्वाही गर्न शाखाले माग गरेको छ ।
म्यानपावर कम्पनीहरु र एयरपोर्टका कर्मचारीहरुको संलग्नतामा भिजिट भिसामा सेटिङ मिलाएर नेपाली चेलीहरुलाई युएई ट्रान्जिट बनाई अन्य खाडी मुलुक लगायत प्रतिबन्धित मुलुकहरु इराक, सिरिया, यमनमा बेचिने गरेको समेत ज्ञापन पत्रमा उल्लेख गरिएको छ ।
यस्तो छ पत्रकार महासंघ युएई शाखाको ज्ञापनपत्र 
१) युएईमा रहेका उच्च स्तरका कामदारहरु जस्तै इन्जिनियर, एकाउन्टेन्ट, नर्स, डाक्टर, व्यापारी, अफिस स्टाफ लगायत दक्ष कामदारहरु जसको तलबमान कम्तीमा ४ हजार दिराम्स रहेको छ, उनीहरुको परिवार, आफन्त नातागोता तथा साथीभाइलाई पर्यटक भिसामा आउनको लागि अनुमती दिनु पर्ने । -युएईको कानुन अनुसार ४ हजार दिराम्स तलब हुनेले श्रीमती र छोराछोरीलाई समेत ल्याउन पाउने नियम छ ।)
२) युएईमा रहेर जसले आफन्तलाई ल्याउन चाहने हो, उसको तलब खुलेको प्रमाण र आवश्यक परेको खण्डमा अन्य कागजात -बैंक स्टेट्मेन्ट, स्यालरी सर्टिर्र्पिकेट, घरको कन्ट्र्याक्ट आदि) नेपाली दूतावासले जाँचेर सिफारिस गरेपछि नेपाल सरकारले अनुमति दिनु पर्ने ।
३) नेपालबाट युएई भ्रमणमा आउन चाहने ब्यक्तिहरुको हकमा नेपाल सरकारको बैंक खातामा निश्चित रकम -कम्तीमा १ लाख) डिपोजिट राख्नु पर्ने र उक्त रकम नेपाल फर्केर गएपछि सक्कली रसिद देखाएर व्यक्ति स्वयम उपस्थित भएमा फिर्ता दिनु पर्ने । फिर्ता दिँदा १० प्रतिशत रकम राजस्व स्वरुप कट्टी गर्न सकिनेछ ।
४) यदि सो ब्यक्तिले युएईमै रोजगार पाएको खण्डमा सोको प्रमाण नेपाली दुतावासमा पेश गरी दुताबासबाट नै श्रम स्विकृति र इन्सुरेन्स गर्ने ब्यवस्था गरी निजले इच्छाएको नजिकको ब्यक्तिले उक्त रकम नेपालमा भुक्तानी लिन सक्ने व्यवस्था गर्नु पर्ने । यो ब्यवस्था भएको खण्डमा भ्रमणमा आएको व्यक्ति युएईमा अलपत्र परेको अवस्थामा उक्त डिपोजिट रकमबाटै टिकट काटेर नेपाल फर्काउन सकिनेछ ।
५) युएईमा रहेका अन्य सामान्य कामदारहरुको हकमा भने उसले आफन्त नातागोता -नाता खुलेको प्रमाण पेश गरे) युएई घुम्न बोलाएको खण्डमा दुताबासमै निश्चित रकम -कम्तीमा १० हजार दिराम्स) डिपोजिट राखी अनुमती दिन सकिने । यो ब्यवस्था भएको खण्डमा युएईमा अलपत्र परेको अवस्थामा भ्रमणमा आएको सो ब्यक्तिलाई उक्त रकमबाटै टिकट काटेर नेपाल फर्काउन सकिनेछ ।
६) उमेरले ६० बर्ष नाघेका आफन्तहरुलाई घुम्न बोलाएको अवस्थामा निजले नेपाल सरकारसँग कुनै पनि डिपोजिट राख्नु नपर्ने ।
७) भ्रमणमा आएको ब्यक्ति नेपाल फर्केर गएको खण्डमा दुताबासमा डिपोजिट राखिएको रकमको १० प्रतिशत -१०० दिराम्स) राजस्व कट्टा गरी फिर्ता गर्नु पर्ने । 
८) नेपाल एअरपोर्टमा खटिने प्रहरी लगायत अध्यागम विभागका कर्मचारीलाई यात्रामा रहने सबैलाई अनुशासित भई नम्र ब्यवहार गर्न निर्देशन दिई कडाइका साथ लागू गर्नु पर्ने ।
९) नेपाल एअरपोर्टका कर्मचारीहरु सेटिङ गरी मानव तस्करीमा संलग्न भएको पाइएमा भविश्यमा नेपाल सरकारको कुनै पनि निकायमा जागिरको लागि अयोग्य हुनेगरी बर्खास्त गर्नु पर्ने । यस्तो कार्यमा उनीहरुको संलग्नता भए/नभएको छुट्याउन एअरपोर्टको अध्यागमनले पासपोर्टमा लगाईएको एक्जिट तथा इन्ट्री स्टाम्प वा रेकर्ड, हवाईजहाजको टिकट र भ्रमण गरेको व्यक्ति स्वयम मध्ये कुनै एक प्रमाणको पेश गर्न सकिने । यी प्रमाण हुँदाहुँदै पनि कारबाही गर्न नसकिने कानुन भए नेपाल सरकारले तुरुन्त यस्तो कानुन बनाउनु पर्ने ।
१०) सेटिङमा संलग्न हुने नेपाल सरकारका कर्मचारी, म्यानपावरका एजेन्ट वा अन्य कोही भए मानव ओसारपसार तथा बेचबिखनको मुद्दा चलाई सो व्यक्तिको सर्वस्वहरण गरी आजीवन कारावासको सजाय तोकिनु पर्ने । त्यसको लागि आवश्यक कानुनको निर्माण गर्नुपर्ने भए तुरुन्त गर्नु पर्ने ।
 

