नेपाली कला–संस्कृति प्रदर्शन गर्दै सकियो ग्लोबल नेपाल फेस्ट

१८ अप्रील, अमेरिका । भिन्तुना ईन्टरनेसनलले  आयोजना गरेको ‘ग्लोबल नेपाल फेस्ट–२०१७ डीसी’ महोत्सव सम्पन्न भएको छ ।
महोत्सवमा नेपाली कलासंस्कृति झल्काउने कार्यक्रम सँगै चित्रकला, योगा तथा ध्यान कार्यक्रम गरिएको थियो । चित्रकला प्रदर्शनीमा नेपाली मूलका कलाकारहरुमा राजेन्द्र केसी, एरिना ताम्राकार, आशा डंगोल, सागर मानन्धर, रबिता केसी, दिभा प्रधान, किरण मानन्धर, सम्झनाराज भण्डारी, चन्द्र श्रेष्ठ तथा कृष्ण गोपाल रंजित सहभागी थिए ।
वासिंटन डिसीमा सम्पन्न उक्त उत्सवमा नेपालका लागि पूर्व अमेरिकन राजदूत स्कट डेलेसी, अमेरिकाका लागि नेपाली राजदुत अर्जुनकुमार कार्की, मेरिल्याण्ड इन्डियन हेड नगरपालिकाका नेपाली मूलका निर्वाचित उपनगर प्रमुख किरण सिटौला ,गैर आवासीय नेपाली संघ अमेरिकाका संस्थापक अध्यक्ष सुमन तिम्सिनालगायत संघ–संस्थाका प्रतिनिधि तथा नेपाली समुदायको बाक्लो उपस्थिति थियो ।
नेपालका संगीत, कला, पर्यटक, संस्कृति, कलाकार, हस्तकला, चित्रकला, भेषभूषालाई प्रबर्धन गर्ने हेतुले उत्सवको आयोजना गरिएको आयोजकतर्फका सुरेश सापकोटाले जानकारी दिए । उनले यसलाई निरन्तरता दिँदै आगामी अप्रिल २९ तारिख बाल्टिमोरमा यस्तै कार्यक्रम गरिने जानकारी दिए ।

