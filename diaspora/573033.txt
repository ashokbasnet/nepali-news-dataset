नेपाली कलाकारको प्रस्तुतिले गुञ्जियो स्पेन

१९ अप्रिल, बार्सिलोना । स्पेनमा रहेका नेपालीहरु लोक गीत–संगीतमा झुमेका छन्। नयाँ वर्षको उपलक्ष्यमा नेपाली जनसम्पर्क समिति स्पेनले बार्सिलोनामा आयोजना गरेको कार्यक्रममा नेपालीहरु रमाएका हुन्।
मार्यो नि मायाले…, बिर्सिएर शृङ्गारमा गाजल लगाइछौंलगायत गीतहरु गाउँदै गायक/गायिकाले दर्शकहरुलाई निरन्तर नचाइरहे ।
फरक–फरक विधाका गीतहरु गाउन सक्ने गायकको रुपमा परिचित थानेश्वर गौतमले बढ्दै गरेको बार्सिलोनाको गर्मी मौसमलाई आफ्नो प्रस्तुतिबाट झनै तताए ।
गायक रामजि नेपालीले जवानीमा तानेको गाँजा…, भिरको टुनी किन हो रुनी … लगायत गीत स्टेजमा पस्कँदा दर्शकदीर्घा सम्हालिन सकेनन्, नाचिरहे ।
नेपाली दोहोरी गीत प्रतिष्ठान, युरोप शाखाकी अध्यक्ष सुमी घिमिरे सापकोटा र गायिका अनुजा थापाको प्रस्तुतिले सांगीतिक माहोललाई थप ततायो ।
क्यारिकेचरका लागि अब्बल मानिएका कलाकार सुजल भण्डारी तथा नेपाली पाठशाला बार्सिलोनाका बालबालिकाहरुले प्रस्तुतिले पनि कार्यक्रमलाई निकै रोचक बनाएको थियो ।

