इजरायलमा नेपाली पर्यटनको प्रवर्द्धन

२६ अप्रील, इजरायल । इजरायलको पर्यटकीय शहर हाइफामा नेपालको सांस्कृतिक तथा पर्यटन क्षेत्रको प्रचार–प्रसार गरिएको छ । इजरायलका लागि पर्यटन तथा सांस्कृतिक सद्भावना दूत भगवती बस्नेतको संयोजकत्वमा इजरायलस्थित नेपाली दूतावासको सहयोग तथा एनआरएन आइसीसीको व्यवस्थापनमा कार्यक्रम सम्पन्न भएको हो ।
बहुजाति, बहुभाषी कला अनि संस्कृति छ हाम्रो, सद्भाव र भाइचारा नै नेपालीको संस्कार हो’ भन्ने मूल दिएर गरिएको कार्यक्रममा प्लिज भिजिट नेपाल, शान्तिका दूत गौतम बुद्ध, सगरमाथाको देश नेपाल, लुम्बिनीका विभिन्न तस्वीरहरुका साथै विभिन्न पर्यटकीय क्षेत्रको जानकारी दिइएको थियो । कार्यक्रममा नेपाली लोक संस्कृति झल्कने गीत, तथा पोशाकको प्रदर्शन गरिएको थियो ।
नेपालीहरुले पर्यटकको घुँइचो लाग्ने स्थानीय बहाई गार्डेनको पहिलो गेटदेखि जर्मनी कोलनीसम्म र्‍याली गरेका थिए ।
राष्ट्रिय गीत गाएर सुरु भएको कार्यक्रममा प्रमुख अतिथि इजरायलस्थित नेपाली राजदूतावासका सहचारी भोज कुमार भट्टराई, विशेष अतिथिमा एनआरएन आइसीसीका सदस्य सुवास खरेल तथा अतिथिहरुमा जनसम्पर्क समितिका उपाध्यक्ष राजेन्द्र खनाल, झापाली समाज इजरायलका अध्यक्ष तथा विश्व नेपाली साहित्य महासंघ इजरायलका उपाध्यक्ष गणेश गौतम ‘सागर’ लगायत विभिन्न संघघ–संगठनका नेपालीहरुको उपस्थिति रहेको थियो ।

