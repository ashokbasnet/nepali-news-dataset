जुट्न थाल्यो देवीमायालाई सहयोग
३ मे, युएई । मुटु र फोक्सोमा समस्या भएर विगत चार महिनादेखि युएईको अस्पतालमा उपचाररत देवीमाया लामा श्रेष्ठको उपचारमा सहयोग गर्न एनआरएन युएईले सक्रियता देखाएको छ । एनआरएन युएईका अध्यक्ष सुदिप कार्कीले लामाको उपचारमा सहयोग गर्न एनआरएन युएईले अभियान चलाएको अनलाइनखबरलाई जानकारी दिए ।
अध्यक्ष कार्कीले व्यक्तिगत रुपमा पाँच सय दिराम्स (करिब १४ हजार ५ सय रुपैयाँ) देवीमायाको उपचार खर्चमा सहयोग गर्ने प्रतिबद्धता व्यक्त गर्दै अभियानमा सहयोग गर्न युएईमा क्रियाशील सबै नेपाली संघसंस्था, व्यावसायी तथा सर्वसाधारणलाई आग्रह गरेका छन् ।
देवीमायाको विषयमा अनलाइनखबरमा समाचार प्रकाशन भएपछि सहयोग गर्ने दाताहरु सम्पर्कमा आउन थालेको बिरामीका श्रीमान लोकेन्द्र श्रेष्ठले बताएका छन् ।
एनआरएनले युएईमा कार्यरत सम्पूर्ण नेपाली दाजुभाइ तथा दिदीबहिनीहरुलाई सम्बोधन गर्दै एक नेपालीलाई परेको समस्यमा अर्को नेपालीले सहयोग गर्न आग्रह गरेको छ ।
बिरामी लामाको उपचारमा आजसम्म नेपाली १ करोड भन्दा बढी रकम खर्च भइसकेको र उक्त रकमको केही अंश बिमा कम्पनीले चुक्ता गर्ने भनिए पनि हालसम्म अस्पतालको बिल चुक्ता नभएको बिरामीका श्रीमान्ले बताएका छन् ।
लामाको सहयोग स्वरुप केही रकम उठेको भएता पनि बिमारीलाई थप उपचारार्थ र हस्पिटलबाट डिस्चार्ज गरी नेपाल पठाउन लगभग ५० हजार दिराम्स (करिब १५ लाख रुपैयाँ) को आवश्यकता पर्ने लामाका श्रीमान लोकेन्द्र श्रेष्ठले बताएका छन् ।
यसैबीच, अबुधाबीमा रहेका नेपाली व्यावसायी तथा सर्वसाधारण नेपालीहरुले लामाको उपचारमा २ हजार ३ सय २४ दिराम्स (करिब ६५ हजार रुपैयाँ) सहयोग गरेको गायक प्रकाश पौडेलले जानकारी दिएका छन् ।
बिरामी लामाको उपचारमा हालसम्म हेल्पिङ हेन्ड, धरान समूहले ६ सय दिराम्स, विवेकशील नेपाली युएईले १ हजार ५ सय ५० दिराम्स, खोटाङ सेवा समाजबाट ३ हजार २ सय ५० दिराम्स, ताप्लेजुङ सेवा समाजबाट २ हजार ३ सय ४६ दिराम्स, लमजुङ सेवा समाजबाट १ हजार १२ दिराम्स सहयोग प्राप्त भएको बिरामीका श्रीमान लोकेनले जानकारी दिएका छन् ।
नेपाली दूतावासले आयोजना गरेको कार्यक्रममा उपस्थित नेपालीहरुबाट संकलित २ हजार २ सय ६० दिराम्स सहयोग प्राप्त भइसकेको र उदयपुर सेवा समाज लगायत केही व्यक्ति तथा संघसंस्थाहरुले आर्थिक सहयोगको प्रतिबद्धता गरेका छन् ।
बिरामी लामालाई सहयोग गर्न एनआरएन युएईका क्षेत्रीय समितिका पदाधिकारीलाई सम्पर्क गर्न वा इमिरेटस एनबीडी बैंकको खाता नम्बर १०१ ४२४४६५९००१ मा सिधैं रकम जम्मा गर्न एनआरएन युएईले आग्रह गरेको छ ।

