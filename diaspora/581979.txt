दोस्रो नेसा कार्यशाला गोष्ठी सम्पन्न

८ मे, क्यानाडा । नेपालिज स्कलर्स एसोसिएसन (नेसा) युनिभर्सिटी अफ अल्बेर्टा, एडमन्टन, क्यानाडाले ‘दोस्रो नेसा कार्यशाला गोष्ठी’ गरेको छ ।
गोष्ठीमा क्यानाडाको अल्बेर्टा तथा अन्य स्थानहरुमा रहेर अनुसन्धान गर्ने तथा यसमा रुचि राख्ने करिब ५० जना नेपाली प्रध्यापक, शिक्षाविद्, वैज्ञानिक, ईञ्जिनियर, डाक्टर, नर्स, पत्रकार आदिको उपस्थिति थियो ।
‘स्किल नलेज सेयरिङ इन नेप्लिज कम्मुनिटिज’ नाम दिइएको उक्त कार्यशाला गोष्ठीमा क्यानाडामा रहेर विभिन्न विषयमा अनुसन्धान गरिरहेका १२ जना अनुसन्धानकर्ताले कार्यपत्र प्रस्तुत गरेका थिए ।
अल्बेर्टा, क्यानाडाका नेपाली मुलका प्राध्यापक, अनुसन्धानरत विद्यार्थी तथा प्राज्ञिक व्यक्तित्वहरुले नेपाल सम्बन्धी र अन्य रोचक विषयमा खोजमुलक प्रस्तुति दिइरहँदा कार्यक्रमस्थल नेपालमय भएको थियो ।
प्राकृतिक तथा वातावरणीय विज्ञान, स्वास्थ्य तथा पशुचिकित्सा विज्ञान, बिकास तथा समाजिक विज्ञान, र ईञ्जिनियरिङ गरी ४ चरणमा उक्त कार्यक्रम सम्पन्न भएको थियो । उक्त कार्यशालामा प्रस्तुत केही कार्यपत्र नेपालका विभिन्न क्षेत्रसँग सम्बन्धित थिए ।
आयोजक नेसा युनिभर्सिटी अफ अल्बेर्टाका संयोजक खगेन्द्र बेलबासेले उक्त कार्यक्रम उपस्थित सहभागीहरु, कार्यपत्र प्रस्तोताहरु,कार्यशालाको विभिन्न चरणमा अध्यक्षता गर्ने प्राज्ञिक व्यक्तित्वहरुलाई स्वागत गर्दै कार्यशालाको सुरुवात गरेका थिए ।
डा. विनोद राजभण्डारीको अध्यक्षतामा भएको पहिलो चरणको सामाजिक विज्ञान कार्यक्रममा तीन वटा कार्यपत्र प्रस्तुत भएको थियो ।
पहिलो चरणमा डा. भरत श्रेष्ठ, डा. दिपक पुडासैनि र डा. नारायणकुमार श्रेष्ठले कार्यपत्र प्रस्तुत गरेका थिए ।

यस्तै, दोस्रो चरणमा प्रसव पीडाको अवधि र यसले बच्चामा पर्ने असरको बारेमा अल्बेर्टा युनिभर्सिटीमा अनुसन्धानरत उषा राईले, क्यानाडाको उत्तरी भेगमा भइरहेको परिवर्तन पारिरहेको असरको बारेमा क्यालगरी युनिभर्सिटीमा विद्यावारिधी गर्दै गरेका प्रताप काफ्लेले र ग्यास्ट्रिकको लक्षण र यसलाई कम गर्ने उपायहरुको बारेमा डा. कुसुमाकर शर्माले दोस्रो चरणमा कार्यपत्र प्रस्तुत गरेका थिए ।
तेस्रो चरणमा डा. पुण्यसागर मरहट्टा, मधुसुदन रिमालले प्रस्तुति राखेका थिए । त्यस्तै अल्बेर्टा युनिभर्सिटीमा अनुसन्धानरत बैकुण्ठप्रसाद आचार्य, ऋषि अधिकारी, नारायण पोख्रेल, केशव शर्माले कार्यपत्र प्रस्तुत गरेका थिए ।
नेसाले २०१८ को मे ५ मा तेस्रो नेसा कार्यशाला गोष्ठी आयोजना गर्ने घोषणा समेत गरेको छ ।

