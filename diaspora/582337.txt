झुम्कावालीसँग झुमे ओसाकाका नेपाली
ओसाका । कार्यक्रम सुरू भएकै थिएन, चर्को आवाजमा हल गुन्जायमान थियो । त्यो चर्को आवाज चाँही अरू कसैका लागि नभइ चर्चित गायक प्रमोद खरेलको स्वागका लागि थियो। युवाहरुका ढुकढुकी प्रमोद जब स्टेजमा उत्रिए हलमा उपस्थित सबैजना सँगै गाउन र नाच्न थाले । ओइ झुमा, म विना कसैकसैलाई, लाइदेउन मायाले जस्ता गीतमा नझुम्ने दर्शक कमै थिए।
त्यस्तै चर्चित कार्यक्रम प्रस्तोता एवं कमेडिएन सन्दिप क्षेत्रीको प्रस्तुतिमा उपस्थित दर्शकहरु निकैबेर रमाए । पहिलो पटक जापान आएका क्षेत्रीले ‘साकुरा नाइट-२’ मा बिचबिचमा विभिन्न ठट्टा गर्दै नेपाली समुदायमा देखिएका समस्याहरुलाई आकर्षक तरिकाले आफ्नो प्रस्तुतीमा समाबेश गरे ।
१४ वर्षपछि दोस्रो पटक जापानमा आएकी सदावहार गायिका चित्रकारले ‘साकुरा नाईट-२’ मा दर्शकहरुलाई एकपछि अर्को प्रस्तुति राख्दै भरपुर मनोरञ्जन दिइन् ।
‘चाहिंदैन हिरा र मोती’, ’सिमसिमे पानीमा’, ’सालको पात टपरी गाँसेर’, ‘बाँझो खेतमालगायतका गीत गाउँदै उपस्थित युवायुवतीहरुलाई छमछमी नचाइन् ।
सुर्य कर्पोरेसन र ग्रिष्मा इन्टरटेन्मेन्टको संयुक्त आयोजनामा गोल्डेन वीकको अवसर पारी मानवसेवा आश्रम सहयोगार्थ गरिएको ‘साकुरा नाइट-२’ मा सुर्य कर्पोरेसनका ब्रयान्ड एम्बेसडर समेत रहेका संचारकर्मी एबम कार्यक्रम प्रस्तोता नरेश भट्टराइले कार्यक्रम संचनलन गरेका थिए ।






 

