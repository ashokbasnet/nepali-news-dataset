खड्काले जिते अष्ट्रेलियामा भएको अन्तराष्ट्रिय तेक्वान्दोमा स्वर्ण पदक

१० मे,सिड्नी ।अष्ट्रेलियाको क्वीनस्ल्याण्डको गोल्डकोस्टमा भएको ‘गोल्डकोस्ट खुला अन्तराष्ट्रिय तेक्वान्दो च्याम्पियनसिपमा नेपाली खेलाडी एवंम नेपाल तेक्वान्दो एकेडेमीका अध्यक्ष अशोक खड्काले स्वर्णपदक जितेका छन् ।
यही मे ६ र ७ मा भएको प्रतियोगितामा ११ देशका १२ जना खेलाडीहरुलाई पछि पार्दै खड्काले स्वर्णपदक हात पारेका हुन् ।
खड्काले फाइनलमा अष्ट्रेलियाका खेलाडीलाई पराजित गरेर स्वर्णपदक जितेका हुन् । खड्का सेमिफाइनलमा न्यूजिल्याण्डका खेलाडीलाई पराजित गर्दै प्रतियोगिताको फाइनलमा आइपुगेका थिए ।
उनले सन् २०१४ मा बेलायतमा भएको दशौं अन्तराष्ट्रिय खुला मैत्रीपूर्ण तेक्वान्दो च्याम्पियनसिपमा रजत पदक हात पारेका थिए ।
सन् २०१४ मै कोरियामा भएको ८ औं विश्व तेक्वान्दो एक्पो मा स्वर्णपदक जितेका थिए । त्यस्तै २०१६ मा कोरियामा भएको १० औं विश्व तेक्वान्दो एक्सपोमा रजत पदक, २०१५ मा भएको दोस्रो हिसोज अन्तराष्ट्रिय तेक्वान्दो च्याम्पियनसिपमा पनि रजत पदक जितेका थिए ।
पहिलो पटक अष्ट्रेलियामा आएको नेपाली तेक्वान्दो खेलाडी खड्काले अनलाइनखबरसंग भने-‘नेपालको प्रतिनिधित्व गरेर यहाँ आउने कुनै पनि खेलाडीले स्वर्णपदक जितेको छैन । तर, त्यो अवसर मलाई मिलेको छ, यो अवसरमा म मे मेरो देशको खेलकुदप्रति गर्व गर्न चाहन्छु ।’
खड्काले नेपालमा अभावकाबीचमा जे जति प्रगति भएको त त्यो नै ठूला भएको भन्दै अझ खेलाडीहरुका लागि प्रोत्साहन गरेको खण्डमा ओलम्पिकमा समेत पदक जित्न सक्ने बताए ।
सिड्नी खड्कालाई सम्मान गरिदै
यसैबीच बुधबार गैरआवासीय नेपाली संघको नेतृत्वमा एक कार्यक्रमकाबीच खड्कालाई सिड्नीमा सम्मान गरिएको छ ।
एनआरएन विश्व युवा संयाेजक विजय पोखरेल, ओसियन संयोजक महेन्द्र लम्साल, अष्ट्रेलियाका उपाध्यक्ष दिनेश पोखरेलले खड्कालाई बधाईसहित सम्मान गरेका छन् ।
साेही कार्यक्रममा तेक्वान्दो खेलाडी अशोक खड्काले नेपालमा सञ्चालन गरेको तक्वान्दो एकेडेमीका लागि यहाँको नेपालीहरुले सहयोग गरेका हुन् ।
गरिब र अनाथहरुलाई सञ्चालन गरिएको एकेडेमिका लागि एनआरएन विश्व युवा संयोजक विजय पोखरेलले ५०० अष्ट्रेलियन डलर, एनआरएन अष्ट्रेलियाका उपाध्यक्ष दिनेश पोखरेलले २००, उषा बारिया, कोमल पाठक र राकेश जोशी र महेन्द्र लम्सालले २/२ सय सहयोग गरेका हुन् ।
यसैगरी एनआरएन अष्ट्रेलियाका सचिव टोनु घोताने र क्वीनस्ल्याण्ड का पर्यटन दुत स्वतन्त्रप्रताप शाह ले पनि खड्काको अभियानलाई सहयोग गर्ने प्रतिबद्ता जनाएका  छन् ।

