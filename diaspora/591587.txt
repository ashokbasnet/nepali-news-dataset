सिड्नीमा भेटिएकी नीताले भनिन्- हनिमुन मनाउन सिड्नीमै आउँछु

३० मे, सिड्नी । अभिनेत्री नीता ढुंगाना अष्ट्रेलियाको सिड्नी आइपुगेकी छन् । उनी यसै हप्ता जून ३ तारिखका दिन झापाली समाजले आयोजना गर्न लागेको कार्यक्रममा सहभागी हुनेछिन् ।
उनी अहिले भने सिड्नी घुम्नमा ब्यस्त छिन् । ‘अष्ट्रेलिया आउने सपना पूरा भयो,’ उनले भनिन्, ‘यो निकै सुन्दर मुलुक रहेछ ।’
सिड्नीमा रहेको ओपरा हाउस घुमेपछि भने नीतालाई प्रेमीको याद आएछ । ‘ओपरा हाउसमा प्रेमीसँग आउन पाएको भए अर्कै मज्जा आउँथ्यो होला तर आफू सिंगल परियो,’ मुस्काउँदै उनले भनिन्, ‘बिहे गरेपछि चाहिँ हनिमुन मनाउन ओपरा हाउस नै आउँछु ।’
ओपरा हाउसमा नेपालको कुन नायकसँग रोमान्स गर्ने मन छ त ? भन्ने प्रश्नमा नीताले जवाफ दिइन् ‘अनमोल केसीसँग ।’
जीवनलाई उनले एउटा यात्रा पनि ठानेकी छन् । हरेक देशका आ-आफ्नै विशेषता हुने गरेका तर अष्ट्रेलिया भने विविध बिशेषतायुक्त मुलुक भएको उनले बताइन् ।
सिड्नीको ३ हप्ते बसाइमा आफू केही भिडियो र सर्ट फिल्म खेल्ने तयारीमा रहेको नीताले बताइन् ।

