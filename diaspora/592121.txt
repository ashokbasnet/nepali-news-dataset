एनआरएनएको मन : जसका कारण अपांगता भएका बालबालिका बस चढेर स्कूल जान पाए

३१ मे, बार्सिलोना । गैरआवासीय नेपाली संघ एनआरएनएले सहयोग गरेपछि बौद्धिक अपांगता भएका बालबालिकाहरु अब टेम्पो छोडेर स्कुल बस चढ्ने भएका छन्।
मकवानपुरको हेटौंडा नगरपालिका-६ गौरीघाटमा रहेको आशा स्कुललाई एनआरएनले १५ लाख ३० हजार रुपैयाँ सहयोग गरेपछि बस चढ्न पाएका हुन्।
हेटौडाली परिवार नामक गैरसरकारी संस्थाद्वारा संचालित स्कुल जान बौद्धिक अपांगता भएका बालबालिकाहरुले ओहोरदोहोरका लागि भाडाको टेम्पो प्रयोग गर्दै आएका थिए।
हेटौडाली परिवारकी संस्थापक आईना बार्काका अनुसार ३० लाख ८० हजार रुपैयाँको लागतमा ३६ सिटको टाटा मोटर खरिद गरिएको छ ।
एनआरएनबाट १५ लाख ३० हजार रुपैयाँ, अन्य सँघसंस्था तथा बिभिन्न कार्यक्रमवाट ८ लाख ५० हजार रुपैयाँ र अपुग रहेको ७ लाख रुपैयाँ हेटौडाली परिवारले खर्च गर्दै स्कुल बस खरिद गरेको हो
कहाँ-कहाँबाट जुट्यो सहयोग ?
स्कुल बस खरिदका लागि गैर आवासीय नेपालीका केन्द्रीय अध्यक्ष शेष घले एक्लैले ६ लाख रुपैयाँ सहयोग गरेका छन्।
गत जुलाईमा डेनमार्कमा सम्पन्न्न एनआरएनएको नवौ युरोपेली क्षेत्रीय बैठकका क्रममा अध्यक्ष घलेले सहयोग गरेका हुन्।
संघका संस्थापक अध्यक्ष डा. उपेन्द्र महतोले ३ लाख रुपैयाँ, उपाध्यक्षद्वय भवन भट्ट र कुमार पन्तले एक/एक लाख रुपैयाँ, युरोप क्षेत्रीय संयोजक कुल आचार्यले १ लाख रुपैयाँ र राष्ट्रिय समन्वय परिषद् इटालीका अध्यक्ष क्षेत्रकुमार श्रेष्ठले एक लाख रुपैयाँ सहयोग गरेका छन्।
युरोपेली बैठकमा एनआरएनबाट १३ लाख रुपैयाँको घोषणा भएता पनि संघका सचिव अर्जुनकुमार श्रेष्ठले १ लाख रुपैयाँ र एनआरएनए क्षेत्रीय समिति म्याड्रिडले १ लाख ३० हजार रुपैयाँ सहयोग गरे पछि समग्रमा एनआरएनएबाट १५ लाख ३० हजार रुपैयाँको सहयोग पुगेको छ ।
यस्तै स्पेनिस संस्था सोस्ट्रेस एसोसियसनले ४ लाख रुपैयाँ,आमा फाउन्डेसन नेपालबाट १ लाख रुपैयाँ सहयोग जुट्यो।
गायक शिव परियारले स्पेनको नेपाली समुदाय माँझ निशुल्क कार्यक्रम सम्पन्न गर्दा २ लाख रुपैयाँ बचत भएको थियो।
गैरआवासीय नेपाली संघ अन्तराष्ट्रिय समन्वय परिषद सदस्य डा. विनय श्रेष्ठ र युवा संयोजक अर्जुन बस्ताकोटीको पहलमा स्वीट्जरल्याण्डको नेपाली समुदायबाट १ लाख ५० हजार रुपैयाँ जुटेको थियो।
सहयोगले प्रेरणा मिलेको छ, गर्न धेरै बाँकी छ : आईना
स्पेनमा रहेको आफ्नो परिवार र कामलाई छोडेर २५ वर्षको उमेरमा अपांग भएका नेपाली बालबालिकाहरुको साहारा बनेकी आईनाले झनै प्रेरणा मिलेको बताउँछिन्।
‘हामीलाई सुरुमा नै बसको आबश्यकता थियो तर पैसा थिएन, उनले भनिन्, ‘टेम्पोमा कोचाकोच गर्दै बच्चाहरुलाई ओहोरदोहोर गर्दा ज्यादै कठिन पल बितायौ तर आज असाधारणा बालबालिका लागि बस किनेका छौ धेरै खुशी लागेको छ।’
उनले बालबालिकाको भविष्यप्रति सकारात्मक सोच राख्दै सहयोग गर्ने एनआरएन लगायत सहयोगी दाताप्रति आभार प्रकट गरिन्।
६५ लाखको खर्चमा नयाँ भवन बन्दै
स्कुलमा आउँन धेरै बालबालिकाहरु ईच्छुक रहेकाले नयाँ भवन समेत निर्माण भईरहेको आईनाले जानकारी दिइन् । उनका अनुसार ४, ५ महिनाभित्र नयाँ भवन बनिसक्ने छ । त्यसपछि ५५ जना बालबालिकाहरुलाई पढाउँन सकिने उनले बताइन ।
निर्माणाधिन भवनमा ४ वटा कक्षासहित फिजियोथेरापीका लागि २ बटा छुट्टै कोठाहरु हुने छन् भने किचन, डाईनिङ्, शिक्षक तथा कार्यलयकक्षको छुट्टै व्यबस्था रहने छ ।
आईनाका अनुसार नयाँ भवनका लागि ४१ लाख रुपैयाँ खर्च भईसकेको छ । बाँकी २० देखि २४ लाख रुपैयाँ रकम अपुग रहेको छ।
९ जना बौद्धिक अपांगता भएका बालबालिकाहरुले अध्ययन गरिरहेका छन्।हेटौंडाली परिबारले दुर्गम गाउँ तथा घरमा राम्रो हेरचार हुन नसक्ने अबस्था रहेका अशक्त बालबालिकाहरुलाई छात्राबासको समेत ब्यबस्था गरेको छ।

