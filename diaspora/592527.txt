अधिवेशन नजिकिएसँगै एनआरएन जापानको सदस्यता वितरण तीव्र
टोकियो । अधिवेशन नजिकिएसँगै गैरआवासीय नेपाली संघ (एनआरएन) जापानले नयाँ सदस्यता दिने प्रक्रियालाई तीव्रता दिएको छ ।
अध्ययनका लागि जापान आएका नेपाली विद्यार्थीहरुलाई पनि नयाँ सदस्यताका लागि एनआरएन जापानले र्फम खुल्ला गरेपछि नयाँ सदस्यता लिनेहरुको लर्को लागेको देखिन्छ ।
एनआरएन जापानले प्रविधिको प्रयोग गर्दै मोबाइल एप्समार्फत पुरानाको नवीकरण गर्नेदेखि नयाँ सदस्यता लिनेसम्मका लागि निकै सहज र सजिलो प्रक्रिया बनाएकाले नयाँ सदस्यको सङ्ख्या ह्वातै बढेको छ ।
हालसम्मको नयाँ सदस्यको सङ्ख्यालाई आधार मान्ने हो भने १५ प्रतिशत विद्यार्थीहरु समेटिएका छन् । ७० हजार नेपालीहरु रहेको जापानमा बिहीबार दिउँसोसम्म पुराना तथा नयाँ गरी १२ हजारभन्दा बढी नेपालीहरुले एनआरएन जापानको सदस्यता लिएका छन् ।
तर ती १५ प्रतिशत विद्यार्थीहरु साँच्चै एनआरएन भएरै हिड्लान् त ? किन उनीहरु यसरी एनआरएन जापानको सदस्यता लिन तँछाडमछाड गरिरहेका छन् भन्ने सन्दर्भ यत्तिबेला धेरैको चासोको बिषय बन्न पुगेको छ ।
पहिचान नखुलाउने सर्तमा एक एनआरएन अगुवाले भनेको कुरा विशवास गर्ने हो भने जापानमा रहेका राजनीतिक दलहरुका कार्यकर्ताले समेत विद्यार्थीको कागजपत्र लिएर एनआरएनको सदस्यता लिने गरेको तथ्य खुल्न आएको छ । उनी भन्छन्, ‘अधिवेशनमा २० देखि ३० प्रतिशतको सहभागी नहुने पक्का छ, यहाँ कतिलाई त थाहै छैन एनआरएन भन्ने, त्यसै लहैलहैमा सदस्यता लिएका छन् ।’
नेपालमा विद्यार्थीकै आडमा बसेर राजनीती गर्नेहरुदेखि वाक्कदिक्क भएका नेपालीहरु, कतै विद्यार्थी भिषामा जापानमा रहेका ती युवाहरुलाई एनआरएन जापानको चुनावका लागि प्रयोग गर्न खोजिएको त हैन् ?
तर एनआरएन जापानका अध्यक्ष सुदन थापाले राजनीतिक दलहरुका केही व्यक्तिहरुले विद्यार्थीको कागजपत्र लिएर एनआरएनको सदस्यता भर्ने गरेको बिषयमा सत्यता नरहेको बताएका छन् ।
थापाले भने, ‘यदि एनआरएन जापानमा कसैले राजनीति गर्न खोज्छ भने हामी उसलाई साधारण सदस्य पनि नरहने गरी बर्खास्त गद्छौं ।’
त्यस्तै अध्यक्ष थापाले एनआरएन जापानको अधिवेशनको संघारमा हुने नकारात्मक बिषयवस्तुको टिकाटिप्पणीबाट जापानबासी नेपालीहरुलाई भ्रममा नपर्नसमेत आग्रह गरेका छन् ।
हामीले थापासँग भावी नेतृत्वका बारे बुझ्दा उनले हाम्रोभन्दा पनि राम्रो र जापानबासी नेपालीहरुको हितमा काम गर्न सक्ने नेतृत्व आउनु पर्ने बताए । एनआएरएन जापानको अधिवेशन आगामी अगष्टमा हुँदैछ ।
यता एनआरएन जापानले सदस्यता लिन र नवीकरण गर्ने समयसीमा चार दिन थप गरेको छ । जापानबासी नेपालीहरु मागलाई ध्यानमा राख्दै चार दिन समयसीमा थप गरेको अध्यक्ष थापाले बिज्ञप्तिमार्फत जानकारी दिएका छन् । अब जुन ४ तारिख आइतबार राति १२ बजेसम्म सदस्यता लिन र नवीकरण गर्न सकिने छ ।

