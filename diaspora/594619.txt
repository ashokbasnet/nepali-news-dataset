यस्तो छ अष्ट्रेलियामा नेपाली चलचित्र ल्याउन हिच्किच्याईनुको कारण ?

नेपाली सिनेमाको लागि बलियो,भरपर्दाे र विश्वासिलो बजार मानिएको अष्टे्रलियाको बजारमा पछिल्लो समय गिरावट आएको छ ।
यस्तो हुनुको पछाडि नेपाली चलचित्रका निर्माताहरूको महत्वकांक्षा र माग धेरै गर्ने प्रबृतिलाई कारण मानिएको छ ।
अष्टे्रलियामा चलचित्र चलाउने भन्नासाथ नेपालबाट लाखौको माग गर्ने र आफ्ना चलचित्रका बारेमा ठूला सपनाहरू बाँड्नु नै अन्ततः घातक बन्न पुगेको छ ।
‘यहाँ चलचित्र ल्याएर कसैले दाम कमाएको छैन । यो हाम्रो प्यासन हो तर नेपालमा रहनु भएका निर्माताहरूले यताको बजारै नबुझिकन धेरै माग गर्ने गर्दा अब हामीहरू चलचित्र ल्याउन पछि हटेका छौ’ अष्टेलियाका चलचित्र प्रदर्शक रोशन भट्टराईले भने ।
अष्ट्रेलियामा चलचित्र वितरकहरु एकजुट
अष्ट्रेलियामा नेपाली चलचित्रको प्रदर्शनमा लामो समयदेखि लागि परेका केही वितरकहरू आगामी दिनहरूमा चलचित्र ल्याउँदा कुनकुन आधारमा चलचित्र ल्याउने भन्ने कुरामा छलफल गरेर मात्र चलचित्र ल्याउनेमा एकजुट भएका छन ।
उनीहरूले सिनेमाको मागलाई आधार मान्दै खर्च कटाएर आधाआधा लिने वा सिक्वेल र ठूला ब्यानरका चलचित्रहरूलाई प्रत्येक ‘शो’ को रकम तिरेर चलचित्र चलाउन सकिने सहमतिमा चलचित्रहरू प्रर्दशन गर्नेमा जोड दिएका छन ।
नेपाली निर्माताको गैरव्यवसायी प्रबृत्ती

यस्तो गर्न सकिएन भने नेपालका निर्माताहरूको एउटा राम्रो बजार पनि गुम्न सक्ने र प्रवासमा नेपाली चलचित्रको बजार बढाउने हाम्रो योजना पनि असफल हुने देखिएको प्रजापति सिवाकोटीले बताए ।
सिवाकोटीले थपे, ‘चलचित्रहरू फिक्समा किन्दाकिन्दा अब ढाँड नै सेकिन लागिसक्यो । चलचित्रको पनि १५/२० लाख नेपाली रकम भनि हाल्ने नेपाली चलचित्रका निर्माताहरूले बुझ्नु पर्‍योे कि हामीले यहाँ कसरी चलचित्र चलाएका छौ भनेर ।’
उनले अष्ट्रेलियामा मोक्ष,सेतो बाघ,झोले र जंगे लगायतका चलचित्रहरू ल्याएर चालाएको भन्दै त्यसमा ठूलो नोक्सानी व्यहोर्नु परेको बताए ।
‘नाफाको त कुरै छाडौ चुर्लुम्म भए,’ अर्का वितरक सौरभ मानन्धरको तितो भोगाई सुनाउँदै भने-‘ अष्टेलियाको बजारलाई बचाउने कि मार्ने अब नेपाली चलचित्रका निर्माताहरुकै हातमा छ  ।’
अष्ट्रेलियामा रहेका चलचित्र वितरकहरूले अबदेखि नेपाली चलचित्रहरू ल्याउँदा ‘शो’ को आधारमा हरेक शो को ७०० सयदेखि १००० अष्टे्रलियन डलरसम्म तिर्न सकिने बताएका छन् ।
चलचित्र वितरकहरु सांस्कृतिक कार्यक्रम गर्दै
यसरी नेपाली सिनेमाको मूल्य बढी भन्ने र बजार पनि खस्कंदै जान थालेपछी चलचित्र वितरकहरू अष्ट्रेलियामा साँस्कृतिक कार्यक्रमको आयोजना तर्फ आकषिर्त हुन थालेका छन ।
‘अष्टे्रलियामा फिक्समा बेच्न पाएपछि अब किन टाउको दुखाउने जस्ता निर्माताहरूको गैरब्यबसायी कृयाकलापबाट पनि हामी ठगिएका छौ’ अष्टेलियाको मेलबर्नका सन्जयकुमार शाहले भने ।
पछिल्लो पटक आशा गरिएका केही चलचित्रहरूले पनि आशातित ब्यापार नगरेपछि अष्टे्रलियाका चलचित्र वितरकहरू चलचित्र प्रदर्शन गर्न हिच्किचाएका हुन ।

