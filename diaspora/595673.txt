सिड्नी फिल्म फेस्टिवलका नेपाली जज भन्छन् : नेपाली फिल्म जगत् अब अन्तर्राष्ट्रिय स्तरको भैसकेको छ

८ जून, सिड्नी । सिड्नीमा १२ दिनसम्म चल्ने एशिया प्यासिफिक क्षेत्रको ठूलो फिल्म फेस्टिवलमा निर्णायक मण्डलकाका रुपमा सहभागी भएका दीपक रौनियारले अब नेपाली फिल्म क्षेत्र पनि अन्तर्राष्ट्रियस्तरको भैसकेको बताएका छन् ।
सिड्नीमा नेपाली पत्रकारहरुसंग कुरा गर्दै उनले भने-‘नेपालको सरकारले कुनै ध्यान नदिए पनि फिल्म निजी क्षेत्रका निर्माताहरुको स्वपहलमा यो क्षेत्रले बिगत पाँच वर्षयता अन्तर्राष्ट्रिय स्तरमा ख्याती कमाउन सफल भैरहेको बताए ।
उनले सरकारले ध्यान दिने हो भने अझै नेपाली फिल्म क्षेत्रले अन्तर्राष्ट्रियस्तरमा प्रतिस्पर्धा गर्न सक्ने बिचार व्यक्त गरे । ‘आफ्नो भाषा, सँस्कृति, सभ्यताको अन्तर्राष्ट्रिय प्रचारका लागि सरकारले पहल गर्नुपर्छ र प्रवासमा भएका नेपालीहरुले साथ दिनु पर्छ ।’ अनलाइनखबरसंग कुरा गर्दै उनले भने ।
बिश्वको कुनै पनि फिल्म क्षेत्र त्यो देशको सरकारको सहयोग बिना अघि बढेको छैन । गत जनवरीमा उनलाई सिड्नीको निम्तो आउँदा केका लागि हो थाहा थिएन । तर, अन्तमा निर्णायकका रुपमा प्रस्ताव गरियो र उनले स्वीकार गरेका थिए ।
६४ औं शृंखलाका रुपमा गत मंगलबारबाट सुरु भएको यो फेस्टिवलका निर्णायक  पाँच जना को नेतृत्व चर्चित अष्ट्रेलियाली फिल्म समिक्षक मर्गेरेट पोमेन्र्जले गरेका छन् भने निर्णायक मण्डलका सदस्यहरुमा नेपालका दीपक रौनियार, दक्षिण कोरियाका किनी किम, एसियन क्यानाडियन अनिमेटर आङ मारी फ्लेमिंग र अष्ट्रेलियाली फिल्म निर्माता रोजमेरी ब्लाइट रहेका छन् ।
सिड्नी फिल्म फेस्टिवलमा १२ दिनमा १२ वोटा फिल्म प्रतिस्पर्धी हुनेछ । यी १२ वटा फिल्म मध्ये प्रथम हुने फिल्मले ६० हजार अष्ट्रेलियन डलर पुरस्कार जित्ने छ ।
यो फेस्टिवल अवधिभर जम्मा ५९ देशका २८८ वटा फिल्महरु सिड्नीका विभिन्न हल तथा थिएटरहरुमा प्रदर्शन हुनेछन ।
नेपाली निर्माता दीपक रौनियारको ‘सेतो सूर्य’ आगामी हप्ताको मंगलबार र शनिबार प्रदर्शन हुनेछ ।
सिड्नी फिल्म फेस्टिवलमा नेपाली फिल्मले प्रदर्शनीको अवसर पाएको यो पहिलो पटक हो भने निर्णायकको जिम्मेवारीमा नेपाली फिल्म निर्माता सहभागी भएको पनि यो पहिलो पटक हो ।
यहाँको न्यू साउथ वेल्स सरकार तथा फिल्म क्षेत्रका विभिन्न सरकारी निकायहरुले सहयोग गरिरहेको यो फेस्टिवलमा गत वर्ष १ लाख ७८ हजार ५ सय दर्शक सहभागी भएका थिए ।
मंगलबार फेस्टिबलको उद्घाटन गर्दै सिड्नी फिल्म फेस्टिवलका निर्देशक नासेन मूडले ले भने-‘यो फेस्टिवल बिश्वको उत्कृष्ठ कथा वाचकहरुको महत्वपूर्ण जमघट हो ।
नेपाली निर्माता निर्देशक खुशी 
हाल अष्ट्रेलियामा बसोबास गरिरहेका नेपाली फिल्म क्षेत्रका निर्माता तथा निर्देशकहरु यहाँको चर्चित फिल्म फेस्टिवलमा नेपाली निर्माताले निर्णायक मण्डलको भूमिका निभाइरहेको खबरबाट निकै उत्सायी भएका छन् ।
फिल्म निर्माता दिनेश पोखरेलले अनलाइनखबरसंग भने-‘यो सिनेमा क्षेत्रमा लागेका हामी नेपालीहरुका लागि खुसिको कुरा हो । अष्ट्रेलियामा यो उचाइको जिम्मेवारीमा आएका नेपाली फिल्म निर्माता दीपक रौनियारको सफलताबाट हामी गौरवानवित छौं ।’
अर्का निर्माता अपिल बिष्ट भन्छन्-‘अष्ट्रेलियामा यति महत्वपूर्ण कार्यक्रम भैरहेको कार्यक्रमको स्वयम फिल्म क्षेत्रलाई नै थाहा छैन । दीपक रौनियारको फिल्म विश्वस्तरको छ । निर्णायक जस्तो सम्मानजनक स्थानमा हामीले उहाँलाई पाउनु अष्ट्रेलियामा भएका नेपाली फिल्म क्षेत्रलाई माया गर्नेहरुका लागि गौरवको कुरा हो ।’
अष्ट्रेलियामा आगामी नोबेम्बरमा पहिलो पटक नेपाली फिल्म फेस्टिवलको तयारी गरिरहेका फिल्म निर्देशक मनोज अधिकारी भन्छन-‘दीपक रौनियारले नेपाली सिनेमा क्षेत्रलाई अन्तर्राष्ट्रियस्तरमा पुर्‍याउन महत्वपूर्ण भूमिका निभाउनु भएकोमा हामी सबै फिल्म निर्माता निर्देशकहरुले गर्व गर्नु पर्दछ । ‘
अष्टेलियामा पहिलो पटक चलचित्र महोत्सब हुने
अष्टे्रलियामा पहिलो पटक नेपाली चलचित्र महोत्सव हुने भएको छ । ‘डेढ दशक अगाडि चलचित्र ‘बलिदान’ बाट शुरू भएको अष्ट्रेलियामा नेपाली चलचित्रको प्रदर्शन यात्राले यसवीचमा थुप्रै आरोह अबरोह पार गरिसकेको छ । महोत्सवका संयोजक चलचित्र निर्देशक मनोज अधिकारीले भने-‘अष्ट्रेलिया नेपाली चलचित्रको राम्रो बजार मानिन्छ । त्यो कुरालाई अझै ऊर्जा थप्न यो महोत्सवको तयारी गर्न लागिएको हो ।’

उनका अनुसार महोत्सब ३ नोभेम्बरदेखी ५ नोभेम्बरसम्म तीन दिनसम्म आयोजना हुने छ ।
टु टेबल्स नामक संस्थाले आयोजना गर्न लागेको यो महोत्सब अगाडि यसै संस्थाले नेपाली खानालाई अष्ट्रेलियन समाजमा पहिचान गराउने उद्देश्यले नेपाली खाना महोत्सबको आयोजना पनि गरेको थियो ।
निकै सफल मानिएको यो महोत्सवमा नेपाली र अष्ट्रेलियन गरेर १५ हजारको सहभागिता रहेको अनुमान गरिएको थियो ।
नेपाली चलचित्रका बिभिन्न बिधाहरूलाई समेटेर आयोजना गर्न लागिएको महोत्सबमा कथानक, लघु र बृत्तचित्रहरूलाई सहभागिताका लागि आहृवान गरिएको छ ।
‘सहभागिता जनाउन चाहनेहरूले अगष्ट २५ सम्म www.nepalifilmfestival.com.au/registration मा आफ्ना सिर्जनाहरू पठाइदिन हामी अनुरोध गर्दछौ ।’ अधिकारीले भने ।
महोत्सबको अन्तिम दिन बिशेष कार्यक्रममा सहभागिता जनाउन नेपालबाट नेपाली चलचित्र क्षेत्रका बिभिन्न ब्यक्तित्वहरुको समेत उपस्थिति हुने जानकारी दिइएको छ ।
नेपाली चलचित्रको प्रवासमा प्रर्बधन गर्नु नै आफूहरुको उद्देश्य भएको महोत्सब संयोजक मनोज अधिकारीले बताए ।

