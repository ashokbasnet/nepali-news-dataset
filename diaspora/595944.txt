राजदूत शेर्पा अष्ट्रेलिया आइपुगिन्

९ जून, क्यानबेरा । अष्ट्रेलियाका लागि नेपाली राजदूत लक्की शेर्पा शुक्रबार बिहान राजधानी क्यानबेरा आइपुगेकी छन् ।
गत वर्ष मे महिनामा राजदूत रूद्रकुमार नेपालको कार्यकाल सकिएपछि तत्कालिन सरकारले लक्की शेर्पालाई अष्ट्रेलियाका लागि नेपालको राजदूतमा सिफारिस गरेको थियो । तर, सरकार फेरिएपछि स्थगित राजदूत नियुक्ति प्रक्रिया नयाँ सरकारले सुरु गरेको थियो ।
राजदूत शेर्पालाई शुक्रबार बिहान क्यानबेरा विमानस्थलमा स्वागत गरेपछि अनलाइनखबरसँग बोल्दै नेपाली दूतावास क्यानबेराका चार्ज डे अफेयर राजेन्द्र पाण्डेले भने-‘हामी दूतावास परिवार एक वर्ष पछि महामहिम राजदूतलाई स्वागत गर्न पाउँदा निकै खुसि छौ । अब नेपाल र अष्ट्रेलियावीचको कुटनैतिक सम्बन्ध अगाडि बढाउनुपर्ने कामहरुमा सजिलो हुनेछ ।’
नेपाली दूतावास परिवार लगायत राजदूत शेर्पालाई स्वागत गर्न अष्ट्रेलियाको परराष्ट्र मन्त्रालयबाट डेपुटी चिफ अफ प्रोटोकल मिस पामेला ओ ग्राण्डी विमानस्थल पुगेकी थिइन् ।
नेपाली दूतावास क्यानबेराका चार्ज डे अफेयर राजेन्द्र पाण्डेका अनुशार यसै महिना भित्र राजदूत शेर्पाले यारालुम्लास्थित कमनवेल्थ अफ अस्ट्रेलियाका गभर्नर जनरल पिटर कोस्ग्रोवको कार्यालयमा आफ्नो अोहादाको प्रमाणपत्र बुझाउने छिन् । त्यसपछि मात्रै राजदूत शेर्पा अष्ट्रेलियामा औपचारिक कार्यक्रममा सहभागी हुनेछिन् ।
अष्ट्रेलियामा २००७ मा नेपाली नियोग खुलेको थियो । जसको प्रमुखमा हालका परराष्ट्र  सचिव शंकर दास बैरागी थिए ।
२००८ मा योगेन्द्र ढकाल पहिलो नेपाली राजदूतका रुपमा २०१२ सम्म यहाँ रहे भने २०१२ देखि २०१६ सम्म रुद्रकुमार नेपाल दोस्रो नेपाली राजदूतका रुपमा रहेका थिए । लक्की शेर्पा अष्ट्रेलियाका लागि तेस्रो नेपाली राजदूत हुन् ।
अष्ट्रेलिया निवासी नेपालीहरुले राजदूत लक्की शेर्पालाई आ-आफ्ना सामाजिक सञ्जाल मार्फत स्वागत गरेका छन् ।उनीहरूले भौतिक रुपमा भेटघाट गर्ने र विचार आदान-प्रदान गर्ने बताएका छन् ।
मेल्बर्न निवासी राजु शाक्यले आफ्नो फेसबुक वालमा लेखेका छन्-‘हाम्रा नयाँ राजदूत महामहिम लक्की शेर्पालाई अष्ट्रेलियामा हार्दिक न्यानो स्वागत गरौ, हामी विस्वस्त छौ कि उनले नेपाल र अष्ट्रेलियावीचको सम्बन्धलाई अझै सुधार गर्दै बलियो बनाउनेछिन् ।’

