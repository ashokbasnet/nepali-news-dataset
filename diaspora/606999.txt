जनसम्पर्क समिति पोर्चुगलको अधिबेशन हुदै

३ जुलाई, पोर्चुगल । नेपाली काँग्रेसको प्रवासी भातृ संगठन नेपाली जनम्पर्क समिति पोर्चुगलको पाँचौ अधिवेशन हुने भएको छ ।
समितिको गत २२ जुनमा बसेको बैठकले यही जुलाई २३ तारिखका दिन पाँचौ अधिबेशन गर्ने निर्णय गरेको हो ।
अधिबेशनलाई लक्षित गरी समितिले यतिबेला सदस्यता नबिकरण तथा नयाँ सदस्यता बितरणलाई तीब्रता दिएको छ ।
पोर्चुगलमा सन् २००६ मा स्थापना भएको समितिमा दुई कार्यकाल पूर्ण हमाल सभापति भए भने पछिल्लो दुई कार्यकाल अर्थात् हाल लक्ष्मीप्रसाद सापकोटा सभापति रहेका छन् ।
अधिबेशन नजिकीए सँगै सभापति पदमा हालका उपसभापति सुशिल शर्मा गैह्रेले आफूलाई प्रत्यासिका रुपमा उभ्याएका छन् ।
निरन्तर दुई कार्यकाल उपसभापति भई काम गरेको र सभापतिको अनुपस्थितिमा पटक-पटक कार्यबाहक सभापतिको रुपमा समेत जिम्मेवारी निर्वाह गरिसकेको बताउदै शर्माले आफू स्वभाविक रुपमा सभापति पदको दाबेदार भएको बताएका छन् ।
आफ्नो दाबी स्वभाविक भएको बताउने शर्माले औपचारिक रुपमा उम्मेदवारी घोषणा भने अझै गरिसकेका छैनन् ।
लामो समयदेखि समितिको नेतृत्व तहमा रहेर सामाजिक गतिबिधीमा सकृय रहेका शर्माले क्षमता र योगदानका आधारमा आफूले नेतृत्व पाउनुपर्ने दाबी गरेका छन् ।
सामूहिक र समाबेशी नेतृत्व स्थापित गर्न तथा समितिको थप क्रियाशीलता र गतिशिलताको लागि पनि आफू सभापति पदको उम्मेदवार भएको शर्माले बताए ।
अधिकांश साथीहरुको चाहना र अग्रजहरुको सर्मथन पाएकै कारण समितिको नेतृत्वमा आफ्नो दाबी रहेको शर्माको भनाइ छ ।
जनसम्पर्क समिति काँग्रेस निकट राजनीतिक सँस्था भएपनि पोर्चुगलमा साझा सामाजिक सँस्थाको रुपमा रहेको उल्लेख गर्दै शर्माले समितिलाई अझै सबल, सक्षम र शसक्त बनाउनका लागि ठोस योजनाका साथ आफू अगाडी बढेको स्पष्ट पारे । ‘समितीको उपसभापतिको रुपमा रहेर मैले धेरै काम गरेको छु ।
अब साथीहरुले मेरो काम र मेरो योगदानको मूल्याँकन गर्ने समय आएको छ, शर्माले भने-‘बिगतदेखि नै सहमतिमै नेतृत्व चयन हुदै आएको छ, मलाई बिश्वास छ यसपटक पनि सहमतीमै नेतृत्व चयन हुनेछ । मेरो योगदान र मेरो क्रियाशीलतालाई सही मूल्याकन गरी अवश्य पनि मलाई नेतृत्वको जिम्मेवारी दिनुहुनेछ ।’
२०४६ सालको जनआन्दोलनबाट नेपाली कांग्रेसको राजनीतिमा सकृय भएका शर्मा नेपाल बिद्यार्थी संघ नवलपरासीका पूर्व जिल्ला सदस्य समेत हुन् । अधिबेशनले आगामी २ बर्षे कार्यकालका लागि नया नेतृत्व चयन गर्नेछ ।

