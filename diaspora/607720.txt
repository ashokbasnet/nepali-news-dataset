नेपालमा अस्ट्रेलियन एजुकेशन फेयर

६ जुलाई, सिड्नी । अस्ट्रेलियामा छरिएर रहेका शैक्षिक परामर्शदाताहरुको साझा संगठन अस्ट्रेलियन एजुकेशन कन्सलट्यान्ट्स एलाइन्स (एक्का)ले यही असार ३० र ३१ गते काठमाडौमा अस्ट्रेलियन एजुकेशन फेयर आयोजना गर्ने भएको छ ।
अस्ट्रेलियामा उच्च शिक्षा अध्ययनका लागि आउने विद्यार्थीलाई सहयोग गर्न आयोजना गरिने दुई दिने यो शैक्षिक मेलामा अस्ट्रेलियाबाट ३० वटा शैशिक परामर्शदाता सँस्थाहरुको सहभागिता हुने एक्काका अध्यक्ष निरज श्रेष्ठले अनलाइनखबरलाई जानकारी दिए ।
‘अस्ट्रेलिया नेपाली विद्यार्थीहरुका लागि व्यबसायिक तथा उच्च अध्ययनको आकर्षणको केन्द्र बनिरहेको बेला हाम्रो संस्थाले आधिकारिक रुपमा विद्यार्थीहरुको हितमा रहेर शैक्षिक मेलाको आयोजना गर्न लागेको हो,’ श्रेष्ठले भने ।
अस्ट्रेलियामा नेपाली विद्यार्थीहरुको प्राज्ञिक तथा व्यवसायिक भविष्य उज्जल रहेको र बसाइसराईको लागि पनि उपयुक्त गन्तब्य भएकाले अस्ट्रेलिया आउनका लागि हुन सक्ने कठिनाईका बिषयमा ब्यापक छलफल गरिने श्रेष्ठले बताए ।
उक्त मेलामा नेपालबाट आउन मात्र होइन अस्ट्रेलिया आएपछि विद्यार्थीहरुको पठनपाठनसँगै रोजगारी र बसोबासका बिषयमा पनि परामर्श दिइने उनले बताए ।
शैशिक परामर्शसँगै समाज सेवामा पनि योगदान गरेको यो संस्थाले गत वर्ष नेपालमा आएको बिनाशकारी भूकम्पको समयमा नेपालमा ५० हजार अस्ट्रेलियन डलरको सहयोग गरेको एक्काका उपाध्यक्ष भुपाल सिटौलाले बताए ।

