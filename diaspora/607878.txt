एनआरएन चुनावका दिन खाजा बेचेर नेपाली उद्यमी महिलालाई सहयोग

७ जुलाई, सिड्नी । नारी निकुञ्ज अस्ट्रेलियाले एनआरएन अस्ट्रेलियाको आगामी २०१७/२०१९ को नेतृत्वका लागि चुनावी मैदानमा भएका उम्मेदवारहरु तथा मतदाताहरुलाई हार्दिक बधाइ तथा शुभकामना दिँदै चुनावको दिन बिहान निर्वाचन स्थलमा विशेष नेपाली खाजा तथा खानाको व्यवस्था गरिने बताएको छ ।
निर्विरोध निर्वाचित भइसकेकी महिला फोरम अस्ट्रेलियाकी संयोजक प्रतिज्ञा अधिकारीले अनलाइनखबरलाई दिएको जानकारी अनुसार, त्यो दिन बिहान ८ बजेदेखि साँझ अबेर माग भएसम्म त्यहाँ नेपाली खाजाको व्यवस्था हुनेछ ।
उनले खाजाका केही परिकार नारी निकुञ्ज अस्ट्रेलियाले तयार पार्ने र केही परिकार अस्ट्रेलियाका चर्चित नेपाली भोजनालयबाट सहयोग मागिने बताइन् ।
‘चुनाव प्रजातान्त्रिक पद्दति हो र त्यो पद्दति स्वीकार गर्नेहरुको लागि एउटा उत्सव पनि हो । चुनावलाई पर्वकोरुपमा मनाउँदै परोपकारी काममा सबैलाई सहभागी गराउन यो काम अघिल्लो चुनावदेखि सुरु गरिएको हो,’ संयोजक अधिकारीले भनिन् ।
गत वर्षहरुमा नारी निकुञ्ज अस्ट्रेलियाले गरेका यस्तै सामाजिक आयमुलक कार्यक्रमबाटै जम्मा भएको रकमबाट नेपालमा घरेलु हिंसापीडित तथा विभिन्न कारणले एकल भएका महिलाहरुलाई सहयोग भएको पनि अधिकारीले जानकारी दिइन् ।
नेपालको ललितपुर जिल्लामा नारी निकुञ्ज अस्ट्रेलियाको सहयोगमा तालिम प्राप्त २५ जना उद्दमशील महिलाले अदुवा तथा टमाटरको व्यवसायिक खेती गरिरहेका छन् । आगामी वर्ष चितवनमा घरेलु हिंसा नियन्त्रण अभियानको लागि सहयोग गरिने तथा एकल महिलाहरुलाई सिलाइ बुनाइ तालिमको व्यवस्था गरिने नारी निकुञ्ज अस्ट्रेलियाले बताएको छ ।

एनआरएनको चुनावी प्रक्रियालाई पनि सेवाका रुपमा लिँदै उम्मेदवार, मतदाता, पर्यवेक्षक, स्वयंसेवक सबैका लागि चुनावको दिन शनिवार बिहान ८ बजेदेखि निर्वाचन स्थल अगाडि नारी निकुन्ज अस्ट्रेलियाले तयार पारेका स्वादिस्ट परिकारहरु पर्खिरहेका हुनेछन् ।
‘हाम्रो स्टलमा आउनुहोस् एक पटक हाम्रा चाडवाड र परिकारको सम्झना गर्नु हुनेछ । तपाईंले चाहेको परिकार दश डलरभित्र पाउनु हुनेछ । यो स्टल त्यो दिन बिहानको भोक मेट्न मात्रै होइन, यहाँबाट संकलित रकम नारी निकुन्जले गर्ने परोपकारी काममा सदुपयोग गरिने भएकोले यहाँहरु पनि समाज सेवामा हिस्सेदार बनी हामीलाई प्रेरणा समेत दिनु हुनेछ भन्ने आशा समेत गरेका छौं,’ महिला फोरम अस्ट्रेलियाकी संयोजकले अपिल गरेकी छन् ।

