एनआरएन अष्ट्रेलियाको अध्यक्षमा तोनु घोताने बिजयी

८ जुलाइ, सिड्नी । गैरआवासीय नेपाली संघ अष्ट्रेलियाको अध्यक्षमा मेल्बर्न निवासी तोनु घोताने बिजयी भएका छन् ।
शनिवार सम्पन्न मतदानमा निवर्तमान महासचिवसमेत रहेका घोताने २ हजार २ सय १८ मत ल्याएर बिजयी भएका हुन् । उनका निकटतम प्रतिस्पर्धी बि्रसबेन निवासी स्वतन्त्रप्रताप शाहले २ हजार २ सय १३ मत पाए ।
अध्यक्षका अर्का प्रत्यासी अभिमानसिंह बस्नेतले ५५६ मत पाए भने महेशसिंह भण्डारीले २४५ मत पाए ।
यसैगरी महासचिवमा नारायण कोइराला, सचिवमा देबबहादुर गुरुङ र कोषाध्यक्षमा अच्युत शर्मा थपलिया बिजयी भएका छन् ।
युवा संयोजकमा धर्मराज अधिकारी बिजयी भएका छन् भने महिला फोकल पोइन्टमा प्रतिज्ञा अधिकारी निर्बिरोध भएकी छन् ।
यसैगरी स्टेट संयोजकहरुमा एसीटीमा राजनप्रसाद ढुंगेल, न्यू साउथ वेल्समा नन्द गुरुङ, नर्दन टेरिटोरीमा हरिराम रिजाल, क्वीन्सल्याण्डमा सन्तोष कुवँर, साउथ अष्ट्रेलियामा अशोक केसी, भिक्टोरियामा केशव कँडेल, वेष्टर्न अष्ट्रेलियामा दीपक शर्मा र तास्मानियामा विशेश्वर खतिवडा बिजयी भएका छन् ।
परिणाम घोषणालगत्तै अनलाइनखबर अष्ट्रेलिया संस्करणसँग कुरा गर्दै नवनिर्वाचित अध्यक्ष घोतानेले सवै मतदातालाई धन्यबाद दिए । निर्वाचनमा प्रतिस्पर्धा गरे पनि आफ्नो कार्यकालमा सवैसँग मिलेर नेपाली समुदायको हितका लागि काम गर्ने उनले प्रतिबद्धता जनाएका छन् ।
आजको निर्वाचनको गैरआवासीय नेपाली संघका केन्द्रीय अध्यक्ष शेष घले र अष्ट्रेलियाका लागि नेपाली राजदूत लक्की शेर्पाले पनि निरिक्षण गरेका थिए ।
निर्वाचनको बिस्तृत नतिजाका लागि यहाँ क्लिक गर्नुहोस्
 
 

