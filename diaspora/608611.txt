मेल्बर्नमा नेपथ्यले मनायो उत्सव

९ जुलाई, अष्ट्रेलिया । दुई वर्षअघि नेपालमा भूकम्प गएलगत्तै लोक-रक ब्याण्ड नेपथ्यले मेल्बर्नमा कन्सर्ट गरेको थियो । विपदमा देश रोइरहेको बेला पूर्वनिर्धारित कार्यक्रममा नेपथ्यले गाउँदा हरेक भाकामा पीडा मिसिन पुगेको थियो ।
यसपाली भने ब्याण्डले त्यही ठाउँमा आफ्ना शुभेच्छुक र श्रोताको माझमा उत्सव नै मनायो । शनिबार मेल्बर्नको ‘प्लानेट सेकर्स’ मा कन्सर्ट गर्दै नेपथ्यले अष्ट्रेलियाको सांगीतिक यात्रा सुरु गरेको छ ।
कन्सर्टमा विभिन्न उमेरसमूह र फरक पेशा-व्यवसायमा आबद्ध संगीतप्रेमीहरुको घुइँचो लागेको थियो । मञ्चमा दुई वर्षअघिको क्षण सम्झँदै नेपथ्यका गायक अमृत गुरुङले दर्शकसँग भावना साटे ।
‘भूकम्पले नेपाललाई बिथोलेको भोलिपल्टै मेल्बर्नको मञ्चमा उभिनुपर्दा हाम्रो कन्सर्ट साह्रै पीडादायी बन्न पुगेको थियो । आज भने असाध्यै सहज महसुस भइरहेको छ,’ उनले भने, ‘यद्यपि यतिबेला पनि देशका पहाडी र तराई भेगमा बाढी र पहिरोले धेरै गाउँलाई बिथोलेको समाचार आइरहेकै छन् ।’

उनले देशभित्र र बाहिर रहेका नेपाली समुदायलाई प्राकृतिक प्रकोपले संकटग्रस्त आफ्नो ठाउँका जुट्न आह्वान समेत गरे ।
केही गीत सुनाइसकेपछि अमृतले बितेको २५ वर्षदेखि नेपथ्यलाई माया गर्दै आएकोमा दर्शकप्रति आभार प्रकट गरेका थिए । यो क्रममा उनले ब्याण्डलाई अहिलेको स्थानसम्म ल्याउन योगदान गर्ने साथी र सहृदयीहरुलाई पनि सम्झिए ।
यसपाली ब्याण्डले स्थापनाको रजत वर्ष मनाइरहँदा अमृतले नेपथ्यको पहिलो गीत ‘आँगनैभरि हिउँ नै झरे’ सुनाए ।
गीत प्रस्तुत भइरहँदा पृष्ठभूमिमा नेपथ्यको २५ वर्षे यात्रालाई झल्काउने तस्बिरहरु देखाइएको थियो ।
पुराना र नयाँ गीत सुनाएर दर्शकलाई झङ्कृत पार्ने क्रममा अमृतले नेपालको प्राकृतिक सौन्दर्य वर्णन गर्न र देशको मायाको बयान गर्न छुटाएनन् ।
‘पहाड घुम्न आएको बेला तपाईंका अभिभावकहरुले तपाईंका छोराछोरीसँग कुरा गर्न अधैर्य भएर बसिरहेका हुनेछन्,’ उनले आग्रह गरे ‘त्यसैले तपाईं जहाँ बसे पनि आफ्ना सन्तानलाई आफ्नो मातृभाषासहित हुर्काउन नबिर्सनुहोला ।’
मेल्बर्नको कन्सर्ट स्थानीय ‘यती फुटबल क्लब’ ले आयोजना गरेको थियो भने ‘म्याग्दी ओभरसिज’ ले संयोजन गरेको थियो । आयोजक संस्थाका बाम गुरुङले मेलबर्नको व्यस्त र तनावपूर्ण जीवन बाँचिरहेका नेपालीहरुमाझ यस्तो कार्यक्रमले उमंगको सञ्चार गराइदिने भन्दै कार्यक्रमको आयोजक हुन पाएकोमा खुशी प्रकट गरे ।
मेल्बर्नपछि नेपथ्यको कन्सर्ट अष्ट्रेलियाको अर्को शहर एडिलेडमा जुलाई १५ मा हुनेछ । यसपछि सिड्नीमा जुलाई २२ को प्रस्तुतिसँगै ब्याण्डको अष्ट्रेलिया यात्रा सकिनेछ ।



