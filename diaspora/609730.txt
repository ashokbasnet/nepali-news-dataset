स्पेनको बार्सिलोनामा गुड्न थाले ‘नेपाल’ बोकेका गाडीहरु (चार तस्वीर)

१३ जुलाई, बार्सिलोना । स्पेनको पर्यटकीय शहर बार्सिलोनामा नेपाल बोकेका गाडीहरु गुड्न थालेका छन् ।
भिजिट नेपाल लेखिएका गाडीहरु सोमबारदेखि गुड्न थालेका हुन् । नेपालको पर्यटन प्रवर्द्धनका पोस्टरहरुसहित ४ वटा फरक रुटमा चारवटा गाडीहरु आगामी अगष्ट १३ तारिखसम्म गुड्ने छन् ।
बसहरु विश्व प्रसिद्द बार्सिलोना फुटबल क्लबको स्टेडियम ‘क्याम्प नाउ’सम्म पनि नेपाल भ्रमणको निम्तो दिदै गुडेका छन् ।
यस्तै बार्सिलोनिता, कोलोन, प्यारारेल, प्लासा स्पानिया,कातालोनिया,डियागोनल,पार्क गुयल जस्ता बार्सिलोनाका पर्यटकीय क्षेत्रहरुमा गुडिरहेका छन् ।
यसका लागि समन्वय गरेका नेपाल पर्यटन बोर्डका मानार्थ प्रतिनिधि दीपक खरेलले विश्वकै पर्यटकीय गन्तब्य शहर बार्सिलोनाका लोकल गाडीहरुमा नेपालको नाम जोड्न पाउनु सबैका लागि गौरवको बिषय भएको बताए ।
उनले भने-‘संसारभरबाट पर्यटकहरु यहाँ घुम्न आईरहेका छन् । यो बेलामा उनीहरुलाई नेपाल पनि घुम्नका लागि प्रेरित गर्नु पाउनु सबैको गर्वको बिषय हो ।’

बिज्ञापनका लागि भएको खर्च २ हजार ६ सय १९ युरो ६५ सेन्ट खरेल कै संयोजकत्वमा यहाँका नेपालीहरुले नै संकलन गरेका थिए ।
यस अघि ‘नेपाल भ्रमण वर्ष-युरोप २०१७’को अभियान अन्तर्गत स्पेनिस ट्राभल एजेन्सीका सवारी साधनमा, नेपालीहरुका गाडी, रेष्टुरेन्ट तथा पसलहरुमा पोष्टर टाँस्ने काम सम्पन्न भएको थियो ।
नेपाल पर्यटन बोर्डले ‘नेपाल भ्रमण वर्ष-युरोप २०१७’ को अभियानमार्फत यस वर्ष युरोपबाट मात्रै २ लाख पर्यटकहरु नेपाल पुर्‍याउने लक्ष्य राखेको छ ।
स्पेनबाट मात्रै वर्षेनी नेपालमा करिव १३ हजार पर्यटकहरु नेपाल पुग्ने गरेका छन् ।


तस्वीर, साईग्रेस 
 

