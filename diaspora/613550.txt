बीबीसीका पत्रकार खड्का सम्मानित

२९ जुलाई, जर्मनी ।  बीबीसी विश्व सेवामा वातावरण संवाददाताको रुपमा कार्यरत पत्रकार नवीन सिं खड्का सम्मानित भएका छन्। युरोपबाट सञ्चालित अनलाइन पत्रिका नेपालीनेपाली डटकमको तेस्रो वार्षिकोत्सव समारोहमा पत्रकार खड्का सम्मानित भएका हुन्। शुक्रबार जर्मनीको फ्रयाङ्कफर्टमा आयोजना गरिएको बिशेष समारोहमा उनलाई सम्मान गरिएको हो।
बीबीसी विश्वसेवामा उनका रिपोर्टहरु बीबीसी टेलिभिजन, अनलाइन र रेडियो प्रकाशित–प्रसारित हुने गरेका छन्। खड्काले यसअघि काठमाडौं र लण्डनमा बीबीसी नेपाली सेवाको प्रोड्युसरको रुपमा काम गरेका थिए।
उनले खासगरी हिमाली क्षेत्रको वातावरण र जलवायु परिवर्तनबाट त्यहाँका जनजीविकामा परिरहेको असरका बारे रिपोर्टहरु गर्ने गरेका छन्।
गत बीस वर्षदेखि संयुक्त राष्ट्र संघका सबै वातावरणीय विश्व संमेलनहरुमा पुगेर रिपोर्ट गरिसकेका खड्का १५ वर्षअघि बीबीसीमा प्रवेश गरेका थिए। बीबीसी अघि उनले आठ वर्षसम्म काठमाडौंका सबैजसो प्रमुख अंग्रेजी अखबारहरु र रेडियो सगरमाथा लगायतका मिडियामा काम गरेका थिए। दक्षिण एसियासम्बन्धी दुईवटा पुस्तकहरुमा उनका लेख प्रकाशित भएका छन्।
एक बिशेष समारोह बीच पत्रकार खड्कालाई प्रमुख अतिथिको रुपमा सहभागी जर्मनीका लागि नेपाली राजदूत रमेशप्रसाद खनालले सम्मान गरेका छन्। सो समारोहमा बिशेष अतिथिका रुपमा गैर आबासीय नेपाली संघका संस्थापक अध्यक्ष डा. उपेन्द्र महतो, वर्तमान अध्यक्ष शेष घले तथा पूर्व अध्यक्ष जीवा लामिछाने पनि सहभागी थिए।
कार्यक्रममा बोल्दै पत्रकार खड्काले सम्मानले आफूलाई झनै जिम्मेवार बनाएको बताए। नेपालीनेपाली डटकमका प्रधानसम्पादक बसन्त रानाभाटले पत्रकार खडकालाई सम्मान गर्न पाउँदा खुशी ब्यक्त गरे। गत वर्ष मिडियाले बीबीसीका पूर्व प्रमुख खगेन्द्र नेपालीलाई सम्मान गरेको थियो।
उता, गैर आवासीय नेपाली संघ अन्तर्राष्ट्रिय समन्वय परिषद अन्तर्गत महिला फोरम संयोजक सपीला राजभण्डारी युरोप वर्ष व्यक्तित्व बनेकी छन्। युरोपबाट संचालित अनलाईन पत्रिका नेपालीनेपाली डटकमले हरेक वर्ष प्रदान गर्दै आएको सम्मान यस वर्ष राजभण्डारीले प्राप्त गरेकी हुन्।

जर्मनीको फ्रयाङ्कफर्टमा शुक्रबार सम्पन्न एक बिशेष समारोहबीच राजभण्डारीलाई प्रमुख अतिथिको रुपमा जर्मनीका लागि नेपाली राजदूत रमेश प्रसाद खनालले सम्मान गरे ।
सन् २००६ मा एनआरएनए रसियाको उपाध्यक्ष, सन् २००९ मा अन्तराष्ट्रिय समन्वय परिषद सदस्य हुँदै २०१३ यता लगातार दुई कार्यकालसम्म एनआरएन महिलाहरुको नेतृत्व राजभण्डारीले सम्हालेकी छन्।
एनआरएन महिलाहरुको संजाल ३४ देशबाट बढेर हाल विश्वका ६० वटा मुलुकहरुमा पुगिसकेको छ। उनले युरोप, अमेरिका, एसिया र मध्यपुर्वका गरी २५ वटा राष्ट्रहरुमा आफैं पुगेर महिलाहरुसँग अन्तरक्रिया समेत गरिसकेकी छन् भने भूकम्पपछिको उद्दार तथा पुनःनिर्माणको काममा पनि लगाउँदै आइरहेकी छन् ।
मस्को स्टेट युनिभर्सिटीबाट इन्जिनियरिङमा स्नाकोत्तर र रसियन प्रेशिडेनसियल अकाडेमी अफ ईकोनिमी एण्ड पब्लिक एडमिनिस्ट्रेसनबाट एमबिएसम्मको अध्ययन पुरा गरेकी राजभण्डारी एक सफल महिला व्यवसायीको रुपमा पनि परिचित छिन्। महिला सशक्तिकरणको क्षेत्रमा पुर्याएको योगदानको, उच्च कदर गर्दै राजभण्डारीलाई सम्मान गरिएको प्रधानसम्पादक वसन्त रानाभाटले बताए।

