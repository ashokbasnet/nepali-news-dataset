दशौं युरोपियन क्षेत्रीय बैठकको निर्णय सार्वजनिक
३१ जुलाई, जर्मनी । १० औं गैरआवासीय नेपाली संघ यूरोपियन युनियन क्षेत्रीय बैठक तथा आठौं युरोपियन क्षेत्रीय महिला सम्मेलनले कुनै पेशा, व्यवसाय वा अध्ययनको सिलसिलामा १८२ दिनभन्दा बढी सार्क मुलुक बाहिर बस्ने विद्यार्थी तथा वैदशिक रोजगारीमा जाने नेपालीहरुलाई गैरआवासीय नेपालीको परिभाषाभित्र समेट्नु उपयुक्त हुने निष्कर्ष निकालेको छ ।
गैरआवासीय नेपालीको परिभाषाभित्र क–कसलाई समेट्ने भन्ने बहस भइरहेका बेला बैठकले अन्तर्राष्ट्रिय समन्वय परिषदलाई यसका लागि पहल गर्न  आग्रह समेत गरेकाे छ ।
जर्मनीका लागि नेपाली राजदूत रमेशप्रसाद खनाल, गैरआवासीय नेपाली संघका अध्यक्ष डा. शेष घले, संस्थापक अध्यक्ष डा. उपेन्द्र महतो, प्रमुख संरक्षक जीवालगायत संघका पदाधिकारी एवं २७ देशबाट प्रतिनिधि उपस्थित बैठकले राजनीतिक दलको एकतामा समेत जोड दिएको छ । लामो समयदेखि संक्रमणकालबाट गुज्रिरहेको नेपालमा नयाँ संविधानको पूर्ण कार्यान्वयन र समृद्ध नेपालको निर्माणका लागि प्रमुख राजनीतिक दलबीच एकताको आवश्यक देखिएको भन्दै बैठकले  राजनीतिक दलहरुलाई एकताको लागि आग्रह गरेको हो ।
गैरआवासीय नेपाली नागरिकता वितरण गर्ने काम शुरु गर्न नेपाल सरकार तथा अन्य संबद्ध निकायहरुलाई अनुरोध गरेको बैठकले विगतमा जस्तै युरोपस्थित गैरआवासीय नेपाली उद्यमीहरुले नेपालमा सामूहिक लगानी अगाडि बढाउन देखाएको तत्परताको सम्मान गर्दै अन्तर्राष्ट्रिय समन्वय परिषदलाई त्यसकालागि आवश्यक पहल गर्न समेत अनुरोध गरेको छ ।
नेपालका विभिन्न विद्यालयहरुमा एनआरएनले ‘विद्युतीय पुस्तकालय’ स्थापना गरेको स्मरण गराउँदै बैठकले ती पुस्तकालयहरुलाई व्यवस्थित गर्न र आफूले पढेको विद्यालयमा विद्युतीय पुस्तकालय स्थापनाको पहल गर्न सबै गैरआवासीय नेपालीहरुलाई आह्वान गरेको छ ।
“भिजिट नेपाल युरोप अभियान २०१७” तथा “अतिथि देवो भवः” अभियानलाई सफल बनाउँदै युरोप क्षेत्रबाट अत्यधिक मात्रामा पर्यटकहरु नेपाल भित्र्याउन युरोपस्थित नेपाली दूतावासहरु तथा नेपाल पर्यटन बोर्डका मानार्थ जनप्रतिनिधिहरुसंग समन्वय गर्दै नेपाल सरकारले आह्वान गरेको “भिजिट नेपाल इयर २०१८” लाई सफल बनाउन सहयोग गर्ने निर्णय समेत बैठकले गरेको छ ।
बैठकले सिंगो गैरआवासीय नेपाली अभियानमा महिलाहरुको सहभागिता बढाउन राष्ट्रिय परिषदमा यथासम्भव ३३ प्रतिशत महिला सहभागिताको सुनिश्चितता गराउन आग्रह गर्दै यस क्षेत्रका यूवा तथा महिलाहरुको उद्यमशीलता विकास तथा लगानी अभिवृद्धिका लागि आवश्यक सहयोग गर्ने निर्णय गरेको छ ।
प्रवासमा नेपाली बालबालिकाहरुका निम्ति नेपाली भाषा, लिपि, संस्कार, संस्कृति सिकाउन भिडियो कार्टुन, ट्याबलेट गेम तथा प्रवास सापेक्ष पाठ्यसामग्री निर्माण गर्नुपर्ने आवश्यकता महसुस गर्दै बैठकले अन्तर्राष्ट्रिय समन्वय परिषदलाई यसका लागि अनुरोध गरेको छ ।

