बोस्टनमा पण्डित दीनबन्धुसँग अन्तरकृया,बोस्टन सप्ताहको तयारी पूरा

२ अगस्ट, बोस्टन । वाचन शिरोमणी पण्डित दीनबन्दु पोख्रेलसंग बोस्टन सप्ताह मूल आयोजक कमिटीले अन्तरकृया गरेको छ ।
मेडर्फडस्थित शिवालय मन्दिर (जहाँ बोस्टन सप्ताह पनि हुंदैछ)को हलमा आयोजित उक्त कार्यक्रममा स्थानीय नेपाली पत्रकारहरु लगायत व्यक्तित्वहरु र सप्ताह मूल आयोजक कमिटीका स्यमसेवकहरुको उपस्थिति थियो ।
पण्डित पोख्रेलले कार्यक्रमलाई सम्वोधन गर्दै नेपाल लगायत संसारको जुनसुकै देशमा जाँदा पनि त्यहाँ धर्म, जात, सम्प्रदाय र क्षेत्रको नाउँमा नेपाली समाज विभक्त भएको देखेर आफू मानव मिलन समाजको परिकल्पना गर्दै मानवीय हितमा अघि बढेको वताए ।
यस्ता विभक्त समाजलाई कृयाशीलता, समन्वयता र विकेन्द्रकरणको सिद्धान्त मार्फत एकताको सुत्रमा बाँध्न सकिने पण्डित पोख्रेलले बताए ।
आफूले अंग्रेजी साहित्य, बौद्ध दर्शन र बाइबलको पनि अध्ययन गरेको बताउँदै सबै धर्ममा ईश्वरलाई मानेको र भौतिक शास्त्रका प्रख्यात जर्मन वैज्ञानिकहरु अल्वर्ट आइन्स्टाइन र वेर्नर हेसेनवर्गले समेत जीवनको अन्तिम अवस्थामा ईश्वरलाई स्वीकारेको अवस्थामा कसैले ईश्वर छैन भन्ने व्यक्ति मुर्ख भएको उनको भनाइ छ ।
वौैद्धिक धर्मसँगै बुद्ध दर्शनलाई पनि हामीले अगाडि बढाउनु पर्नेमा जोड दिदैं बोस्टन सप्ताहमा विज्ञान र आध्यात्मिकताको नवीनतम प्रयोग हुने भएकोले यो महायज्ञ युवाहरुको लागि बिशेष हुने पण्डित पोख्रेलले बताए ।
कतिपय नेपाली नबुझ्ने बालबच्चाहरूको लागि गीता र भागवत प्रवचनलाई साराशंको रूपमा अंग्रेजीमा बताइदिन सम्भव होला भन्ने प्रश्नको उत्तरमा पण्डित पोख्रेलले सकिन्छ तर आफ्ना बालबच्चाहरूलाई सकेसम्म नेपाली भाषा, आफ्नो भेषभुषा र संस्कृति पनि सिकाइराख्न सुझाव दिए ।

लक्ष्य अनुरूप रकम उठाइदिन सक्ने आधार के छ त भन्ने जिज्ञासामा उनले विगतमा क्यालिफोर्नियाको लसएन्जलसमा आयोजित यस्तै महायज्ञमा घरबाट एघार हजार डलर दिन चेक समेत बोकेर आएका एकजना भक्तजनले उनको प्रवचन सुनेर प्रभावित भई एक लाख डलर दान गरेको उदाहरण प्रस्तुत गरे ।
त्यस्तै गुरू पारिश्रमिक सम्बन्धमा आफूले कहिल्यै पनि सम्झौता गरेर काम नगरेको र आयोजक समितिले सहमतिमा दिइएको गुरू दक्षिणा मात्र स्वीकार गरेको प्रष्टयाए ।
अन्तरकृयाको अन्त्यमा बोस्टन सप्ताह-२०१७ मूल आयोजक समितिका संयोजक श्री सुशिल पौडेलले गुरूको आवागमनसँगै सप्ताहको तयारी पूरा भएको घोषणा गरे ।
सप्ताहमा हुने आर्थिक कारोबारको पारदर्शिता सम्बन्धी सहभागिको जिज्ञासामा कोषाध्यक्ष रञ्जन थापाले त्यसलाई चेक एण्ड ब्यालेन्स गर्न मूल आयोजक कमिटीले दिन भट्टको नेतृत्वमा ६ सदस्यीय अडिट कमिटी समेत गठन गरेको छ ।

