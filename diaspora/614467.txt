ए सरकार ! के नेपालमा युवाशक्ति आवश्यक छैन ?

युएई / नेपाल सरकारले युएई लगायत खाडीका देशमा भिजिट भिषामा जान रोक लगाए पनि, भिजिट भिषामा युएई आउने क्रम भने रोकिएको छैन । नेपाल र युएईमा रहेका दलालसंगै केही ट्राभल्स एजेन्सिले एयर्पाेटका केही भ्रष्ट कर्मचारीसंग सेटिङ्ग मिलाई अवैध रूपमा नेपालीलाई युएई ल्याउने गरेका छन् ।
देशकोे बेरोजगारीको फाइदा उठाउँदै दलाल भने मोटाएका छन् । बेरोजगार युवा शक्तिले दलालले गर्ने चिल्ला कुरा सजिलै विश्वास गर्छन र बिदेश जाने निर्णयमा पुग्छन् । बिभिन्न प्रलोभनमा पारी युएईमा बोलाउने दलालहरू युएईमा पनि रहेका छन् । विडम्वना भन्नुपर्छ युएईमा रहेका नेपालीहरूको अभिभावकको रूपमा रहेको नेपाली दुतावास भने यस्ता दलाललाई कारवाही गर्न नसक्ने बताउँछ ।
पछिल्लो समयमा घरेलु कामदारको रूपमा काम गरेर छुट्टीमा नेपाल गएकाहरू आउन नपाउने कारणले पनि दलालहरू निकै सलबलाएका छन् । कतिपय दलालले पावर र पैसाको भरमा नेपालकै त्रिभुवन अन्तराष्ट्रिय विमान स्थलको प्रयोग गरेर ल्याउछन भने कतिपयले भारतको बाटो हुँदै ल्याउँछन् ।
आफ्नो डिउटीका बाबजुद बाँकी रहेको समय आराम गर्नु पर्ने साटोमा नेपालीहरूले पाएको दुःखका बारेमा कलम चलाउने पत्रकारलाई स-प्रमाण समाचार लेख्दा, पीत पत्रकारिताको संज्ञा दिन्छ दुतावास । त्यसोत युएईमा नेपाली संघसस्थाहरू पनि वर्षाको च्याउ जस्तै उम्रिएकै छन् । युएईमा रहेका नेपालीलाई समस्या पर्दा सहयोग गर्ने उद्देश्यले खोलिएका सँस्थाहरूले पनि दलाली गर्नेलाई कारवाही गर्नु पर्ने विषयमा पत्रकारले लेखिरहँदा एकाध बाहेक अहिलेसम्म कुनै पनि सँस्थाले आफ्नो आधिकारिक धारणा सार्वजनिक गर्न सकेका छैनन् । यसरी दैनिक जसो नेपालीबाट नेपाली नै ठगिदा, पीडित हुँदा कानमा तेल हालेर बस्ने सँस्थाको औचित्यमाथि पनि प्रश्न गर्न त्यति गाह्रो नपर्ला । नत बिभिन्न रमझम र चियापान जस्ता कार्यक्रममा खादा ओढेर समाजसेवीको पगरी बुथ्नेलेनै चासो दिन्छन् ।
आर्थिक वर्ष सकिनै लाग्दा यहाँ रहेका नेपालीको समस्या बुझ्न नेपालबाट एक सरकारी टोली युएई आयो । तर, त्यो टोलीले युएईको कुन ठाँउमा गएर नेपालीहरूसंग भेट्यो ? के बुझ्यो ? र के-कस्ता समस्याको पहिचान गर्‍यो ? त्यै टोलीले जानोस् । भ्रमणमा रहेको टोली र युएईमा भएका न त पत्रकार, न त अन्यत्र कहिँ कतै पनि केही छलफल भएन । भयो त केवल बिदेशी भूमिमा पसिना बगाएर पठाएको रेमिटेन्सको प्रयोग । त्यसैले प्रश्न यो हो, ‘के हामीले रेमिटेन्स पठाउने मात्रै हो की दुःख पर्दा सहारा पनि पाइन्छ ?’
केही दिन अगाडि मात्रै सरकारले रोजगारी को सिलसिलाम बिदेश हुनेको मृत्यु भएमा परिवारलाई सात लाख दिने भनेको छ । सरकार, के नेपाली युवाशक्ति नेपालको लागि अनावश्यक भएको हो ? हो भने ती बिदेशी भूमीमा पसिना बगाएर पठाएको रेमिटान्सको भरमा देश नचलाउँ । यदी आवश्यक छ भने मृत्यु पछिको सात लाख चाहिएन, जिवित हुँदा नै आफ्नै देशमा ३०/३५ हजारको जागिरको व्यावस्था गर र हेर कति युवा आफ्नै देशमा फर्किन्छन ।
बिभिन्न कार्यलयले बिभिन्न बाहानामा तारे होटलमा गर्ने कार्यक्रम, बेतुकका मिटिङ्ग, भ्रमण इत्यादिमा हुने खर्च गर्न खटाएर बिदेशमा दुःख पाएका नेपालीको उद्दारमा लगाउन किन मिलेन ? दैनिक १२००/१५०० को हाराहारीमा बिदेशिन तयार हुने जोस र जाँगरले भरिएका युवालाई आफ्नै देशमा राखी तिनै युवालाई केही गर्ने वातावरण मात्र बनाइदेउ । तिमीहरूले दैनिक भाषणमा कल्पना गरेको नेपाल यीनै युवाले बनाउँछन् । होइन भने हामी विदेशबाट रेमिटान्स पठाइरहन्छौ, तिमीहरू मस्ति गर ।
 

