राष्ट्रिय योजना आयोगका उपाध्यक्ष वाग्लेलाई एनआरएनएको बधाई

३ अगस्ट, काठमाडाैं । राष्ट्रिय योजना आयोगकको उपाध्यक्षमा नियुक्ति भएका डा. स्वर्णीम वाग्लेलाई गैरआवासीय नेपाली संघ (एनआरएनए) अन्तर्राष्ट्रिय समन्वय परिषद्ले बधाई ज्ञापन गर्दै कार्यकाल सफलताको शुभकामना दिएको छ ।
एनआरएनए अन्तर्राष्ट्रिय समन्वय परिषद्का प्रवक्ता रन्जु थापाले विज्ञप्ति निकाली संघका अध्यक्ष डा. शेष घलेले आफ्नो व्यक्तिगत र संघको तर्फबाट बधाई ज्ञापन गरेको जानकारी दिएकी छन् ।
बधाई पत्रमा गैरआवासीय नेपाली संघले विश्वभरी छरिएर रहेका नेपालीहरुलाई संगठित गर्दै नेपालको सामाजिक र आर्थिक रुपान्तरणमा नेपाल सरकार र सरोकारवालाहरुसंग समन्वय र सहकार्य गर्दै आएको समेत उल्लेख गरिएको छ ।
एनआरएनएको राष्ट्र निर्माणमा योगदान पुर्‍याउने उद्देश्यलाई नवनियुक्त उपाध्यक्ष वाग्लेको मार्गदर्शनले अझ बढी सार्थक बनाउने विश्वाससमेत व्यक्त गरिएको विज्ञप्तिमा उल्लेख गएकिो छ ।
साथै नेपाल सरकारद्वारा जारी गरिएको गैरआवासीय नेपाली सम्बन्धी ऐन २०६४ बमोजिम राष्ट्रिय योजना आयोगका उपाध्यक्षको अध्यक्षतामा गैरआवासीय नेपाली सल्लाहकार बोर्ड गठन गरिएको र जसमा अर्थ, उद्योग, कानुन तथा न्याय तथा परराष्ट्र मन्त्रालयका सचिवहरु तथा नेपाल उद्योग वाणिज्य महासंघ र गैरआवासीय नेपाली संघका अध्यक्षहरु सदस्य रहेको पनि जानकारी गराइएको छ ।
उपाध्यक्ष डा. वाग्लेको कार्यकालमा गैरआवासीय नेपालीहरुका सरोकारका विषयहरुमा अझ बढी प्रभावकारी रुपमा सम्बोधन हुने भन्दै गैरआवासीय नेपाली संघ सदा सहयोग गर्न तत्पर रहेको उल्लेख गरिएको छ ।

