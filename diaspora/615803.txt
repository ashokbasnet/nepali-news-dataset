मेल्बर्नको हप्परक्रसिङमा तीज कार्यक्रम
सांसद जोंने रायनलार्इ कार्यक्रममा स्वागत गर्दै
८ अगस्ट, मेल्बर्न । अष्ट्रेलियाको पश्चिम मेल्बर्नमा तीज कार्यक्रम भव्यरुपमा सम्पन्न भएको छ ।
नेप्लीज अर्गनाइजेसन अफ विनडम र मेल्बर्न नेप्लीज कम्युनिटी वेस्टको संयुक्त आयोजनामा गत शनिबार तीज कार्यक्रम आयोजना गरिएको हो । कार्यक्रममा करिब साढे दुई सय जनाको उपस्थिति रहेको थियो ।
नेपाली कला संस्कृतिको जगेर्ना गर्दै अष्ट्रेलियामा रहेका पछिल्लो पुस्तालाई नेपाली मौलिकताको ज्ञान दिने उद्देश्यका साथ कार्यक्रम आयोजना गरिएको हो ।
नेपाली र अष्ट्रेलियन राष्ट्रिय गानबाट सुरु गरिएको कार्यक्रममा नेपाली चेलीहरुको शृंगार र नाचगानबाट अतिथिहरु मन्त्रमुग्ध भएका थिए ।
अस्ट्रेलियाकी सांसद जोंने रायनको प्रमुख आतिथ्यतामा भएको कार्यक्रममा भिक्टोरियाका लागि नेपाली महावाणिज्यदूत चन्द्र योञ्जन, मेयर हेनरी बार्लाे, लुम्बिनी-कपिलवस्तु दिवस अभियानका विश्व संयोजक रामकुमार श्रेष्ठ, काउन्सिलर इन्ताज खान, एनआरएनए अष्ट्रेलिया उपाध्यक्ष केशव कंडेल, न्याभ अध्यक्ष डा. अनुपम पोखरेलको उपस्थिति रहेको थियो ।
कार्यक्रममा प्रमुख अतिथि रायनले आफ्नो मन्तव्यमा नेपाली चाडपर्व र संस्कृति अत्यन्तै मन पर्ने भन्दै आफू सधै नेपाली समुदायको साथमा रहेको बताइन । यस्तै मेयर हेनरी बार्लाेले नेपाली समुदायलाई सहयोग गर्न आफू तत्पर रहेको र नेपालीहरुको समस्या सुन्न आफ्नो कार्यालयको ढोका सधै खुल्ला रहेको बताए ।
कार्यक्रममा मेयर हेनरी बार्लाेलार्इ स्वागत गर्दै
यतै कार्यक्रममा एनआरएन अष्ट्रेलियाका उपाध्यक्ष केशव कंडेलले पश्चिम मेल्बर्नमा बस्ने नेपाली समुदायको एकता देखेर आफू निकै प्रभावित भएको बताए ।
रोशनी श्रेष्ठको स्वागत मन्तव्यबाट सुरु भएको तीज कार्यक्रममा न्याभ बाल चौतारी पश्चिमका बालबालिकाहरुले राष्ट्रिय गान तथा स्वागत नृत्य प्रस्तुत गरेका थिए ।
कार्यक्रमका सभापति कमल प्याकुरेलले आमन्त्रित अतिथी तथा सहभागीहरुलाई धन्यवाद दिदै पश्चिम मेल्बर्नमा बस्ने सम्पूर्ण नेपालीहरुलाई आफ्नो मौलिक संस्कृति र पहिचानको जगेर्नाको लागि एकताबद्ध हुन अपील गरे ।
कार्यक्रमको अनुष्का काफ्ले र एन्जेलिना प्याकुरेलले गरेका थिए भने कार्यक्रमको व्यवस्थापन तथा संयोजन डा. युगेन्द्र रेग्मीले गरेका थिए ।
कार्यक्रमपछिको सामूहिक तस्वीर

