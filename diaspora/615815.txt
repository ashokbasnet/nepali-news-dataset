एनआरएनए जापानको चुनावी सरगर्मी बढ्यो, लामा र थापामध्ये कसले मार्ला बाजी ?

८ अगष्ट, टोकियो । गैरआवासीय नेपाली संघ (एनआरएनए) जापानको यही अगष्ट १३ तारिख टोकियोमा हुने आठौं अधिवेशन नजिकिएसँगै चुनावी सरगर्मी बढेको छ ।
निर्वाचन समितिले सार्वजनिक गरेको कार्यतालिक अनुसार अगष्ट ५ (शनिबार) र ६ (आइतबार) तारिखमा नयाँ नेतृत्वका लागि आकांक्षीहरुले उम्मेदवारी दर्ता गराएका छन् ।
एनआरएनए जापानको नयाँ नेतृत्वका लागि टासी वाङ्दी लामा र अनुज थापाबीच कडा प्रतिस्पर्धा हुने भएको छ । लामा वर्तमान कार्यसमितिका उपाध्यक्ष हुन् भने थापा महासचिव रहेका छन् ।
एनआरएनए जापानको पहलमा हुने प्रायः सामाजिक कार्यहरुमा नेतृत्वदायी भूमिका निर्वाह गर्दै आएका लामाको प्रतिद्वन्द्वीमा थापा उभिएका छन् । थापालाई पनि धेरैले प्रभावशाली उम्मेदवारको रुपमा हेरिरहेका छन् । लामा र थापा दुवै युवामाझ निकै लोकप्रिय उम्मेदवार हुन् ।
यसअघि सामाजिक सञ्जालमार्फत उपाध्यक्षद्वय टंकप्रसाद गैरे र देविलाल भण्डारी, नागोयाका निमा लामाले पनि अध्यक्ष पदमा उम्मेदवारी दिने घोषणा गरेका थिए ।
तर, निर्वाचन समितिले सोमबार सार्वजनिक गरेको उम्मेदवारहरुको प्रारम्भिक नामावलीमा गैरेले आईसीसी सदस्यमा उम्मेदवारी दिएका छन् भने भण्डारीको वरिष्ठ उपाध्यक्षमा एकल उम्मेदवारी परेको छ । भण्डारी निर्विरोध भएका छन् ।
उता नागोयाका लामाले भने कुनै पनि पदमा आफ्नो उम्मेदवारी दिएका छैनन् ।
यस्तै महिला उपाध्यक्षमा सविता श्रेष्ठ र अनिता गुरुङ (लामा)ले उम्मेदवारी दर्ता गराएका छन् । श्रेष्ठ र गुरुङबीच कडा प्रतिस्पार्धा हुने धेरैको अनुमान छ । श्रोतका अनुसार गल्कोटकी श्रेष्ठ र कास्कीकी गुरुङ समूहले क्षेत्रगत र जातियताका आधारमा आफ्नो पक्षमा लविङ गरिरहेका छन् ।
यता २ जना उपाध्यक्षका लागि पाँच जनाको उम्मेदवारी परेको निर्वाचन कमिटीले जनाएको छ । उम्मेदवारी दिनेहरुमा शिवप्रसाद पौडेल, जीवन न्यौपाने, सरोजकुमार खत्री, द्रोणप्रसाद सिलवाल र छत्रबहादुर दाहाल छन् ।
महासचिव पदमा उम्मेदवारी दिएका बुद्धिराज घिमिरे र विशेश्वरप्रसाद रेग्मीबीचपनि कडा प्रतिस्पर्धा हुने धेरैले अनुमान छ । त्यस्तै सचिवमा जनकविक्रम शाही, बासुदेव लामिछाने र प्रकाश थापाको उम्मेदवारी परेको छ ।
प्रल्हादसिंह महत, कालिका थापा र महेन्द्रकुमार अधिकारीबीच कोषाध्यक्ष पदका लागि त्रीपक्षीय भिडन्त हुनेछ । श्रोतका अनुसार महत र थापा एकअर्काका लागि बलियो प्रतिद्वन्द्वी मानिन्छन् भने सह-कोषाध्यक्षमा अनिल थापा(राम)को एकल उम्मेदवारी परेको छ । उनी निर्विरोध भएका छन् ।
यस्तै एक जना महिला सदस्यका लागि कमला गैरे, गीताआचार्य (स्मृति) र सिर्जना पाण्डे गरी ३ जनाले उम्मेदवारी दिएका छन् भने ५ जना सदस्यकालागि २१ जनाको उम्मेदवारी परेको छ ।
जसमा विक्रम खत्री, बालकृष्ण कंडेल (हिमाल), उत्तमकुमार श्रेष्ठ, नरेन्द्रराज सापकोटा, कुमार कार्की, राजु पनेरु, सुरेश रेग्मी, दयाराम खरेल, नारायण खड्का, डिलाराम गैरे, चेतराम गैरे (चेतन), जगतबहादुर खड्का, दिनेश लोहनी, श्याम कंडेल (गोपाल), हस्त लामा, राजनकुमार पौडेल, अस्मीता लामा (वाइबा), टिकाराम कंडेल, सोमनाथ लम्साल, लालबहादुर रावल, डिल्लीराम शिवाकोटी लगायत छन् ।
उता गैरेसँगै जापानबाट केन्द्रमा प्रतिनिधित्व गर्नका लागि आईसीसीमा कपिलदेव थापा, दिनेशकुमार गुरुङ, डिलाराम खरेल र केशर गिरी गरी ५ जनाको उम्मेदवारी परेको छ । ६ स्थान रहेको आईसीसीमा ५ जनाको मात्र उम्मेदवारी परेको निर्वाचन कमिटीले जनाएको छ ।
एनआरएनए जापानको निर्वाचन आगामी सेप्टेम्बर ३ तारिखको लागि तय गरिएको छ ।

