बाढी–पहिरोपीडितका लागि स्विट्जरल्याण्डमा उठ्यो ३ लाख, संकलन जारी
१४ अगस्ट, स्विट्जरल्याण्ड। बाढी–पहिरोपीडितका लागि स्विट्जरल्याण्डमा एकै दिनमा ३ लाख रुपैयाँ संकलन भएको छ । गैरआवासीय नेपाली संघ राष्ट्रिय समन्वय परिषद् स्विट्जरल्याण्डको आह्वानमा रकम संकलन भएको हो। रकम संकलन कार्य जारी रहेको संघले जनाएको छ। राष्ट्रिय समन्वय परिषदले २ लाख १० रुपैयाँ र महिला फोरमले ९० हजार रुपैयाँ संकलन गरेपछि रकम जुटेको हो।
गैरआवासीय नेपाली संघ अन्तर्राष्ट्रिय समन्वय परिषद् सदस्य डा. विनय श्रेष्ठले ५० हजार रुपैयाँ सहयोग घोषणा गर्दै रकम संकलन आह्वान गरेका थिए। यस्तै प्रितम गुरुङले २५ हजार रुपैयाँ, विष्णु थापाले २५ हजार रुपैयाँ, हिरावल गुरुङले २० हजार रुपैयाँ, कराशलन ड्रेयाले २० हजार रुपैयाँ र भूमि गुरुङले १५ हजार रुपैयाँ सहयोग गरेका छन्।
सहयोग अभियानमा सन्तोष राई, फणिन्द्र पन्त, अर्जुन बस्ताकोटी, प्रमोद भट्टले १०–१० हजार रुपैयाँ सहयोग गरेका छन् भने सुब एलमेर, किरण गुरुङ र जीवन भट्टराईको ५–५ हजार रुपैयाँ सहयोग गरेका छन् । संघले यथाशीघ्र सहयोग गरी अभियान सफल पार्न सबैमा अनुरोध गरेको छ ।
शुक्रबार रातिदेखि परेको अविरल वर्षाका कारण नेपालको तराई क्षेत्रका विभिन्न जिल्लाहरुमा ठूलो जनधनको क्षति भएपछि गैरआवासीय नेपाली संघ अन्तर्राष्ट्रिय समन्वय परिषदको आकस्मिक बैठकले बाढीपीडीतका लागि एनआरएनए राहतकोष स्थापना गरेको थियो। राष्ट्रिय समन्वय समितिहरुलाई रकम संकलन कार्यमा तीव्रताका साथ लाग्न र संकलित रकम एक साताभित्र गैरआवासीय नेपाली संघ अन्तर्राष्ट्रिय समन्वय परिषद्को खातामा पठाइसक्न परिषद्ले अनुरोध गरेकै दिन स्विट्जरल्याण्डमा रकम संकलन भएको छ।
महिला फोरमले संकलन गरेको रकम भने महिला फोरम मार्फत नै बाढीपहिरो प्रभावित महिलाहरुका लागि सहयोग गरिने संयोजक शुभ इलमेर लामाले जानकारी दिइन्। बाँकी रकम भने एनआरएनएको बाढीपीडित राहतकोष पठाइने भएको छ।

