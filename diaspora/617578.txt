एनआरएनए जापानको अध्यक्षमा टासी लामा सर्वसम्मत्

१४ अगष्ट, टोकियो । गैरआवासीय नेपाली संघ (एनआरएनए) जापानको अध्यक्षमा टासी वाङ्दी लामा सर्वसम्मत चयन भएका छन् ।
आईतबार टोकियो निशी ओगिकुवोमा सम्पन्न एनआरएनए जापानको आठौं राष्ट्रिय महाधिवेशनमा लामा आगामी कार्यकाल २०१७-१९को लागि अध्यक्षमा सर्वसम्मत चयन भएका हुन् । अध्यक्षका प्रत्यासी अनुज थापा आईसीसी सदस्यमा जान राजी भएपछि लामालाई अध्यक्ष पदका लागि बाटो खुलेको हो ।
त्यसैगरी महासचिवमा बुद्धिराज घिमिरे र कोषाध्यक्षमा कालिका थापा चयन भएका छन् । श्रोतका अनुसार एनआरएनए उपाध्यक्ष भवन भट्टसहित स्थानीय राजनीतिक दल र जापानका संघसंस्थाका प्रतिनिधिबीच शनिबार राति भएको गोप्य भेलाबाट अध्यक्ष, महासचिव र कोषाध्यक्ष पदमा सर्वसम्मत भएको छ ।
‘बोल्नेलाई सुनौं, काम गर्नेलाई चुनौं’ भन्ने मुख्य नाराहित आफ्नो उम्मेदवारी घोषणा गरेका लामाले आफु कुरामा भन्दा काममा विश्वास गर्ने बताउँदै जापानवासी नेपालीको हकहितमा काम गर्ने प्रतिक्रिया दिएका छन् ।
लामाले जापानका क्रियाशिल संघसंस्था, राजनैतिक दलका भातृसंस्थासँग हात्तेमालो गर्दै जापानवासी नेपालीको सुख दुःखमा साथ दिने प्रतिबद्धता गरेका छन् ।
त्यस्तै अन्य पदमा पनि जापानका संघसंस्थाका प्रतिनिधि र स्थानीय राजनीतिक दलको पहलमा सहमतीय प्रयास भइरहेको बताइएको छ । तर महिला प्रतिनिधिमा सहमति नजुट्दा सहमतीय सकस बढेको बुझिएको छ ।
उता वरिष्ठ उपाध्यक्षमा देविलाल भण्डारी र सह-कोषाध्यक्षमा राम थापा (अनिल)को एकल उम्मेदवारी परेपछि भण्डारी र थापा यसअघि नै निर्विरोध भइसकेका छन् ।
त्यस्तै जापानबाट केन्द्रमा प्रतिनिधित्व गर्नका लागि आईसीसीमा कपिलदेव थापा, दिनेशकुमार गुरुङ, अनुज थापा, डिलाराम खरेल र केशर गिरी चयन भएका छन् ।
को हुन् लामा ?
मनाङको सदरमुकाम चामेका ३७ वर्षीय लामा विद्यार्थी जीवनदेखिनै सामाजिक कार्यमा सक्रिय थिए ।
सन् २००६ मा जापान आएका लामा दुई बर्षसम्म यहाँको व्यस्त दैनिकीमै रनभुल्ल परे । बिस्तारै जापानको व्यस्त दैनिकीलाई छिचोल्दै लामा सन् २००८ देखि गैरआवासीय नेपाली संघ (एनआरएनए)को अभियानमा होमिएका हुन् ।
एनआरएनए जापान (२०१३-१५)को आईसीसी युवा प्रतिनिधि बनेका लामा आफ्नो नेतृत्वमा नेपालका भूकम्पपीडितका लागि जापानमा आर्थिक संकलन कार्य गरी एनआरएनए जापानको पहलमा पीडितहरुलाई राहात वितरण गरेको थिए ।
नेपाल जापान युथ क्लवका संथापक अध्यक्ष समेत रहेका लामाले जापानमै पहिलो पटक ‘युनिटी फर पावर’ नाराका साथ फुटबल प्रतियोगिता र रक्तदान कार्यक्रम आफ्नो संयोजकत्वमा सम्पन्न गरे ।
त्यस्तै जापानको पाठ्यक्रममा समावेश हुँदै आएको ‘बुद्ध भारतमा जन्मिएका हुन्’ भन्ने भ्रमलाई चिर्न प्रत्येक बर्ष अपि्रल महिनाको पहिलो हप्ता हुँदै आएको ‘बुद्ध वाज बर्न ईन नेपाल’ कार्यक्रमको समेत लामाले नेतृत्व गर्दै आएका छन् ।
टोकियोमा व्यवसाय गर्दै आएका लामा यही अगष्ट २६ र २७ तारिख हुने नेपाल फेष्टिवलको समेत संयोजक रहेका छन् । अघिल्लो कार्यकालमा लामा उपाध्यक्ष पदमा थिए ।
तीन ठूला पदमा राजनीतिक भागवण्डा
एनआरएनए जापानको आगामी नेतृत्वको लागि स्थानीय राजनीतिक दलको मुख्य भुमिका देखिएको छ ।
श्रोतका अनुसार एनआरएनए उपाध्यक्ष भवन भट्टसहित स्थानीय राजनीतिक दल र जापानका संघसंस्थाका प्रतिनिधिबीच शनिबार राति भएको गोप्य भेलाबाट अध्यक्ष, महासचिव र कोषाध्यक्ष पदमा सर्वसम्मत भएको हो ।
एनआरएनए जापान २०१७-१९का लागि अध्यक्षमा सर्वसम्मत भएका टासी वाङ्दी लामा नेपाली काङ्ग्रेस निकट हुन् ।
त्यस्तै महासचिव बुद्धिराज घिमिरे नेकपा एमालेनिकट रुपमा जापानमा परिचित छन् भने कोषाध्यक्ष कालिका थापा माओबादी केन्द्रनिकट हुन् । अन्य पदमा पनि सहमतीको प्रयास भइरहेको बुझिएको छ ।

