विपुलको अस्ट्रेलिया सांगीतिक टूर-फ्यानले उनलाई देखेर आँसु झारे

१ सेप्टेम्बर, अस्ट्रेलिया । ‘विपुल क्षेत्री एन्ड ट्राभलिङ ब्यान्ड’ अस्ट्रेलियाका विभन्न सहरहरुमा सांगीतिक प्रस्तुति दिएर फर्किएको छ ।
पर्थ, ब्रीसबेन, मेल्बर्न , सीड्नी र एडीलेडमा सांगीतिक प्रस्तुति पश्चात बिपुल र ब्याण्ड अस्ट्रेलियाबाट फर्किएका हुन् ।
अनलाइनखबरसँग कुरा गर्दै अस्ट्रेलियाको सांगीतिक प्रस्तुतिबाट आफूहरु धेरै नै खुसी हुँदै फर्किएको उनले बताए । उनले भने,’केही सहरहरुमा हाम्रो पहिलो सांगीतिक प्रस्तुति भएपछि अस्ट्रेलिया हामी दोस्रो चोटी आयौ, अस्ट्रेलिया आफैमा पनि सुन्दर देश छ र यहाँका दर्शक स्रोतहरुको माया पनि त्यस्तै प्रगाढ छ ।’
विपुललाई देखेर फ्यानले  अाँसु झारे 
उनले आफ्ना फ्यानहरुलाई संगीतकको माध्यमबाट सधै खुसी राख्ने कोशिस गरिरहने बताए । उनले मेल्बर्नको फ्यानलाई सम्झिदै भने,’एउटा बहिनीले तपाईलाई भेट्ने ठूलो सपना थियो भन्दै अगाडि आएर आँसु झार्नु भयो, त्यो हामी प्रतिको माया हो । जसलाई हामीले हाम्रो रचना, सिर्जनाबाट सधै कायम राख्नेछौ ।’
सन् १९८० अगस्ट २७ मा जन्मिएका विपुल बिपुलले हामीसँग पुराना दिनहरु सम्झदै आफू बाल्यकालदेखि नै संगीतप्रति रुची राख्ने गरेको बताए ।
विपुलका पिता निरेन्द्र मोहन क्षेत्री बि्रटिस आर्मी सँगसँगै दार्जीलिङका चर्चित संगीतकारका पनि थिए । उनका आफ्नै दाई पनि संगीतकर्ममै संलग्न छन् ।
बुवाको संगीत मोहले विपुललाई पछ्यायो
‘म करिव ९ वर्षको हुँदा बुवा बित्नु भयो, उहाँले छोडेर गए पनि उहाँको संगीतप्रतिको मोहले मलाई पछाईरहयो ।’ उनले भने ।
स्कुले जीबनदेखि गितार बजाउने उनले पछि लन्डनस्थित ट्रिनिटी कलेजबाट ‘वेस्टर्न क्लासिकल गिटार’मा स्नातकोत्तर गरेका छन् ।
वेस्टर्न म्यूजिक पढे पनि बिपुलको इस्टर्न म्यूजिकमा लागेका छन् । दिल्लीमा म्यूजिक शिक्षक समेत रहेका उनले भने,’सानै देखि म इस्टर्न म्यूजिक सुनेर हुर्किए त्यसैले गीतमा इस्टर्न तर्फको झुकाब देखिनु स्वाभाविक हो तर प्रायः गीतमा दुवै म्यूजिकको फ्यूजन छन् ।’
जसलाई सामाजिक सन्जालले चिनायो

सन् २०१३ विपुलले कम्पोज गरेर गाएको गीत डढेलो (वाइल्डफायर) फेसबुकमा भाइरल भए पछि उनको चर्चा युवापुस्ता माझ सुरु भयो र आज उनी बिपुल क्षेत्री भएका छन् ।
‘सामाजिक संजालले नै मलाई चिनाएको हो, आज रचनाहरु दर्शक श्रोताहरु माझ पुर्‍याउन पनि यो सजिलो माध्यम बनेको छ ।’ उनले भने ।
आफ्नो गीतमा हुने शब्द संयोजन र संगीतको बारेमा बिपुलले भने,’मेरो गीतमा मैले देखेका, भोगेका हाम्रा आफ्ना भोगाईहरु हुन्छ, जीवनका तिनै सुख दुःख रचनाबाट प्रतिबिम्बित हुने हो ।’
बिपुलका त्यहिँ सरल शब्दहरुले दर्शकको मन जित्न सफल भएका छन् ।
नेपाली भन्न रुचाउछन्
आफू भारतमा बसे पनि आफ्नो परिचय नेपालीभाषी रहेको बिपुल बताउँछन् । सानै नेपाली नेपालसँग छुट्टै भावना जोडिएको बताउँदै बिपुल भन्छन,’संसारभरी नेपालीहरु हुनुहुन्छ उहाँहरुको मायाले नै म आज यो ठाउँ आएको छु, म भारतमा बसे पनि नेपाली हो भन्न रुचाउने गर्छु, हाम्रो रितिरिवाज, संस्कृतिक सबै एउटै छ ।’
यसै क्रममा दार्जीलिङ्को घटनालाई सम्झदै बिपुलले दुःख ब्यक्त गरे,’त्यस क्षेत्रमा भएको घटनाले दुखित छु, राजनीतिक क्षेत्रमा व्यक्तिहरुले शान्तिपूर्ण रुपमा यी बिषयहरु समाधान गरुन भन्ने हाम्रो चाहना हो र त्यस क्षेत्रमा शान्तिको कामना गर्दछु । यस वर्षको लागि अस्ट्रेलिया टूर अन्तिम रहेको बिपुलले बताए ।’

