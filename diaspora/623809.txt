एनआरएनए जापानको निर्वाचन प्रक्रिया रद्द गर्न माग

५ सेप्टेम्बर, टोकियो । गैरआवासीय नेपाली संघ (एनआरएनए) जापानको आइतबार सम्पन्न अनलाइन भोटिङ प्रणालीको विश्वसनीयतामाथि सामाजिक सञ्जालमा विभिन्न टिकाटिप्पणी हुन थालेको छ ।
नयाँ नेतृत्व चयनका लागि अनलाइन भोटिङमार्फत भएको निर्वाचन प्रणालीको असुन्तुष्टि पक्षधरहरुले गम्भीर आरोप लगाउँदै बिरोध गरिरहेका छन् ।
त्यस्तै आफूहरुलाई निर्वाचनमा जबर्जस्त पराजित घोषित गरेको भन्दै उम्मेदवारहरुले पुन: निर्वाचनको माग राख्दै बिरोध गरिरहेका छन् ।
मंगलबार पराजित भएका उम्मेदवारहरुले संयुक्त विज्ञप्ति जारी गर्दै निर्वाचनको विधि र प्रक्रियामाथि समेत प्रश्न उठाएका हुन् ।उपाध्यक्षदेखि सदस्यसम्मका उम्मेदवारहरुले निर्वाचनको मत परिणाममाथि शंका व्यक्त गरेका छन् । 
उनीहरुले निर्वाचन समितिले जानी नी प्रविधिको चरम दुरुपयोग गरेको आरोप लगाएका छन् । निर्वाचन समितिले आफैले निर्धारण गरेको निर्वाचन आचारसंहिता समेत उल्लङ्घन गर्दै नतिजा सार्वजनिक गरेको उनीहरुको दावी छ । 
उनीहरुले एउटा आइपीबाट बढीमा पाँच मत हाल्न पाउने व्यवस्था तय गरेपनि समितिले एउटै आइपीबाट हालिएका सयौं मत सदर गरेको भन्दै समितिमाथि नै छानबिन गर्न माग गरेको छ । 
मतदाता शिक्षाको अभाव, प्रविधिको दुरुपयोग लगायतका कारणले वास्तविक मतदाता चुनावको दिन अन्यौलपूर्ण अवस्थामा रहेको भन्दै उनीहरुले मतदाता स्वयं उपस्थित भएर मत हाल्ने गरी व्यवस्था मिलाउन माग गरेका छन् । 
उनीहरुले सयौं साधारण सदस्यहरुले समेत आफूले मतदान गर्न नपाएको भन्दै सामाजिक सञ्जालमा विरोध जनाइसकेको अवस्थालाई मध्यनजर गर्दै सम्पूर्ण निर्वाचन प्रक्रिया बदर भएको घोषणा गर्न माग गरेका छन् ।
गैरआवासीय नेपाली संघका अध्यक्ष शेष घले, महासचिव बद्री केसी, एसिया प्रशान्त क्षेत्रीय समितिका संयोजक किरणबिक्रम थापा, निर्वाचन समिति लगायतलाई बोधार्थ गराउँदै जारी गरिएको विज्ञप्तिमा उपाध्यक्ष पदका उम्मेदवारहरु द्रोण सिलवाल, छत्र दाहाल, जीवन न्यौपाने, सचिव पदका उम्मेदवार बाशुदेव लामिछाने, सदस्य पदका उम्मेदवार कुमार कार्की, उत्तमकुमार श्रेष्ठ, नरेशराज सापकोटाले हस्ताक्षर गरेका छन् । 
यस्तै सोमनाथ लम्साल, जगतबहादुर खड्का, दिनेश लोहनी, बिक्रम खत्री,  डिल्लीराम शिवाकोटी, स्मृति आचार्य (गिता), डिला गैरे, दयाराम खरेल, सुरेश रेग्मी, राजु पनेरु, अस्मिता वाईवा, टिकाराम कँडेल र चेतराम गैरेले पनि हस्ताक्षर गरेका छन् ।
सदस्यका उम्मेदवार खड्काले हाल्न पाएनन् आफैलाई भोट 
एनआरएनए जापानको २०१७-१९ का लागि सदस्य पदमा उम्मेदवार दिएका जगतबहादुर खड्काले आफैलाई भोट गर्न पाएनन् । 
आइतबार सम्पन्न निर्वाचनमा ५५६ ल्याएका खड्काले अनलाइनखबरसँग कुरा गर्दै भने,’आईडी र पासवर्ड लगइन गरे, मत दिन आफूसहित राम्रा उम्मेदवारलाई समेत छनोट गरे तर भोट सफल भएन । अचम्मै भयो ।’‘ उनले दुखेसो पोख्दै भने, ‘मेरो मत त अरु कसैले दुरुपयोग गरिसकेको रहेछ’ 
आफैलाई भोट गर्न नपाएका खड्काले आइतबार सम्पन्न अनलाइन भोटिङ प्रणालीको विश्वसनीयतामाथि प्रश्न उठाएका छन् । आफैलाई मत गर्न नपाएका खड्का यसपटकको निर्वाचनमा अभागी उम्मेदवार ठहरिए ।
यस्तो छ विज्ञप्ति :






