अमेरिकाको स्ट्यान्ड अप कमेडीमा डेव्यू गर्दै नेपाली चेली

१७ सेप्टेम्बर, न्यूयोर्क । ३४ वर्षे  नेपाली चेली शैली बस्नेत आजकल उत्साहित र चिन्तित एकपटक भइरहेकी छिन् । जतिजति सेप्टेम्बर २० तारिख नजिकिरहेको छ, त्यति त्यति उनको ढुकढुकी बढिरहेको छ । यी चेली त्यस दिन न्यूयोर्क शहरको प्रख्यात कमेडी क्लब, गोथम कमेडी क्लबमा डेब्यू गर्दै छिन् ।
न्यूयोर्कको उक्त कमेडी क्लबमा धेरै ठूलाठूला कलाकारहरुले आफ्नो प्रस्तुती दिइसकेका छन् । त्यही मञ्चमा आउने बुधबार शैली आफ्नो कमेडीको शैलीलाई पस्कदै छिन् । अंग्रेजी भाषा बोलिने देशमा नेपाली चेली अंग्रेजी बोलेरै त्यहाँ टिकट काटेर आउने मानिसहरुलाई हँसाउने छिन् ।
‘मेरो अध्ययन र रुचिकै कारण मैले यो अवसर पाएकी हुँ,’ शैलीले भनिन्, ‘यदि यो कार्यक्रममा धेरै नेपालीहरु आउनुभयो भने त्यसले मलाई निकै हौसला मिल्नेछ ।’
पछिल्लो समय उनको न्यूयोर्कको यो खबरका कारण धेरै नेपालीहरुमा उनको प्रस्तुती कस्तो हुने हो भन्ने कौतुहलता पनि छ ।
शैलीको एकछिन् करियर ग्राफलाई नियालेर हेर्ने हो भने साँच्चै नै रोमाञ्चक लाग्छ ।
चार महादेशका शिखर चुम्ने माध्यम पत्रकारिता
सन् २००५ मा उनले पत्रकारिताबाट आफ्नो करियर सुरु गरेकी थिइन् । हिमाल खबरपत्रिकाका लागि संवाददाताको रुपमा काम गर्दा गर्दै सन् २००७ मा उनको रिपोर्टिङ्गले उनलाई क्लाइम्बर्स क्लबका सदस्यसँग भेट गरायो ।
संस्थाले नेपाली महिलाहरुको सगरमाथा आरोहण दल बनाउने योजना बुनिरहँदा उनी पनि त्यो समावेशी टिममा आबद्ध हुन पुगेकी थिइन् ।
उक्त टिमसँग शैलीले २४ मे २००८ मा सगरमाथा माथि विजय पाउँछन् । त्यसपछि उक्त टिमले ७ वटै महादेशको उच्च हिमालहरु चढ्ने अठोट गरे ।
शैली आफूले भने चार महादेशको शिखर चुमिन् भने उनको टिमले डिसेम्बर २०१४ मा अन्टार्टिका महादेशको माउन्ट भिन्सन म्यासिफमा पाइला टेक्दै आफ्नो मिसन पूरा गर्‍यो ।
स्ट्यान्ड अप कमेडी करियर

यसैबीचमा उनको हाँस्य कला अर्थात स्ट्यान्ड अप कमेडी करियरको पनि सुरुआत भएको थियो । सन् २०११ मा उनले पहिलो पटक ‘ठाडै ठट्टा ‘ नामक स्ट्यान्ड अप कमेडीमा भाग लिएकी थिइन् । ‘मलाई याद छ मनोज दाई (मनोज गजुरेल)लाई त्यो धेरै नै मन परेका थियो, ‘ उनले भनिन् ।
त्यसपछि उनले नेपाली स्ट्यान्ड अप गर्दा गदैै शैलीले अब अंग्रेजी स्ट्यान्ड अप तिर आफूलाई ढल्काउन थालिन् । मेरो अंग्रेजी शोहरुलाई मानिसहरुले पनि मन पराउन थाले जसले गर्दा म अझै उत्साहित हुँदै गए,’ उनले भनिन् ।
पर्वतारोहण करियरकै दौरान शैलीको मन अमेरिकी नागरिक टायलर मेक्मोहनसँग साटियो । टायलरको बिजनेश नेपालमै केन्द्रित थियो र त्यही सिलसिलामा उनीहरुको भेट भएको थियो । यी दुईले सन् २०१० मा लगनगाँठो बाँधे ।
‘सगरमाथा चढेकी केटी’

विवाहको केही समय पश्चात सन् २०१३ तिर शैली अमेरिकाको कालोराडो राज्यमा उनको पतिको साथ गइन् । त्यही बेला उनले त्यहा बोल्डर भन्ने शहरको प्रख्यात ‘बोल्डर कमेडी शो’मा आफ्नो प्रतिभा देखाउने मौका पाइन् । ‘सगरमाथा चढेकी केटी भनेर म त्यहाँ फेमस थिएँ, ‘ उनले हाँस्दै भनिन् ।
उनको पर्वतारोहणको अभियान पनि जारी थियो त्यसैले उनले केहि समय कमेडी करियरलाई विश्राम दिइन् । ‘हाम्रो टिमको मिसन नजिक थियो त्यसैले कामको चाप अझ बढी थियो,’ उनले भनिन् ।
उनको टिमको मिसन पुरा भएपछि शैलीले आफ्नो कमेडी करियरलाई अगाडि बढाउन थालिन् । गत अप्रील महिनामा भारतीय कलाकार वासु प्रिम्लानीसँग उनले नेपालमै आफ्नो प्रस्तुती दिइन् जुन निकै रुचाइएको थियो ।
शैलीलाई १,४७,१८१ वर्ग किलोमिटरमा मात्रै सीमित हुनु थिएन, त्यसैले उनले निर्णय गरिन् संसारकै राजधानी न्यूयोर्क शहर आउने ।
‘मलाई आफ्नोे दायरा फराकिलो पार्नु थियो त्यसैले यहाँ आएँ,’ उनले भनिन् ।
गत जुन महिनामा आफ्नो कलालाई थप माझ्न उनले म्यानहृयाटन कमेडी स्कूलमा ६ हप्ते कोर्श पुरा गरिन् । त्यहाँ उनले उक्त स्कूलको संस्थापक एन्डी एन्गेलसँग भेटिन् ।

‘मैले उनलाई भेट्ने बित्तिकै आफ्नो बारेमा भने । उनलाई मैलै नेपाल र कोलोराडो प्रस्तुती दिएकी छु भनेर जानकारी गराए, ‘ उनले भनिन् । ‘उनी मसँग इम्प्रेस्ड भए र मलाई गोथम कमेडी क्लबमा प्रस्तुती दिन अफर गरे ।’
‘उनी उक्त क्लब देखाइने शोहरुका एक प्रोड्युसर पनि हुन्,’ उनले थपिन्,’ मैले देखेको सपना पुरा हुँदै थियो ।’
उनी बुधबारको शोलमा शैली बस्नेत भन्दा पनि एक नेपाली चेलीको रुपमा प्रस्तुत हुंदै छिन् । ‘त्यसैले यहाँ भएका सबै नेपालीहरुलाई म त्यहाँ आमन्त्रण गर्दैछु,’ उनले भनिन् ।
‘म मेरो देशलाई अमेरिकी मुलधारे कमेडीमा चिनाउँदै छु,’ उनले भनिन् ।
शैलीले आफनो प्रस्तुति कस्तो हुनेछ भनी जिज्ञासा राख्दा भनिन्, ‘मेरा विषयवस्तु अमेरिकीहरुबारे हुनेछ । ‘
‘मेरो व्यक्तिगत जीवन र यौन जीवनको बारे भने जोक हुने छैन जुन प्रायः यहाँका कमेडियनहरुले प्रस्तुत गरिरहेका हुन्छन्,’ उनले थपिन् ।
उनले पहिलो र तेस्रो विश्वका असमानताहरुका बारे बढी जोक गर्ने बताइरँदा अन्त्यमा भनिन्, ‘अमेरिकाले नेपालीको आवाज सुन्नु छ, विकासउन्मुख देशको आवाज पनि सुन्नुपर्छ ।’
शैलीको भिडियो हेर्नुस् 


