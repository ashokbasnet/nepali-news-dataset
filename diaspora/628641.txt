जापानमा बस दुर्घटना, पाँच नेपाली घाइते

२५ सेप्टेम्बर, टोकियो । जापानको साइतामा आइतबार भएको बस दुर्घटनामा परि पाँच नेपाली महिलाहरुसहित २० जना घाइते भएका छन् ।
साइताको खावागोय नजिकै योसिनोदाइस्थित तरकारी तथा फलफुल प्रशोधन कम्पनीमा कार्यरत कामदारहरु चढेको बस दुर्घटना भएको हो ।
घाइते हुनेमा रुपन्देहीको परोहा नगरपालिका सैनामैना चोककी मिना के.सी, रुद्रपुर गाउँपालिका छपालिटोलकी मिना श्रीस मगर, बाग्लुङ चमुवाकी लक्ष्मी चालिसे सुवेदी, रितु रणपाल दर्नाल र कमला नेपाली रहेका छन् ।
उनीहरुमध्ये टोकियोको इतावासीको टोकिवादाई बस्ने श्रीस मगरको अवस्था गम्भीर रहेको अस्पतालले जनाएको छ ।
त्यस्तै नेपालीको हात भाँचिएको र खुट्टामा समेत चोट लागेको छ भने केसी, सुवेदी र दर्नालको अनुहार, दाँत र मुखमाचोट लागेको छ ।
बसका चालकले नियन्त्रण गुमाउँदा दुर्घाटना भएको प्रहरीले जनाएको छ । चालकलाई प्रहरीले नियन्त्रणमा लिएको छ ।

