लोकगायक गुरुङको उपचार सहयोगार्थ यूएईमा सांगीति कार्यक्रम हुने

२७ सेप्टेम्बर, युएई । मीर्गौला रोगबाट पीडित चर्चित लोकगायक पूर्ण गुरुङको उपचारका लागि युएईमा सांगीतिक कार्यक्रम हुने भएको छ ।
अन्तर्राष्ट्रिय नेपाली कलाकार समाज (ईनास)को आयोजनामा ‘नन्दु राई एकल साँझ’ कार्यक्रम गर्न लागिएको कार्यक्रम संयोजक सन्तोस पौडेलले जानकारी दिएका छन् ।
यूएईको नेपाली सांगीतिक क्षेत्रमा भर्सटायल गायकका रुपमा परिचित धनकुटाका नन्दु राईको एकल साँझ कार्यक्रमबाट प्राप्त मुनाफा आर्थिक अभावका कारण शिक्षण अस्पतालमा सहयोगको याचना गरिरहेका गायक गुरुङलाई समर्पिर्त गर्ने आयोजकले बताएको छ ।
युएईको रासअल खेमामा राज्यमा आगामी अक्टोबर २० तारिख साँझ, अल तमाम रेस्टुरेन्टमा आयोजना हुने कार्यक्रममा ‘सुसेली लाउने, ‘सालै जो’, ‘आई लभ यु’ जस्ता लोकपि्रय गीतहरु प्रस्तुत गर्ने गायक राईले बताएका छन् ।
संगीतका तीनै वटै पक्ष शब्द रचना, संगीत संयोजन र गायनमा बराबर दक्षता राख्ने राई विगत आठ वर्षदेखि यहाँको सांगीतिक क्षेत्रमा निरन्तर सक्रिय छन् ।
गायक राईको पछिल्लो गीत ‘आई लभ यु’ ले युट्युबमा ५ महिनाको अन्तरालमा करिब १३ लाख भ्युवर्स पाएको छ । यो गीतको सफलताले राईको संगीतकर्मलाई एउटा नयाँ मोड दिएको छ । उनी युएईका मञ्चहरुमा सर्वाधिक रुचाइएका गायकमध्ये एक हुन् ।
लोक, लोक पप, आधुनिक तथा गजल गायनमा सिद्धहस्त गायक राईले उक्त एकल साँझ कार्यक्रममा आफ्ना सर्वाधिक रुचाइएका गीतहरु प्रस्तुत गर्ने जानकारी दिएका छन् ।
कार्यक्रममा युएईमा संघर्षरत केही कलाकारहरुका प्रस्तुतिका साथमा नन्दु राईको एक सांगीतिक एल्बम सबैलाई वितरण गरिने गायक राईले बताएका छन् ।
भेडेटार धनकुटाका नन्दु राईले ‘सुसेली’ एल्बम गत चैत २१ गते सार्वजनिक गरेका थिए । उक्त एल्बममा राईका यसअघि नै लोकपि्रय भएका ५ वटा गीतका साथमा एक गीतको म्युजिक ट्रयाक समावेश गरिएका छन् ।
राईको यसअघि नै सुसेली लाउने बोलको अडियो गीत लोकपि्रय भइसकेको छ । सोही एल्बममा रहेको कारुणिक गीत पिउन बाँकी छ बोलको गीतको म्युजिक भिडियोको पनि युएईमै सार्वजनिक गरिसकेका गायक राई युएईको नेपाली साँगीतिक क्षेत्रमा लोकपि्रय गायकका रुपमा परिचित छन् ।
संगीतप्रतिको आफ्नो लगावलाई निरन्तरता दिइरहेका राई यूएईका नेपाली सांगीतिक मञ्चहरुमा छाइरहेका यो समयका सक्रिय गायक हुन् । सबै प्रकृतिका गीत गाउन पोख्त गायक राई क्यारिकेचर पनि सिपालु छन् ।
अन्तर्राष्ट्रिय नेपाली कलाकार समाज, युएईका केन्द्रीय सदस्य राई किराँत राई यायोख्या, किराँत याक्थुङ चुम्लुङ, युएई, पथरी शनिश्चरे समाज, युएई, शेर्पा केदुङ, विश्वकर्मा समाज, नेपाली एकता समाज जस्ता विभिन्न संघसंस्थाबाट सम्मानित भइसकेका छन् ।

