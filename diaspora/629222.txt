आदिवासी जनजाति महासंघ मलेसियाका अध्यक्षको निधन

क्वालालम्पुर । आदिवासी जनजाति महासंघ मलेसियाका अध्यक्ष मिङ्मा शेर्पाको शुक्रबार बिहान मलेसियामा मृत्यु भएको छ । ड्युटीमै रहेको अवस्थामा बिहान करीब पौने सात बजेतिर उनको मृत्यु भएको हो ।
उनी शाहआलममा रहेको एक कम्पनीमा सेक्युरिटी पदमा कार्यरत रहेको उनका साथीहरुले जानकारी गराएका छन् ।
उनको शवलाई पोस्टमार्टमको लागि स्थानीय अस्पतालमा लगिएको छ । सेप्टेम्बर २३ तारिखका दिन उनले आफ्नो फेसबुकमा आफू बिरामी भएको र साथीहरुको कल र म्यासेजको उत्तर दिन नसकिरहेको भन्दै फोटो समेत पोष्ट गरेका थिए ।
ताप्जेजुङ घर भएका शेर्पा अत्यन्तै मिलनसार स्वभावका रहेका थिए भने विभिन्न सामाजिक संघ संस्थाहरुमा विभिन्न पदमा रहेर काम गर्दै आइरहेका थिए ।
गत अगष्ट २० तारिखमा क्वालालम्पुरमा भएको आदिवासी जनजाति महासंघको तेश्रो अधिवेशनबाट उनी निर्विरोध अध्यक्षमा निर्वाचित भएका थिए ।

