अमेरिकामा नेपालीहरुले यसरी मनाए दशैँ (तस्वीरसहित)


अमेरिका । अमेरिकाका विभिन्न राज्यहरुमा बसोबास गर्ने नेपालीहरुले मान्यजनहरुबाट टीका ग्रहण तथा आशिर्वाद लिई बडा दशैँ मनाएका छन् । 
 
नेपालमा ११ बजेर ५५ मिनेट को शुभ साइत रहेता पनि अमेरिकामा रहेका नेपाली पुरोहित/पण्डित हरुले फरक-फरक टीकाको शुभ साइत बताएका थिए l ८:४५ मिनेटदेखि ११:४५ सम्म तथा ९:१५ देखि ११ बजेसम्मको पनि शुभ साइत भएको बताएका थिए  l अमेरिकामा टीकाको चहल पहल १० बजेदेखि सुरु भएको थियो । उनीहरू मान्यजनका घरमा गएर टीका, जमरा र आशिर्वाद ग्रहण गरेका थिए ।
 
यस वर्षको दशैं शनिबार परेकाले नेपाली समुदाय निकै खुशी हुनुको साथै आफ्नो संस्कृति, परम्परा तथा चाडपर्व मनाउन निकै हर्षित देखिन्थे l अमेरिकामा नेपाली संघ/संस्था तथा नेपाली मन्दिरहरुले समुदायको लागि जमराको व्यवस्था गरिदिएपछि सजिलो भएको छ l 
 
बडा दशैंको दिन नेपालीहरूले मासुका विभिन्न परिकारमा पक्कु, भुटेको भुँडी, कलेजो, रक्ती, भित्र्यास लगायतका परिकार बनाएर खाँदै रमाइलो गरेका थिए । यसैगरी काँक्राको खल्पी, कालो मासको दाल, तामाबोडी, सेलरोटी, केराको बुङ्गोको अचार लगायत नेपाली शैलीका अचार तथा चिउरा आदि आफूले पनि खाने र परिवारका सदस्य तथा अतिथिहरुलाई खुवाउने गरेको देखिन्थ्यो । 
 
पुरुषहरु नेपाली पोशाक दौरासुरुवाल र ढाका टोपीमा सजिएका थिए भने महिलाहरुले पनि अधिकांश रातो फरिया तथा सुनका गहना सहित नेपाली शैलीका पोशाक लगाएका थिए ।
 
अमेरिकामा जन्मिएका बालबालिकाहरु टीका जमरासहित दक्षिणा पाउँदा प्रफुल्ल देखिन्थे । कतिपयले मनोरञ्जनको लागि तास पनि खेलेका थिए ।
       

