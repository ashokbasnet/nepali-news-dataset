नेपाली युवालाई दुबईमा अन्तर्राष्ट्रिय पुरस्कार



९ अक्टोबर, दुबर्इ । नेपाली युवा मबी राजभण्डारीले यूएर्इमा रिसेप्सनिष्ट अफ दि इयर-२०१७ अवार्ड जितेका छन् ।

ग्रान्ड होटल्सका सेफ्स र रिसेप्सनिस्टहरूको संस्था एआईसीआरद्वारा आयोजित उक्त प्रतियोगितामा पालाजो भर्सेस दुबईमा गेस्ट रिलेसन्स एक्जुकेटिभ्स पदमा कार्यरत राजभण्डारीले उक्त अबार्ड पाएका हुन् ।
उनले सन् २०१८ मा स्विट्जरल्यान्डको जेनेभामा हुने विश्वभरिका रिसेप्सनिस्टहरूको अन्तर्राष्ट्रिय प्रतियोगिता डेभिड क्याम्मबेल प्रतियोगितामा यूएईकै प्रतिनिधित्व गर्ने जनाइएको छ ।
काठमाडौंका मबी राजभण्डारीले ग्लोबल एकेडेमी अफ टुरिजम एन्ड हस्पिटालिटी एजुकेसन (गेट कलेज)मा अध्ययनपश्चात सन् २०१५ को अक्टोबरमा प्लाजो भेर्सासास दुबईमा आबद्ध भएका थिए ।
उनले आफ्नो चमत्कार र निर्णय क्षमता तथा संकटकालीन व्यवस्थापनकलाद्वारा निर्णायकहरूलाई प्रभावित तुल्याएका थिए ।
“हामी मबीलाई उनको यो उपलब्धीका लागि हार्दिक बधाइ ज्ञापन गर्दछौं । हामी विश्वव्यापी डेभिड क्याम्पबेल प्रतियोगितामा यूएइ र पालाजो भेर्सेस दुबईमा यस्ता प्रतिभावान व्यक्तिले प्रतिनिधित्व गर्न लागेकामा गौरवान्जित छौं,” पालाजो भेर्सेस दुबईका अध्यक्ष एवं इन्शाका प्रमुख कार्यकारी अधिकृत राजा जाफरले भने ।
राजधानीको गेट कलेजले आफ्ना छात्राले अन्तर्राष्ट्रिय पुरस्कार प्राप्त गरेकोमा उनलाई हार्दिक बधाइ ज्ञापन गर्दै यसले नेपाली विद्यार्थीहरूको अन्तर्राष्ट्रिय सम्मान बढेको जनाएको छ ।
नेपालको आतिथ्य सत्कार विश्वमै सुप्रसिद्ध छ, नेपाली विद्यार्थीले नै आतिथ्यको क्षेत्रमा अन्तर्राष्ट्रिय पुरस्कार पाउँदा यहाँको आतिथ्य सत्कार शिक्षाको विश्वस्तरलाई प्रमाणित गरेको छ ।
विगत दश वर्षदेखि सञ्चालित गेट कलेज स्विट्जल्यान्डको स्विस होटल एसोसियनको सम्बन्धन प्राप्त गर्ने एसियाकै एकमात्र शैक्षिक प्रतिष्ठान हो, जहाँ नेपालबाहेक चीन, बंगलादेश, अफगानिस्तान, डेनमार्कसहित विभिन्न देशका विद्यार्थीहरू अध्ययनरत छन् ।


