एनआरएन विश्व सम्मेलनमा अस्ट्रेलियाबाट एक दर्जनको उम्मेदवारी
९ अक्टोबर, सिड्नी  । गैरआवासीय नेपाली संघको विश्व सम्मेलन आउन एक हप्ता बाकी  रहँदा सम्मेलनमा भाग लिन प्रतिनिधिहरु अस्ट्रेलियाबाट नेपाल जाने क्रम सुरु भएको छ ।
आगामी कार्यसमितिको निर्वाचन समेत हुने भएकाले यो सम्मेलनको विशेष महत्व छ । नयाँ नेतृत्वका लागि उम्मेदवारी घोषणा गरेका केही प्रतिनिधि नेपाल पुगिसकेका छन भने केही जाने तरखरमा छन् ।
पछिल्ला दुर्इ हप्तामा दशैं तथा तिहारको बिदा मनाउन तथा आफन्तहरु भेट्न सयौं नेपाली अस्ट्रेलियाबाट जन्मभूमि तर्फ लागेका छन् । यस पटकको विश्व सम्मेलनमा अस्ट्रेलियाबाट झन्डै एक दर्जनले उम्मेदवारी दिएका छन् ।
हालकी प्रबक्ता रन्जु वाग्ले थापाले महिला उपाध्यक्षमा आफ्नो दावी प्रस्तुत गरेकी छिन् । भुमादेवी लिम्बुले विश्व महिला संयोजकमा र क्षेत्रीय महिला उपसंयोजकमा सुजाता केसीले उम्मेदवारी सार्बजनिक गरेका छन् ।
त्यस्तै गणेश के.सी. र महेन्द्र लम्सालले सचिवमा, स्वतन्त्र प्रताप शाहले युवा संयोजकमा उम्मेदवारी दिने बताएका छन् ।
धर्मराज अधिकारी, सुरेन्द्र सिग्देल, प्रेम सापकोटा र न्युजिल्यान्डका बाबुराजा महर्जनले प्रशान्त क्षेत्रीय संयोजकमा उम्मेदवारी घोषणा गरेका छन् । प्रशान्त क्षेत्रीय उपसंयोजकमा  इश्वर कुइँकेल र न्यूजिल्याण्डबाट  लोकनाथ पाैडेलले उम्मेदवारी घोषणा गरेका छन् ।
सम्मिम अनवरले प्रशान्त क्षेत्रीय युवा संयोजकमा उम्मेदवारी दिएका छन् ।

