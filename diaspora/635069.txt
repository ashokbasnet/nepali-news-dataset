मुसहरबस्ती निर्माणमा युएईबाट सहयोग
यूएई । नेपाल बचत तथा ऋण सहकारी संघ, युएईले सप्तरीको एक मुसहरबस्तीको निर्माणका लागि आर्थिक सहयोग उपलब्ध गराएको छ । न्यूज २४ को सीधा कुरा जनतासँग युनिटले सप्तरीको कोलाठी कोइलाडीमा निर्माण गर्न लागेको मुसहरबस्तीको सहयोगार्थ ८० हजार ५ सय ४३ रुपँया सहयोग पठाइएको हो ।
उक्त रकम युएईमा क्रियाशील तीन फरक–फरक बचत तथा सहकारी समूहले जम्मा गरेका हुन् । त्यसमा प्रवासी बहुउदेश्यीय सहकारी संस्थाबाट ५० हजार १ सय २७, युसीएस बचत तथा सहकारी संस्थाबाट १६ हजार ६ सय ९ रुपैयाँ र सुम्निमा बचत तथा ऋण सहकारीबाट १३ हजार ८ सय ७ जम्मा गरी एकमुष्ट रकम मुसहरबस्तीका लागि सहयोग जुटाइएको हो ।
परदेशमा बसेर पनि घरदेशको विकासमा योगदान गर्न पाउँदा आत्मसन्तुष्टि मिलेको अभियानका संयोजक तथा नेपाल बचत तथा ऋण सहकारी संघ युएईका अध्यक्ष सूत्रमणि राईले अनलाइनखबरलाई बताएका छन् । उक्त रकम संघका सदस्य माया लामा र शोभा घलेले काठमाडौंमा बुझाएको अभियन्ता राईले जानकारी दिए ।

