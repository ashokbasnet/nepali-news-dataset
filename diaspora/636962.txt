नेपालको चुनावले युएईका प्रवासीलाई ततायो

१९ कात्तिक, युएई । नेपालमा प्रतिनिधिसधा र प्रदेशसभाको निर्वाचनको मिति नजिकिँदै जाँदा युएईमा रहेका प्रवासी नेपालीहरु पनि कांग्रेस र वाम गठबन्धनवीचका दुई कित्तामा ध्रुवीकृत हुन थालेका छन् ।
अधिकांश नेपालीहरुले सामाजिक सञ्जालमा आफ्नो समर्थन रहेको राजनीतिक पार्टी तथा उम्मेदवारको पक्षमा स्टाटस लखिरहेका छन् । केहीले प्रवासी नेपालीहरुलाई मताधिकारबाट वञ्चित गराइएकोमा आक्रोश पोखेका छन् ।
व्याक्तिगत रुपमा चुनावको प्रचार प्रसार अधिकांशले गरेका छन् भने संस्थागत रुपमा प्रवासी नेपाली मञ्च, युएई र नेपाली जनप्रगतिशील मञ्च, युएईले वाम गठबन्धनको समर्थन गरेका छन् ।
प्रवासी नेपाली मञ्च, युएई नेकपा एमाले र नेपाली जनप्रगतिशिल मञ्च, युएई माओवादी केन्द्र निकट प्रवासी संगठन हुन् ।
यी दुई संगठनले संयुक्त विज्ञप्ति जारी गर्दै नेपालको राजनीतिक स्थायित्वको साथै वैदेशिक हस्तक्षेपलाई निरुत्साहित गर्नको लागि नेपालमा कम्युनिस्ट पार्र्टीहरुको एकता अपरिहार्य रहेकोमा जोड दिएका छन् ।
प्रवासी नेपाली मञ्चका अध्यक्ष श्याम कँडेल र नेपाली जनप्रगतिशील मञ्च, युएईका कार्यवाहक अध्यक्ष बाबुराम विश्वकर्माद्वारा हस्ताक्षरित संयुक्त विज्ञप्तिमा पार्र्टी एकता गर्ने उद्देश्यसहित भएको वाम तालमेल प्रक्रियाको स्वागत गरिएको छ । दुई संगठनका प्रतिनिधिहरु उपस्थित भएको सचिवालय स्तरीय बैठकले उक्त निर्णय गरेको हो ।
यसरी नै नेपाली कांगे्रस निकट नेपाली जन सम्पर्क समितिले पनि नेपालमा आसन्न चुनावलाई एउटा राम्रो अवसरको रुपमा लिँदै लोकतन्तको रक्षाका लागि सबै नेपालीहरु एक हुनुपर्नेमा जोड दिएको समितिका पूर्वअध्यक्ष चित्र केसीले बताए ।
केसीले वाम गठबन्धनलाई ‘अपवित्र गठबन्धन’ भन्दै नेपाली कांग्रेसलाई कसैको शक्तिले पनि हराउन नसक्ने दाबी गरे ।

