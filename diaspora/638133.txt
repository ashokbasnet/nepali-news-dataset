डोल्माको नामका उठेको रकमबाट ११ लाख कमाई !

काठमाडौं । कुवतेमा मृत्युदण्डको सजायँ पाएकी डोल्मा शेर्पाको जीवन बचाउन गैरआवासीय नेपाली संघले संकलन गरेको रकमबाट ११ लाख रुपैयाँ कमाई भएको देखिएको छ ।
डोल्माको नाममा उठेको ३१ लाख ४९ हजार रुपैयाँ सात बर्षसम्म नेपालका बैंकहरुमा राख्दा ११ लाख ६० हजार रुपैयाँ ब्याज आम्दानी भएको गैरआवासीय नेपाली संघको सचिवालयले जनाएको छ ।
संघका कार्यकारी निर्देशक राजेश राणाले अन्तराष्ट्रिय समन्वय परिषद्का सदस्यहरुलाई पठाएको बिबरणमा गत अपि्रल महिनासम्ममा ४ प्रतिशत ब्याजबाट ११ लाख ६० हजार रुपैयाँ आम्दानी भएको उल्लेख गरेका छन् ।
डोल्मालाई ब्लड मनी दिन भनी संघले रकम संकलन गरेको भए पनि ब्लडमनी बापतको रकम सरकारले नै तिरिदिएपछि डोल्मा जेल जीवन बिताएर केही महिना अगाडी नेपाल फर्किएकी छन् ।
करिव ७ बर्षसम्म सो रकमबारे मौन बसेको संघले हालै एक बिज्ञप्ति जारी गरी संघमा ३१ लाख ४७ हजार रुपैयाँ डोल्माको नाममा उठेको रकम रहेको र सो रकम डोल्मालाई फिर्ता नदिने निर्णय भएको बताएको थियो ।
संघको यो निर्णयमाथि आईसीसी सदस्य र पदाधिकारीहरुले नै प्रश्न उठाएका थिए । संघका मध्यपूर्व उपसंयोजक गोपाल कँडेलले एनआरएन नेताहरुलाई पत्र लेख्दै सो रकम तत्काल डोल्मालाई फिर्ता दिन र संघलाई श्रमिक मैत्री संस्था बनाउन अपिल गरेका थिए ।
सो रकमले आर्जन गरेको ब्याजबारे प्रश्न उठेपछि संघका कार्यकारी निर्देशक राणाले जवाफ दिँदै ११ लाख ६० हजार रुपैयाँ ब्याजमार्फ्त आम्दानी भएको खुलाएका छन् ।
पछिल्ला बर्षहरुमा नेपालका बैंकहरुले बचत खातामै ८ प्रतिशतसम्म ब्याज दिइरहेको भए पनि संघले किन जम्मा ४ प्रतिशतमात्र ब्याज पायो भन्ने बिषय चाहिँ अनुत्तरित नै छ ।
यतिबेला डोल्मा नेपाल त फर्किएकी छिन् तर उनी समाजमा पुनःस्थापना हुन कठिन भइरहेको छ । न बस्ने घर, न रोजगारी न बिहान बेलुकी खाने खर्चको दयनीय अबस्थामा डोल्मा छिन् ।
उनलाई पुनःस्थापना गर्न उनका छिमेकी र सहयोगीहरु फेरि चन्दा उठाउने तयारी गरिरहेका बेला उनकै नाममा उठेको झण्डै ४३ लाख रुपैयाँ दिन आनाकानी गर्ने सघंको रबैयाप्रति बिदेशमा बस्ने श्रमिकहरु आक्रोशित भएका छन् ।

