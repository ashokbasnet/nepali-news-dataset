भियनाको अन्तर्राष्ट्रिय व्यापार मेलामा नेपाली स्टल (तस्वीरसहित)
३ डिसेम्बर, भियना । अष्ट्रियाको भियनामा दुई दिनसम्म आयोजना भएको अन्तर्राष्ट्रिय व्यापार मेलामा नेपालका मौलिक उत्पादनहरुको स्टल राखिएको छ ।
भियनास्थित संयुक्त राष्ट्रसंघको महिला समूहको आयोजनामा डिसेम्बर १ र २ मा आयोजित अन्तराष्ट्रिय व्यापार मेलामा नेपालले समेत आफ्नो उपस्थिति जनाएको हो ।
मेलामा नेपालमा उत्पादित पश्मिना, हस्तकलाका सामान तथा मूर्तिहरु लगायतका स्वदेशी उत्पादन बिक्रि तथा प्रदर्शनीमा राखिएको थियो ।
साथै नेपालमा भुकम्प पीडितहरुले हातले तयार गरेका झोलाहरु समेत बिक्रिमा राखिएको थियो । नेपालका पर्यटकीय क्षेत्र तथा नेपालको पर्यटन प्रवर्द्धन सम्बन्धी प्रचार सामग्रीहरु समेत अवलोकनकर्ताहरुलाई वितरण गरिएको थियो ।
व्यापार मेलामा नेपालको स्टलमा मेला अवलोकनकर्ताहरु झुम्मिएका देखिन्थे । नेपाली मौलिक उत्पादनहरुमा उनीहरुको विशेष चासो देखिनुका साथै स्टलमा राखिएका विभिन्न सामानहरुको बारेमा जिज्ञासा राखिरहेका थिए ।
नेपाली राजदूतावास भियनाको सहयोगमा राजदूतावास महिला परिवारले मेलामा नेपाली उत्पादनको स्टल राखेको हो ।
मेलामा बिक्री भएका सामानहरुबाट उठेको रकम संयुक्त राष्ट्रसंघको महिला समूहलाई प्रदान गरिएको छ ।
महिला समूहले विश्वका विभिन्न देशमा बालबालिकाहरुको शिक्षा तथा स्वास्थ्यको क्षेत्रमा कार्यरत संस्थाहरुलाई सहयोग गर्दै आएको छ ।
उक्त व्यापार मेलाको अवलोकनका क्रममा अष्ट्रियाका लागि नेपाली राजदूत प्रकाशकुमार सुवेदीले व्यापार मेलामा नेपालको उपस्थितिले नेपाली उत्पादनको प्रचारप्रसार तथा नेपालको पर्यटन प्रवर्धनमा सहयोग पुग्ने धारणा व्यक्त गरे ।    

