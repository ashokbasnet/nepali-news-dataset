भुसालको ब्लड मनी तिर्न युएईबाट करिब ५ लाख सहयोग

१५ पुस, युएई । युएईमा रहेका सामाजिक संस्थाहरुले साउदीको जेलमा रहेका नवलपरासीका थानेश्वर भुसालले तिनुपर्ने ब्लडमनीका लागि दुई चरणमा चार लाख ७१ हजार ५ सय ९८ रुपैयाँ सहयोग संकलन गरेका छन् ।
उक्त रकम युएईमा क्रियाशील केही सामाजिक संस्थाहरुले आन्तरिक रुपमा संकलन गरेका हुन् । नवलपरासी सेवा समाज यूएईका अध्यक्ष भीम हमालको संयोजकत्वमा यूएईमा क्रियाशील नेपाली संघ संस्थाहरुले करिब १० दिनभित्र उक्त रकम संकलन गरी प्रवासी नेपाली समन्वय समितिको खातामा उक्त रकम जम्मा गरेका हुन् ।
अभियानका उपसंयोजक राज भण्डारीले बताए अनुसार यस अभियानमा नेपाली समाज युएई, विश्व सहयोग संघ, लुम्बिनी बैदेशिक लगानी कोष, कर्मभूमि बचत समूह, सगरमाथा बचत समूह, अन्तर्राष्ट्रिय महिला समूह, नेपाल कला संस्कृतिक मञ्च, मिलिजुली बचत समूहलगायतका सामाजिक तथा सहकारी संस्थाहरुले रकम संकलन गरेका छन् ।
त्यसरी नै पहिलो चरणमा २८ डिसेम्बरमा पठाइएको रकममा लुम्बिनी वेल्फेयर सोसाइटी, रुपन्देही सेवा समाज, पाल्पा समाज, नेपाली समुदाय युएई, नेपाली सहयोगी हातहरु, रुपन्देही सेवा समान, पर्वत सेवा समाजले सहयोग गरेको अभियन्ता मणि भुर्तेलले जानकारी दिएका छन् ।
पहिलो चरणमा विहीबार पठाइएको रकममा व्यक्तिगत रुपमा मणि भुर्तेल, सीता घिमिरे, भीम हमाल, राजु भुसाल, महेन्द्र पौडेल (नेपालीको सगरमाथा रेस्टुरेन्ट) समेतले सहयोग गरेको अभियन्ता चिरन न्यौपानेले बताएका छन् ।
भुसालको ब्लड मनी तिर्नका लागि आवश्यक रकम जुटाउने क्रममा युएईका सामाजिक संस्थाहरुले संकलन गरेको रकममध्ये २ लाख ४ हजार ६ सय रुपैयाँ २९ डिसेम्बरमा नेपालको खातामा जम्मा भइसकेको प्रवासी नेपाली समन्वय समितिका अध्यक्ष कुलप्रसाद कार्कीले बताए । यसमा झापाली समाजमा आवद्ध करिब २५ जना पदाधिकारीबाट पत्रकार डिल्ली हुमागाईको संयोजनमा संकलित रकमका अतिरिक्त दाङ देउखुरी समाज, ताप्लेजुङ समाजसेवा, जनसम्पर्क समिति, धादिङ सेवा समाजबाट संकलित रकम सहयोग स्वरुप रहेको थानेश्वर बचाउ अभियान युएईका अभियन्ताले जानकारी दिएका छन् ।
यस चरणमा व्यक्तिगतरुपमा अर्जुन बोहोरा, सञ्जय काफ्ले, जितु ठकुरी, सुवास सिलवाल, राज ढकाल, सिर्जना खनाल, जगदीश ढकाल, आरती वाग्ले, चिरन न्यौपाने र लोकेन्द्रबहादुर बलले आर्थिक सहयोगका अतिरिक्त अभियानमा रकम संकलनमा संयोजनकारी भूमिका निर्वाह गरेका थिए ।
यसैबीच फुजेरा एरियामा व्यवसायी शेर सुनारले आफ्नो जन्मदिनको पार्टीमा घोषणा गरेको रकमका अतिरिक्त फुजेरा एनआरएन, व्यवसायीहरु तथा अन्य सहयोगी दाताहरुबाट संकलित रकम तेस्रो चरणमा नेपाल पठाउने तयारी रहेको अभियन्ताहरुले बताएका छन् ।

