वनभोजमा रमाए युएईमा रहेका नेपाली

युएई । युएईमा रहेका नेपालीहरु वनभोज कार्यक्रममा रमाएका छन् ।
गैरआवासीय नेपाली संघ, क्षेत्रीय समन्वय परिषद् फुजेराले आयोजना गरेको जनचेतनामूलक वनभोज कार्यक्रममा नेपालीहरु रमाएका हुन् । अंग्रेजी नयाँ वर्षको अवसर पारेर जनवरी ५ तारिखमा फुजेराको रमणीय माधवपार्कमा आयोजना गरिएको वृहत् जनचेतनामूलक कार्यक्रममा नेपालीहरुको बाक्लो उपस्थिति रहेको थियो ।
एनआरएनए युएईको फुजेरा क्षेत्रीय समितिको आयोजनामा सम्पन्न वनभोज तथा जनचेतनामूलक कार्यक्रममा फुजेरा क्षेत्रमा छरिएर बसेका सम्पूर्ण नेपालीहरुलाई यहाँको नीति–नियमलगायत विषयमा जानकारी दिइएको थियो ।
एनआरएन युएईले फेब्रअरी महिनालाई जनचेतना महिना घोषणा गरेको भएता पनि समय अभाव र अन्य विविध कारणले यहि जनवरी ५ मा फुजेराहमा उक्त अभियान अन्तर्गतको कार्यक्रम गरिएको एनआरएनए युएईका अध्यक्ष रमेश श्रेष्ठले बताए ।

एनआरएनए युएईका मध्यपुर्व उपसंयोजक गोपाल कँडेल, अनुशासन विभाग संयोजक निमेष गिरी, सल्लाहकार दीपक खड्का, युवा सञ्जाल संयोजक नवीन पौडेललगायत केन्द्रीय पदाधिकारीहरुले कार्यक्रममा जनचेतनासम्बन्धी प्रशिक्षण दिएको केन्द्रीय प्रवक्ता मनु क्षेत्रीले जानकारी दिए । कार्यक्रमको सफलताका लागि एनआरएन युएईका अभियनताहरु मनोज गोर्खाली, राकेश जैसवाल, निमेष गिरी बालकृष्ण मरासिनीलगायतको उपस्थिति रहेको थियो ।

