नेपाली रेस्टुरेन्ट अस्ट्रेलियामा पुरस्कृत
क्यानवेरा / अस्ट्रेलियाको राजधानी क्यानवेरामा दुर्इ वर्ष अघि सञ्चालनमा आएको नेपाली रेस्टुरेन्ट ओरिजिन नेपाल ‘अस्ट्रेलियन गूड फूड रिडर्स च्वायिस अवार्ड २०१८’ बाट सम्मानित भएको छ ।
नेपाली रेस्टुरेन्ट ओरिजिन नेपाललाई उपभोक्ताहरुबाट प्राप्त मत सर्वेक्षण तथा प्रतिक्रियाका आधारमा उक्त सम्मान प्रदान गरेको रेस्टुरेन्टका संचालक दिनेश भट्टराईले अनलाइनखबरलार्इ जानकारी दिए ।
‘हाम्रो खाना नेपाली स्वाद र अरु भन्दा अलि फरक छ साथै हाम्रो अतिथि सत्कारमा नेपाली आत्मियता झल्कन्छ ।’ संचालक भट्टराईले थपे ।
‘अस्ट्रेलियन गूड फूड नामक संस्थाले सन् १९७७ बाट अस्ट्रेलियामा संचालित रेस्टुरेन्ट तथा होटलहरुको जानकारी मूलक पुस्तिका प्रकाशन गर्दै आइरहेको छ ।
सेवा र खानाको गुणस्तरीयताका आधारमा खानाका पारखी तथा सेवाग्राहीहरुबाट प्राप्त प्रतिक्रियाका आधारमा संस्थाले हरेक वर्ष रेस्टुरेन्ट तथा होटलहरुलाई सम्मानित गर्ने गर्दछ ।
यसै क्रममा ओरिजिन नेपाललाई पनि संस्थाले सन् २०१८ का लागि अस्ट्रेलियन गूड फूड रिडर्स च्वायिस अवार्डबाट सम्मानित गरेको हो ।
नेपालको बुटवलका दाजु भाई दिनेश भट्टराई र प्रविन भट्टराईको संयूक्त लगानीमा सन् २०१६ देखि संचालनमा आएको ओरिजिन नेपाल क्यानवेराको सिविकमा अवस्थित छ ।

