सांगीतिक कार्यक्रमबाट चेपाङ बालबालिका र विद्यालयलाई सहयोग
२५ जनवरी, दुबई । शुभयात्रा साँझ सांगीतिक कार्यक्रमबाट प्राप्त रकम आयोजकले अनाथ तथा चेपाङ बालबालिकाहरुलाई सहयोग गरेका छन् ।
गत डिसेम्बर २२ मा आयोजना गरिएको कार्यक्रमबाट प्राप्त भएको नाफा रकम बालबालिकाको शैक्षिक सामग्री तथा विद्यालयलाई आर्थिक सहयोग गरिएको आयोजकले जनाएको छ ।
आयोजकले प्रतिबद्धता अनुसार बालबालिका र विदालयलाई सहयोग गरेका हुन् ।
सांगीतिक कार्यक्रम सम्पन्न भएको एक महिनापश्चात जनवरी २४ बुधबार धादिङ जिल्लाको रोराङ बेनिघाट गाउँपालिका-३ माथिल्लो ओर्बाङ्गस्थित भूमिस्थान प्राथमिक बिद्यालयमा चेपाङ सामुदायका बालबालिकाहरुलाई लुगाका साथमा शैक्षिक सामग्री हस्तान्तरण गरेको आयोजक मध्येका एक मदन अधिकारीले जानकारी दिए ।

विद्यालयमा अध्ययनरत विद्यार्थीहरुलाई ४६ जोर ट्रयाक सुट, ४६ जोर जुत्ता, ४६ जोर मोजा, ४६ दर्जन कापी र ४६ दर्जन कलम वितरण गरिएको हो ।
आयोजकले बिद्यालयमा एक जना शिक्षिकालाई प्रति महिना ७ हजारका दरले दुई वर्ष बराबरको तलबको लागि एक लाख ६८ हजार रुपैयाँ पनि हस्तान्तरण गरेको छ ।
भौतिक तथा आर्थिक सहयोग जोड्दा कुल ३ लाख ३९ हजार रुपैयाँको सहयोग उपलब्ध गराइएको आयोजक मध्येकै मनोज गोर्खालीले जानकारी दिए ।

