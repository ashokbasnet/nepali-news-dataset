अबुधाबीमा कलाकारहरूको ल्होसार साँझ (तस्वीरसहित)

१६ माघ, अबुधाबी । यूएईमा संघर्षरत नेपाली कलाकार, साहित्यकार तथा स्रष्टाहरूको साझा संस्था अन्तर्राष्ट्रिय नेपाली कलाकार समाज (इनास) यूएई अन्तर्गत बुधाबी क्षेत्रीय समितिको आयोजनामा सोनाम ल्होसार साँझ-२०१८ भव्य रूपमा सम्पन्न भएको छ ।
गत २६ जनवरी, शुक्रबार यूएईको राजधानी अबुधाबीस्थित फोल्कलोर थिएटरमा सम्पन्न भएको कार्यक्रममा नेपालबाट आमन्त्रित कलाकारहरु र यूएईमा कार्यरत नेपाली  गायक तथा  गायिकाको प्रस्तुतिसँगै ल्होसार मनाइएको हो ।
कार्यक्रममा गायक अविनास घिसिङ ,गायिका मधु क्षेत्री, गायिका तथा मोडल रितु तामाङ, सेलो गायक प्रदिप लामा, कार्यक्रम संचालिका शोभा त्रिपाठी, सेलो गायक तथा तामाङ भाषाका साहित्यकार फूलमान बम्जन, साथै यूएईमा कार्यरत कलाकारहरुको आकर्षक प्रस्तुति रहेको थियो ।
करिब पाँच सय दर्शकले भरिभराउ हलमा अतिथि कलाकारहरुको प्रस्तुतिमा दर्शकले जति मनोरञ्जन लिएका थिए । इनास युएईमा आवद्ध कलाकारहरुको प्रस्तुतिले पनि उस्तै वाहवाही र हुटिङ पाएको थियो ।

सेलो गायक प्रदिप लामाले शुरूवातबाटै स्टेज तताउन थालेपछि दर्शकहरू नियन्त्रण गर्न हम्मेहम्मे परेको थियो भने तामाङ्ग भेषभुषामा सुसज्जित लोक गायिका मधु क्षेत्रीले कार्यक्रम हलको माहौल नै रोमाञ्चक मोडमा बदलिदिएकी थिइन्  ।
गायिका तथा मोडल रीतु तामाङ्गले शानदार नृत्य पस्के लगत्तै कार्यक्रमको बिचबिचमा आफ्ना सफल गीतहरू गाएर दर्शक दिर्घा उचालेकि  थिइन् ।

कार्यक्रमको अन्त्यतिर मञ्चमा उक्लिएका गायक अविनाश घिसिङले आफ्नो चर्चित रिमिक्स गीत कलकत्ते काइयो ,चुँइचुँइ चुँइकने जुत्ता लगायतका आधा दर्जन गीतमा दर्शकहरुलाई नचाएका थिए ।
कार्यक्रम सञ्चालिका तथा गायिका शोभा त्रिपाठीले पनि लोक नृत्य पस्केर दर्शकको गडगडाहट ताली पाए संगै अरू २ वटा सुमधुर गीत गाएर सबैलाई नाच्न बाध्य पारेकी थिइन्  ।

यूएईका स्टेजमा रुचाइने दीपक गुरुङ ,कुशल बुचा,दिब्या सुब्बा सुमन तामाङ लगायतका कलाकारहरूको प्रस्तुतिलाई पनि दर्शकहरुले अत्याधिक तालीले साथ दिएका थिए ।

इनास आबुधाबी क्षेत्रीय समितिका अध्यक्ष भीम घिसिङको सभापतित्व, सागर क्षेत्रीको संयोजकत्व तथा नेपाली दूतावासका श्रम काउन्सिलर भेषबहादुर कार्कीको प्रमुख आतिथ्यमा सम्पन्न कार्यक्रममा इनास युएईकी अध्यक्ष रेखा घिमिरे,इनास भाषा तथा साहित्य प्रवर्द्धन ग्लोबल कमिटी संयोजक जे.सागर, इनास एसिया संयोजक आशिष पुरुष, इनास यूएई संरक्षक दलबिर सिंह बराइली घायल, उपाध्यक्ष लक्ष्मण दियाली ,महासचिव राम तामाङ लगायत युएई स्थित विभिन्न संघसंस्थाका प्रतिनिधि ,पत्रकार, समाजसेवी ,व्यवसायी लगायतको उपस्थिति थियो ।
केन्द्रीय समितिले पर्याप्त समय दिन नपाउँदाको बाबजुद पनि क्षेत्रीय समितिले स्तरीय कार्यक्रम सम्पन्न गरेकोमा इनास युएईकी अध्यक्ष श्रीमती रेखा घिमिरेले प्रसन्नता व्यक्त गरेकि छिन् ।
क्लाकार आशिष पुरुष, आबुधाबी क्षेत्रीय समितिका एलिसराज सञ्जेल र अतिथि कलाकार शोभा त्रिपाठी तीन जनाले सञ्चालन गरेको कार्यक्रममा नेपालबाट आमन्त्रित कलाकारहरुले आयोजकहरुलाई धन्यवाद स्वरुप भादगाउँले टोपी पहि¥याइदिएका थिए ।
त्यस्तै रन्जिता गुरूङ्गको नेतृत्वमा लाइफकेयर हस्पिटलले कार्यक्रम स्थलमा यूएइमा क्रियाशिल कलाकार, गायक तथा सर्जकहरूको निःशुल्क स्वास्थ्य परीक्षण गरेको थियो |

