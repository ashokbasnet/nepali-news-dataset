कतारमा रहेका ओखलढुङ्गाबासीले गाउँलाई दिए एम्बुलेन्स

१६ माघ, ओखलढुंगा । रोजगारीको सिलसिलामा कतारमा रहेका ओखलढुङ्गाका युवाहरुले गाउँमा एम्बुलेन्स सहयोग गरेका छन् ।
उनीहरुले आफ्नो पारिश्रमिकबाट रकम जोहो गरेको ९ लाख ६७ हजार रुपैयाँमा एम्बुलेन्स खरिद गरी ओखलढुंगा सेवा समाज कतारको ओखलढुंगा च्याप्टरलाई हस्तान्तरण गरेका हुन् ।
जिल्लाका सबै गाउँपालिकामा सडक पुगेकाले अबका दिनमा समयमा अस्पताल पुग्न नसकेर बिरामीहरुले अकालमा मर्नुपर्ने अवस्था नआओस् भनेर एम्बुलेन्स हस्तान्तरण गरेको ओखलढुङ्गा सेवा समाज कतारका अध्यक्ष कुमार तामाङले बताए ।
समितिले चाँडै ओखलढुङ्गाका सबै स्थानीय तहमा एक एक ओटा एम्बुलेन्स उपलब्ध गराउने तयारी गरेको उनले बताए । एम्बुलेन्स हस्तान्तरणपछि बोल्दै ओखलढुङ्गाबाट निर्वाचित प्रतिनिधिसभा सदस्य यज्ञराज सुनुवारले विदेशमा बगाएको पसिनाले समाज सेवा गर्नु कम चुनौतिपूर्ण नभएको बताए ।
एम्बुलेन्स सञ्चालनका लागि ओखलढुङ्गा सेवा समाज नेपालका तर्फबाट ५ सदस्यीय सञ्चालन समिति समेत गठन गरेको छ ।

