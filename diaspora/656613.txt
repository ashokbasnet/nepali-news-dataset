नेपालीले टोकियोमा सुरू गरे जापानी रेस्टुरेन्ट

टोकियो । पाँच वर्षअघि अध्ययन गर्न जापान आएका चितवनका सुजन श्रेष्ठ र इटहरीकी पुजा न्यौपानेले एक जापानीज रेस्टुरेन्ट सन्चालन गरेका छन् ।
राजधानी टोकियोको कामटा एरियामा पीएसकेएन गुड रेस्टुरेन्ट नाम रहेको उक्त रेस्टुरेन्ट जनवरी ३१ तारिख बुधबारदेखि औपचारिक रूपमा सुरु भएको हो ।
रेस्टुरेन्टको क्षेत्रमा लामो अनुभव भएका श्रेष्ठले जापानीज सहकर्मी केन्जीको सहयोगमा जापानीज ग्राहकलाई लक्षित गर्दै रेस्टुरेन्ट संचालन गरेको बताएका छन् ।
नेपालीहरुलाई जापानीज खानाको स्वाद चखाउन यो रेस्टुरेन्टले माध्यमको काम गर्ने संचालक श्रेष्ठको मान्यता छ ।
एक करोड ५० लाख रुपैयाँको लगानीमा स्थापित यो रेस्टुरेन्टमा २ जना नेपालीसहित ५ जना कार्यरत छन् । रोजगारीमा नेपालीहरुलाई नै पहिलो प्राथमिकता दिने सोच रहेको संचालक सदस्य न्यौपानेले जानकारी दिएकी छिन् ।
नेपालीले संचालन गरेका नेपाली रेस्टुरेन्टहरु जापानमा धेरै भए पनि जापानीज रेस्टुरेन्ट चाहिँ सिमित रहेका छन् ।


