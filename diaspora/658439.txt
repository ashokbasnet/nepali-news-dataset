पर्वतको स्कूलका लागि अस्ट्रेलियामा १० लाख जुट्यो
सिड्नी । अस्ट्रेलियामा नेपाली समुदायको पहिलो पुस्ताका डा. नारायण प्रधान पछिल्लो पुस्ताको निम्तो स्वीकार्दै जनवरी महिनाको अन्तिम आइतबार आयोजित एक परोपकारी उद्देश्यको रात्रिभोजमा समयमै श्रीमतीसहित आइपुगे । उनी आफ्नालागि तोकिएको ‘गोसाइँकुन्ड’मा कार्यक्रमभर हलचल नगरी बसे ।
भोजमा मात्रै सीमित थिएन यो कार्यक्रम । प्रसंग नेपालको प्रदेश नम्बर चारको पर्वत जिल्लामा भएको एउटा प्राथमिक बिद्यालयलाई सघाउन रकम संकलनको थियो । अस्ट्रेलियामा क्रियाशील पछिल्लो पुस्ताका युवाहरुको संस्था ‘भोइस फर मोटिभेसन’ले आयोजना गरेको यो कार्यक्रमको संयोजन निकै महत्वको थियो ।
नेपालका केहि जिल्ला र शहरहरुको नाममा टेबलहरु सजाइएका थिए । सहभागीहरुलाई आफ्नै देशको कुनै कुनामा पुगेको महसुस गराउन र गैरनेपालीलाई नेपाल पुगेको कल्पना गराउन हामीले टेबलहरुको  नामाकरण गर्यौं, ‘कार्यक्रमका संयोजक बिजय पौडेलले अनलाइनखबरलाई भने, ‘जस्तैः पोखरा, मेची, महाकाली, वौद्ध, पर्वत, कञ्चनजंघा आदि ।’
कार्यक्रमलाई सहयोग गर्न र उनीहरुको परोपकारी कामलाई प्रोत्साहन गर्न मेलवर्नबाट गैरआवासीय नेपाली संघ अस्ट्रेलियाका अध्यक्ष टोनु घोताने र केशव कँडेल तथा डार्विनबाट शम्भु कँडेल लगायतका नेपाली समुदायका नेताहरु पनि आइपुगे । अस्ट्रेलियाको न्यु साउथवेल्स राज्यको बेसाइड काउन्सिलका काउन्सिलर एन्ड्रु सोनिश भन्दै थिए- म आफै पनि आप्रवासी मुलको भएकाले नेपाली समुदायको कार्यक्रममा आउन रमाइलो लाग्छ ।
उनको भनाइमा अब नेपाली संस्कृति र समुदायबिना अस्ट्रेलियाको कल्पना गर्न सकिँदैन ।
‘पोखरा’ टेबलमा बसिरहेका सिड्नीको पेलिकानो होटेलमा काम गर्ने बरिस्ठ प्रशिक्षक भिन्सेन्ट र उनकी साथीले नेपाली समुदायको कार्यक्रममा रमाउँदै भने- निकै राम्रो ब्यवस्थापन ।
उनी भिन्सेन्टले केहि महिना अघि १८ जना नेपाली युवालाई बारको प्रशिक्षण दिएका थिए ।
नेपाली चित्रको अक्सन
यो दिनको अर्को आकर्षण सिड्नीमा क्रियाशील नेपाली चित्रकारको चित्र बिक्री पनि थियो । बिक्रीको तरिका पनि निकै रमाइलो थियो । मन्चमा उपस्थित सामाजिक युवा नेता म्याक्स बाबुले चित्रहरुको अक्सन सुरु गरेका थिए । पर्वतको मातृभूमि स्कूलका लागि आफ्ना चित्र प्रदान गरेर सहयोग गरेका थिए- पेन्टर कृष्णले ।ान
‘पेन्टर कृष्ण’ नामले परिचित चित्रकार कृष्ण मल्ल तीन वर्ष अघि सिड्नी आएका हुन् । नेपालमा दश वर्षभन्दा बढी चित्रकलाको शिक्षकका रुपमा काम गरेका कृष्ण नेपालमा पनि आफ्ना चित्र राम्रो मूल्यमा बेच्थे । अस्ट्रेलियामा पनि पेशागत रुपमा चित्रकारिता सुरु गरिसकेका कृष्णको एउटा चित्र दुई सय अस्ट्रेलियन डलरबाट मोलतोल सुरु भै दुई हजार दुई सयसम्म पुग्यो । उनी नेपाली समाजको सेवाका लागि आफ्ना चित्र प्रदान गर्ने गर्छन् ।
केहि हप्ता अघि उनले एक नेपालीको शव नेपाल पठाउन आफ्ना तीन ओटा चित्र सामाजिक संजालमा बिक्रीमा राखे तत्काल ति चित्र कसैले किनिदिए र सबै रकम उक्त परोपकारी कामलाई प्रदान गरे ।
न्यु साउथवेल्सका लागि नेपाली महावाणिज्यदूत दीपक खड्काले उक्त रात्रिभोजमा अक्सनमा राखिएको सबैभन्दा महंगो चित्र किने । अनलाइनखबरसंँग कुरा गर्दै उनले भने- मलाई स्कूल मन पर्छ र शिक्षा क्षेत्रकालागि सहयोग गर्दा आनन्द आउँछ ।
नेपालको स्कूललाई सहयोग गर्ने लक्ष्य राखिएको कार्यक्रममा बिक्रीमा राखिएका चित्रबाट मात्रै झन्डै नेपाली चार लाख रकम जुटेको आयोजक संस्था भोइस फर मोटिभेसनका रोशन खतिवडाले बताए । दुई हजार दुईसय अस्ट्रेलियन डलर झन्डै नेपाली दुई लाखमा बिकेको चित्र ग्रामिण नेपाली बालकको स्कुले जीवनको झझल्को दिने खालको छ ।

स्कूलबाट भर्खर आएकी बालिका मेलापात गएकी आमा आउनुअघि नै भान्सामा कितली राखेर पानी तताउँदै छिन् र लाल्टिन बालेर गृहकार्य गरिरहेकि छन् ।
उक्त दिन अक्सनमा राखिएको बुद्ध मूर्ति डार्बिनबाट आएका ब्यवसायी शम्भु कँडेलले किने । उनले पनि आफू लाई शिक्षा क्षेत्रको लागि सहयोग गर्न रुची हुने भएकाले यो चित्र किनिदिएको बताए ।
नेपाली मन्दिरमा हुने घन्टीको चित्र- आयोजक संस्था भीएफएमकै युवाहरुले संयुक्त रुपमा किने । पशुपतिनाथ मन्दिरको चित्र यहाँको येक्सेसिया कलेजले किन्यो ।
अर्का चित्रकार चर्चित श्रेष्ठको नेपाली थान्काको चित्र भने नेपालमा सरसफाई अभियानमा लागेका युवा खेम शर्माले किने । उक्त चित्र चर्चित श्रेष्ठको चित्रकारिताको स्मरणीय चित्र थियो ।
जिल्लाब्यापी चित्रकला प्रतियोगितामा चितवन प्रथम चित्र उनलाई अक्सनमा राखौंकी नराखौं भएको थियो । तर नेपालको विद्यालयलाई सहयोग हुने भएकाले उनले अक्सनमा राख्न दिए । यो चित्र किनिदिने खेम शर्माले आयोजकलाई अनुरोध गरे- यो सुन्दर चित्र पर्वतको मातृभूमि स्कूलमा पुर्याइदिनुस् । आयोजकहरु त्यो चित्र नेपाल पठाउने तयारीमा छन् ।
अक्सनमा राखिएका पशुपतिनाथको मूर्ति अन्तरास्ट्रिय विद्यार्थी परिषदका शिक्षा अधिकारी अर्सलन कियानीले किने भने किराती संस्कृतिमा मैनबत्ती बाल्न प्रयोग हुने सामग्री एनआरएन अस्ट्रेलियाका सचिव देव गुरुङले किने । यसरी रात्रिभोजको नयाँ आकर्षणका रुपमा चित्रकलाको अक्सन राखेर रकम जुट्यो ।

अन्तरास्ट्रिय विद्यार्थीको सहभागिता
यो कार्यक्रमको अर्को महत्व थियो की नेपाली बाहेकका अन्तर्रास्ट्रिय विद्यार्थीहरुका नेता पनि सहभागी भए । हाल अस्ट्रेलियामा अध्ययनरत झन्डै छ लाख अन्तर्रास्ट्रिय विद्यार्थीको संस्थागत प्रतिनिधित्व गर्ने अन्तर्रास्ट्रिय विद्यार्थी काउन्सिलका अध्यक्ष विजय सापकोटा, शिक्षा अधिकारी अर्सलन कियानी, रास्ट्रिय सचिव क्रिस्चियन अम्बोनु लगाएतका युवा विद्यार्थी नेता उत्साहपूर्वक सहभागी भए ।
आयोजकहरुका अनुसार अन्तर्रास्ट्रिय विद्यार्थी नेताहरुले नेपाली युवाको समाजसेवी काम र तरिकाको प्रशंसा गरे ।
आत्महत्या रोक्ने ओपेरा
कार्यक्रमको अर्को आकर्षण थियो नेपाली युपक रितन खड्काको ओपेरा । उनको ओपेरा सुरु हुन्छ, नेपालको एक जेहेन्दार तर गरिब युवक जो अध्ययन गर्न विदेश जाने सोचाइमा हुन्छ । उसको भिसा लाग्नुअघि प्रेम अस्विकार गर्ने युवती भिसा लागेपछि पिछा गर्छे ।
उ अस्ट्रेलिया आउँछ । काम, अध्ययन, प्रेमिकाको अपेक्षा, घरको ऋण सबैबाट एकैपटक थिचिन्छ । अन्तमा आत्महत्याको संघारमा पुग्छ, तर आफूलाई सम्हाल्छ र उसका साथीहरुले पनि उसलाई आत्महत्याको बाटोबाट फर्कन प्रेरित गर्छन् । उ आत्महत्या गर्ने सोचाइ परित्याग गरेर संघर्षको जीवन सुरु गर्छ ।
अस्टेलियामा अहिले नेपाली समुदायको बिचमा पनि आत्महत्या बढीरहेको छ । काम, कमाइ र खर्च, व्यक्तिगत सम्बन्धलगायतले मानसिक समस्याहरु बढेका र त्यसको अन्तिम बाटो आत्महत्यासम्म हुने घटना रोक्न अस्ट्रेलियाको नेपाली समुदाय लागिरहेको छ ।
मातृभूमि स्कूललाई कम्प्युटर कक्षा
यो रात्रिभोज तथा सम्बन्धित गतिबिधिबाट उठेको रकमबाट पर्वत को मातृभूमि स्कूलमा आठ वटा कम्प्युटर, एउटा पि्रन्टर, तीन वटा टेबुल, आठ वटा कुर्सी, नेपाल टेलिकमको वाइफाई र एक जना कम्प्युटर शिक्षकलाई काठमान्डुसम्म ल्याएर मर्मत तथा सञ्चालन सम्बन्धी तालिमको व्यवस्था गरिने म्याक्स बाबुले बताए ।
कम्प्युटर कक्षा कोठाको भित्री भागको रंग रोगन पनि गरिने छ । आगामी केही दिनमै उक्त सामग्री हस्तान्तरण गरिने आयोजकहरुले बाताए ।

