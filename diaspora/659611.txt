अमेरिकाका तीन ठूला संस्थाले सिकागोमा संयुक्त सम्मेलन गर्ने

अमेरिका । अमेरिकामा स्थापित संघ–संस्था टुट–फुटले आजित बनिरहेका बेला अमेरिकाकामा स्थापित मध्येकै पुराना ३ नेपाली संस्थाहरुले संयुक्त राष्ट्रिय सम्मेलन गर्ने भएका छन ।
एसोसिएसन अफ नेप्लिज इन मिडवेस्ट अमेरिका (आन्मा), नेप्लिज एसोसिएसन साउथइस्ट अमेरिका (नासा) तथा एसोसिएसन अफ नेप्लिज इन दि अमेरिकाज (एएनए) ले संयुक्त सम्मेलन गर्ने भएका हुन् ।
३ वटै संस्थाका अध्यक्षहरुले एक विज्ञप्ति जारी गर्दै सयुक्त प्रथम राष्ट्रिय सम्मेलन हुने जानकारी गराएका छन् ।
सम्मेलन श्रमिक दिवसका दिन अमेरिकाको इलोनोइस राज्यको सिकागो शहरमा हुनेछ ।
तीनवटै संस्थाका अध्यक्षले संयुक्त सम्मेलन गर्न लागको जानकारी दिँदै अमेरिकामा रहेका नेपालीहरुको हक–हित स्थापनाका लागि लागिपर्ने प्रतिबद्धता जनाएका छन् ।
आन्माका अध्यक्ष बाला घिमिरे, नासाका अध्यक्ष माधव ढकाल तथा एएनएका अध्यक्ष मेदिनी अधिकारीले अमेरिकामा रहेका सबै नेपालीलाई उपस्थितिका लागि आग्रह गरेका छन् ।

