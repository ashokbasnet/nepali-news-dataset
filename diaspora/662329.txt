नेपाली जनसम्पर्क समिति अमेरिकालार्इ अधिबेशन नगर्न कांग्रेसको निर्देशन
१५ फागुन, अमेरिका । नेपाली कांग्रेस निकट प्रवासी संगठन नेपाली जनसम्पर्क समिति अमेरिकामा बिवाद सिर्जना भएको छ ।
समितिमा विवाद भएपछि कांग्रेसले अर्को जानकारी नहुन्जेल अधिबेसनसँग सम्बन्धित कुनै गतिबिधि नगर्न निर्देशन दिएको छ ।
वर्तमान कार्यसमितिको म्याद २०१७ को नोभेम्वर २२ देखि समाप्त भएकोले कांग्रेसले उक्त समिति भंग गरिसकेको छ ।
तीन वर्षअघि टेक्सासमा सम्पन्न भएको एकताको अधिवेशनपछि तदर्थ रुपमा चलिरहेको समितिले निर्वाचित कार्यसमिति पाएको थियो ।
उक्त अधिवेशनपछि मत्थर हुने भन्ने ठानिएको समितिको विवाद झन् चुलिएर गएको थियो ।
नेपालको महाभूकम्पको बेला भूकम्प पीडितको नाममा उठाइएको चन्दा सभापति आनन्द बिष्ट र महासचिव मुनिन्द्र नेम्बाङ्गले एक-अर्कालाई अपचलन गरेको सार्वजनिक रुपमा आरोप प्रत्यारोप लगाएपछि समितिमा विवाद सिर्जना भएको हो ।

