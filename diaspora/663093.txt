युएईका नेपालीले यसरी मनाए होली
 

युएई । खुसियाली साट्ने दिन कहिले आउला ?
हामी सबै एकै ठाउँ होली कहिले खेलौंला ?
तस्विरमा हाँसी खुसी, मनमा  के छ के छ ? 
आफैं छुईन आफैंसंग कसलाई सोधौंला ? 
तिम्रोसंगै मैले पनि तस्विर सजाएँ
यहि तस्विरमा हेरेरनै चित्त बुझाउँला ।” 
स्वदेशमा रहेका श्रीमती  र छोराछोरीले होली खेलेको तस्वीर फेसबुकमा अपलोड गर्दै माथिको कवितांश पोस्ट गरेर परदेशमा होली मनाउन नपाएको दु:ख पोखे तोपगाछी झापा स्थायी घर भइ हाल अजमानमा कार्यरत मित्रलाल पोखरेलले ।
पोखरेलको जस्तै अवस्था छ, परदेशमा रोजगारी गर्ने करिब आधा करोड नेपालीहरुको । रोजीरोटीका लागि प्रवासिन बाध्य लाखौ नेपालीका प्रतिनिधि पात्र पोखरेल हुन्, जसले वैदेशिक रोजगारीका क्रममा १३ वर्षदेखि परिवारका साथमा होली मनाउन पाएका छैनन् । तर, यस्तै परिवेशमा पनि युएईमा कार्यरत नेपालीहरुले विविध क्रियाकलाप गरि होली मनाएका छन् ।
नियमित पाइने साप्ताहिक बिदा र नेपालीहरुको उल्लासपुर्बक मनाइने रङ्गहरुको पर्व एकै दिन परेका कारण युएईमा श्रमरत नेपालीहरुले निकै तामझामका साथमा होली मनाएका छन् । युएईमा रोजगारी गर्न आएका नेपालीहरुले फागुन १७ गते शुक्रबार यहाँका सातै इमिरेट्समा कतै औपचारिक त कतै अनौपचारिक रुपमा भब्यताका साथ होली मनाएको समाचार अनलाइनखबरलाई प्राप्त भएको छ ।
राजधानी अबुधाबीदेखि दुबई हुँदै सातै इमिरेट्समा रहेका नेपालीहरुले एकआपसमा रंग द्लेर र पार्कमा नाचगान गर्दै मिठामिठा नेपाली परिकारहरु खाएर होली मनाएका छन् । विभिन्न कम्पनीमा कार्यरत नेपालीहरुले आआफ्ना क्याम्पक्याम्पमै अबिर दलेर र नाचगान गर्दै होली मनाएका छन् ।
सिन्धुपाल्चोकका उत्तम थापाले घरदेशको जस्तो रमाइलो नभए पनि   आफ्नो सम्पर्कमा रहेका साथीहरूका साथमा अबिर र टीका लगाएर र संयुक्त खानपिन गरेर होली मनाएको बताए ।
त्यसरी नै  रास अल खेमाको एक सेक्युरिटी कम्पनीमा काम गर्ने सबै नेपालीहरुले आफ्नो क्याम्पमा रहेका विभिन्न देशका कामदारहरुलाई नेपाली खाना खुवाएर र अबीर लगाएर होली मनाएको झापाका सुमन लुइँटेलले बताए ।
नेपालीहरुको भेटघाटको केन्द्र मानिने बरदुबईको वरिपरि होली मनाउनेहरुको बाक्लो उपस्थिति देखिन्थ्यो भने नेपाली ब्याबसायीहरुले पनि-आआफ्ना ग्राहकहरुलाई रंगीचंगी टीका र अबिर लगाइदिँदै होलीको शुभकामना बाँडेका थिए ।
वनभोज, पार्टी, खेलकुदका साथमा होली विशेष कार्यक्रम
एनआरएन युएईले होलीकै अवसर पारेर दुबईको मम्जर पार्कमा विशेष रमाइलो कार्यक्रम आयोजना गरेको थियो । एनआरएन युएईका अध्यक्ष रमेश श्रेष्ठ, महासचिव कृष्ण पौडेल लगायत एनसीसीका अधिक पदाधिकारीको उपस्थितिमा आयोजना गरिएको उक्त कार्यक्रममा सर्बसाधारण नेपालीहरुले पनि सहभागिता जनाएको कार्यक्रम संयोजक तथा एनआरएन युएईका उपाध्यक्ष  नेत्र शर्माले जानकारी दिए ।
सुदुरपश्चिम समाज युएईले पनि होली पर्व आपसमा खुशी साट्दै देउडा गाउदै र नाच्दै मनाएको छ ।  महेन्द्रनगरका जितेन्द्र शाहीले परदेशमा भए पनि सुदुर पश्चिम समाजको कार्यक्रममा भाग लिन पाउँदा गाउँघरमै होली मनाएको प्रतिक्रिया दिएका छन् ।
यसैबीच  नवलपरासी सेवा समाज युएईले होलीको अवसर पारेर दुबईको जाबिल पार्कमा भव्य वनभोज कार्यक्रम आयोजना गरेको थियो । आपसी मित्रता तथा सद्भाव बढाउने उदेश्य राखी आयोजना गरिएको वनभोज कार्यक्रममा करिब २ सय जना नेपाली भेला भएर होली मनाएको समाजका महासचिव राज भण्डारीले जानकारी दिएका छन् ।
होलीकै अवसरमा युएईको नेपाली समुदायमा चर्चित डिजे फरेले अबुधाबीमा एक भव्य साङगितिक पार्टी आयोजना गरेका थिए ।  नेपाल मगर संघ युएईले नेपालबाट कलाकार ल्याएर दुबईको एक होटेलमा भव्य रुममा शुक्रबारै एक कार्यक्रमको आयोजना गरेको थियो ।
त्यसरी नै नेपाली समुदाय युएईको  पार्को एकाई समितिले लोसार तथा होलीकै अवसरमा चौथो युएईव्यापी अन्तरसस्था खुल्ला भलिबल प्रतियोगिता आयोजना गरेको समुदायका अध्यक्ष मुन गुरुङले जानकारी दिएका छन् ।
यसैबीच एकीकृत माओवादीको जनवर्गीय सङ्गठन नेपाली जनप्रगतिशिल मञ्चको अबुधाबी क्षेत्रीय समितिले अबुधाबिको पार्कमा होलीकै सन्दर्भमा एक वनभोज कार्यक्रम आयोजना गरेको  थियो ।
उक्त   वनभोजमा नेपाली वाम राजनीतिमा   भएको एकताको प्रभाव स्वरुप नेकपा एमाले निकट प्रवासी नेपाली मञ्चका अध्यक्ष श्याम कंडेललगायत अन्य जिम्मेवार पदाधिकारीहरु मिलेर होली मनाएका थिए ।
फुजेरामा संयुक्त होली 
युएईको उत्तरी पहाडी इमिरेट्स फुजेरामा रहेका नेपाली संघसंस्था, ब्यावसायी तथा सर्वसाधारण नेपालीहरु मिलेर संयुक्त रुपमा होली मनाएका छन् ।
सकमकम एरियामा रहेको सिल्भर स्पून नेपाली रेस्टुरेन्ट परिसरमा आयोजित संयुक्त होली कार्यक्रममा यहाँ सक्रिय सामाजिक संस्थाहरुका  फुजेरा क्षेत्रीय समितिका प्रतिनिधिहरुले आपसी सद्भाव, सहकार्य र मित्रताका लागि संयुक्त रूपमा होली कार्यक्रम मनाइएको एनआरएन क्षेत्रीय समिति फुजेराका अध्यक्ष विरेन्द्र खड्काले जानकारी दिएका छन् ।
उक्त संयुक्त होली कार्यक्रममा झापाली समाज, पाल्पाली समाज, स्याङ्जा सेवा समाज, प्रवासी नेपाली मन्च, जन सम्पर्क समिति लगायत फुजेराका नेपालीबाट संचालित व्यावसाय सिल्भर स्पून रेस्टुरेन्ट, नासर सैलुनका संचालक तथा कर्मचारीहरुले आपसमा रङ दलेर होली मनाएका थिए ।
फुजेराका नेपालीबीचको एकता झल्काउन यो वर्षको होली पर्व कारक बनेको प्रतिक्रिया दिदै सिल्भर स्पून नेपाली रेस्टुरेन्टले यसै उल्लासको पर्वको उपलक्ष्यमा आफ्नो मेनुमा ३० प्रतिशत छट दिएको थियो ।

