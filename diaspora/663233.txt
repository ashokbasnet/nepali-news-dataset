स्याङ्जा सहयोग समाज यूएईले आजीवन सदस्यलार्इ राहत दिने
४ मार्च, दुबई । स्याङ्जा सहयोग समाज यूएईले आफ्ना आजीवन सदस्यहरुको लागि राहत प्याकेजको घोषणा गरेको छ ।
समाजमा आवद्ध आजीवन सदस्यको असामयिक निधन भए एक लाख र साधारण सदस्यको निधन भएमा ५० हजार रुपैयाँको आर्थिक राहत प्याकेज दिने समाजले निर्णय गरेको हो ।
स्याङ्जा सहयोग समाज यूएईको फागुन १९ शुक्रबार दुबईमा सम्पन्न नियमित मासिक बैठकको पूर्ण बहुमतले उक्त निर्णय गरेको हो ।
समाजका अध्यक्ष खगेन्द्र गैह्रेको अध्यक्षतामा बरदुबईस्थित नमस्ते ट्राभलमा बसेको बैठकले युवा अवस्थामै दीर्घरोगबाट पीडित वा जीवनभर औषधिकै भरमा बाँच्नु पर्ने रोग लागेका आफ्ना आजीवन सदस्यलाई औषधि खर्च स्वरुप भनी नेपाली ५० हजार रुपैयाँ आर्थिक सहयोग गर्ने समेत निर्णय गरेको छ ।
त्यसैगरी साधारण सदस्यको हकमा कुनै सडक दुर्घटना तथा आकस्मिक निधन भएमा मृतक को परिवारलाई राहत स्वरुप नेपाली ५० हजार रुपैयाँ तथा जीवनभर औषधिकै भरमा बाँच्नु पर्नेलाई २५ हजार रुपैयाँ सहयोग गर्ने निर्णय गरेको छ ।
यूएईको नेपाली सामाजिक गतिविधिमा सक्रिय समाजको परिचय बनाएको यो समाजले बिगतमा पनि सहयोगको क्षेत्र यूएईदेखि नेपालसम्मै पु¥याएको छ ।
यही सिलसिलालाई निरन्तरता दिदै संस्थाले उक्त बैठकमा आएका समस्याहरुलाई पनि आर्थिक सहयोग पठाउने निर्णय गरेको समाजका महासचिव ओमकार पोख्रेलले बताए ।
उक्त बैठकले स्याङ्जा जिल्ला चापाकोट नगरपालिका-७ का क्यान्सर रोगबाट पीडित कृष्णप्रसाद पोख्रेल, फेदिखोला गाउँपालिकाका मिर्गौला पीडित राजेन्द्र मिजार र गल्याङ नगरपालिका-१ का भक्त बस्याललाई १०/१० हजारका दरले ३० हजार रुपैयाँ आर्थिक सहयोग गर्ने निर्णय गरेको छ ।
बस्यालको गोठमा रहेको लैनो भैंसी जलेर नस्ट भएकोले साना साना बालबच्चाहरुलाई दूध खरिद गर्नको लागि भनेर उक्त सहयोग प्रदान गर्ने निर्णय भएको समाजका प्रबक्ता जीवन पंगेनीले जानकारी दिएका छन् ।

