साउदीमा नेपाली चालकको पीडा : ८० लाख क्षतिपूर्ति तिर्न नसक्दा जेलको बास

४ चैत, काठमाडौं । साउदी अरबमा आफूले चलाएको गाडी दुर्घटना परेपछि घाइतेले मागेको क्षतिपूूर्ति तिर्न नसक्दा एक नेपाली चालक पाँच महिनादेखि जेलमा थुनिएका छन् ।
घाइतेले मागेको करिब ८२ लाख नेपाली रुपैयाँ क्षतिपूर्ति तिर्न नसकेपछि गोरखाको भीमसेन थापा गाउँपालिका ७ का कुमार रानामगर जेल परेका हुन् ।
सन् २०१७ को सेप्टेम्बर महिनामा पक्राउ गरेर हिरासतमा राखिएका ३९ वर्षका कुमारलाई गत जनवरी अर्थात माघ पहिलो हप्ता साउदीको अफिफ सेन्ट्रल जेल चलान गरिएको छ ।
साउदी अरबस्थित नेपाली दूतावासले क्षतिपूर्ति रकम नतिरेसम्म कुमारको रिहाइको सम्भावना नरहेको बताएको छ । राजदूत महेन्द्र सिहंले परराष्ट्र मन्त्रालय, श्रम तथा रोजगार मन्त्रालयलाई पत्र लेखी कुमारले घाइतेलाई रकम तिर्नैपर्ने बताएका छन् ।
कुमार व्यक्तिगत श्रम स्वीकृतिमा ०७१ सालमा साउदी अरबको खालिद एसअल कम्पनीमा हेल्पर पदमा काम गर्न गएका थिए । उनीसँग चालक अनुमतिपत्र (लाइसेन्स) नभए पनि कम्पनीले हेभी गाडी चलाउने जिम्मेवारी दिएको थियो ।
नेपाली दूतावासका अनुसार चालक अनुमतिपत्रविना र तेस्रो पक्ष विमा तथा कागजात नभएको अवस्थामा उनले चलाएको गाडीले २४ अपि्रल २०१६ -०७३ वैशाख ४ गते) अफिफ भन्ने ठाउँमा कारमा सवार साउदी नागरिकलाई ठक्कर दिएको थियो ।
उक्त दुर्घटनामा घाइते भएका साउदी नागरिक खालिद अल ओताइवीले क्षतिपूर्ति अर्थात दिया रकम माग गर्दै २०१६ को डिसेम्बर १९ मा साउदी अदालतमा मुद्दा दायर गरेका थिए ।
साउदीको अफिफ जनरल कोर्टले प्राइभेट राइट अन्तर्गत कुमारले घाइते साउदी नागरिकलाई २ लाख ९४ हजार रुपैयाँ दिनुपर्ने फैसला सन् २०१७ को अपि्रल १७ तारेखमा सुनाएको थियो ।
उक्त रकम तिर्न नसकेपछि कुमार २०१७ कै सेप्टेम्बर महिनामा (२०७४ साल कात्तिक) पक्राउ परे र २०१८ को जनवरी (२०७४ साल माघ) देखि जेल चलान भए ।
कम्पनीको सहयोगमा कुमार रानाले फैसलाविरुद्ध अपिल गरे पनि अदालतले सुनुवाइ गर्नु नपर्ने निर्णय गरेको साउदीस्थित नेपाली दूतावासले जनाएको छ ।
साउदीको अफिफ जनरल कोर्टले प्राइभेट राइट अन्तर्गत कुमारले घाइते साउदी नागरिकलाई २ लाख ९४ हजार रुपैयाँ दिनुपर्ने फैसला सन् २०१७ को अपि्रल १७ तारेखमा सुनाएको थियो ।
दूतावासले भन्यो : पैसा नभई हुँदैन 
साउदी अरबस्थित नेपाली दूतावासले नेपाली दूतावासले दुर्घटनामा घाइते भएका साउदी नागरिक आलिद अल ओताइबीको घरमै गई क्षमादान दिन वा रकम कम गरिदिन पटक -पटक अनुरोध गरे पनि उनले अस्वीकार गरेका छन् ।
कुमार रानाबारे लेखेको पत्रमा नेपाली दूतावासले भनेको छ- ‘निजलाई कुमारले त्यति रकम तिर्न नसक्ने, नेपाल सरकारसँग तिर्ने व्यवस्था नभएको, स्पोन्सरले तिर्न इन्कार गरेकाले क्षमादान दिन वा रकम घटाइदिन यी दुवैै नभएमा निजले तिर्न नसकी न त घाइतेले नै रकम पाउन सक्ने न त कुमार नै जेलबाट निस्कन सक्ने अवस्था रहने हुनाले गम्भीरतापूर्वक सोचिदिन आग्रह गरियो, तर निजले आफूलाई ऋण भएको, आफू घाइते र अशक्त भएकाले जीवन निर्वाहका लागि रकम चाहिने दावी गरेर नघट्ने, क्षमादान नदिने र पूरा रकम पाएमा कुमारलाई केही रकम फिर्ता दिन सक्ने जानकारी दिएको छ ।’
दूतावासले विपक्षीलाई क्षतिपूर्ति रकम नबुझाई कुमारको रिहाइ नहुने हुनाले रकम तिर्ने व्यवस्था मिलाउन परिवारलाई आग्रह गरेको छ ।
कमजोर आर्थिक अवस्थाको राना परिवारका एक मात्र छोरा कुमार ०७१ सालमा पहिलो पटक साउदी अरब गएका थिए । एक पटक घरविदामा नेपाल आएका राना पछि फेरि त्यसै कम्पनीमा काम गर्न गएका थिए ।
दोहोर्‍याएर साउदी गएको १ वर्षमा कुमारले चलाउने गाडी रोकिरहेको ठाउँमा साउदी नागरिक चढेको सानो गाडी ठोक्किएको कुमारकी पत्नी अम्बिका रानाले बताउँछिन् ।
क्षतिपूर्ति रकम नबुझाएसम्म कुमार रिहा हुने सम्भावना नभएकाले परिवारले सहयोगको अपील गरेको छ । कुमारकी पत्नी आफ्ना पतिलाई उद्दारका लागि आग्रह गर्दै काठमाडौंमा विभिन्न संघसंस्था र सरकारी निकाय धाइरहेकी छन् ।
कुमारलाई जेलमुक्त गर्न उनका आफन्त र साथीहरुले गोरखा कुमार राना उद्दार समिति गठन गरी सहयोग संकलन सुरु गरेका छन् । समितिका संयोजक कृष्णप्रसाद ढकालले देश र विदेशमा रहेका सबै नेपालीको सहयोग पाएमा कुमार रानालाई जेलमुक्त गर्न सकिने बताए ।
विदेशमा काम गर्न जाँदा सवारी लाइसेन्स नलिई जाने र वैधानिक रुपमा काम नगर्ने कामदारहरुका कारण यस्ता समस्या झनै जटिल बन्ने गरेका छन् ।
कुमार रानाले तिर्नुपर्ने रकम उनले काम गर्ने कम्पनीले वा त्यस्तो काममा खटाउने एजेन्टहरुले व्यहोर्नुपर्नेमा उनीहरुले अटेर गरेपछि पीडित परिवारका सदस्यहरु नेपाल सरकारलाई गुहार्नेदेखि सहयोग संकलन अभियान चलाउनेतिर लाग्न बाध्य छन् ।
हेर्नुहोस्  दूतावासले लेखेको पत्र : 

