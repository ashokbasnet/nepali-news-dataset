यूएईमा अन्तरसंस्था मैत्रीपूर्ण फुटबल प्रतियोगिता
२४ मार्च, दुबई । यूएईमा मार्च २३ मा आयोजना भएको अन्तरसंस्था  मैत्रीपूर्ण फुटबल प्रतियोगिताको उपाधि तमु समाज यूएईले प्राप्त गरेको छ ।
एनआरएन यूएईको आयोजनामा दुबईको सफा पार्कमा भएको उक्त प्रतियोगितामा १८ वटा क्रियाशील संस्थाहरुले सहभागिता जनाएका थिए । विजेता समूहले एक हजार दिराम आर्थिक पुरस्कारको साथमा ट्रफि र प्रमाणपत्र हात पारेको छ ।
प्रतियोगिताको उपविजेता नवलपरासी सेवा समाज भएको छ । उपविजेता नवलपरासी समाजले ५ सय दिराम प्राप्त गरेको एनआरएन यूएईका प्रवक्ता मुन छेत्री जानकारी दिएका छन् ।
प्रतियोगितामा बेस्ट प्रेसिडेन्ट प्लेयर अवार्ड फर्सी ग्रुपका अध्यक्ष सूर्य गिरिले पाए भने मेन अफ द म्याच सोही समुहका सुरज प्रधानलाई घोषणा गरियो ।
प्रतियोगितामा विजेता समुहका अरुण गुरुङले ६ गोल गरेर उच्च स्कोररको उपाधि चुमे । एनआरएन यूएईका युवा संयोजक नवीन पौडेलको संयोजन तथा दुबई अध्यक्ष मदन अधिकारीको उप संयोजनमा भएको उक्त मैत्रीपूर्ण फुटबल प्रतियोगितामा नेपाली दूतावास अबुधाबीका द्वितीय सचिव कृष्ण अर्याल प्रमुख अतिथिका रूपमा उपस्थित थिए ।
एनआरएनए यूएईका अध्यक्ष रमेश श्रेष्ठको सभापतित्वमा सम्पन्न प्रतियोगितामा एनआरएन यूएई लगायत यूएईमा सक्रिय सामाजिक संस्था, नेपाली व्यावसायी र सर्वसाधारण नेपालीहरुको उल्लेख्य उपस्थिति थियो ।

