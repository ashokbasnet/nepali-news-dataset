बाढी पहिरोपीडितलाई जापानबाट सहयोग

टोकियो - लगातारको वर्षात्का कारण बाढी र पहिरोबाट घरबार गुमाएर बिचल्लीमा परेका तराईका बासिन्दालाई राहत दिलाउन जापानका एक दर्जन सङ्घसंस्था सक्रिय भएका छन् । लगातारको वर्षात्पछि आएको बाढीका कारण दर्जनौँ व्यक्तिको मृत्यु र दर्जनौँ बेपत्ता तथा घरबार गुमाएका पीडितलाई राहत दिलाउने अभियानमा गैरआवासीय नेपाली सङ्घको क्षेत्रीय समितिसहितका सङ्घसंस्था सक्रिय भएका हुन् । गैरआवासीय नेपाली सङ्घ एनआरएनए जापानको कान्तो क्षेत्रीय समितिले आइतबार दिनभर सदस्यहरुबाट संकलन गरेको दुई लाख ३१ हजार १५३ जापानी येन सोमबार नेपाल पठाएको छ । सङ्घका कान्तो संयोजक नवीन निउरेका अनुसार धुर्मुस–सुन्तलीले शुरु गरेको ‘विपत्मा सबै नेपाली जुटौँ, अनिवार्य मानवता र सद्भावका लागि सहकार्य’ भन्ने अभियानमार्फत पीडितलाई संकलित राहत रकम पठाइएको हो । राहत संकलनका लागि गैरआवासीय नेपाली सङ्घ गुम्मा क्षेत्रको आपत्कालीन बैठक बसिरहेको छ । गुम्माको ओइजुमी सहरमा बसेको बैठकमा पीडितलाई तत्काल राहत दिलाउनेबारे छलफल भइरहेको बैठकमा सहभागी नीरज गुरुङले जानकारी दिए ।  त्यस्तै, संसारभर रकम पठाउने कारोबार गर्दै आएको सिटी मनी एक्सप्रेस ट्रान्सफर र नेपाली विद्यार्थी समाज, जापानले पनि पीडितका लागि राहत संकलन कार्यलाई तीव्रता दिएका छन् । राहत अभियानमा सहयोग गर्ने भन्दै सिटीगु्रपले एक लाख जापानी येन र सिटी मनि एक्सप्रेस ट्राभलका तर्फबाट कार्यरत कर्मचारीले छुट्टाछुट्टैरुपमा ५० हजार जापानी येन छुट्याएका छन् । यसैगरी, नेकपा ९एमाले० निकट प्रवासी नेपाली मञ्चले बाढीपीडितका लागि राहत संकलन अभियान चलाएका छन् । मञ्चका सुजन पन्तले एउटा नेपालीलाई समस्या पर्दा विदेशमा रहेका नेपाली टुलुटुलु हेरेर बस्न नसक्ने भन्दै पीडितलाई तत्काल राहत दिलाउने गरी नगद तथा जिन्सी संकलन कार्यलाई तीव्रता दिएको बताए। चितवन समाज, जापानले पनि पीडितका लागि राहत संकलन कार्य थालेको जनाएको छ । समाजका अध्यक्ष राजनकुमार श्रेष्ठले पीडितलाई थोरै भएपनि मलम लगाउनमात्र पुगे पनि राहत हुने भन्दै समाजका सबै कार्यसमिति सदस्य र जापानवासी नेपालीलाई राहत संकलन अभियानमा सहकार्य गर्न लागेको बताए ।यसैगरी, गल्कोट समाज, जापानले बाढीपीडितलाई सघाउन भन्दै तीजमा उठेको सम्पूर्ण रकम प्रदान गरिने जनाएको छ । पीडितलाई राहत दिलाउने भन्दै भदौ ७ का दिन कामाताको इकेगामी खाइकानमा हरितालिका तीज आयोजना गरेको समाजले मनोरञ्जनका लागि आउने महिला तथा पुरुषबाट उठेको रकम पीडितलाई बुझाएका हुन् । पीडितलाई राहत दिलाउने भन्दै पूर्वी नेपाल विकास सहकार्य केन्द्रले जापानभर चारदिने अभियान चलाएको छ । रोजगार अध्ययन तथा व्यावसायिक उद्देश्यले पूर्वी नेपालका १४ जिल्लाबाट जापान आएकाहरुले खोलेको यो केन्द्रका दुई हजारभन्दा बढी सदस्य रहेका छन् । त्यस्तै, नेपाली काँग्रेसको भ्रातृ संगठन नेपाली जनसम्पर्क समिति, जापानले एक विज्ञप्तिमार्फत प्रजातन्त्रवादी सम्पूर्ण नेपालीलाई बाढीपीडितलाई राहत दिलाउने अभियानमा सहकार्यका लागि अनुरोध गरेको छ । 
