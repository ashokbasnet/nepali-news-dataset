बाढीपीडितका लागि राजदूत शर्मिलाको एक महिनाको तलब

राजु कुमार श्रीवास्तव  ओमान - ओमानका लागि नेपाली राजदूत शर्मिला पराजुली ढकालले आफनो एक महिनाको तलब बाढी तथा डुबानपीडितको लागि राहतस्वरुप सहयोग गर्ने बताएकी छन् ।नेपाली राजदूतावास मस्कट ओमानले यहाँ सकृय संघ संस्थाका प्रतिनिधिसँग दुतावास परिसरमा नेपालमा केही दिन देखि भएको अविरल वर्षाका कारण प्रभावितलाई गर्न सकिने सहयोगका बारेमा छलफल गरेको थियो । राजदूत पराजुलीले राहत सहयोगस्वरूप आफनो एक महिनाको तलब प्रधानमन्त्री दैवीप्रकोप उद्वार कोषको नेपाल बैंक लिमिटेड काठमाडौको खाता नम्बर ००२ ११ ०५३३ १३ मा जम्मा गर्ने घोषणा गरिन् । अनाधिकृत रूपमा राहत रकम संकलन गरि राहत रकम दुरुपयोग गर्नेहरूसँग सबैलाई सावधान रहन दुतावासले अनुरोध गरेको छ । देशमा आएको विपदको अवस्थामा ओमानमा रहेका संघ संस्थाले गरिरहेको कार्यको बारेमा जानकारी लिन छलफल कार्यक्रम आयोजना गरिएको हो।कार्यक्रममा गैर आवासिय नेपाली संघ ओमान तथा अन्य केही राजनीतिक तथा सामाजिक संस्थाका प्रतिनिधिले आआफनो केन्द्रीय संगठनको निर्देशन अनुसार राहत रकम संकलन गरिने जानकारी  दिए । 
