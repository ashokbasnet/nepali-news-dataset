मिर्गाैला रोगी मन्जुलाई उर्लाबारी हङकङ परिवारको सहयोग

उर्लाबारी– दुवै मृगौला विग्रिएर जीवन र मरणको दोसाँधमा रहेकी उर्लाबारी—६ कि २७ वर्षीया मन्जु धिमाललाई उर्लाबारी परिवार हङकङले आर्थिक सहयोग गरेको छ । मन्जुको उपचारमा सहयोगार्थ हङकङमा रहेका नेपालीहरुले संकलन गरेको २ लाख ८१ हजार रुपैंया बिहिवार विरामीको परिवारलाई हस्तान्तरण गरिएको छ ।   उर्लाबारी हङकङ परिवारका अध्यक्ष बिकास सुब्बाूले उक्त रकम मन्जुको आमा हेलेन धिमाललाई हस्तान्तरण गरेका छन् । हस्तान्तरण कार्यक्रममा सञ्चार क्लव नेपालका अध्यक्ष घनश्याम भण्डारी, मन्जुको उपचारमा अगुवाई गर्ने युवाहरु असोक जगेबु, रोशन धिमाल, बिकल राई, सञ्चारकर्मी सरोज बस्नेत लगायतको उपस्थिति रहेको थियो ।   हङकङमा उर्लाबारी हङकङ परिवारका अध्यक्ष लिम्बूसहित सुस्मा वाईवा, लिलम भुजेल, प्रेमरोज राई, जितेन चोङबाङलगायतले त्यहाँ रहेका नेपाली दाजुभाईसँग आर्थिक संकलन गरेका थिए ।   आर्थिक अभावमा उपचारमा समस्या भएको खबर बिभिन्न सञ्चारमाध्यमबाट थाहा पाएपछि सहयोग संकलन गरेर गाउँको चेलीलाई सहयोग गरिएको अध्यक्ष बिकास लिम्बूले बताएका छन् । सोही कार्यक्रममा अध्यक्ष लिम्बूको बैनी  सफलता लिम्बूले पनि १० हजार रुपैंया बिरामीको परिवारलाई सहयोग गरेकी छिन् । उक्त रकम पनि हस्तान्तरण गरिएको छ ।   हालसम्म बिभिन्न संघसंस्था तथा सहयोगीदाताबाट ९ लाख बढी सहयोग जुटेको र विरामीको उपचारमा सहजता हुँदै गएको मन्जु धिमाल बचाउ अभियानमा सक्रिय लागेका सञ्चारकर्मी घनश्याम भण्डारीले बताए ।    मन्जुकी आमा हेलेन धिमालले आर्थिक अभावमा छोरीको उपचारमा समस्या भईरहेको बेला सहयोग गर्ने दातालाई धन्यवाद ज्ञापन गरिन् । हाल मन्जुको उपचार मावन अंग प्रत्यारोपण केन्द्र भक्तपुरमा उपचार भइरहेको छ । ६ महिनाअघि श्रीमानको मृत्यु भएपछि दैनिक गुजारा गर्न समेत सकस परिरहेकै अवस्थामा मिर्गाैलामा खराबी देखिएपछि मञ्जुमाथि थप पीडा थपिएको छ ।   
