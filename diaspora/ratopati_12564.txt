गैर आवासीय नेपाली संघमा वरिष्ठ उपाध्यक्ष पद सिर्जना  गर्नेबारे बहस शुरु

काठमाडौँ । गैर आवासीय नेपाली संघले आठौं विश्व सम्मेलनबाट वरिष्ठ उपाध्यक्ष पद सिर्जना गर्ने सोच बनाएको छ । कार्यकारी अधिकार अध्यक्षमा मात्रै निहित रहेकोले अधिकारको बाडफाँडका लागि उक्त प्रावधान ल्याउन लागिएको बताइएको छ । वर्तमान विधान अनुसार अध्यक्षको अधिकार निश्चित गरिए पनि अन्य पदाधिकारीको काम, कर्तव्य र अधिकारमा किटान गरिएको छैन । आगामी अधिवेशनले नयाँ पद सिर्जना गर्नुका साथै अधिकार बाडफाँडको विधान ल्याउने विषयमा छलफल भइरहेको संघका महासचिव डा. बद्री केसीले जानकारी गराए ।अध्यक्षले अन्य पदाधिकारीका निर्णय तथा कार्यमा बन्देज तथा हस्तक्षेप लगाउन सक्ने भएकोले सामूहिक निर्णय प्रक्रियामा बल पुर्याउन उपाध्यक्ष, महासचिव र सचिवको अधिकार सुनिश्चित गर्न विधान परिर्माजन गर्नुपर्ने प्रति केसीले औंल्याए । गैर आवासीय नेपाली संघले सिर्जना गर्ने वरिष्ठ उपाध्यक्षको प्रावधानलाई नेपाल उद्योग वाणिज्य महासंघको बरिष्ठ उपाध्यक्ष सरह हुनेबारे संघमा बहस चलेको छ । महासंघको वरिष्ठ उपाध्यक्ष स्वत अध्यक्ष बन्न सक्ने विधान छ । संघका महासचिव केसीले बरिष्ठ उपाध्यक्ष अघिल्लो कार्यकालमा स्वतः अध्यक्ष हुनेबारे आठौँ विश्व सम्मेलनले निर्णय गर्न सक्ने संकेत गरे ।पदाधिकारीसहित एक सय २३ जना सदस्यता रहेको संघका विश्वभरी ७६ देशमा संजाल रहेको छ भने आगामी अक्टोबर १४ देखि १७ सम्म काठमाडौँमा संघको विश्व सम्मेलन हुँदैछ ।
