कतारमा जनसम्पर्क  समितिको बृहत इफ्तार कार्यक्रम सम्पन्न

दोहा– नेपाली कांग्रेसको भात्रृ संगठन नेपाली जनसम्पर्क समिति कतारले इस्लाम धर्मावलम्बीहरुको पवित्र महिना रमजानको अवसर पारेर बृहत इफ्तार कार्यक्रम सम्पन्न गरेको छ ।  गत शुक्रबार भएको उक्त कार्यक्रममा इस्लामिक धर्म गुरु मौलानाबाट कुरान पाठ गर्नुका साथै राष्ट्रिय गानसँगै औपचारिकता दिइएको थियो । कार्यक्रममा मुस्लिम धर्म गुरु मौलानाहरुले रमजानको बारेमा प्रवचन दिएका थिए भने रोजेदार (बर्तालु) हरुलाई विभिन्न परिकार सहित इफ्तार (रोजा र बर्त खोल्न) लगाइएको थियो । कार्यक्रममा जनसम्पर्क समिति कतारका प्रमुख सल्लाहकार बिमल सुवेदीले यस्ता कार्यक्रमले नेपालका विभिन्न धर्म र समुदायहरुको बीच रहेको  भाइचाराको सम्बन्धलाइ थप मजबुद बनाउन मदत पुग्ने बताए । इस्लामिक क्यालेन्डरको नवौ महिनालाई रमजानको पवित्र महिना भनिन्छ । सो  महिनाभर मुस्लिम समुदाय सुर्योदयदेखि बेलुका सुर्यास्तसम्म निराहार बर्त बस्ने गर्दछन ।  कार्यक्रममा जनसम्पर्क समितिका बिधान मस्यौदा समिति संयोजक क्रान्ति सिंह, निवर्तमान महामन्त्री धिरज चामलिंग राई, मौलाना मोहम्मद,  प्रवासी नेपाली मंचका सचिव मुनाफ मियाँ , जनप्रगतिसिल मंचका कावा अध्यक्ष रकमध्वज राई , राजपा कतारका अध्यक्ष हुसैन खान, नयाँ शक्ति नेपालका संयोजक बीबी खरेल, संघीय लिम्बुवानकी उपाध्यक्ष रेखा राई लगायतको सहभागिता थियो ।   
