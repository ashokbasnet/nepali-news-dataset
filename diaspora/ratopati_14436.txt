पोर्चुगलमा नेपालीद्वारा नेपालीको हत्या

काठमाडौं–पोर्चुगलमा एक नेपालीले अर्का नेपालीको हत्या गरेका छन् । पोर्चुगलको राजधानी लिस्वनको क्याम्पो पिकेनो स्थित एक  चाईनिज रेष्टुरेण्टमा कार्यरत हरी जिसीलाई सोही कम्पनीमा कार्यरत अर्जुन सापकोटाले हत्या गरेका हुन् ।  हरि जिसी ,उनका  भाई ओम जिसी र अर्जुन सापकोटा उक्त रेष्टुरेन्टका सहकर्मी भएको बताइएको छ । आधा दर्जन नेपालीले काम गर्ने उक्त रेष्टुरेण्टले सापकोटालाई कामबाट तिनदिन अघि निकादिएको थियो । कामको क्रममा  ओम जिसी र अर्जुन सापकोटाको बिबाद भएको बताइएको छ ।  दुई नेपालीको विबादका कारण अर्जुनले कामबाट निस्कनु परेको हुनाले  रिसको प्रतिशोधले जिसी दाजुभाईलाई आक्रमण गरेको आशंका गरिएको छ । धारिलो हतियार प्रयोग गरेका सापकोटाको आक्रमणबाट हरि जिसीको मृत्यु भएको थियो । पर्वत मल्लाजका जिसी पांच वर्ष देखि पोर्चुगलमा बस्दै आएका थिए । बेल्जियमबाट पोर्चुगल स्थानान्तरण भएका जिसीका दुई छोरी र श्रीमती छन् । पोर्चुगलको लागि स्थायी बसोबासको अनुमती लिएका जिसीको एक छोरी भने नेपालमै रहेको बुझिएको छ ।   
