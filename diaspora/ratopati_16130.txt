एनआरएनको महिला उपाध्यक्षमा सपिला राजभण्डारीले उम्मेदवारी घोषणा

काठमाडौं–गैर आवासीय नेपाली संघ अन्तराष्ट्रिय समन्वय परिषदको महिला उपाध्यक्षमा सपिला राजभण्डारीले उम्मेदवारी घोषणा गरेकी छन् । दुई पटक  महिला संयोजक पदमा रहेर काम गरेकी राजभण्डारीले उपाध्यक्षमा उम्मेदवारी घोषणा गरेकी हुन् ।  परोपकारी कार्य दलको सह–संयोजक तथा दुई कार्यकालसम्म अन्तराष्ट्रिय महिला संयोजक भएर राजभण्डारीले भुमिका निर्वाह गरिसकेकी छन् । नेपालमा स्वास्थ्य शिविर , जागरूकता कार्यक्रम, परोपकारी परियोजना र प्राकृतिक प्रकोपको समयमा उल्लेख योगदान गरेको उनले बताईन । राजभण्डारीको अगुवाईमा देशका पाँच स्थानमा आङ खस्ने महिलाहरुको लागि स्वास्थ्य शिविर संचालन गरिएको थियो ।  राजभण्डारीलाई एनआरएन अभियानमा पुर्याएको योगदान स्वरुप सन् २०१५ मा बेष्ट एनआरएन र केहि समय अघि “युरोप वर्ष व्यक्तित्व” बाट सम्मानित गरिएको थियो । उनि नेपाल पर्यटन बोर्डको रुसका लागि मानार्थ प्रतिनिधि समेत हुन् । रुसमा कार्यरत राजभण्डारीले वैदेशिक रोजगारीको क्रममा नेपाली महिलाहरुको समस्याको समाधानका लागि हरसम्भव प्रयास गर्ने बताएकी छन् । महिलाहरुको हक, हित, अधिकार,समुन्नति र सशक्तिकरण नै प्रथम प्राथमिकता हुने आफ्नो प्रतिवद्धतामा उल्लेख गरेकी छन्  । आठौं महाधिवेशनबाट संघको संशोधित बिधान अनुसार महिला उपाध्यक्ष पद पनि रहने छ । असौजको २८ देखि ३१ सम्म गैर आवासीय नेपाली संघको आठौं विश्व सम्मेलन काठमाडौंमा हुँदैछ । 
