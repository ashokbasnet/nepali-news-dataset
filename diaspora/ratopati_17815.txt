टीबी भन्छन्– जमुना गुरुङ र भवन भट्ट दुवैले मलाई समर्थन गर्नुहुन्छ

काठमाडौं– गैरआवासीय नेपाली संघका सल्लाहकार टीबी कार्कीले संघको नयाँ नेतृत्वको लागि अध्यक्षका उम्मेद्धवारद्धय जमुना गुरुङ र भवन भट्टले अन्तिममा आएर आफुलाई समर्थन गर्ने दाबी गरेका छन् ।   रिपोर्टर्स क्लबमा आयोजित साक्षात्कारमा बोल्दै अध्यक्षका उम्मेदवार कार्कीले दुवै उम्मेद्धवारले आफूलाई सर्मथन गर्ने दाबी गरेका हुन ।   कार्कीले संघलाई व्यक्तिगत र राजनीतिक दुवै समस्याबाट विभाजित हुनबाट जोगाउनको लागि आफ्नो नेतृत्वको खाँचो रहेको बताए । एनआरएनए परराष्ट्र मन्त्रालय अन्र्तगत सामाजिक संस्थाका रुपमा स्थापना भएको संस्था भएको भन्दै यसलाई राजनीतिक चंगुलमा फस्न दिन नहुने उनले बताए ।   संघका संस्थापक अध्यक्ष डा. उपेन्द्र महतो, जीवा लामिछाने हुँदै हालका अध्यक्ष शेष घलेको नेतृत्वसम्म आइपुग्दा आफू प्रत्यक्ष संलग्नता रहदै आएको भन्दै कार्कीले भावी नेतृत्व संघका सम्पूर्ण प्रतिनिधिहरुले आफुलाई सुम्पिने विश्वास ब्यक्त गरे ।संघमा अग्रजलाई सम्मान र भावी पुस्तालाई मार्गनिर्देशन दिने नेतृत्व आजको आवश्यकता भएको उनको भनाइ थियो ।   
