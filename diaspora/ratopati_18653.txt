अमेरिकामा नेपालीले देउसी-भैलो खेल्दै यसरी मनाए भाईटिका (तस्बिरसहित)

अमेरिकाका विभिन्न राज्यमा बसोबास गर्ने नेपाली समुदायले २०७४ सालको तिहारको पाँचौ एवम अन्तिम दिन भाईटिका मनाएका छन् । अमेरिकामा अब दुई पुस्ते र तीन पुस्ते परिवार पनि भेला हुने भएकोले नेपाल जस्तै गरि भाईटीका मनाएका छन् ।आज अन्तिम दिन शनिबार दिदीबहिनीले दाजुभाइलाई र दाजुभाइले दिदीबहिनीलाई यश, ऐश्वर्य र दीर्घायुको कामना गर्दै आ आफ्नो परम्परा अनुसार पञ्चरङ्गी वा सप्तरङ्गी टीका लगाएर यस बर्षको तिहारलाई बिदा गरेका छन् । यस पटक भाईटीका शनिबार बिदा भएको र मध्यान्ह ११ बजेर ५५ मिनेटको साइत देखि रातिको समय सम्म दिनभर भाइटीका लगाएका छन् । अमेरिकामा जन्मेका बालबालिका, पहिलो पुस्ता, बिद्यार्थी, कलाकार, साहित्यकार, पत्रकार, पर्यटक ,ब्यबसायी तथा विभिन्न पेसाका नेपाली समुदायले काग तिहार, कुकुर तिहारको साथै भाईटीका समेत मनाएका छन् ।तिहारका लागि नेपालमा पाइने सबै सामग्रीहरु नेपाली पसल तथा भारतीय पसलमा समेत उपलब्ध हुनाले दिदीबहिनीले लक्ष्मी पूजा गरेको दियो, कलश र गणेशसहित मार्कण्डेय अन्य बिधि अनुसार पूजाआजा गरी तेलको धाराले दाजुभाइलाई घेरेर ढोकामा ओखर राखी टीका लगाएर ओखर समेत फुटाई परम्पराअनुसार भाईटीका मनाएका छन् ।
