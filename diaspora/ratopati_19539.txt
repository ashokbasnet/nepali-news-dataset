सोनाहाङ भए एभरेष्ट आइडल युके

बेलायत । बेलायतमा आयोजित ‘एभरेष्ट आईडल युके २०१७’को विजेता सोनाहाङ राई हुन सफल भएका छन् । बेलायस्थित अल्डरसटको एम्पाएर हलमा २८ अक्टोबर (कार्तिक ११) शनिबार सम्पन्न ग्राण्ड फिनालेमा १४ प्रतियोगिलाई पछि पार्दै उनले उपाधि चुमेका हुन् । उपाधिसँगै विजेता सोनाहाङले १२ सय पाउण्ड र गिफ्ट ह्याम्पर  समेत प्राप्त गरे । सोनामहाङ कार्यक्रममा गीत रेकर्डिङ कन्ट्र्याक्ट सहित अन्य पुरस्कार समेत जित्न सफल रहे ।प्रतियोगीतामा फस्ट रनरअप निमान तामाङ चुनिए, भने दीप प्रकाश राई सेकेण्ड रनर अप घोषित भए । निमानले ५ सय पाउण्ड सहित गीत रेकर्डिङ र अन्य गिफ्ट ह्याम्पर पुरस्कार प्राप्त गर्दा सेकेण्ड रनर अप दीप प्रकाश राईले २ सय पाउण्ड सहित गीत रेकर्डिङ अवसर र गिफ्ट ह्याम्पर बुझे । निमान तामाङ म्यानचेष्टरबाट सहभागी भएका थिए, भने दीप प्रकाश राई आसफोर्डका सहभागी थिए ।गायिका शर्मिला बर्देवा, विसी राई र सितु खरेल निर्णायक रहेको प्रतियोगीतामा  निर्णायको आधारमा ७५ प्रतिशत र अडियन्सको आधारमा २५ प्रतिशत अंक प्रतियोगीले पाएका थिए । तीन चरणमा सकिएको यो प्रतियोगीता नेहा देवान, नवराज राई र किसन राईले संचालन गरेका थिए ।कार्यक्रमम आयोजक मिडिया हवको तर्फबाट ईश्वर चाम्लिङले कार्यक्रम सफल बनाउन सहयोग गर्ने सबैलाई धन्यवाद ब्यक्त गरेका छन् । प्रवासी गायन प्रतिभाको खोजी र नयाँ प्रतिभाहरुलाई उजागर गर्ने उदेश्यले  प्रतियोगीता ‘इ मिडिया हब’ युकेद्वारा आयोजित भएको थियो । ‘भ्वाईस अफ नेपाली डायस्पोरा एभरेष्ट आइडल’ कार्यक्रमबाट ‘एभरेष्ट आईडलको आयोजना गरिएको आयोजकले जानकारी दिएको थियो ।कार्यक्रममा प्रमुख अतिथी बेलायतका लागि नेपाली राजदूत साहित्यकार डा.दुर्गाबहादुर सुबेदी ‘दुबसु’, विशेष अतिथि एनआरएन यूकेका वर्तमान अध्यक्ष योगकुमार फगामीको समेत उपस्थिति रहेको थियो ।  
