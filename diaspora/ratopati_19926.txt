गायक मिलन लामाको अभियानलाई अमेरिकाबाट सहयोग

काठमाडौं– लोकदोहोरी गायक मिलन लामाको ‘बाढी पीडितलाई घर’ अभियानलाई अमेरिकाबाट एकहजार डलर सहयोग प्राप्त भएको छ । तामाङ कोअपरेसन सोसाइटी अफ क्यालिफोर्नियाबाट प्राप्त उक्त रकम बुधबार(कात्तिक १५ गते) एक कार्यक्रमका बीच नेपाल तामाङ घेदुङका अध्यक्ष मोहन गोले तामाङले गायक लामालाई प्रदान गरे ।गत साउनमा गएको बाढीका कारण चितवन रत्ननगरको चेपाङ वस्तीमा धेरैले क्षति बेहोरेका थिए । सोही स्थानमा विभिन्न सहयोग रकम जुटाउँदै गायक लामाले पाँच वटा घर निर्माण गरी स्थानीयलाई हस्तान्तरण गरिसकेका छन् ।लामाको उक्त अभियानबाट प्रभावित भएर थप घर बनोस भन्ने उद्देश्यका साथ तामाङ कोअपरेसनले सहयोग रकम पठाएको कोअपरेसनकी सदस्य पार्वती तामाङले जानकारी दिइन् । ‘यो हाम्रो सानो सहयोग हो, आगामी दिनमा थप सहयोग गर्ने कोसिसमा रहनेछौं,’ उनले भनिन् ।आफ्नो अभियानलाई साथ दिएकोमा खुसी व्यक्त गर्दै गायक लामाले कोअपरेसनका अध्यक्ष भोजकुमार दोङलगायत कोअपरेसन परिवारलाई धन्यवाद दिए । ‘फेसबुकको अभियान थियो, बाढी पीडितलाई घर, यसैमार्फत पाँच घर बनिसकेको छ, गरिबको घर बनाउने क्रममा तामाङ कोअपरेसन सोसाइटी अफ क्यालिफोर्नियाबाट एक लाख तीनहजार रकम प्राप्त भयो, उहाँहरुलाई धन्यवाद, म पक्कै पनि यसको सही सदुपयोग गर्नेछु,’ गायक लामाले भने । गायक लामाले अगामी दिनमा एकसयवटा घर बनाउने आफ्नो लक्ष्य रहेकोले सहयोगका लागि सबैलाई अनुरोध समेत गरे । घेदुङका अध्यक्ष गोले, घेदुङका सचिव रामकृष्ण लामा र तामाङ सञ्चार समूहका अध्यक्ष जगतमान दोले सहयोगीप्रति आभार व्यक्त गर्दै लामाको अभियान सफलताको शुभकामना व्यक्त गरेका थिए । कार्यक्रममा इटाली निवासी मिला थोकरले पनि दशहजार रुपैयाँ हस्तान्तरण गरेका थिए ।  
