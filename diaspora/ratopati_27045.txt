बंगलादेशमा नेपाली विद्यार्थीको मृत्यु, छानविन गर्न माग

काठमाडौँ । ढाकास्थित नेपाली दूतावासले ढाका महानगरीय प्रहरी (डिएमपी) सँग नेपाली विद्यार्थीको मृत्युबारे थप अनुसन्धान गर्न आग्रह गरेको छ ।बंगलादेशमा डेन्टलबारे अध्ययन गरिरहेकी विनिशा साह गत हप्ता आफ्नै कोठामा मृत फेला परेकी थिइन् । उनले आत्महत्या गरेको बताइएको छ ।आइतबार दूतावसले प्रहरीलाई सो अनुरोध गरेको हो । विनिशाका दाई नरेन्द्र साहले विनिशाको शव विमान बंगलादेश एयरलाइन्सबाट आइतबार साँझ ८ बजे नेपाल ल्याएका छन् ।यसअघि बिहान ११ बजे ढाका मेडिकल कलेज हस्पिटलले परिवारलाई विनिशाको शव बुझाएको थियो ।ढाका स्थित नेपाली दूतावासका उपसचिव डिल्ली प्रसाद आचार्यका अनुसार विनिशाका दाईले बहिनीको मृत्युबारे थप कारण हुनसक्ने बताए पछि दूतावासले थप छानविनका लागि आग्रह गरेको हो ।यता, डिएमपीका डेप्युटी कमिस्नर मसुदुर रहमानले ढाका ट्रिब्युनसँग कुरा गर्दै विदेशी विद्यार्थीको मृत्युको अनुसन्धानलाई उच्च प्राथमिकता दिएको बताएका छन् ।  
