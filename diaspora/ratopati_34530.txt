बेलायती कविको निवासमा ‘भाया साक्रा’

लन्डन । रोमान्टिक धारका प्रसिद्ध कवि जोन किट्सको निवास लन्डनमा बेलायत निवासी साहित्यकार कृष्ण बजगाईंको नियात्रासंग्रह ‘भाया साक्रा’ सार्वजनिक गरिएको छ । भाया साक्रा लेखक आफैंले सार्वजनिक  गरेका हुन् । सन् १७९५ मा जन्मेका कवि किट्सको निवासलाई ‘सिटी अफ लन्डन’ले  म्युजियमको रुपमा संचालनमा ल्याएको छ ।उक्त ‘भाया साक्रा’ नियात्रासंग्रहमा इटाली, बेल्जियम र बेलायतका २१ वटा यात्रानुभूतिहरु समावेश छन् । बजगाईंको नियात्राङ्ग्रहमा ज्ञानविज्ञान, इतिहास, कला, साहित्य, दर्शन आदिको समिश्रण रहेको छ ।आख्यान, कविता र निबन्धमा कलम चलाउने बजगाईं लामो समयदेखि प्रवासमा रहेर लेखन, सम्पादन र प्रकाशन कार्यमा सक्रिय रहेर नेपाली भाषा साहित्यको उन्नयनमा निरन्तर क्रियाशील छन् । सांग्रिला बुक्सले प्रकाशन गरेको ‘भाया साक्रा’ बजगाईंको आठौं साहित्यिक कृति तथा दोस्रो नियात्रासङग्रह हो ।यसअघि उनका युरेशियाको स्पर्श   (नियात्रासङ्ग्रह), कमरेड भाउजू(कथासङ्ग्रह ), स्रष्टा र डिजिटल वार्ता(अन्तर्वातासङ्ग्रह), यन्त्रवत्, रोडम्याप  र कवच(लघुकथासङ्ग्रह), हिउँको तन्ना (हाइकुसङ्ग्रह) कृतिहरु प्रकाशित भइसकेका छन् ।  
