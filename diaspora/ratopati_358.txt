प्राज्ञिक विद्यार्थी परिषद दिल्ली विभागको प्रशिक्षण सम्पन्न

नेपालको एक मात्र स्वतन्त्र विद्यार्थी सङ्गठन प्राज्ञिक विद्यार्थी परिषद नेपालको एक दिने प्रशिक्षण दिल्लीको आइटिओमा सम्पन्न भएको छ । दिल्लीका विभिन्न विश्वविद्यालयमा अध्ययनरत नेपाली विद्यार्थीहरूको सहभागितामा गत आइतबार (११ जुनमा)  सम्पन्न भएको हो ।   उक्त प्रशिक्षणमा परिषदका राष्ट्रिय महासचिव रमेश कण्डेल राष्ट्रिय सङ्गठन सचीव नारायण प्रसाद ढकाल एवं विश्व विद्यार्थी युवा संघका पूर्व अन्तर्राष्ट्रिय महासचिव अनिकेत काले जिको  उपस्थिति थियो। सो अवसरमा परिषदको लक्ष्य उद्देश्य, कार्यपद्धती तथा भारतमा नेपाली विद्यार्थीको वर्तमान अवस्था र आगामी योजनाको बारेमा प्रशिक्षण समेत दिइएको थियो । साथै प्रथम पटक  प्राज्ञिक विद्यार्थी परिषद नेपाल दिल्ली विभागको गठन पनि गरिएको थियो । जसमा विभाग प्रमुख युवराज भट्टराई, सचीव सन्दीप पौडेल, छात्रा प्रमुख रश्मि महत लगायत १७ सदस्यीय समिति निर्माण गरिएको छ ।   आगामी दिनमा परिषद दिल्ली विभागले दिल्लीमा रहेर सम्पूर्ण नेपाली विद्यार्थीहरूको बीचमा विभिन्न रचनात्मक गतिविधि, नेपाल भारतको विभिन्न विषयमाथि अन्तरक्रियाका साथै महत्वपूर्ण गतिविधी गर्नेछ ।   प्राज्ञिक विद्यार्थी परिषद नेपाल नेपालमा दलीय राजनीतिभन्दा  माथी रहेर राष्ट्रिय राजनीतिमा महत्वपूर्ण विषयमा कार्य गर्ने एक स्वतन्त्र विद्यार्थी सङ्गठन हो ।
