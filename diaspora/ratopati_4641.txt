साउदीमा अलपत्र १० जना नेपाली युवा फर्काउन मेनपावर सहमत

काठमाडौं – साउदी अरबमा अलपत्र परेका १० जना नेपाली युवाहरुलाई मेनपावरले सम्पूर्ण खर्च व्यहोरेर नेपाल ल्याउन लिखित सहमति गरेको छ । वैदेशिक रोजगार विभागमा नेपाली साझा मंच साथी अभियानको सहयोगमा पीडितका परिवारले साउदी अरबमा विचल्ली परेका उनीहरुलाई सकुशल नेपाल ल्याईदिन र परिवारलाई राहत समेत उपलब्ध गराउन माग गर्दै उजुरी गरेपछि लक्की एचआर मेनपावर प्रालिले सोमबार सहमती गरेको हो । वैदेशिक रोजगार विभागले मेनपावर कम्पनीका संचालक ऋषि शर्मालाई बोलाई कारवाही अघि बढाएपछि रोजगारदाता कम्पनी र नेपाली राजदुतावाससंग समन्वय गरी पीडित १० जनालाई उद्धार गर्न र नेपाल ल्याउन म्यानपावर कम्पनि सहमत भएको हो । पीडितहरुलाई नेपाल ल्याईसकेपछि क्षतिपूर्ति र राहतका विषयमा पुनः छलफल गरिने सहमति भएको साथी अभियानकी संयोजक शारदा भुषाल झाले बताएकी छिन् । साउदीमा पीडित हुनेहरूमा जनकबहादुर खत्री जाजरकोट, बमबहादुर बस्नेत दैलेख,मानसिंह कामी बाँके, मानबहादुर कामी दैलेख, लेखबहादुर विश्वकर्मा दाङ, गोविन्द ताम्राकार मोरङ, जितबहादुर जोगी तेह्रथुम, रुद्र माझी मोरङ, पूर्णबहादुर तामाङ संखुवासभा र नविन विष्ट रुकुम रहेका छन् ।नेपाली साझा मंचले पीडितहरुले उद्धारका लागि अपिल गरेको भिडियो सार्वजनिक गर्दै उनीहरुको उद्धारका लागि साउदी स्थित नेपाली राजदुतावास, राष्ट्रिय मानव अधिकार आयोग र वैदेशिक रोजगार विभागमा अनुरोध गरेको थियो ।  
