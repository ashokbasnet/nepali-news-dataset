एनआरएन अमेरिकाका अध्यक्ष डा. पौडेलले फुकाए २५ बुँदे पोको

न्युर्योक– गैरआवासीय नेपाली संघ, अमेरिकाका अध्यक्ष डा. केशव पौडेलले विगत दुई बर्षमा आफुले गरेका कामहरुको फेहरिस्त सार्वजनिक गरेका छन् । अर्को कार्यकालको समेत  नेतृत्व गर्ने तयारीमा रहेका पौडेलले विगतमा आफ्नो कार्यकालमा भएका महत्वपुर्ण कामको २५ बुँदा सार्वजनिक गरेका हुन् ।  निर्वाचित भएकै दिनदेखि मुद्दा मामिला भोग्दै आएका पौडेलको सन् २०१५ देखि २०१७ सम्मको समय मुद्दा वर्षका रुपमा चित्रित भएपनि सो अवधिमा उल्लेख गर्नलायक कामहरु धेरै गरेको पौडेलले दावी गरेका छन् । नर्थ क्यारोलिनास्थित प्रतिष्ठित अस्पतालका मेडिकल डाइरेक्टर समेत रहेका डा. पौडेल अबको दुई वर्ष विना मुद्दा मामिला एनआरएन अमेरिकाका लागि काम गर्न आतुर रहेको बताएका छन् । पौडेलले भने– ‘राम्रा–राम्रा काम गरौंला भन्ने जोस थियो, तर के गर्ने अध्यक्ष निर्वाचित भएकै दिनदेखि साथीहरुले छिड्की लगाउन थाल्नभयो मुद्दा हाल्नुभयो, त्यसैले अब दूई वर्ष काम गर्ने मौका पाएँ भने म शतप्रतिशत उदाहरणीय काम गर्छु ।’ उनले यसअघि गरेका कामको सुचिमा महाभुकम्पका वेला एनआरएन अमेरिकाले पीडितको उद्धार, उपचार तथा व्यवस्थापनमा योगदान दिएको, अमेरिकामा रहेका नेपालीलाई टीपीएस सुविधा प्रदान गराउनका लागि विभिन्न ठाउँमा सेमिनार, अन्तरक्रिया कार्यक्रम, वर्कशप, सम्पर्क तथा सिग्नेचर क्याम्पेनको व्यवस्थापन तथा सञ्चालन गरेको लगायत समावेश गरेका छन । 
