कतार पुगेर अलपत्र परेका चार प्यूठानीको उद्धार

प्यूठान – रोजगारको शिलशिलामा कतार पुगेर अलपत्र परेका चार प्यूठानीको शनिवार  उद्धार गरिएको छ । कतारमै ठगिएका दुई प्यूठनीलाई घर फर्काउन पहल सुरु भएको छ ।   आर्कषक रोजगार तथा तलवको आश्वासनमा कतार पुगेर अलपत्र परेका झिमरुक गाँउपालिकाका चार जनाको प्यूठान सेवा समाज दोहा कतारले उद्धार गरेको हो ।  कतारको एक निर्माण कम्पनीका लागि भन्दै कतार पुगेर अलपत्र भएका झिँमरुक गाउँपालिका–२ का वीर बहादुर एम सी, ३ का दिपक जि सी, पुनाराम परियार र सुनिलकुमार दमाईलाई सेवा समाजले उद्धार गरेको छ ।  अलपत्र परेका चारै जना प्यूठानीलाई  शनिवार नै नयाँ कम्पनीमा र दुतावाससंगको सहकार्यमा रोजागारीको समेत ब्यबस्था गरिएको सेवा समाजका अध्यक्ष मान वहादुर केसीले जानकारी दिए ।  चारै जना युवाहरु रोजगारीको लागि भन्दै लाखौँ रकम खर्च गरेर कतार पुगेका थिए । मेनपावर कम्पनी र कामदार कम्पनीले गर्दा उनीहरु ठगिएको बताइएको छ । कतारमा पुगेर अलपत्र परेका दुई प्यूठानीलाई नेपाल पठाउने तयारी भएको छ । सेवा समाजको समन्वयमा बिजुलीका दुई युवाहरुलाई घर पठाउने तयारी भएको समाजले जनाएको छ । कामको लागि भन्दै कतार पुगेका युवाहरु ठगिएपछि उद्धार गरि नेपाल पठाउने तयारी भएको अध्यक्ष केसीले जानकारी दिएका छन् ।  
