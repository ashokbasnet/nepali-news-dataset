एनआरएनएको महासचिवमा खरेलले गरे उम्मेदवारी घोषणा

अमेरिका– गैरआवासीय नेपाली संघ (एनआरएनए) महासचिवमा डिला खरेलले उम्मेदवारी घोषणा गरेका छन् । वर्ष (२०१७—१९) का लागि उनले उम्मेदवारी घोषणा गरेका हुन् । विगत १०  वर्षदेखी एनआरएनए अष्ट्रेलियामा आवद्ध उनी एनआरएनएका वर्तमान कोषाध्यक्ष छन् । खरेलले फेसवुक मार्फत आफ्नो उम्मेदवारी घोषणा गर्दै गैरआवासीय नेपाली अभियानले बोकेको उदेश्यहरुलाई मूर्त रुप दिन महासचिव पदमा उम्मेदवारी दिने बताएका छन् । संघ नामको आधारमा मात्रै नभई कामको आधारमा समेत चिनिनुपर्ने बताउंदै उनले स्थापनाकालदेखिका अग्रज र नयाँ पुस्तालाई साथमा लिएर अगाडि बढ्ने प्रतिवद्धता जनाएका छन् ।खरेलले भनेका छन्, ‘संस्थामा नेतृत्व दिन सक्ने अनुभवी, लगनशील, वौद्धिक र उर्जाशील नेतृत्व आवश्यक छ त्यसका लागी मेरो उम्मेदवारी हो ।’ संघले घोषणा गरे अनुसारको र पाएको सबै जिम्मेबारी पुरा गरेको उनको दावी छ । उनले संस्थाको परिचय, समस्या पहिचान र संजालको निर्माणका १० वर्षवाट पाठ सिक्दै संघको संस्थागत बिकाससंगै गुणात्मक उपलब्धी हांसिल गर्ने समयको रुपमा उपयोग गर्नुपर्ने बताएका छन् । ‘संघको स्थायित्व सम्बन्धि सबै योजनाहरुलाई कार्यान्वयनमा ल्याई संघलाई एक कदम अगाडि स्थापित गराउन आफु प्रतिबद्ध रहने,’ उनले भनेका छन् ।उनले आर्थिक समुन्नतिको धरोहर प्रत्यक्ष वैदेशिक लगानीलाई भित्र्याउन आर्थिक कुटनीति तथा लगानी मैत्री वातावरणको निर्माणमा पहल गर्ने, वैदेशिक रोजगारबाट आर्जित सीप, ज्ञान र पूंजीको सही परिचालन गर्न तथा सामूहिक लगानीको अवधारणा मार्फत् मात्र समृद्ध राष्ट्रको सपना पूरा गर्नका लागि पहल गर्ने प्रतिवद्धता जनाएका छन् ।   
