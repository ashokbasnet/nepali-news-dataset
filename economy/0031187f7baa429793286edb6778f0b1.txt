पर्वतको डाँडाखर्कमा महोत्सव शुरु

पर्वत, पुस २७ – पर्यटकीय क्षेत्र पञ्चासेको फेदीमा पर्ने पर्वतको आर्थर डाँडाखर्क गाविसमा ५ दिने महोत्सव सुरु भएको छ ।
स्थानीय संस्कृतिको जगेर्ना र शहर पुगेका गाउँबासीहरुलाई पुनर्मिलन गराउने उद्देश्यले महोत्सव आयोजना गरिएको हो ।
नमोबुद्ध युवा क्लवले आयोजना गरेको महोत्सव माघे संक्रान्तिको दिनसम्म चल्नेछ । महोत्सवको पर्वतका दुई जना सभासद अर्जुनप्रसाद जोशी र कल्पना चापागाईले सयुक्त रुपमा उद्घाटन गर्नुभयो ।
झण्डै २ सय ३४ बर्ष पुरानो ऐतिहासिक गुम्बाको प्रचारसँगै गाउँमा लघुउद्यमको विकास र खेलकुदका गतिविधिलाई निरन्तरता दिने उद्देश्यले महोत्सव आयोजना गरिएको प्रचार प्रसार समितिका संयोजक कमल गुरुङले जानकारी दिनुभयो ।
महोत्सवमा ईश्वर स्मृति कप भलीबल प्रतियोगिता आयोजना गरिएको छ । भलीबलमा पहिलो हुनेले ३० हजार, दोश्रोले २० हजार रुपैयाँ पुरस्कार पाउनेछन् ।
त्यसैगरी खुल्ला लोकदोहोरी, एकल नृत्य, छेलो फाल्ने, रस्साकस्सी, लगायतका प्रतियोगिताहरु पनि आयोजना गरिएको आयोजक क्लबका अध्यक्ष पूर्ण गुरुङले जानकारी दिनुभयो ।
