मलेसियाको शिविरबाट १० नेपालीको उद्धार

काठमाडौं, असार १७ । मलेसियाको कैद शिविर (डिटेन्सन क्याम्प)मा रहेका १० नेपालीको उद्धार गरी नेपालमा ल्याइएको छ ।मलेसियास्थित नेपाली दूतावासद्धारा जारी विज्ञप्तिमा अवैधानिकरुपमा काम गरेको आरोपमा जेल सजाय काटिसकेपछि पनि टिकट काट्ने रकम नभएर घर फर्किन नपाएका पाँचजना र विभिन्न शिविरमा रहेका पाँचजना गरी १० जनालाई बिहीबार नेपाल फर्काइएको उल्लेख गरिएको छ ।मलेसिया भ्रमणमा रहेका श्रम तथा रोजगारमन्त्री दीपक बोहराले विभिन्न शिविरमा गइ अवलोकनकोक्रममा अलपत्र अवस्थामा रहेको उनीहरुलाई भेटेपछि वैदेशिक रोजगार प्रवद्र्धन बोर्डको सहयोगमा हवाई टिकट किनेर स्वदेश फर्काइएको हो ।मन्त्री बोहराले शिविरका प्रमुखलाई त्यहाँ रहेका नेपालीलाई छिटो घर फिर्तिका लागि सहयोग गर्नसमेत आग्रह गरेका थिए ।भ्रमणकोक्रममा उनले मलेसियास्थित व्यापारीलाई नेपालमा लगानी गर्न आग्रह गरे ।सरकारी र गैरसरकारी संघ–संस्थाको सहयोगमा निःशुल्क टिकटको व्यवस्था गरी हालसम्म ५९६ जना नेपालीलाई स्वदेश फर्काइएको दूतावासले जनाएको छ । रासस
