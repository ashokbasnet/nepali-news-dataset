महोत्सवमा १८ लाखको टिकट बिक्री

महेन्द्रनगर, फागुन २९  - कञ्चनपुरको महेन्द्रनगरमा जारी सदुरपश्चिमाञ्चल औद्योगिक व्यापार मेला तथा कञ्चनपुर पर्यटन महोत्सव २०६९मा १८ लाख रपैयाँ भन्दा बढीको टिकट बिक्री भएको आयोजकले जनाएको छ ।

कञ्चनपुर उद्योग बाणिज्य संघको अयोजनामा यहि फागुन २१ गतेदेखि शुरु भएको महोत्सवको मंगलबार नवौँ दिनसम्म अपेक्षा गरिएभन्दा बढी दर्शकले अवलोकन गरेको संघका कोषाध्यक्ष भरत रोकायाले बताउनुभयो ।

उहाँले सबै भन्दा बढी महाशिवरात्रीका दिन पाँच लाख भन्दा बढीका टिकट बिक्री भएको जानकारी दिनुभयो ।

‘कृषि, पर्यटन, शिक्षा र स्वास्थ्य क्षेत्रमा पूर्वाधार निर्माण सुदूरपश्चिम समृद्धिको आधार’ भन्ने नाराका साथ आयोजना गरिएको महोत्सवमा तीन लाख भन्दा बढी दर्शकले अवलोकन गर्ने अनुमान गरिएको थियो ।

महोत्सवमा १० करोड भन्दा बढीको कारोबार भएको मेला प्रचार प्रसारसमितिका संयोजक एवं संघका उपाध्यक्ष जंगबहादुर मल्लले जनाकारी दिनुभयो ।

संयोजक मल्लले तीन लाख दर्शकलाई अवलोकन गराउने लक्ष्य पनि पुरा भएको जानकारी दिनुभयो । महोत्सव बुधरबार सम्पन्न हुनेछ ।
