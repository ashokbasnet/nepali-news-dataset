गहनाको परिक्षण थालिने

काठमाडौं, पुष २९ - नेपालमा बन्ने सुन चाँदीका गरगहना तथा हस्तकलाका सामग्रीमा क्याडमियम मिसाएको छ छैन भनेर जाँच्ने काम माघ १२ गतेदेखि विधिवत रुपमा शुरु हुने भएको छ । नेपालमा बनेका गरगहनामा क्याडमियम नामको कमसल धातु मिसाएको भन्दै दुई बर्ष अघि यूरोप अमेरिका निर्यात भएका गरगहना फिर्ता गरिएपछि जाँच्नका लागि मेसिन झिकाईएको थियो ।

 

गत असोजमा झिकाईएको मेसिन गुणस्तर विभागमा राखिएको र परिक्षणका सबै काम पूरा भएकोले सञ्चालन गर्न लागिएको हो । नेपालमा बनेका सामानबारे गुनासो आउन थालेपछि बाणिज्य मन्त्रालाय, उद्योग मन्न्त्रालय र हस्तकला महासंघ मिलेर मेसिन झिकाएका थिए । नेपालबाट आधिकारिक रुपमा सुन चाँदीको निकासी नभए पनि तीनबर्ष पहिलेदेखि हस्तकला महासंघले सुन चाँदीबाट बनेका हस्तकलाका सामग्री निर्यात गर्दै आएको छ ।

गतसाल १० करोड रुपैंयासम्मको गरगहना तथा हस्तकलाका सामग्री निर्यात भएपनि यो बर्ष १५ करोड रुपैँया बराबरको हुने अनुमान गरिएको नेपाल सुनचाँदी ब्यवसायी संघका अध्यक्ष तेजरत्न शाक्यले बताउनुभयो । दशैंको समयमा भएको बजार अनुगमनका क्रममा सुनमा एक देखि पाँच प्रतिशतसम्म तथा चाँदीमा भने ८० प्रतिशतसम्म क्याड्मियम मिसाइएको फेला परेको थियो ।

सुन चाँदी ब्यवसायीहरुले क्याड्मियम गहना राम्रो बनाउने धातु मात्रै भएको भन्दै बचाउ गर्दै आएका थिए । क्याड्मियम तोलाको ५० रुपैँयासम्म मात्रै पर्ने भएकाले फाइदाका लागि व्यवसायीले गहनामा क्याडियम मिसाउने गरेका हुन् ।
