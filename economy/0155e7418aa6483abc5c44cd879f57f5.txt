पोखरामा फलफूल खपत बढ्यो

नवराज ढुङ्गाना/उज्यालो । पोखरा, बैशाख २ - नेपाली नयाँ बर्षमा पोखरामा फलफूल खपत बढेको छ । मौसमी फलफूलको उत्पादन र पोखरामा गर्मी समेत बढेकाले फलफूलको खपत बढेको व्यवसायीहरुले बताएका छन् ।

पछिल्लो एक हप्ताको अवधिमा सबै प्रकारका फलफूलको कारोबारमा वृद्धी भएको कृषि उपज संचालक समिति पोखराका सञ्चालक सदस्य बिष्णुप्रसाद बाँस्तोलाले बताउनुभयो ।

अहिले पोखरामा सबै प्रकारका गरी दैनिक करिब ३ टन फलफूल खपत हुने गरेको छ । सबैभन्दा बढी अंगुर, स्याउ र केराको कारोबार हुने गरेको छ ।

गतबर्षको तुलनामा योबर्ष फलफूलको भाउ समेत बढेको छ । गतबर्षको यहि समयको तुलनामा अहिले करिब १५ प्रतिशतले फलफूल महङ्गो भएको व्यवसायीहरुले बताएका छन् । अहिले पोखराको फलफूल बजारमा अङ्गुरको थोकमूल्य प्रतिकिलो ८० देखि एक सय, स्याउ ९० देखि १ सय २५ र केरा २५ देखि ३५ रुपैयाँ रहेको छ ।

मौसमी फलफूलका रुपमा मेवा, आँप, खर्बुजा लगायतका फलफूलको खपत समेत बढ्न थालेको छ । पोखरामा केरा बाहेक अन्य सबैखाले फलफूल भारत तथा बाहिरी जिल्लाहरुबाट आयात हुने गरेको छ ।

पोखराको अव्यवस्थित फुटपाथ हटाईएपछि घटेको फलफूल व्यापार, फुटपाथ व्यवसायीलाई पनि व्यवस्थित स्थानमा सारिएपछि क्रमशः उकालो लाग्दै गएको हो ।

पोखरा उप–महानगरपालिका, जिल्ला प्रशासन कार्यालय कास्की र प्रहरीको समन्वयमा पोखराका अव्यवस्थित फुटपाथ पसल पृथ्वीचोकमा व्यवस्थित गरी सस्तो खुद्रा बजार संचालनमा ल्यार्ईएको छ ।
