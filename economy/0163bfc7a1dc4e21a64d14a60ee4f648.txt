बाँसको ढक्की बेचेर घडेरी

धनुषा, पुस २५ – धनुषा लक्ष्मीनिवास वडा नं १ का सुकुम्बासी रामएकवल दास तत्माका परिवार बाँसको ढक्की बुनेर जीविका चलाइरहेका छन् । पाँच जनाको परिवार रहेको तत्मालाई १० वर्ष अघिसम्म विहान बेलुका हातमुख जोड्नसमेत निकै समस्या थियो ।
तर अहिले अवस्था फेरिएको छ । तत्मा परिवारमा अहिले खान लाउनको दुःख छैन, आफूले बुनेको ढाकी बेचेर पौने दुई कट्ठा घडेरी पनि जोडिसकेका छन् ।
तत्माकी श्रीमती देवी, १२ वर्षीय माहिलो छोरा जागेश्वर र १० वर्षीय कान्छो छोरा राकेश पनि दिन भरि बाँसका ढाकी बुन्छन् । एक सय २५ रुपैयाँमा किनेर ल्याउने एउटा बाँसबाट तत्मा परिवारले तीनवटासम्म ढाकी बुन्ने गरेका छन् ।
‘सबै मिलेर दिन भरिमा तीनदेखि चार वटासम्म ढाकी बुन्छौं’ रामएकवालकी श्रीमती श्रीवतीदेवीले भन्नुभयो, ‘बजारमा बेच्दा एउटा ढक्कीको दुईदेखि तीन सय रुपैयाँसम्म आउँछ, कमाई राम्रै छ ।’
१० वर्षदेखि सडक पेटीमा बस्दै आएका तत्मा परिवार मेहनत गरेर पौने दुई कट्ठा घडेरी जोड्न सकेकोमा निकै खुशी छन् । बाँसको ढक्की बुन्दै गरेका रामएकबालले अब सडक पेटीबाट आफ्नै घडेरीमा घर सार्ने सपना पनि बुन्न थाल्नु भएको छ ।
‘दश वर्ष अघिसम्म हाम्रो पनि एक कट्ठा घडेरी थियो, तर के गर्नु, बिरामी पर्दा त्यहि घडेरी पनि बेच्नुपर्‍यो’ रामएकबालले भन्नुभयो, ‘यो सडक पेटीमा बस्न थालेको १० वर्षमा हामीले तीन ठाउँमा घर सार्‍यौं, अब आफ्नै घडेरीमा घर बनाएपछि सारिरहनु पर्दैन ।’
चरम गरिबीले गर्दा जेठा छोरालाई पढाउन नसके पनि रामएकबाल र श्रीबतीले माहिलो र कान्छो छोरालाई भने विद्यालयमा भर्ना गर्नु भएको छ । माइलो छोरो कक्षा ४ र कान्छो छोरा कक्षा ३ मा पढ्दैछन् । तर ढक्की बुन्नु पर्दा सँधै उनीहरु विद्यालय जान पाउँदैनन् ।
जागेश्वर भन्छन, ‘सँधै स्कूल गयो भने कहाँबाट आउँछ र खाने ?’ ढक्की बुन्ने काम नहुँदा रामएकबाल जेठो छोरालाई लिएर गाउँ घरमा मजदुरी गर्न पनि जानु हुन्छ ।  छोरा सानै हुँदा आफू र श्रीमति दुबै बिरामी पर्दा सडकमा मागेर समेत पेट पालेको सम्झँदै रामएकबालले भन्नुभयो, ‘छोराहरु ठुला भएपछि मागेर खानु परेको छैन, काम गर्न सहारा पनि भएका छन् । यसमै खुशी लाग्छ ।’
