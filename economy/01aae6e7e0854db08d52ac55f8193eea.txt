१५ करोड लगानीमा दाङमा खुल्यो सुविधासम्पन्न होटेल

दाङ, माघ ४ – दाङको घोराहीमा पहिलो पटक लिफ्ट सुविधासहित अत्याधुनिक होटल ‘माला इन’ सञ्चालनमा आएको छ । जग्गा बाहेक झण्डै साढे १५ करोड रुपैयाँको लगानीमा होटल सञ्चालनमा आएको सञ्चालन समितिका अध्यक्ष ओबिन्द्रबहादुर महराले जानकारी दिनुभयो ।
जिल्ला उद्योग वाणिज्य संघका पूर्व उपाध्यक्ष ओबिन्द्रबहादुर महरा र उहाँकी श्रीमती जुना केसी महराले होटल ‘माला इन प्रा.लि’ सञ्चालनमा ल्याउनु भएको हो । ६ तलाको यो होटलमा लिफ्टको समेत व्यवस्था गरिएको छ ।
४९ वटा कोठा, ४ वटा कार्यक्रम हलसहितको होटलमा ३५ जना कर्मचारीले रोजगारी पाएका छन् । होटलमा एकैपटक एक सय ७ जना बस्न सक्ने छन् । होटेलमा सुविधा र सुरक्षालाई प्राथमिकता दिइएको प्रालिका अध्यक्ष महराले जानकारी दिनुभयो ।
होटलमा साविक राप्ती अञ्चलका दाङसहित रोल्पा, प्युठान र रुकुम जिल्लाको नामबाट हल कोठाहरु तयार पारिएको छ । प्रयाप्त पार्किङ, पानीमा शूद्धीकरण, गुणस्तरीय खाना र व्यवहारमा शीष्टता नै होटलको पहिचान रहेको अध्यक्ष महराले बताउनुभयो ।
होटलमा अनलाइन बुकिङको व्यवस्था गरिएको छ । पर्यटकहरुलाई मध्यनजर गरेर भैरहवा, नेपालगञ्ज र तुलसीपुर विमानस्थलसम्म होटलले डेलिभरी सेवा दिने छ । बिहीबार एक कार्यक्रम गरेर होटलको उद्घाटन गरिएको छ ।
