औद्योगिक व्यापार मेला तथा नविकरणीय उर्जा सप्ताह सुरु

काठमाडौं, माघ २३ - बाह्रौं राष्ट्रिय औद्योगिक व्यापार मेला तथा नविकरणीय उर्जा सप्ताह काठमाडौंको भृकृटीमण्डपमा बिहीबारदेखि सुरु भएको छ ।
मेलाको उद्घाटन गर्दै मन्त्रिपरिषद् अध्यक्ष खिलराज रेग्मीले घरेलु उद्योगको प्रवद्र्धनबाट मात्र देशको अर्थतन्त्र बलियो हुने बताउनुभयो ।  
देशमा औद्योगिक वातावरण अनुकूल प्रतिकूल रहेको मापन घरेलु उद्योगको अवस्थाले संकेत गर्ने बताउँदै अध्यक्ष रेग्मीले राजनीतिक परिवर्तन जसरी नेपालमा आर्थिक परिवर्तन हुन नसकेको स्पष्ट गर्नुभयो ।
उहाँले घरेलु उत्पादनका लागि नविकरणीय उर्जा आधारभूत आवश्यकता भएकाले यी दुवैको समानान्तर विकास हुनुपर्नेमा जोड दिनुभयो । अध्यक्ष रेग्मीले शान्तिपूर्ण चुनाव भएर नयाँ सरकार बन्न लागेको अवस्थामा आउँदा दिनमा आर्थिक विकासको एजेण्डालाई प्राथमिकतामा राख्नुपर्ने बताउनुभयो ।
अर्थ, उद्योग, वाणिज्य तथा आपूर्ति मन्त्री शंकरप्रसाद कोइरालाले मुलुक यतिबेला सामाजिक र आर्थिक समृद्धिको मोडमा रहेकाले सरकार र निजी क्षेत्र बीच आर्थिक विकासका विषयमा छलफल आवश्यक भएको बताउनुभयो ।
मन्त्री कोइरालाले मुलुकलाई औद्योगिकरणमा लैजान लघु , मझौला र कुटीर उद्योगलाई प्रोत्साहित गर्नुको विकल्प नरहेको बताउँदै यसका लागि नीतिगत, प्रक्रियागत र कानुनी सुधारका लागि सरकार प्रतिवद्ध रहेको बताउनुभयो ।
सरकार उत्तराद्धमा रहेपनि औद्योगिक विकासका लागि जे जस्तो सहयोग गर्न तत्पर रहेको भन्दै त्यसका लागि निजीक्षेत्रसंग सहमति सहितको सहयात्रालाई प्राथमिकता दिइएको मन्त्री कोइरालाको भनाइ थियो । उहाँले तीन वर्षभित्र देशलाई लोडसेडिङबाट मुक्त गर्न सरकारले उर्जा क्षेत्रमा महत्वपूर्ण काम गरेको जानकारी दिँदै  उर्जाको अभावमा प्रताडित निजीक्षेत्रको पीडा आपूmहरुले आत्मसात गरेको बताउनुभयो । मन्त्री कोइरालाले नेपाल उद्योग वाणिज्य महासंघले गर्न लागेको आर्थिक सम्मेलनमा सरकारले पनि सहभागिता जनाएर निजीक्षेत्रलाई उत्साहित बनाउन खोजेको जानकारी गराउनुभयो ।
उर्जा तथा विज्ञान प्रविधि मन्त्री उमाकान्त झाले शहरी क्षेत्र लोडसेडिङ मुक्त र  ग्रामीण भेगमा बिजुली पु¥याउनु अहिलेको दायित्व भन्दै यो अभाव पूर्ति गर्न निजीक्षेत्रको सहभागिता आवश्यक भएको बताउनुभयो ।
उहाँले जलसंगै वायु र सौर्य उर्जाका क्षेत्रमा समेत सम्भाव्यता अध्ययन हुनुपर्ने बताउँदै नविकरणीय उर्जाको विकासका लागि नीतिगत सम्बोधन आवश्यक भएको बताउनुभयो । नेपाल उद्योग वाणिज्य महासंघका वरिष्ठ उपाध्यक्ष भाष्करराज राजर्णिकारले देशको नियम कानुन बनाउँदा निजीक्षेत्रसंग छलफल गरेर मात्र अघि बढ्न सभासदहरुसंग आग्रह गर्नुभयो ।
नेपाल घरेलु उद्योग महासंघका अध्यक्ष सुरेश प्रधानले स्वदेशी उत्पादनको प्रयोगलाई सरकारी निकायमा प्रयोग गरेर नेपाली श्रम र सीपको सम्मान गर्न अनुरोध गर्नुभयो । एक हप्तासम्म चल्ने मेलामा घरेलु उत्पादन र नविकरणीय उर्जाका उपकरणहरु प्रदर्शनमा राखिएको छ ।
