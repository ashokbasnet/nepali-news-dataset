नयाँ बजेटले दोब्बर बनायो समाजिक सुरक्षा भत्ता

काठमाडौं, जेठ १५ – सरकारले सामाजिक सुरक्षा भत्ता दोब्बर बनाएको छ । आगामी आर्थिक वर्षको बजेट कार्यक्रम प्रस्तुत गर्दै अर्थमन्त्री विष्णु पौडेलले सामाजिक सुरक्षा भत्ता दोब्बर बनाएको बताउनुभयो ।
सरकारले बढाएको सामाजिक सुरक्षा भत्ता कार्यक्रममले वृद्धवृद्धा, एकल महिला, आदिवासी जनजाती, दलित र अपांगहरु लाभान्वित भएका छन् । 
सरकारले यसअघि वृद्धवृद्धालाई दिँदै आएको मासिक एक हजार वृद्ध भत्तालाई बढाएर दुई हजार बनाएको छ । त्यस्तै एकल महिलालाई दिँदै आएको पाँच सय रुपैयाँ बढाएर एक हजार, आदिबासी जनजातीलाई दिँदै आएको पाँच सय लाई बढाएर एक हजार बनाएको छ । लोपोन्मुख जातीलाई दिँदै आएको एक हजार रुपैयाँलाई बढाएर दुई हजार बनाएको छ । आंशिक अपांगलाई दिँदै आएको पाँच सय रुपैयाँलाई बढाएर एक हजार पुर्‍याएको छ । पूर्ण अपांग भएकालाई एक हजार दिने गरेकोमा बढाएर दुई हजार पु¥याएको छ । त्यस्तै पाँच वर्ष मुनिका दलित बालबालिकालाई पोषण भत्ता भनेर दिँदै आएको पाँच सय रुपैयाँलाई बढाएर एक हजार बनाएको छ । 
सरकारले आर्थिक वर्ष २०६८/६९ को बजेटमार्फत विधवा भएकै दिनदेखि सामाजिक सुरक्षा भत्ताका रुपमा पाँचसय दिने व्यवस्था गरेको थियो । राष्ट्रिय जनगणना २०६८ को तत्थांक अनुसार एकल महिलाको संख्या झण्डै ६ लाख छ । त्यस्तै नौ लाख सात सय ६४ वृद्ध छन् । 
सरकाले पछि परेका जातजाति, दलित र उनीहरुको बालबालिकालाई पोषण दिन, वृद्धहरुलाई औषधी उपचार र एकल महिलालाई प्रोत्साहन गर्न सामाजिक सुरक्षा भत्ता उपलब्ध गराउँदै आएको छ । सामाजिक सुरक्षा भत्ताका लागि ३२ अर्ब ७० करोड रुपैयाँ बिनियोजन गरिएको छ । 
सामाजिक सुरक्षा भत्ता बैंक खाता मार्फत उपलब्ध गराइने र शून्य लागतमा खाता खोल्न सकिने बताइएको छ । एमालेको २०५१ सालको नौ महिने सरकारले वृद्ध दिन थालेको थियो । अहिले सामाजिक सुरक्षा भत्ताका नाममा वितरण गर्न थालिएको छ । त्यही सामाजिक सुरक्षा भत्तामा शनिबार भएको बजेट भाषणले दोब्बर भएको हो ।
