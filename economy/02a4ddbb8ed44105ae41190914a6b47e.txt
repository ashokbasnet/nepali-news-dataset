ठगीको आशंकामा ट्याङ्करमाथि छानवीनको माग

बुटवल, साउन ११ – डिपोबाट पम्पसम्म पेट्रोलियम पदार्थ ल्याउँदा परिमाण घटेपछि पेट्रोलियम व्यवसायीले छानवीनको माग गरेका छन् ।
पश्चिमाञ्चल पेट्रोलियम डिलर्स एशोसिएसनले बुटवलमा तेल ढुवानी गर्ने ट्यांकरमा तीन हजार लिटर ल्याउँदा ५० लिटर र १२ हजार लिटर ल्याउँदा २ सय लिटर कम पाइएपछि ट्यांकरको क्षमता चेकजाँच गर्न माग गरेको छ ।
ना २ ख ४०७५ ना १ ख ६५०८ र ना १ ख ६२९३ नम्बरका ट्याङ्करमा यस्तो समस्या देखिएको भन्दै एशोसिएशनले चेकजाँचको माग गरेको हो ।
पश्चिमाञ्चल पेट्रोलियम डिलर्स एशोसिएशनका अध्यक्ष राजेन्द्र गुप्ताले भारतबाट आयात गरिएको पेट्रोलियम पदार्थ बाटोमै चोरी गरी रुपन्देहीको अञ्चलपुर, भलबारी र मंगलापुरमा अवैधरुपमा मिनी डिपो सञ्चालन गरी विक्री वितरण गरेको आरोप लगाउनुभयो ।
तर ट्याङ्कर चालक र सहचालकहरुले भने ट्याङ्करको फिटिङ चेकजाँच गर्न नपाइने भन्दै विरोध गरेका छन् । व्यवसायी र चालकहरुबीचको विवादका कारण केही दिनदेखि नेपाल आयल निगमको पश्चिमाञ्चल क्षेत्रीय डिपो भलबारी रुपन्देही तनावग्रस्त छ ।
