नेपालका लागि चार अवसर, चारै असर

पी.टी. लोप्चन/उज्यालो । 
काठमाडौं मंसिर २८ – भारतले यसै हप्ता भारतीय लगानी बाहेकका जलविद्युत कम्पनीले उत्पादन गर्ने बिजुली खरिद नगर्ने प्रावधानसहित क्रस बोर्डर विद्युत व्यापार निर्देशिका जारी गर्‍यो ।
भारतले नेपाल, भुटान र बंगलादेशमा भारतीय कम्पनीले उत्पादन गरेको विद्युत आयात गर्ने बाटो खुला गरेपनि सम्बन्धित देश र तेस्रो देशका कम्पनीले उत्पादन गरेको बिजुली नकिन्ने प्रावधानले नेपालमा भारत बाहेकका देशको लगानी अवरुद्ध गरी नेपालको जलस्रोतमा एकाधिकार जमाउन खोजेको भनी व्याख्या हुन थालेको छ ।
तर स्वतन्त्र उर्जा उत्पादकहरुको संस्था (इप्पान) का महासचिव कुमार पाण्डे भने असर र अवसर दुवै रहेको बताउनुहुन्छ । क्रस बोर्डर विद्युत व्यापार निर्देशिकामा महासचिव पाण्डेले देखेका चार अवसर चारै असर निम्न छन् : 
अवसर नं. १ : आफ्नै प्रवद्र्धकद्धारा बिजुली उत्पादन गर्न दबाब 
भारतले जारी गरेको विद्युत व्यापार निर्देशिकाले नेपालीहरु आफैलाई नेपालमा बिजुली उत्पादन गर्नुपर्ने दबाब सिर्जना गरेको छ । भारतको लगानी रहेको विद्युत मात्र किन्ने भनेपछि नेपाललाई चाहिने बिजुली नेपाली प्रवर्द्धकहरुले नै बनाउनुपर्‍यो । यसका लागि नेपाल सरकारले सहयोग गर्नुपर्ने र नेपाली प्रवर्द्धकहरुलाई सक्षम बनाउनुपर्ने आवश्यकता देखिन्छ । 
अवसर नं. २ : राष्ट्रिय स्वार्थमा एक जुट हुने अवसर 
भारतले जे गर्‍यो उसको आफ्नै राष्ट्रिय स्वार्थ होला ? हामीले त्यसमा आलोचना गर्ने कुरा आएन । हामीले पनि हाम्रो राष्ट्रिय स्वार्थ हेर्नु पर्‍यो, हाम्रो राष्ट्रको स्वार्थ भनेको हाम्रो राष्ट्रमा भएको जलस्रोतबाट नेपाली उद्यमीले नै बिजुली निकाल्ने हो । हामीले उत्पादन गर्ने बिजुली हामीले खपत गर्नुपर्ने हो । त्यो हाम्रो राष्ट्रिय स्वार्थ हो । पोहोर साल भारतले नाकाबन्दी गर्‍यो । केही समय नेपालीहरु एकजुट पनि भए तर अहिले सेलाइसकेको छ ।  अहिले पनि राष्ट्रिय स्वार्थमा एकजुट हुन दबाब सिर्जना गरेको छ । 
अवसर नं. ३ : लाइसेन्स लिएर काम गरिरहेका भारतीय कम्पनी उत्साहित 
भारतीय कम्पनीको लगानीमा उत्पादित विद्युत भारतले आयात गर्ने प्रावधानले नेपालमा जलविद्युत आयोजनाको लाइसेन्स लिएर काम गरिरहेका कम्पनीहरु उत्साहित हुन्छन् र अन्ततः नेपाललाई नै फाइदा पुग्छ । जत्ति चाँडो काम सम्पन्न हुन्छ त्यत्ति नै चाँडो बिजुली निस्कने भएकाले यसबाट नेपालले लाभ लिन सक्छ । भारतीय कम्पनी जिएमआरको लगानीमा ९ सय मेगावाटको माथिल्लो कर्णाली र सतलजको लगानीमा अरुण तेस्रो जलविद्युत आयोजना निर्माण हुँदैछन् । 
अवसर नंं. ४ : वैदेशिक लगानी नरोकिने 
भारत बाहेकको आयोजनाबाट उत्पादित बिजुली भारतीय बजारमा बिक्री नहुने भएपछि भारत बाहेकका राष्ट्र जलविद्युत क्षेत्रमा लगानी गर्न हतोत्साही हुन्छन् कि भनेर सोच्नु स्वभाविकै हो । तर तत्काल म त्यस्तो अवस्था देख्दिन । अझै १० वर्षसम्म त हामी विद्युत निर्यात गर्ने अवस्थामा पुग्नै सक्दैनौं । जत्ति पनि वैदेशिक लगानी आउँछन् तिनीहरुले उत्पादन गरेको बिजुली पनि नेपालमै खपत हुन्छ ।
त्यसैले अबको १० वर्ष सम्म हामीलाई चाहिने विजुली त उत्पादन गरौं । जसरी माथिल्लो त्रिशुलीमा कोरियन कम्पनीको लगानी छ, उसले नेपालकै बजार खोजेको हो । उसको लगानी सुरक्षित छ । चीनको लगानी रहेको माथिल्लो मस्र्याङदीले पनि नेपाली बजारमा बिजुली बेच्न थालिसकेको छ । यसले तत्कालका लागि तेस्रो देशकाको लगानीमा असर गर्दैन । 
यत्ति अवसर हुँदा हुदै त्यत्ति नै असर पनि औल्याउनुभएको छ, महासचिव कुमार पाण्डेले । उहाँका अनुसार भारतले जारी गरेको ‘क्रस बोर्डर विद्युत व्यापार निर्देशिका’ तत्कालीन प्रधानमन्त्री सुशील कोइरालाको पालामा गरिएको विद्युत व्यापार सम्झौताको बर्खीलापमा रहेकाले कुटनीतिक पहलबाट नेपाल सरकारले सल्टाउनुपर्छ । 
असर नं. १. तेस्रो देशका लगानीकर्ता निरुत्साहित हुने
भारतले जारी गरेको निर्देशिकाले तत्कालका लागि तेस्रो देशको लगानीको वातावरण प्रभावित नभएपनि दीर्घकालमा तेस्रो राष्ट्रको लगानीकर्ता निरुत्साहित हुने पक्का छ । यसले भारत बाहेकको लगानीकर्तालाई नेपालमा छिर्न नदिने उसको स्वार्थ देखिन्छ । 
असर नं. २. अरु देशसँगको विद्युत व्यापार सम्भावना समाप्त 
नेपालको सिमाना तीनतिर भारत र एकतिर तिब्बतसँग जोडिएको छ । तिब्बतसँग विद्युत व्यापार भएको छैन, विदेशीसँग उर्जा नकिन्ने भन्ने चीनको नीति छ । तिब्बतमा अहिले थोरै जनसंख्या छ र चीनले त्यहाँ ५ सय मेगावाट विजुली उत्पादन गरिसकेको छ । भारत बाहेक विजुली विक्री गर्ने एउटै राष्ट्र हुनसक्छ बंगलादेश । बंगलादेशले नेपालसँग हाईड्रो इनर्जी किन्न हामी तयार छौं भनिरहेको छ । तर बंगलादेशलाई बेच्न पनि भारतकै भूमि भएर जानुपर्छ । त्यसैले भारतसँग कुरा नमिलाई बंगलादेशमा विद्युत व्यापार असम्भव छ । अहिलेको निर्देशिकाले बंगलादेश, भुटान जस्ता राष्ट्रमा विद्युत व्यापार गर्ने सम्भावना पनि समाप्त पारेको छ । अरु टाढाका देशसँग त झनै गाह्रो छँदैछ । 
असर नं. ३. जलस्रोतमा भारतीय एकाधिकार  
भारतीय लगानीबाट उत्पादित विद्युत मात्र किन्ने, सरकारको पूर्ण लगानी रहेको विद्युत मात्र आयात गर्ने र नीजि क्षेत्रले उत्पादित विद्युत आयात गर्नका लागि पनि भारतलाई ५१ प्रतिशत शेयर चाहिने जस्ता प्रावधानले नेपालको जलस्रोतमा भारतले एकाधिकार जमाउन खोजेको प्रष्टै देखिन्छ । 
असर नं. ४. स्वदेशी कम्पनी खुम्चाउने
नेपालीहरुको पूर्ण लगानीमा उत्पादित विजुली समेत नकिन्ने उसको नीतिले नेपाली प्रवर्द्धक कालान्तरमा खुम्चने निश्चित छ । विद्युत बेचेर समृद्ध हुने नेपालको सपनामा पनि यसले धक्का दिन्छ । अबको १० वर्षसम्म नेपाली उर्जा उत्पादकले उत्पादन गरेको बिजुली नेपालमै खपत भएपनि त्यसपछि त भारत लगायतका राष्ट्रलाई नै बेच्नुपर्छ । उसले नकिन्ने भनेपछि स्वेदेशी प्रवर्द्धक हौसिने कुरै हुँदैन । 
अब के गर्ने त ? 
भारतले जारी गरेको ‘क्रस बोर्डर विद्युत व्यापार निर्देशिका’ नेपाल र भारतबीच सम्झौता भएको विद्युत व्यापार सम्झौता (पिटिए) को बर्खिलापमा भएकाले यसलाई कुटनीतिक तवरबाट संशोधन गर्न लगाउनुपर्ने बताउनुहुन्छ महासचिव पाण्डे । ‘नेपाल भारत सम्बन्धको आधार बिजुली पनि हुनसक्छ । त्यसलाई अहिले नै हामीले नकारेर हामी भारतलाई बेच्दैनौँ र किन्दा पनि किन्दैनौं भन्नु हुँदैन ।
हामीले हाम्रो बजार भारतमा छ र हामी पनि भारतको बजार हौं भन्ने कुरा बिर्सनुहुँदैन । बिजुली बेचेर समृद्ध हुने सम्भावना र सपनालाई पनि हामीले मर्न दिनुहुँदैन । अहिले विद्युत कम उत्पादन भइरहेको चुनौतीको सामना गर्न हामीले तुरुन्तै आफ्नो प्रवर्द्धकहरुलाई सक्षम बनाएर अगाडि बढाउनुपर्छ । हामीले अरुलाई नकारात्मक तरिकाले मात्र हेर्ने, गाली गर्ने भन्दा पनि हामी कसरी चुनौतीलाई अवसरमा ढाल्न सक्छौं ? के गरेर हामी अहिलेको भन्दा माथि उठ्ने भनेर सोच्न आवश्यक छ । उसले उसको राष्ट्रिय हितका लागि नीति जारी गर्‍यौं भनेर जाइलाग्ने कुरा नगरी हाम्रो राष्ट्रको हितमा के छ भनेर कुरा गरौं, त्यतातिर बहश गर्न थाल्यौं भने हामी कतै पुग्छौं, नत्र फेरि भारतलाई गाली गर्ने राष्ट्रवादमा हामी अल्झिरहन्छौं ।
सरकारले उसलाई भनौं ‘तिमीले नै विद्युत व्यापार सम्झौतामा सबैलाई पहुँच हुने गरी बजार खुल्ला हुन्छ भनेर लेखिएको छ, अहिलेको नीति त्यसको बर्खिलापमा आयो, यसलाई कुटनीतिक तरिकाले समाधान गर’  उसले नगरेको खण्डमा पनि गाली मात्र गरेर चाहिँ अगाडि बढ्दैन है ।’ 
तत्कालीन प्रधानमन्त्री सुशील कोइरालाका पालामा भएको नेपाल भारत विद्युत व्यापार सम्झौतामा दुई देशले साझा विद्युत बजारमा आधिकारिक अनुमतिपत्र प्राप्त सबै सहभागीलाई सीमापार प्रसारण लाइन संयोजनमा विभेदरहित पहुँच प्रदान व्यवस्था छ ।
