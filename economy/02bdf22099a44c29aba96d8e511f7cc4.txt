राँधीखोला जलविद्युत आयोजनाले विद्युत उत्पादन थाल्यो

लमजुङ, वैशाख ९ – घेर्मू गाविसमा निर्माण सम्पन्न ४ दशमलव ४ मेगावाट क्षमताको राँधीखोला जलविद्युत आयोजनाले विद्युत उत्पादन सुरु गरेको छ । राँधीखोला जलविद्युत आयोजनाले परीक्षण उत्पादन थालेको हो ।
डेढवर्षमा निर्माण सक्ने लक्ष्यका साथ २०६९ साउनबाट काम सुरु गरिएको राँधीखोला जलविद्युत आयोजनाले निर्धारित समयमा आयोजनाको निर्माणकार्य सकेको छ । सवै काम सकाएर झण्डै ३ हप्ताको संरचना परीक्षणपछि परीक्षण उत्पादन सुरु गरिएको आयोजनाले जनाएको छ ।
सिइडिबी हाइड्रो फन्ड कम्पनीले निर्माण गरेको राँधीखोला जलविद्युत आयोजनाबाट उत्पादित बिजुली वैशाख भित्र नै राष्ट्रिय प्रशारण लाइनमा जडान गरिने कम्पनीका प्रबन्ध निर्देशक बिनय भण्डारीले जानकारी दिनुभयो ।
पानीको बहावमा आधारित यो आयोजनाबाट उत्पादित विद्युत ३३ केभिए क्षमताको आफ्नै सवस्टेशनमार्फत ५ मेगावाट क्षमताको सिउरी खोलाको थाकनबेसीस्थित सवस्टेशनमा लगेर मिसाइने आयोजनाले जनाएको छ ।
सिउरी खोलाको सवस्टेशनमा जम्मा भएको ९ दशमलव ४ मेगावाट विद्युतलाई ४ मेगावाट क्षमताको खुदी जलविद्युत आयोजनाको शवस्टेशनमा मिसाएर खुदीसहित १३ दशमलव ४ मेगावाट विद्युत नेपाल विद्युत प्राधिकरणको उदिपुर सवस्टेशनमा जोडिने छ ।
राँधीखोला जलविद्युत आयोजनाले उत्पादित विद्युतलाई सिउरीको सवस्टेशनमा जोड्न ताघ्रिङ शीरचौरबेसीसम्म आएको एनइएको ११ केभीको लाइनमा १ किलोमीटर लामो तार थप्दैछ ।
नेपालमा अहिलेसम्म निर्माण गरिएका आयोजनामध्ये सबैभन्दा बढी ६ सय १७ ग्रस हेड भएको दावी गरिएको राँधीखोला साना जलविद्युत आयोजना निर्धारित समयअगावै र तोकिएको लागतमा सम्पन्न भएकाले यो आयोजना नेपालकै नमुना भएको कम्पनीका प्रबन्ध निर्देशक भण्डारीले दावी गर्नुभयो ।
आयोजनाले सिभिल संरचनाको कार्यसँगै इलेक्ट्रोमेकानिकलतर्फको कार्य एकैपटक सुरु गरेकाले पनि आयोजनाको निर्माणकार्य तोकिएको समयमा सकिएको निर्माण कम्पनीको दावी छ ।
घेर्मू गाविसको वडा नम्बर २ उपल्लो चिप्लामा बाँध बाँधेर झन्डै २ किलोमिटर लामो पेनस्टक पाइपबाट पानी ल्याई सोही गाविसको वडा नम्बर ३ स्थित चिप्लाबेसीमा विद्युत गृह निर्माण गरि विद्युतको परीक्षण उत्पादन थालिएको हो ।
रन अफ दि रिभर प्रणालीमा निर्माण गरिएको आयोजनामा पेनस्टक पाइपबाट करिब ८ सय ७० लिटर प्रतिसेकेन्डका दरले पानी आयोजनाको विद्युतगृहमा जडान हुने २ दशमलब २ क्षमताका २ वटा पेल्टन टर्वाइनमा खसालिएको छ ।
यो आयोजना ६३ करोड रुपैयाँको स्वदेशी लगानीमा निर्माण गरिएको हो । आयोजनामा स्थानीय बासिन्दाको १५ प्रतिशत, एचटेक कम्पनीको १२ प्रतिशत, लमजुङ विद्युत विकास कम्पनी लेड्कोको ७२ प्रतिशत र स्याँगे साना जलविद्युत आयोजनाको १ प्रतिशत शेयर रहेको छ ।
