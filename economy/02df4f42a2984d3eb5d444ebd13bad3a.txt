अरुण काबेली हाइड्रोपावर प्रभावितका लागि सेयर निष्कासन

ताप्लेजुङ, जेठ ३ । ताप्लेजुङ र पाँचथरको सीमा क्षेत्रमा निर्माणको चरणमा रहेको अरुण काबेली हाइड्रोपावर कम्पनीले ती दुबै जिल्लाका आयोजना प्रभावितका लागि १० प्रतिशत सेयर निष्कासन गरेको छ ।त्यहाँका प्रभावित स्थानीयबासीका लागि रु १५ करोड बराबरको १५ लाख कित्ता सेयर निस्कासन गरिएको हो ।जिल्लाका साब्लाखु, सिनाम, थुम्देन, चाक्सिबोटे तथा पाँचथरका नागी, थर्पु, अमरपुर गाविसमा कम्तीमा पाँच वर्षदेखि बसोबास गर्दै आएकाहरुले सेयरका लागि आवेदन दिन सक्नेछन् ।प्रतिकित्ता रु १०० अंकित मूल्यको सेयरमा सोमबारदेखि जेठ १७ गतेसम्म आवेदन दिन सकिने जलविद्युत् आयोजनाका डिल्ली सुवेदीले जानकारी दिए ।न्यूनतम रु पाँच हजारदेखि रु १० लाखसम्म सेयरका लागि आवेदन दिन पाइने छ ।यसपछि पुनः कम्पनीले अन्य सर्वसाधारणका लागिसमेत २० प्रतिशतले हुन आउने ३० लाख कित्ता सेयर आह्वान गर्ने सुवेदीको भनाइ छ ।कम्पनीको कुल रु एक अर्ब ५० करोड अधिकृत पूँजी रहेको र सो पूँजीलाई रु १०० का दरले एक करोड ५० लाख सेयरमा विभाजन गरिएको छ ।२५ मेगावाट क्षमताको काबेली ‘बी’ परियोजना ताप्लेजुङ र पाँचथरको सीमा क्षेत्रमा आर्थिक वर्ष २०७०/७१ देखि निर्माणकाक्रममा रहेको छ । रासस
