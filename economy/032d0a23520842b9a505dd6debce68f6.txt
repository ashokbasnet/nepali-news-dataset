पनामा पेपर्सकान्डः नेपालको अर्थतन्त्र–सामाजिक क्षेत्रमा बढी असर : अर्थविद्

काठमाडौं, चैत २३ । ‘पनामा पेपर्स लिक’कान्डमा नेपालका पनि लगानीकर्ता मुछिएपछि त्यसले नेपालको अर्थतन्त्रमा कस्तो असर पार्छ भन्ने बहस सुरु भएको छ ।करछली गर्न र अवैध सम्पत्ति लुकाउन ‘ट्याक्स हेभन’अर्थात् करमुक्त क्षेत्रमा लगानी गरी कालोधनलाई सेतो बनाउने गरेको खोज पत्रकारहरुको अन्तर्राष्ट्रिय सञ्जालले गरेको खुलासामा नेपाली लगानीकर्तासमेत परेका छन् ।करछलीकान्डमा नेपालीसमेत मुछिएपछि त्यसले नेपालको अर्थतन्त्रसहित सामाजिक क्षेत्रमा असरपार्ने अर्थविद्हरुले बताएका छन् ।मंगलबार काठमाडौंमा आयोजित साक्षात्कारमा वरिष्ठ अर्थविद् प्रा.डा. विश्वम्भर प्याकुर्‍यालले नेपाली लगानीकर्तासमेत मुछिएको घटनाले मुलुकको विश्वसनीयता घट्ने बताए ।मुलुकको अर्थतन्त्रसहित सामाजिक क्षेत्र प्रभावित हुनसक्ने उनले उल्लेख गरे ।यो घटनाले विकासका लागि सहुलियतपूर्ण ब्याजमा ऋण दिने समुदायले विश्वास नगर्न सक्ने र पूँजी पलायनसमेत हुनसक्ने उनको भनाइ छ ।अर्थविद् डा. डिल्लीराज खनालले समानान्तर अर्थतन्त्र, कर छल्ने प्रवृत्ति जस्ता गतिविधिले नेपालको अर्थतन्त्रमा असर पारेको बताए ।उनले पनामा पेपर्सकान्डले नेपालसहित विश्व समुदायलाई बलियो कानुन बनाउन दबाब दिएको बताए ।नेपाल सरकारका पूर्व मुख्यसचिव डा. विमल कोइरालाले नेपालमा आएको लगानी कुन क्षेत्रमा गएको छ भन्ने विषयलाई सरकारले निगरानी गर्नुपर्ने बताए ।गैरकानुनी एवं आतकंकारी क्षेत्रमा पनि लगानी गएको हुनसक्ने भएकाले सरकारले तत्काल लगानीको ‘ट्रयाकिङ’ गर्नुपर्नेमा उनको जोड छ ।यस्तै, युवा संघ नेपालका अध्यक्ष राजीव पहारीले करछली एवं भ्रष्टाचारविरुद्ध अभियान सन्चालन गरिनुपर्नेमा जोड दिए ।पत्रकारहरुको अन्तर्राष्ट्रिय सञ्जालले राष्ट्र प्रमुख एवं चर्चित व्यक्तिसँग सम्बन्धित १ सय ४० जनाले ट्याक्स हेभनमा कम्पनी खोली ‘कालोधन’ लगानी गरेको खुलासा गरेको हो ।
