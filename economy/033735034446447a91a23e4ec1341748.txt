बजेट स्वास्थ्य : तीन वर्षमा सबैको स्वास्थ्य बीमा

काठमाडौं, जेठ १५ – सरकारले आगामी तीन वर्षमा सबैको स्वास्थ्य बीमा गर्ने जनाएको छ । बजेट सार्वजनिक गर्दै अर्थमन्त्री विष्णु पौडेलले आगामी वर्ष २५ जिल्लामा स्वास्थ्य बीमा कार्यक्रम सुरु गर्ने र यसका लागि २ अर्ब ५० करोड रुपैयाँ बजेटमा विनियोजन गरेको जानकारी दिनुभयो । 
यस्तै, वीरअस्पताललाई अन्तर्राष्ट्रिय स्तरको सेवा सुविधा सम्पन्न बनाउने पनि बजेटमा उल्लेख छ । काठमाडौंमा ५ सय रोपनी जग्गामा अस्पताल विस्तार गर्ने र यसका लागि जग्गा खोज्ने काम आगामी आर्थिक वर्षमै सुरु गर्ने पनि बजेटमा उल्लेख छ । 
यस्तै, सुरक्षित प्रसुति तथा नवजात शिशुको स्याहारका लागि सबै जिल्लामा सघन उपचारकक्ष सहितको प्रसुति सेवा र नवजात शिशु सेवा पुर्‍याउने घोषणा गरिएको छ । यस्तै, बालबालिकालाई ११ प्रकारका खोप निःशुल्क दिने तथा ८ प्रकारका रोगको निःशुल्क उपचार सेवा दिने पनि उल्लेख छ । यस्तै, महिला स्वास्थ्य स्वयंसेविकाको भत्ता १५ सयले बढाइएको छ । 
एक गाउँ एक डाक्टर कार्यक्रम अनुसार सम्बन्धित क्षेत्रमा प्रवेश परीक्षा उतीर्ण  विद्यार्थीलाई  एमबीबीएस पढ्न छात्रवृत्ति प्रदान गरिनेछ भने पढाई पूरा गरेपछि आफ्नै गाउँमा फर्केर ५ वर्षसम्म सेवा गर्नुपर्ने छ । पत्रकारलाई सरकारी अस्पतालमा ५० प्रतिशत छुट दिइने पनि बताइएको छ ।
