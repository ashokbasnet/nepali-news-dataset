अमेरिकाले नेपाललाई असुरक्षित गन्तब्यको सूचिबाट हटायो

काठमाडौं, मंसिर २१– अमेरिकाले नेपाललाई भ्रमणका लागि असुरक्षित मुलुकको सूचिबाट हटाएको छ । अमेरिकी विदेश मन्त्रालयले विज्ञप्ती जारी गरि नेपालका लागि जारी गरेको भ्रमण चेतावनी खारेज गरेको हो ।

 

पछिल्लो समय नेपालमा देखिएको सुधारलाई मध्यनजर गर्दै पछिल्लोपटक गत जनवरी १२ मा जारी गरिएको चेतावनी खारेज गरिएको अमेरिकी विदेश मन्त्रालयले जनाएको छ । ‘नेपालमा देखिएको सुधारको स्थितिलाई मध्यनजर गर्दै भ्रमण चेतावनीलाई हटाइको छ’, अमेरिकी बिदेश मन्त्रालयद्वारा जारी विज्ञप्तीमा भनिएको छ, ‘नेपालको समग्र स्थितिमा सुधार आएकोमा अमेरिकी दूतावास खुशी छ ।’

माओवादी सशस्त्र द्वन्द्वकाल देखि नै अमेरिकाले नेपाललाई भ्रमणका लागि असुरक्षित गन्तव्य मान्दै आएको थियो । नेपालमा गएको वर्ष राजनीतिक अस्थिरताका कारण अमेरिकाले नेपाल भ्रमणमा सजगता अपनाउन आफ्ना नागरिकलाई चेतावनी जारी गरेको थियो ।

भ्रमण चेतावनी खारेज भएपछि अमेरिकी पर्यटक बढ्ने अपेक्षा गरिएको छ ।
