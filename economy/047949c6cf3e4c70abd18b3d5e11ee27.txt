मुलुककै पहिलो फोहरमैला व्यवस्थापन केन्द्र निर्माण सुरु

वीरगन्ज महानगरपालिका वडा नम्बर–१६ नगवामा निर्माण थालिएको सो केन्द्रमा आगामी २० वर्षसम्म महानगपालिकाभित्रको फोहरमैलालाई व्यवस्थापन गरी कम्पोस्ट मल तथा प्लास्टिकजन्य पदार्थ बिक्री गरी आम्दानी गर्ने लक्ष्य राखिएको छ ।

वीरगन्ज महानगरपालिकाले बनाउन सुरु गरेको फोहोरमैला व्यवस्थापन केन्द्रको बुधबार महानगरका मेयर विजय सरावगीले निरीक्षण गरे ।

उनले सरोकारवाला, परियोजनासँग सम्बन्धित पदाधिकारी, कन्सलटेन्ट र ठेकेदार कम्पनीका पदाधिकारीहरुसँग छलफल गर्दै निर्माण कार्यप्रगतिबारे जानकारीसमेत लिए ।

४७ करोड ६१ लाख ८० हजार रुपैयाँको लागतमा चिनियाँ निर्माण कम्पनी जन्डिङ इन्टरनेसनल इन्जिनियरिङले फोहोरमैला व्यवस्थापन केन्द्र निर्माणको ठेक्का लिएको छ ।
