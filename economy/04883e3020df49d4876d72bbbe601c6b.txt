बर्ड फ्लू लागेको डेढ महिनापछि नियन्त्रणको प्रयास

केशबप्रसाद भट्टराई/उज्यालो । ताप्लेजुङ, चैत २४ - ताप्लेजुङमा बर्ड फ्लूले कुखुरा मरेको डेढ महिना पछि नियन्त्रणको प्रयास भएको छ ।

जिल्ला सदरमुकाम फुङ्लिङस्थित भेटेनरीचोकका जीवन अधिकारीको घरमा पालिएका कुखुराहरु डेढ महिना अघि भकाभक मर्न थालेपछि परीक्षणको लागि केन्द्रमा पठाईएको थियो ।

डेढमहिना अघि पठाईएको नमुनामा बर्डफ्लु रोगको पुष्टि भएको प्रमाणीत गरि केन्द्रले जानकारी गराएपछि शनिवार कुखुरा तथा हाँस नष्ट गरिएको हो ।

जिल्ला पशु सेवा कार्यलयको टोलीले शनिवार ६ सय ३२ वटा कुखुरा ८८ वटा अण्डा र २० केजी कुखुराको दाना नष्ट गरेको छ ।  

जिल्ला पशुसेवा कार्यालयका अनुसार अधिकारीको घरमा पालिएको स्थानीय जातको कुखुरा एक्कासी मर्न थालेपछि बर्डफ्लु भएको आशङ्कामा नमुना संकलन गरी परीक्षणका लागि डेढ महिना अघि फागुन ११ गते जिल्लाबाट क्षेत्रीय पशु रोग अन्वेषण प्रयोगशाला विराटनगर पठाइएको थियो । कुखरामा बर्डफ्लु रोगको सङ्क्रमण भएको पुष्टि गरि माथिबाट शुक्रबार मात्र पत्र प्राप्त भएकाले त्यही अनुसार कुखुरा तथा अन्डा नष्ट गरिएको हो ।

रोग सङ्क्रमण स्थल वरपर करिव दुई सय मिटर क्षेत्रभित्रका सबै कुखुरा तथा पंक्षीहरु नष्ट गरिएको पशुसेवा कार्यालयले जनाएको छ ।

कुखुरा नष्ट गरिएपछि पीडित कुखुरा धनी वा व्यवसायीलाई सरकारले सात दिनभित्र क्षतिपूर्ति उपलब्ध गराउने पशुसेवा कार्यालयले जनाएको छ । ब्रोइलर कुखुरा चार हप्ता नपुगेकालाई प्रतिगोटा ५० रुपैयाँ र चार हप्ताभन्दा माथिकालाई प्रतिगोटा एक सय ३० रुपैयाँका दरले क्षतिपूर्ति उपलब्ध हुने छ ।

यस्तै स्थानीय जातका कुखुरालाई भने छ हप्ता भन्दा कमकालाई ५० रुपैयाँ र माथिकालाई एक सया ३० रुपैयाँ, अण्डाको प्रतिगोटा तीन रुपैयाँका दरले क्षतिपूर्ति दिने व्यवस्था छ ।

साहुसँग ऋण लिएर फर्म सञ्चालन गर्दै आएको र अहिले बर्डफ्लुको सङ्क्रमणका कारण कुखुरा नष्ट गरिँदा लाखौं रुपैयाँको लगानी डुबेको कुखुरा पालक व्यवसायीले दुःखेसो गरेका छन् ।

डेढमहिना अगाडी नमुना पठाएको कुखुरामा बर्डफ्लु भेटिएको र त्यसपछिको करिब ४५ दिनसम्म कुखुराको मासु खाएको तथा चलाएकोले आफूमा पनि यसको प्रभाव पर्ने होकी भनी त्रसित भएको कुखुरा पालक किसान जीवन अधिकारीले बताउनुभयो ।
