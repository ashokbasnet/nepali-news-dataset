एकै साता नेप्से ८३ अंकले उछालियो, पौन ७ अर्बको कारोबार

काठमाडौं, जेठ २९ । यो साता शेयर बजार परिसूचक नेप्सेसहित कारोबार परिमाणमा उछाल आयो ।साताको नेप्से परिसूचक पहिलो दिनको तुलनामा ८३ दशमलव ५६ को उच्चअंकले बढेर अन्तिम दिन १५ सय ६६ अंकमा पुग्यो ।यो साता होटल समूहमा १ सय ६ अंकको गिरावट आयो भने अरु सबै कारोबार समूहमा बृद्धि आयो ।एकै सातामा बीमा समूह १२ सय ४६ बिन्दूले बढ्यो । यस्तै, विकास बैंक समूह ५९ अंकले, वाणिज्य बैंक र जलविद्युत् समूह समान ५६–५६ अंकले बढ्यो ।गत साताको तुलनामा यो साता कारोबार परिमाणमा पनि बृद्धि आयो ।यो साता नेपाल स्टक एक्सचेन्जमा १ सय ४९ कम्पनीहरुको ६ अर्ब ८६ करोड रुपैयाँ बराबरका ९२ लाख ४५ हजार कित्ता सेयरहरु खरिद–बिक्री भए ।गत साता १ सय ४८ कम्पनीहरुको ५ अर्ब ९५ करोड ५१ लाख रुपैयाँ बराबरका १ करोड ३ लाख कित्ता सेयरहरु खरिद–बिक्री भएका थिए । कारोबार रकम गत साताकोभन्दा १५ प्रतिशतले बढी हो ।यो साता कारोबार रकम, कारोबार भएको सेयर संख्या र कारोबार संख्याको आधारमा नेपाल बंगलादेश बैंक अग्रस्थानमा रह्यो ।कारोबार रकमकै आधारमा नेपाल बंगलादेश बैंकलाई सानीमा बैंक, नेपाल लाइफ इन्स्योरेन्स कम्पनी, सिटिजन बैंक इन्टरनेसनल र हिमालयन जनरल इन्स्योरेन्स कम्पनीले क्रमशः पच्छ्याउन पुगे ।
