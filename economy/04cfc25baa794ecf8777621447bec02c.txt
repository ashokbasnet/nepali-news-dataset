आयल निगमको भविष्यका लागि कठोर निर्णय गर्नुपर्ने बेला आयो : अर्थमन्त्री

काठमाडौं, मंसिर २८ – वाणिज्य तथा आपूर्ति मन्त्री शंकरप्रसाद कोइरालाले आयल निगमको भविष्यका लागि सरकार जस्तो सुकै अप्रिय निर्णय गर्नपछि नपर्ने बताउनुभएको छ ।
वाणिज्य मन्त्रालयको चौमासिक समीक्षा बैठकमा बोल्दै अर्थमन्त्री समेत रहेका कोइरालाले गरिब जनताले तिरेको राजस्वलाई न्याय गर्न पनि कठोर निर्णय लिनुपर्ने अवस्था आउने बताउनुभयो ।
तेललाई व्यावसायिक नभएर राजनीति गर्ने साधन बनाइएका कारण यस्तो दुर्गति आएको भन्दै कोइरालाले आयल निगमले ग्यास सिलिण्डर बेच्न बन्द गर्नुपर्ने अथवा मूल्य समायोजन गर्नुपर्ने बताउनुभयो ।
एउटै वस्तु व्यापार गर्ने निजी क्षेत्र फाइदा कमाउने, त्यही वस्तु बेच्ने सरकारी संस्था थला पर्ने अवस्था राम्रो नभएको भन्दै कोइरालाले आन्तरिक मूल्यांकन गरी छिनोफानो गर्न जरुरी रहेको उल्लेख गर्नुभयो ।
उहाँले बजेटले सम्बोधन गरेका विषय कार्यान्वयन गर्न भन्दै पैसा अपुग भए तत्काल माग्न आग्रह गर्नुभयो । जनताको दैनिक जीवनसँग सरोकार राख्ने सरकारी निकायहरुलाई परिणामुखी सेवा दिन निर्देशन दिँदै मन्त्री कोइरालाले बजार अनुगमनलाई मौसमी नबनाउन सल्लाह दिनुभयो ।
मन्त्री कोइराला आयातमुखी अर्थतन्त्रलाई उत्पादनमुखी बनाउन उत्पादक तथा निर्यातकर्ताहरुलाई सहुलियत दिनुपर्ने आवश्यकता रहेको बताउँदै यसतर्पm वाणिज्य प्रशासनको तदारुकता जरुरी रहेको स्पष्ट गर्नुभयो ।
राष्टिय योजना आयोगका उपाध्यक्ष डा. रविन्द्रकुमार शाक्यले सरकारी संस्थाका समस्यासंगै समाधानको उपाय पनि सुझाउन आग्रह गर्दै लक्ष्य बढी प्रगति कम, प्रगति कम लक्ष्य बढी जस्ता विरोधाभाष विवरण न्यायोचित नहुने बताउनुभयो । उहाँले भौतिक र वित्तिय अवस्था बीच देखिने खाडल आफैँमा निराशाजनक हुने स्पष्ट गर्नुभयो ।
वाणिज्य तथा आपूर्ति सचिव माधवप्रसाद रेग्मीले मन्त्रालयको प्रगति सूचकलाई आगामी दिनमा थप प्रभावकारी बनाउन समन्वय गरेर अघि बढ्ने प्रतिबद्धता व्यक्त गर्नुभयो ।
बैठकमा वाणिज्य विभाग, नेपाल खाद्य संस्थान, साल्ट टेडिड. कर्पोरेशन, व्यापार तथा निकासी प्रवद्र्धन केन्द्र, नेपाल आयल नियम, नेशनल टेडिङ, नेपाल पारवहन तथा गोदाम व्यवस्था समितिका प्रमुखहरुले आफ्नो संस्थाको अवस्था बारे जानकारी गराएका थिए ।
मन्त्रालय अन्तर्गतका अधिकांश संस्थाहरुको वित्तीय तथा भौतिक अवस्था दयनीय रहेको उनीहरुको प्रतिवेदनमा उल्लेख छ ।
