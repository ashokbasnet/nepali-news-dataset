व्यवसायीको चुनावमा मनोनयन शुल्क डेढ लाख

काठमाडौं, चैत १७ - उद्योगी व्यापारीहरुको छाता संगठन नेपाल उद्योग वाणिज्य महासंघको अध्यक्षमा चुनाब लड्नेले मनोनयन शुल्क नै १ लाख ५० हजार रुपैयाँ बुझाउँदैछन् ।
आउँदो २९ गते काठमाडौंमा हुने महासंघको चुनावका लागि उम्मेदवारहरुको मनोनयन शुल्क यसपटक बढेको हो ।
अघिल्लो पटक अध्यक्षको उम्मेदवारले १ लाख बुझाएका थिए भने यसपटक १ लाख ५० हजार रुपैयाँ बुझाउनु पर्ने छ । यस्तै उपाध्यक्षका उम्मेदवारहरुले अघिल्लोपटक ६० हजार  रुपैयाँ बुझाएकोमा यसपटक ७५ हजार रुपैयाँ बुझाउनेछन् । यस्तै कार्यकारिणी सदस्यको उम्मेदवार हुनको लागि अघिल्लो पटक २० हजार रुपैयाँ बुझाएकोमा यो पटक २५ हजार रुपैयाँ तोकिएको छ । महासंघको चुनाबमा सहभागी हुने प्रतिनिधीहरुले प्रतिनिधि शुल्क बापत २ हजार ४ सय रुपैयाँ र पर्यवेक्षकहरुलले ३ हजार ५ सय रुपैयाँ बुझाउनु पर्छ ।
महासंघको चुनावमा उम्मेदवार बन्नेहरुको खर्च भने यतिमै सीमित छैन् । चुनावमा उम्मेदवार हुने घोषणा गरेका नीजि क्षेत्रका नेताहरुले एक महिना अघिदेखि नै लाखौं रुपैयाँ खर्च गरेर चुनावी गतिबिधि गरिरहेका छन् । महासंघको यसपटकको चुनावमा अध्यक्षका लागि वर्तमान वरिष्ठ उपाध्यक्ष भाष्करराज राजकर्णिकार र उपाध्यक्ष प्रदीपजंग पाण्डेले उम्मेदवारीको घोषणा गरेका छन् ।
