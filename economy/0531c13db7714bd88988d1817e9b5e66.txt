आजदेखि अपर मादीको साढे १२ मेगावाट बिजुली राष्ट्रिय प्रसारणमा जोडिदैं

काठमाडौं, पुस १५ – शुक्रबारदेखि साढे १२ मेगावाट बिजुली राष्ट्रिय प्रसारणमा जोडिने भएको छ । कास्कीको सिल्दुजुरे–९ बाहुनडाँडामा निर्माण भएको अपर मादी जलविद्युत आयोजनाबाट उत्पादन भएको साढे १२ मेगावाट विजुली शुक्रबारबाट राष्ट्रिय प्रसारण लाइनमा जोडिने भएको हो । 
अपर मादी जलविद्युत आयोजनाको २५ मेगावाट मध्ये शुक्रबारदेखि एउटा टर्वाइन सञ्चालन गरेर साढे १२ मेगावाट राष्ट्रिय प्रसारण लाइनमा जोड्न लागिएको आयोजनाका को–अर्डिनेटर राजकुमार बरालले जानकारी दिनुभयो । 
आयोजनाबाट उत्पादन गरिएको विजुली लेखनाथ नगरपालिकास्थित सबस्टेसनबाट राष्ट्रिय प्रसारण लाइनमा जोडिनेछ । ऊर्जामन्त्री जनार्दन शर्माले आयोजनाको शुक्रबार उद्घाटन गर्ने कार्यक्रम छ । आयोजना झण्डै पाँच अर्ब २८ करोड रुपैयाँको लागतमा निर्माण सक्ने लक्ष्य राखिएपनि भूकम्प नाकाबन्दीलगायत कारणले लागत बढेर सात अर्ब रुपैयाँ पुगेको आयोजनाले बताएको छ । 
लागतमध्ये आयोजनाका कार्यकारी अध्यक्ष विजय मल्लको २० र चाइना थ्री गर्जेज कर्पोरेसनको ८० प्रतिशत लगानी छ । अपर मादीको निर्माण २०६९ सालको पुसदेखि सुरु गरिएको थियो ।
