हेम्जामा सातौं आलु महोत्सव सुरु

पोखरा, चैत २३ । आलु गाँउकोरुपमा परिचित पोखराको हेम्जामा मंगलबारदेखि सातौं आलु महोत्सव सुरु भएको छ ।महोत्सवको पश्चिमाञ्चल कृषि निर्देशनालका प्रमुख बेनीबहादुर बस्नेतले उद्घाटन गरे ।‘सुन्दर ठाउँ हेम्जा जाऊँ आलुका स्वादिष्ट परिकार खाऊँ, आलु एक परिकार अनेक’ भन्ने नाराकासाथ सुरु भएको महोत्सव चैत ३० गतेसम्म चल्नेछ ।महोत्सव उद्घाटनअघि हेम्जाको मिलनचोकबाट विभिन्न झाँकीसहितको ¥याली निकालिएको थियो ।महोत्सवमा आलुको मूल्य प्रतिकिलो ३२ रुपैयाँ कायम गरिएको छ ।महोत्सवमा आलुका परिकार बनाउने व्यवस्था पनि मिलाइएको आयोजकले बताएको छ ।महोत्सवमा १२ ओटा आलुका परिकार स्टल, ५० ओटा व्यवसायी स्टल, ३० ओटा कृषि प्रविधि प्रदर्शनी, एउटा प्राथमिक उपचार केन्द्र र सूचना केन्द्र गरी ९४ ओटा स्टल रहेका छन् ।यो वर्ष हेम्जामा तीन सय ५० हेक्टर क्षेत्रफलमा आलुखेती गरिएको छ ।
