पैसा उठाउन हिड्ने सहकारीका एजेन्ट निगरानीमा

काठमाडौं, वैशाख १६ – धेरै ब्याज दिने भन्दै घरघर र पसलपसलमा पैसा उठाउँदै हिड्ने सहकारी सँस्थाका एजेन्टहरुमाथि सरकारले निगरानी बढाएको छ ।
काठमाडौ उपत्यका सहितका शहरी क्षेत्रका सहकारी संस्थाहरुले घरघर र पसलपसल पुगेर पैसा उठाउन एजेन्ट खटाउने गरेका छन् ।
ती एजेन्टले धेरै ब्याजको प्रलोभनमा पारेर रकम संकलन गर्ने गरेको पाइएपछि निगरानी शुरु गरिएको सहकारी विभागका रजिष्टार केदार न्यौपानेले बताउनुभयो । समस्यामा रहेका धेरै सहकारीमा सर्वसाधारणको पैसा डुब्नुमा यो पनि एउटा कारण रहेको भन्दै विभागले कडाई शुरु गरेको हो ।
पछिल्लो समयमा विज्ञापनमा कडाई गरिएपछि सहकारीहरुले एजेन्ट बढाएर सदस्य बाहिरकाबाट समेत रकम उठाउन थालेपछि विभागले कडाई गर्न शुरु गरेको हो । मापदण्ड नै संसोधन गरेर एजेन्ट राख्नेबारेमा पनि नयाँ ब्यबस्था गर्ने तयारीमा विभाग रहेको न्यौपानेले बताउनुभयो ।
