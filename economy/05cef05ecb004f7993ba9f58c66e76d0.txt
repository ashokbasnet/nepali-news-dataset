दिनहुँ पेट्रोलको भाउ घटाउन सकिँदैन : आयल निगम

काठमाडौं, माघ ४ – नेपाल आयल निगमका कार्यकारी निर्देशक चण्डिकाप्रसाद भट्टले अन्तर्राष्ट्रिय बजारमा कच्चा तेलको मूल्य निरन्तर ओरालो लागे पनि निगमले दिनहुँ मूल्य घटाउन नसक्ने बताउनुभएको छ ।
निगमका कार्यकारी निर्देशक भट्टले भारतीय आयल निगमले महिनामा जम्मा दुई पटक मात्र मूल्यको सूची दिने भएकाले अन्तर्राष्ट्रिय बजारमा दिनहुँ गिरावट आए पनि निगमले महिनामा दुई पटकभन्दा बढी मूल्य समायोजन गर्न नसक्ने बताउनुभयो । नेपाल आयल निगमले आइतबार बिहानदेखि लागु हुने गरी पेट्रोल, डिजेल र मट्टितेलमा २ –२ रुपैयाँ भाउ घटाएको थियो ।
उहाँले ग्यासको अभाव कम गर्न भारतीय आयल निगमलाई महिनाको चार हजार मेट्रिक टन कोटा थप गर्न प्रस्ताव पठाएपनि उताबाट जवाफ नआएको बताउनुभयो ।
विद्यार्थी संगठनले आइतबार काठमाडौंमा गरेको अन्तक्र्रियामा निगमका कार्यकारी निर्देशक भट्टले निगमले अहिले पहिले भन्दा ३ हजार मेट्रिक टन बढी ग्यास आयात गरिरहे पनि एउटै उपभोक्ताको घरमा चार वटासम्म सिलिण्डर खालि भएको तथा यहि मौका छोपी कतिपय व्यावसायी र बिक्रेताले कालोबजारी गर्न चलखेल गरेका कारण बजारमा हाहाकार भएको बताउनुभयो ।
उहाँले निगमले प्रस्ताव गरेको थप ४ हजार मेट्रिक टन कोटा स्वीकृत नभए पनि २५ हजार मेट्रिक टन नियमित रुपमा आइरहेकाले एक महिनाभित्र ग्यासको अभाव अन्त्य हुने दाबी गर्नुभयो । उहाँले निगमसँग पेट्रोल र डिजेलको भने पर्याप्त मौज्दात रहेको बताउनुभयो ।
