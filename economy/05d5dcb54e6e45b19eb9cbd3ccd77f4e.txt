राष्ट्र बैंकद्वारा देशको वर्तमान आर्थिक स्थिति सार्वजनिक

काठमाडौं, असोज १३ — नेपाल राष्ट्र बैंकले शुक्रवार सार्वजनिक गरेको आर्थिक वर्ष २०६८/ ६९ को पहिलो महिनाको तथ्याङ्कमा आधारित मौद्रिक स्थिति अनुसार पहिलो महिनामा विस्तृत मुद्राप्रदाय ०.२ प्रतिशतले घटेको देखाएको छ । अघिल्लो वर्षको सोही अवधिमा उक्त मुद्राप्रदाय ०.६ प्रतिशतले घटेको थियो ।

 

अघिल्लो वर्षको तुलनामा आन्तरिक सम्पत्ति उच्च दरले घटेको भएतापनि बैंकिङ्ग क्षेत्रको खुद वैदेशिक सम्पत्तिमा उल्लेख्य वृद्धि भएको कारण विस्तृत मुद्रा प्रदाय अघिल्लो वर्षको तुलनामा कम दरले घटेको हो । संकुचित मुद्रा प्रदाय भने समीक्षा अवधिमा ३.६ प्रतिशतले घटेको छ ।

यस्तै खुद वैदेशिक सम्पत्ति (विदेशी विनिमय मूल्याङ्ककन नाफा÷नोक्सान समायोजित) रू. आठ अर्ब ३० करोड (३.८ प्रतिशत) ले बढेको छ । अघिल्लो वर्षको पहिलो महिनामा उक्त सम्पत्ति रू. १ अर्ब ५१ करोड (०.७ प्रतिशत) ले बढेको थियो । वस्तु निर्यात र विप्रेषण आप्रवाहमा वृद्धि हुनुका साथै आयातमा पनि न्यून मात्र वृद्धि भएकोले भुक्तानी सन्तुलनमा सुधार भई मौद्रिक क्षेत्रको खुद वैदेशिक सम्पत्ति अघिल्लो वर्षको सोही अवधिको तुलनामा बढ्न गएको हो ।

पहिलो महिनामा कुल आन्तरिक कर्जा १.६ प्रतिशतले घटेको छ । अघिल्लो वर्र्षको सोही अवधिमा उक्त कर्जा २.० प्रतिशतले घटेको थियो । समीक्षा अवधिमा निजी क्षेत्रतर्फको कर्जा ०.३ प्रतिशतले घटेको छ । अघिल्लो बर्षको सोही अवधिमा सो कर्जा ०.४ प्रतिशतले घटेको थियो ।

नेप्से सूचकाङ्कमा वार्षिक विन्दुगत आधारमा २२.६ प्रतिशतले कमी आई २०६८ साउन मसान्तमा ३५१.०१ विन्दुमा पुगेको छ । यो सूचकाङ्क २०६७ साउन मसान्तमा ४५३.७ रहेको थियो । बजारमा शेयरको आपूिर्त उल्लेख्य रुपमा बढेकोले समेत शेयरको मूल्यमा गिरावट आएको हो ।

खाद्य तथा पेय पदार्थ समूहमा पर्ने वस्तुहरुमध्ये तरकारीको वार्षिक विन्दुगत उपभोक्ता मूल्य सूचकाङ्कको वृद्धि सवैभन्दा वढी ३९.३ प्रतिशत रहेको छ । अघिल्लो वर्षको सोही अवधिमा यस उप–समूहको मूल्य सूचकाङ्कमा २.२ प्रतिशतले मात्र वृद्धि भएको थियो । अघिल्लो वर्षको सोही अवधिमा क्रमशः ०.८ प्रतिशत र ०.२ प्रतिशतले ह्रास भएको फलफूल र घिउ तथा तेल उप–समूहको मूल्य सूचकाङ्कमा समीक्षा अवधिमा क्रमशः २६.७ प्रतिशत र ९.३ प्रतिशतले वृद्धि भएको छ । समीक्षा अवधिमा चिनी तथा मिठाई र दुग्ध पदार्थ एवं अण्डाको मूल्य सूचकाङ्क क्रमशः २०.९ प्रतिशत र १६.४ प्रतिशतले वृद्धि भएको छ ।

क्षेत्रगत आधारमा विश्लेषण गर्दा समीक्षा अवधिमा सवैभन्दा वढी पहाडमा १०.३ प्रतिशतले, तराईमा ६.९ प्रतिशतले र काठमाडौं उपत्यकामा ६.६ प्रतिशतले मूल्य सूचकाङ्कमा वृद्धि भएको छ । अघिल्लो वर्षको सोही अवधिमा यस्तो मूल्य सूचकाङ्कको वृद्धिदर पहाड, तराई र काठमाडौं उपत्यकामा क्रमशः १०.१ प्रतिशत, ८.४ प्रतिशत र १०.६ प्रतिशत रहेको थियो ।

कृषिजन्य वस्तुहरुमध्ये नगदे वाली तर्फकोे वार्षिक विन्दुगत थोकमूल्य सूचकाङ्क सबैभन्दा बढी अर्थात १६.२ प्रतिशतले वृद्धि भएको छ । स्वदेशमा उत्पादित वस्तुहरु अन्तर्गतको पेय एवं सुर्तीजन्य पदार्थ र खाद्यजन्य वस्तुको थोक मूल्य सूचकाङ्क क्रमशः १८.४ प्रतिशत र ९.३ प्रतिशतले वृद्धि भएको छ । त्यसैगरी, निर्माण सामाग्रीेको थोकमूल्य सूचकाङ्क समीक्षा अवधिमा २.५ प्रतिशतले मात्र वृद्धि भएको छ ।

सरकारी खर्च घट्यो

यस अवधिमा नगद प्रवाहमा आधारित कुल सरकारी खर्चमा २८.५ प्रतिशतले कमी आई रू. ७ अर्व १३ करोड पुगेको छ । अघिल्लो वर्षको सोही अवधिमा कुल सरकारी खर्चमा ८.१ प्रतिशतले कमी आएको थियो ।
 
आयात बढ्यो

यस अवधिमा कुल वस्तु आयात ७.२ प्रतिशतले बढेर रू. ३२ अर्ब ७० करोड पुगेको छ । अघिल्लो वर्षको सोही अवधिमा यस्तो आयात २०.३ प्रतिशतले वृद्धि भई रू. ३० अर्ब ५१ करोड पुगेको थियो ।
ब्यापार घाटा पनि बढ्यो

कुल वस्तु व्यापार घाटा ५.० प्रतिशतले वृद्धि भई रू. २६ अर्ब ६२ करोड पुगेको छ । अघिल्लो वर्षको सोही अवधिमा कुल वस्तु व्यापार घाटा ३२.३ प्रतिशतले वृद्धि भएको थियो । कुल वस्तु व्यापार घाटामध्ये भारतसँंगको घाटा समीक्षा अवधिमा ८.७ प्रतिशतले ह्रास आएको छ ।

आर्थिक वर्ष २०६८/ ६९ को पहिलो महिनामा निर्यात–आयात अनुपात १८.६ प्रतिशत रहेको छ । अघिल्लो वर्षको सोही अवधिमा यस्तो अनुपात १६.९ प्रतिशत रहेको थियो ।

शोधनान्तर स्थितिमा बचत

आर्थिक वर्ष २०६८÷६९ को पहिलो महिनामा समग्र शोधनान्तर स्थिति रू. ८ अर्ब ३० करोडले बचतमा रहेको छ । अघिल्लो वर्षको सोही अवधिमा रू. १ अर्व ५१ करोडले शोधनान्तर बचतमा रहेको थियो । आर्थिक वर्ष २०६८/ ६९ को पहिलो महिनामा चालू खाता रू. ७३ करोडले बचतमा रहेको छ । अघिल्लो वर्षको सोही अवधिमा चालू खाता रू. २ अर्ब ४२ करोडले घाटामा रहेको थियो ।
त्यस्तै, विप्रेषण आप्रवाह अघिल्लो वर्षको ६.५ प्रतिशत वृद्धिको तुलनामा २३.६ प्रतिशतले वृद्धि भई रू. २१ अर्ब ८७ करोड पुगेको छ । त्यसैगरी, समीक्षा अवधिमा वित्तीय खाता अन्तर्गत रू. ४६ करोडको प्रत्यक्ष वैदेशिक लगानी प्राप्त भएको छ ।

विदेशी विनिमय सञ्चिति बढ्यो

२०६८ साउन मसान्तमा कुल विदेशी विनिमय सञ्चिति २०६८ असार मसान्तको रू. २ खर्ब ७२ अर्व १० करोडको तुलनामा ४.३ प्रतिशतले वृद्धि भई रू. २ खर्ब ८३ अर्व ७७ करोड पुगेको छ । अघिल्लो वर्ष यस्तो सञ्चिति २०६७ असार मसान्तको तुलनामा ०.४ प्रतिशतले घटेर रू. २ खर्ब ६७ अर्ब ८५ करोड रहन गएको थियो । कुल सञ्चितिमध्ये नेपाल राष्ट्र बैंकमा रहेको सञ्चिति २०६८ असार मसान्तको रू. २ खर्ब १३ अर्व ९ करोडको तुलनामा २०६८ साउन मसान्तमा ५.६ प्रतिशतले वृद्धि भई रू. २ खर्ब २५ अर्ब १२ करोड पुगेको छ ।

(नेपाल राष्ट्र बैंकले सार्वजनिक गरेको आर्थिक वर्ष २०६८/ ६९ को पहिलो महिनाको तथ्याङ्कमा आधारित मौद्रिक स्थिति डाउनलोड गर्न तलको डाउनलोड बटन क्लिक गर्नुहोस् ।)
