​वैदेशिक रोजगार म्यादी बीमा २० लाख पुग्यो, यस्तो छ नयाँ व्यवस्था

उजिर कार्की/उज्यालो । 
काठमाडौं, माघ ११– सरकारले वैदेशिक रोजगार म्यादी जीवन बीमा बढाएर २० लाख पुर्‍याएको छ । अव वैदेशिक रोजगारमा मृत्यु भएकाका परिवारले बीमा वापतको रकम २० लाख रुपैयाँ सम्म पाउन सक्ने छन् । प्रधानमन्त्री पुष्पकमल दाहाल प्रचण्डले मंगलबार वालुवाटारमा घोषणा गरेको नयाँ व्यवस्था फागुन १ गतेबाट लागु हुनेछ । 
मृगौला फेल, क्यान्सर जस्ता १५ प्रकारका घातक रोग बापत ५ लाख रुपैयाँ बीमा रकम थपेको हो । यस्तै वैदेशिक रोजगार कल्याणकारी कोषबाट पाउने रकम पनि सात लाख पुगेको छ । 
यो वैेदेशिक रोजगार नियमावली २०६४ संसोधन भएपछि मात्रै कार्यन्वयनमा आउने छ । त्यसपछि वैदेशिक रोजगारमा मृत्यु भएकाका परिवारले बीमा रकम सहित २७ लाख रुपैयाँसम्म आर्थिक सहायता पायस्तै तीन महिनाभीत्र मानसिक रोगलाई समेत घातक रोगको सूचीमा समावेश गरि आर्थिक सहायता दिलाउने व्यवस्था मिलाउन बीमा समितिलाई निर्देशन दिनु भएको छ । 
बीमाबाट कुन शीर्षकमा कति रकम ? 
जीवन बीमा वापत – १० लाख रुपैयाँ 
बीमितको आयको नोक्सानी वापत –२ लाख रुपैयाँ 
क्रिया खर्च वापत –१ लाख रुपैयाँ 
औषधी उपचार खर्च वापत–१ लाख रुपैयाँ 
शव ल्याउन खर्च वापत–१ लाख रुपैयाँ
घातक रोग वापत–५ लाख रुपैयाँ 
यस अघि नै बीमा गरिसकेका तर म्याद नसकिएका नागरिकले घातक रोग र बीमाको पछिल्लो व्यवस्था बमोजिम रक्षावरणको सुविधा लिन चाहेमा समानुपातिक थप शुल्क  बुझाएर लिन सकिने छ । 
यसअघि बीमा नविकरण नगरेका कामदारले तीन महिना भीत्र नविकरण गर्ने व्यवस्था मिलाइएको छ भने यस अवधिमा ज्यान गुमाउनेले स्वत बीमा रकम पाउने व्यवस्था मिलाइएको प्रधानमन्त्रीले जानकारी गराउनुभयो । उनीहरुको बीमा रकम सरकारले नै जम्मा गरिदिने छ । 
सरकारले आउँदो तीन महिनाभीत्र घातक रोगको बीमा समेत समावेश गरि बीमा नविकरण गर्ने व्यवस्था मिलाएको छ । फागुन १ गतेबाट लागु हुनेगरि करार अवधीभन्दा थप एक वर्ष सम्म बीमा अवधी हुने व्यवस्था समेत गरिएको छ । यसअघि ६ महिना मात्रै रहेको थियो । 
यस्तै विशेष अवस्थाका कारण जेल सजाय भोगीरहेका र विरामी भएर कमाउन नसकेका नेपालीको बीमा नविकरण शुल्क सरकार आफैं तिरिदिने छ । यो व्यवस्था भने अवको तीन महिना सम्म कायम रहने छ । दक्षिण कोरियामा मृत्यु भएका नागरिकको शव ल्याउन तत्काल कम्तीमा ५–७ लाख रुपैयाँ सम्म भुक्तानी गर्नु पर्ने व्यवस्था परिमार्जन गरि बीमा तथा रोजगारदाताले व्यहोर्ने रकममा अपुग भएमात्रै कोरिया जाने नेपालीबाट उठाएको रकमबाट व्यहोर्ने व्यवस्था मिलाउन श्रम तथा रोजगार मन्त्रालयलाई निर्देशन दिनु भएको छ । 
बीमा नविकरण नभए कम्पनी नै जवाफदेही हुनुपर्ने
प्रधानमन्त्री दाहालले बीमा नविकरण गर्न बीमा कम्पनीले नै ताकेता गर्नु पर्ने यसका लागि परिवारको समेत फोन नम्बर राखी नविकरण गराउन बीमा समितिलाई निर्देशन दिनुभएको छ । बीमा कम्पनीले एक महिनामा तीन पटक फोन गरेर नविकरण गर्न ताकेता नगरेर बीमा फेल भएमा बीमा कम्पनीले व्यहोर्नु पर्ने उल्लेख गर्नुभयो ।
नयाँ व्यवस्थासँगै बीमा गर्दा बुझाउनु पर्ने रकम बढाइएपनि यसको बारेमा भने प्रष्ट पारिएको छैन ।
