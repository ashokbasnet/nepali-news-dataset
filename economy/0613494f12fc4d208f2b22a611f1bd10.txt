कालो बजारी बढेकोमा महासंघको चिन्ता

काठमाडौं, पुस ३ - तराई–मधेसमा जारी आन्दोलन र भारतको नाकाबन्दीका कारण देशमा कालो बजारी बढेको भन्दै नेपाल उद्योग बाणिज्य महासंघले चिन्ता व्यक्त गरेको छ ।
बढ्दो कालो बजारकारण देशको समग्र अर्थतन्त्र नै खतरामा पर्ने चेतावनी पनि महासंघले दिएको छ । काठमाडौंमा पत्रकार सम्मेल गरी नेपाल उद्योग वाणिज्य महासंघका अध्यक्ष पशुपति मुरारकाले संस्थागत रुपमा तस्करी र कालो बजारी बढ्नु अर्थतन्त्रका लागि घातक हुने भन्दै सरकार र राजनीतिक दलको ध्यानाकर्षण गराउनुभयो ।
‘पेट्रोल पम्पमा ताला लागेका छन्, बाटोमा ट्राफिक जाम भएको छ, ग्यासका बुलेट भित्रिएका छन्, तर औपचारिक प्रणालीबाट जनतामा पुग्न सकेको छैन ।’ उहाँले भन्नुभयो ‘यस्तो कार्य जारी रहने हो भने देशको अर्थतन्त्र र उद्योग व्यवसाय सखाप हुन्छ ।’ 
लागत बढेकाले सामानको भाउ बढाउन पाउनु पर्ने माग
विभिन्न स्थानमा निरन्तर जारी अवरोध, कच्चा पदार्थ र इन्धनको चरम अभाव, विद्युतभार कटौती, औद्योगिक करिडोरमा शान्ति सुरक्षाको खराव अवस्थाका कारण उत्पादन लागत बढ्न गएको उहाँले बताउनुभयो ।
लागत बढेको भन्दै उहाँले आफूहरुले सामानको भाउ बढाउन पाउनु पर्ने माग गर्नुभयो । ‘उद्योगी व्यवसायीले लागत अनुसारको भाउमा सामान बजार पठाउन पाउनु पर्छ’ उहाँले भन्नुभयो । 
महासंकाअनुसार उद्योगी व्यवसायीले आयात गरेका कच्च पदार्थसहितका सामान सीमा पार रोकिएको छ । जसका कारण उद्योग व्यवसाय क्षेत्रमा दुई खर्ब रुपैयाँ भन्दा बढीको नोक्सानी भइसकेको छ । 
बन्द हड्ताल र नाकाबन्दीका कारण देश भरका साना ठूला गरेर २२ सय वटा कलकारखाना बन्द भएकाले कारण २ लाख जनाले रोजगारी गुमाएको महासंघले जनाएको छ ।
