पर्यटन व्यवसायीले आन्दोलन फिर्ता नलिएसम्म वार्ता हुँदैन : मन्त्री आचार्य

काठमाडौं, वैशाख २७ – संस्कृति, पर्यटन तथा नागरिक उड्डयन मन्त्री भीम आचार्यले पर्यटन व्यवसायीले आन्दोलन फिर्ता नलिएसम्म वार्ता नगर्ने बताउनुभएको छ ।
रिपोर्टर्स क्लबले गरेको  साक्षात्कारमा मन्त्री आचार्यले आन्दोलन स्थगित नभएसम्म वार्तामा नबस्ने बताउनुभएको हो । ‘पर्यटन व्यवसायीले चलाइरहेको आन्दोलन तत्काल स्थगित गर्नुपर्छ । अनि मात्र वार्ता हुन्छ,’ मन्त्री आचार्यले भन्नुभयो, ‘आन्दोलन फिर्ता नलिएसम्म वार्ता पनि हुँदैन ।’
आन्दोलनबाट नतर्सने भन्दैै मन्त्री आचार्यले आन्दोलन जारी रहे आफुले पनि आफ्नो काम नरोक्ने बताउनुभयो । मन्त्री आचार्यले व्यवसायीका माग पुरा गरी छैठौं राष्ट्रिय पर्यटन मेला स्थगित गरिसकेको र सरकार हदैसम्म लचिलो बनेको बताउँदै भन्नुभयो, ‘व्यवसायीले पनि सरकारसँग गरेका प्रतिबद्धता पुरा गर्नुपर्छ । अनि मात्र वार्ताको बातावरण बन्छ ।’
पर्यटन बोर्डका कायम मुकायम प्रमुख सुवास निरौलालाई आन्दोलनकारीले भने झैं हटाउन नसकिने स्पष्ट पार्नुभयो । पर्यटन बोर्डमा अराजकता र आर्थिक हिनामिना भए अख्तियारले कार्वाही थाल्नुपर्ने र स्वायत्त संस्था भएकाले बोर्डमा आफनै कानून लागू हुने मन्त्री आचार्यले बताउनुभयो ।
तर मन्त्री आचार्यले क्यासिनो व्यवसायलाई कानुनी दायरामा ल्याउने कोशिस गरेको र क्यासिनो बन्द गर्ने पक्षमा नरहेको बताउनुभयो । व्यवसायीले बक्यौता तिरेमा अहिलेकै संचालकलाई चलाउन दिने पनि उहाँले प्रष्ट पार्नुभयो ।
