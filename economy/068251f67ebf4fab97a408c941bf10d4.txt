विनियोजन विधेयकमाथिको छलफलको अवरोध हट्यो

काठमाडौं, साउन २२ – व्यवस्थापिका–संसदमा विनियोजन विधेयकमाथिको छलफल शुक्रबारदेखि सुरु भएको छ । यसअघि छलफल बहिष्कार गरेको प्रमुख प्रतिपक्षी एकीकृत नेकपा माओवादी छलफलमा सहभागी भएपछि छलफल सुरु भएको हो ।
संसदमा पेशमा भएको विनियोजनमा विधेयकमा एकीकृत नेकपा माओवादीका सांसद शक्तिबहादुर बस्नेतले भूकम्प पीडितलाई राहत र पुनःस्थापना, शान्ति प्रक्रियाका बाँकी काम पुरा गर्न बजेटले विशेष ध्यान दिनुपर्ने विषयमा आफूहरुले पटक–पटक धारणा राखेपनि सुनुवाई नभएको आरोप लगाउनुभयो ।
विपद व्यवस्थापनको पूर्व तयारी, राष्ट्रिय गौरवका आयोजनामा उल्लेख्य बजेट विनियोजन गर्न आफ्नो दलले माग गरेपनि त्यसतर्फ सरकारले कुनै पनि ध्यान नदिइएको, आफूहरुले उठाएका विषयहरुमा कुनै पनि ध्यान नदिइएकामा आपत्ति प्रकट गर्नुभयो । यी विषयमा अर्थमन्त्री डा. रामशरण महतसँग सकारात्मक छलफल भएकाले विनियोजन विधेयकमा सहभागी भएको उहाँले बताउनुभयो ।
नेकपा एमालेका सांसद राधाकृष्ण कँडेलले राष्ट्रिय योजना आयोगको निर्देशन विपरीत बजेट ल्याइएको भन्दै आपत्ति जनाउनुभयो । राष्ट्रिय प्रजातन्त्र पार्टी नेपालका सांसद सुशीलकुमार श्रेष्ठले सरकारले विनियोजन विधेयकको पुस्तिका वितरण नगरेकोमा आपत्ति जनाउँदै छानबिन गर्न संसदीय समिति गठन गर्न माग गर्नुभयो । नेपाली कांग्रेसका सांसद कमलप्रसाद पंगेनीले तत्काल विनियोजन विधेयकमाथिको छलफल गरेर भूकम्प पीडित नागरिकको राहत र पुनःस्थापनामा ध्यान दिनुपर्ने बताउनुभयो ।
राष्ट्रिय प्रजातन्त्र पार्टीका सांसद जयन्त चन्दले आर्थिक वर्षको अन्त्यमा मात्रै बजेट खर्च गर्ने प्रवृत्तिको अन्त्य गर्नुपर्नेमा जोड दिनुभयो । व्यवस्थापिका–संसदको अर्को बैठक यही साउन २४ गते आइतबार दिउँसो ३ बजे बस्नेछ ।
