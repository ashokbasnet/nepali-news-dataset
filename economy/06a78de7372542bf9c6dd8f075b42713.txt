तल्लो मोदीले स्थानीयलाई १० प्रतिशत शेयर दिने

दुर्गाप्रसाद शर्मा/ उज्यालो । पर्वत, भदौ ८ – पर्वत जिल्लामा निर्माण शुरु भएको २० मेघावाट क्षमताको तल्लो मोदीखोला जलविद्युत आयोजनाले  स्थानीयबासीलाई १० प्रतिशत शेयर दिने भएको छ । निजी क्षेत्रको मनाङ ट्रेड लिङ्कले  निर्माण शुरु गरेको आयोजनाले आयोजना प्रभावित पर्वतका पाँच गाविसका बासिन्दालाई शेयर लगानीको अवसर दिने घोषणा गरेको हो ।

 

आयोजनाले प्रभावित गाविसका लगानीलाई पनि विद्युत आयोजनामा लगानीको अवसर दिने गरी शेयर खुल्ला गर्ने तयारी गरेको कार्यकारी निर्देशक ज्ञानेन्द्रलाल प्रधानले जानकारी दिनुभयो । आयोजनाले आगामी कार्तिक महिना देखि शेयर खुल्ला गर्ने तयारी गरिरहेको छ । स्टक एक्सचेन्जले १० प्रतिशत अनिवार्य गरेपनि स्थानीयलाई १५ प्रतिशत सम्म शेयर दिन सकिने पनि आयोजनाले जनाएको छ ।  

शेयर जारी गर्नका लागि लगानीकर्ताहरुकाबीचमा सहमति भैसकेको बताउँदै कार्यकारी निर्देशक प्रधानले आयोजनामा लगानी गर्ने सहमति जनाएका बैंकको राय बुझेर प्रकृया शुरु गर्ने बताउनुभयो  । ‘हामीले शेयर खुल्ला गर्नका लागि लगानीकर्ता बैंकको पनि सहमति आवश्यक पर्छ’ उहाँले भन्नुभयो, ‘बैंकले सहमति दिएमा जति सक्दो चाँडो शेयर खुल्ला गर्छौँ ।’

पर्वतको चुवा, बाजुङ्ग, दुर्लुङ्ग, तिलहार र देउपुर गाविसका बासिन्दालाई शेयर लगानीमा प्राथमिकता दिइने बताउँदै स्थानीय प्रभावित जनता नै पहिलो हकदार हुने आयोजनाले जनाएको छ । शेयर लगानी गर्न रकम अभाब हुने बासिन्दालाई बैंक मार्फत सहुलियतमा ऋण दिलाउने आश्वासन पनि कार्यकारी निर्देशक प्रधानले जानकारी दिनुभयो ।

पर्वतको चुवा, तिलाहार, दुर्लुङ, बाजुङ तथा देउपुर गाविसमा निर्माण गर्न लागिएको यस आयोजनाको निर्माण कार्य २०७२ सम्ममा सम्पन्न गर्ने लक्ष्य छ । करिब ३ अर्ब ६० करोड को लागतमा निर्माण सम्पन्न गर्ने लक्ष्य राखिएको छ ।
