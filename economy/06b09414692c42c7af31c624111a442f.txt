अरुण तेस्रोका लागि भारतले छुटट्यायो ९२ अर्ब, २५ वर्षपछि मात्र नेपालको

काठमाडौं, फागुन ११ – अरुण तेस्रो जलविद्युत आयोजनाका लागि भारत सरकारले झण्डै ९२ अर्ब नेपाली रुपैयाँ स्वीकृत गरेको छ । संखुवासभामा बन्ने ९ सय मेगावाट जलविद्युत आयोजना भारतको सरकारी कम्पनी सतलज जलविद्युत निगमले बनाउन लागेको हो ।
भारतीय प्रधानमन्त्री नरेन्द्र मोदीसमेतको उपस्थितिमा बसेको आर्थिक मामिला सम्बन्धी मन्त्रीपरिषदको समितिले अरुण तेस्रोका लागि ९२ अर्ब रुपैयाँ उपलब्ध गराउन स्वीकृति दिएको भारतीय संचार माध्यमले जनाएका छन् । यो आयोजना र प्रसारण लाइनका लागि १ खर्व १६ अर्व रुपैयाँ लागत लाग्ने अनुमान छ । 
आयोजना प्रभावित क्षेत्रका बासिन्दालाई मुआब्जा वितरणको काम अन्तिम चरणमा पुर्‍याएको सतलजले चैतदेखि आयोजना निर्माणको काम अघि बढाउने तयारी गरिरहेको छ । ५ वर्षभित्र यो आयोजना कार्यान्वयनमा आइसक्ने भारतका उर्जा मन्त्री पिउस गोयलले बताउनुभएको छ । ९ यस मेगावाट क्षमताको अरुण तेश्रो जलविद्युत आयोजनाबाट नेपालले १ सय ९८ मेगावाट विजुली सित्तैमा पाउने छ । 
२५ वर्ष भारतीय कम्पनीले सञ्चालन गर्ने यो आयोजनाबाट नेपाललाई साढे ३ खर्ब रुपैयाँ बराबरको लाभ पाउने छ । २५ वर्षपछि आयोजना नेपाल सरकारको स्वामित्वमा आउने छ ।
