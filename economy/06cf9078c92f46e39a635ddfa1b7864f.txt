बन्दमा फलफूलको खुद्रा ब्यापारीलाई फाइदा

काठमाडौ, फागुन २४ – बन्दका कारण अरु सामानको व्यापार ठप्प भएपनि फलफूलको खुद्रा व्यापारीलाई भने फाइदा भएको छ ।

ठेला र साइकलमा राखेर फलफूलको बिक्री गर्ने खुद्रा व्यापारीहरुले बुधबार र बिहीबार व्यापार राम्रो भएको बताएका छन् । उनीहरुका अनुसार गर्मी बढेको र बन्दका कारण लामो दूरीमा पैदल नै आवतजावत गर्नुपरेकाले पैदलयात्रुहरुले अंगुर, सुन्तला, मेवा, खरबुजा बढी किन्ने गरेका छन् । फलफूलका अरु पसलहरु बन्द भएकाले भाउ भने अरु दिनको भन्दा महंगो छ ।

बन्दका कारण थोक बजारबाट भने बुधबार र बिहीबार कारोबार ठप्प जस्तै रहेको फलफूल थोक व्यवसायी संघका अध्यक्ष नारायण धितालले जानकारी दिनुभयो । बिहीबार बिहान सामान्य कारोबार भएपनि अहिले भने बजार बन्द छ । बन्दका कारण थोक बजारमा कारोबार नहुने हुँदा मंगलबार नै खुद्रा व्यापारीले धेरै फलफूल किनेर लगेको उहाँको भनाई छ ।
