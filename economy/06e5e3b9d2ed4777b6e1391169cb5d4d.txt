सनराइज बैंकका शेयर धनीले १५ प्रतिशत बोनस शेयर पाउने

काठमाडौं, भदौ ३० – सनराइज बैंक लिमिटेडले आफ्ना शेयर धनीलाई १५ प्रतिशत बोनस शेयर दिने भएको छ  । बैंकको सञ्चालक समितिको बैठकले गएको आर्थिक वर्षको मुनाफा र पूँजीगत जगेडा कोषमा रहेको रकमबाट १५ प्रतिशत बोनश शेयर दिने घोषणा गरेको हो ।
यो बोनस सनराइज बैंकको अहिले लिलामीमा रहेको शेयर पाउने लगानीकर्ताले समेत  हात पार्ने छन् । नबिकेको हकप्रद लिलामी भइसकेपछि कायम हुने चुक्ता पूँजी ७ अर्ब ८ करोड ९१ लाख ७९ हजार १ रुपैयाँको १५ प्रतिशत बोनश शेयर दिइने बैंकले स्पष्ट पारेको छ । 
१ अर्ब ६ करोड ३३ लाख ७६ हजार ८ सय ५० रुपैयाँ बराबरको बोनश शेयर वितरण गरेपछि बैंकको चुक्ता पूँजी ८ अर्व १५ करोड नाघ्ने छ । राष्ट्र बैंकले सबै बाणिज्य बैंकलाई चुक्त पूँजी ८ अर्व पुर्‍याउन निर्देशन दिएको थियो । 
सनराइज बैंकको बोनश शेयर वापत लाग्ने कर रकम भने शेयर धनी आफैंले तिर्नु पर्ने छ । एउटा बोनश शेयरको ७५ पैसा कर लाग्ने व्यवस्था छ । बोनश वापत लाग्ने कर रकम थोरै भए पनि यो तिर्न भने लगानीकर्ताले निक्कै झन्झट व्यहोर्नु पर्छ ।  १५ प्रतिशत बोनसको निर्णय नेपाल राष्ट्र बैंक र बैंकको साधारणसभाबाट पारित हुनु पर्ने छ ।
