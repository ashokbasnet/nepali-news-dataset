यसरी फस्टायो नेपालमा रेन्बो ट्राउट ब्यवसाय

विनोद ढकाल/उज्यालो । काठमाडौ, जेठ १२ – नेपालमा छोटो अवधिमा धेरै प्रगति भएको ब्यवसायमा पर्छ रेन्बो ट्राउटको व्यवसाय । १४ वर्षको अवधिमा यो व्यवसाय आम्दानीको राम्रो विकल्प बनेको छ धेरैका लागि ।

 

परिक्षणका रुपमा रेन्बो ट्राउट पाल्न थालेका मध्ये धेरै व्यक्ति अहिले सफल ब्यवसायी बनिसकेका छन् । सिन्धुपाल्चोकको मानसरोवर हिमालयन रेन्बो ट्राउट फार्मका सञ्चालक महेन्द्र घोरासैनीले भन्नुभयो ‘थोरै लगानीमा गर्न सकिने ठानेर नयाँ काम गरिहालौं भनेर थालियो । तर लगानी पनि धेरै भयो, माछालाई लाग्ने रोगबारे ज्ञान पनि थिएन त्यसैले घाटा लाग्ने त्रास थियो । तर विस्तारै राम्रो हुँदै गयो, अहिले त आफै प्राविधिक भइसक्यौं ।’

सन् १९९८ मा ४/५ जना ब्यवसायीले शुरु गरेको रेन्बो ट्राउट पाल्नेहरु अहिले १ सय १० भन्दा धेरै व्यक्ति र समुह भइसकेका छन् । सन् २००२ मा ५ मेट्रिक टन उत्पादन भएको रेन्बो ट्राउट गएको वर्ष १ सय २५ मेट्रिक टन उत्पादन भएको हिमालयन रेन्बो ट्राउट ब्यवसायी एशोसिएशनले जनाएको छ ।  

नुवाकोटको ककनीबाट शुरु भएको रेन्बो ट्राउटको ब्यवसाय १० वटा पहाडी जिल्लामा विस्तार भइसकेको छ । यसमा २ अर्ब रुपैँया लगानी भएको छ भने ५ हजार जनाले प्रत्यक्ष रोजगारी पाएका छन् । बार्षिक रुपमा ४० मेट्रिक टनको दरले उत्पादन बढ्दो छ ।

रसुवा, सिन्धुपाल्चोक, काभ्रे, दोलखा, ललितपुर, काठमाडौ, धादिङ, मकवानपुर, कास्की हुँदै म्याग्दीसम्म रेन्बो ट्राउट पालन विस्तार भएको हिमालयन रेन्बो ट्राउट ब्यवसायी एशोसिएशनका महासचिव जयराम अर्यालले बताउनुभयो ।

अरु माछा भन्दा महङ्गोमा बिक्री हुने रेन्बो ट्राउटको बजार विस्तार भएसँगै यसतर्फ किसानको आकर्षण पनि बढ्दो छ । रेन्बो ट्राउट पाल्ने मध्ये धेरैजसोले आफैले रेष्टुरेण्ट पनि चलाएका छन् । ‘जति माछा भएपनि बिकेकै छ, भाउ तलमाथि भएपनि माछा नबिक्ने अवस्था छैन, वर्षमा २/३ लाख देखि १० लाख रुपैँयासम्म कमाउने छन्’ अर्यालले भन्नुभयो  ।

रेन्बो ट्राउटको खपत माछा पालिएको ठाउँका रेष्टुरेण्टसँगै काठमाडौ, पोखरा जस्ता शहरका केही ठूला रेष्टुरेण्ट र होटलहरु हुन् ।

बजारमा अरु माछाको भन्दा यसको मूल्य झण्डै दोब्बर पर्छ । एक किलोको ८ सय देखि १ हजार रुपैँयासम्म पर्ने रेन्बो ट्राउट पकाएर प्रतिकेजी १४ सय रुपैँयासम्ममा बिक्री हुन् व्यवसायीहरु बताउँछन् ।

नेपालमा कसरी शुरु भयो रेन्बो ट्राउट पालन ?

नेपालमा रेन्बो ट्राउट माछा सन् १९८९ तिरबाट पाल्न थालिएको हो । जापान सरकारले रेन्बो ट्राउटका ५० हजार फुल उपहार स्वरुप पठाएको थियो, जुन नुवाकोटको त्रिशुलीमा परीक्षण उत्पादनका लागि राखिएको थियो । त्यसको रेखदेख एक जापानी संस्थाले नै गरेको थियो । त्यसरी परीक्षणमा राखिएको ट्राउट माछा १९९७ मा बिक्री गरियो ।

त्यसपछि नीजि क्षेत्रबाट सन् १९९८ मा नुवाकोटको सिस्नेरीमा साधुराम बस्नेत, पूर्णबहादुर लामा लगायतले परीक्षण उत्पादन गर्न थाले । परीक्षण सफल भएपछि रेन्बो ट्राउट पाल्नेको संख्या ह्वात्तै बढ्यो । केही वर्षअघिसम्म सरकारीस्तरबाट मात्रै भूरा उत्पादन हुनेमा अहिले ६ वटा नीजि क्षेत्रका भूरा उत्पादक समुह समेत छन् । हाल रेन्बो ट्राउटका बर्षमा करिव १५ लाख भूरा उत्पादन हुन्छ ।

नेपालका सबै पहाडी जिल्लामा रेन्बो ट्राउट पाल्न सकिने ब्यवसायीहरु बताउँछन् ।  ‘नेपालको सबै पहाडी जिल्लामा लाखौको माछा उत्पादनको संभावना छ’ हिमालयन रेन्बो ट्राउट ब्यवसायी एशोसिएशनका उपाध्यक्ष समेत रहेका घोरासैनीले भन्नुभयो ‘५ डिग्रीदेखि २० डिग्री सेल्सियस तापक्रम भएको पानीमा रेन्बो ट्राउट पाल्न सकिन्छ ।’

पहाडी जिल्लामा पानीको मुहान नजिकको जमिनमा अन्नवालीमा भन्दा माछा पालनमा धेरै फाइदा हुने ब्यवसायीहरु बताउँछन् ।

समस्या

ट्राउटको व्यापार चम्केपनि समस्या पनि छन् यसमा । माछाको कुनै पनि रोगको औषधी हालसम्म नेपालमा पाईंदैन । ‘अहिले गाइभैंसी र कुखुराको औषधी खुवाइरहेका छौं, कहिलेकाँही मात्रा नमिलेर समस्या पर्छ’  भूरा उत्पादक समेत रहेका घोरासैनीले भन्नुभयो । नेपालमा ट्राउट माछालाई धेरैजसो विशेषगरी कलेजो सुन्निने र पहेँले रोग लाग्छ ।

विदेशमा बन्ने माछाको औषधी बिक्रेताले नाफा नहुने भन्दै नल्याउने भएकाले पशुको औषधीको मात्रा मिलाएर खुवाउनु परेको मत्स्य अनुसन्धान महाशाखा त्रिशुलीका मत्स्य विशेषज्ञ राजमान मुल्मीले बताउनुभयो । प्राविधिक थोरै हुनु पनि यसको समस्या हो ।

वर्षेनी बढिरहेको ट्राउट माछाको उत्पादनले आगामी दिनमा यसको बजारको समस्या आउने पनि देखिन थालेको छ । नयाँ स्वाद र तिब्र बिस्तार हुने क्रम भर्खरै सुरु भएकाले अहिले नै बजारको समस्या नपरे पनि जुन रुपमा यसको बिस्तार भइरहेको छ त्यसले बजारको समस्या देखिने सहजै अनुमान गर्न सकिन्छ ।

त्यसैले विदेश निर्यातका लागि सरकारले अहिले देखि नै ब्यवस्था मिलाउनुपर्ने ब्यवसायीहरुको भनाई छ । ‘उत्पादन भएको माछा देशभित्रै खपत हुन सक्दैन, बरु अस्वस्थ प्रतिस्पर्धाका कारण घाटा खाएर बेच्नुपर्ने अवस्था आउन सक्छ, त्यसैले सरकारले क्वारेन्टाइन जस्ता समस्या सुल्झाएर सहयोग गर्नुपर्छ’ हिमालयन रेन्बो ट्राउट ब्यवसायी एशोसिएशनका महासचिव अर्यालले भन्नुभयो ।

खाडी मुलुकमा ट्राउट माछाको माग धेरै छ । ‘ती ठाउँमा गर्मी हावापानीका कारण ट्राउट माछाको उत्पादन हुन सक्दैन, त्यसैले निर्यातको संभावना धेरै छ’ अर्यालले भन्नुभयो ‘त्यसका लागि सरकारले सजिलो ब्यवस्था गरिदिनुपर्छ ।’
