आजदेखि ईंटाको भाउ बढ्ने

काठमाडौं, असोज ३१ – आजदेखि घर बनाउन प्रयोग हुने ईंटाको भाउ बढ्ने भएको छ ।
सरकारले सबै ईंटा उद्योगलाई अनिवार्य भ्याटमा दर्ता हुनुपर्ने ब्यवस्था गरेपछि भोलिदेखि ईंटा उद्योगले हरेक ईटामा १३ प्रतिशत भ्याट जोडेर बुच्ने भएकाले ईंटाको भाउ बढ्ने भएको हो । अहिले एउटा ईंटाको भाउ ७ रुपैयाँदेखि १५ रुपैयाँसम्म छ ।
उद्योगै पिच्छे फरक फरक भाउ रहेकाले १३ प्रतिशत भ्याट जोडेपछि पनि भाउ फरक फरक नै हुनेछ । सरकारले ईंटा उद्योगलाई भ्याटमा दर्ता हुन आजसम्मको समय दिएको थियो । दर्ता भएका उद्योगले भोलिदेखि अनिवार्य रुपमा भ्याट बिल काटेर ईंटा बेच्नुपर्ने छ ।
यसैबीच आन्तरिक राजस्व विभागले मूल्य अभिबृद्धि कर भ्याटमा दर्ता नहुने ईंटा उद्योगको कारोबार रोक्न आन्तरिक राजस्व कार्यालयलाई निर्देशन दिएको छ । विभागले विहीबार पत्र लेखि मातहतका सबै कार्यालयलाई करमा दर्ता नभएका ईंटा उद्योग बन्द गराउन निर्देशन दिएको आन्तरिक राजस्व विभागका महानिर्देशक टंकमणी शर्माले जानकारी दिनुभयो ।
साथै विभागले राजस्व अनुसन्धान विभागलाई पनि पत्र लेखि बजारमा भ्याट बिल नकाटेको ईंटाको बिक्री भएको पाए कारबाही गर्न भनेको छ । अब राजस्व अनुसन्धानले भ्याट बिल नकाटेको ईंटा भेटाए पक्राउ गर्नेछ ।
देशभर ११ सय ईंटा भट्टा छन् र ती मध्ये आजसम्म अधिकाशं भ्याटमा दर्ता भएको महानिर्देशक शर्माले जानकारी दिनुभयो ।
