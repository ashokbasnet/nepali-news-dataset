सहमतिकै आधारमा पूर्ण आकारको बजेट आउँछः अर्थमन्त्री पुन

कपिल कोईराला/ उज्यालो । काभ्रे, जेठ ३१ – अर्थमन्त्री वर्षमान पुनले राजनीतिक सहमतिको आधारमा सरकारले पूर्ण आकारको बजेट ल्याउने बताउनुभएको छ । मन्त्री पुनले दलहरुबीच सहमति कायम गरि अध्यादेशमार्फत पूर्ण आकारको बजेट ल्याउनुको विकल्प नभएको जिकिर गर्नुभयो ।

 

काभ्रेको धुलिखेलमा बुधबार करदाता सेवा कार्यालयको उद्घाटन गर्दै अर्थमन्त्री पुनले लगानी मैत्री बजेट ल्याउने प्रतिवद्धता व्यक्त गर्नुभयो । ‘राष्ट्रपतिलाई समेत यसबारेमा जानकारी गराइसेका छौँ’, मन्त्री पुनले भन्नुभयो, ‘सबै दलहरुसँग छलफल गरी लगानी मैत्री बजेट ल्याउँछौँ ।’

गत वर्ष समयमै बजेट आउँदा ५ प्रतिशत आर्थिक बृद्धि भएको स्मरण गराउँदै अर्थमन्त्री पुनले सहमतिका आधारमा बजेट आए राजनीतिक सहमतिको पनि ढोका खुल्ने विश्वास ब्यक्त गर्नुभयो ।  अर्थमन्त्री पुनले यस वर्षको बजेट उत्पादन र रोजगार बृद्धिमा  केन्द्रीत हुने समेत जानकारी दिनुभयो ।

धुलिखेलमा केही बर्ष पहिला हटेको करदाता सेवा कार्यालय पुनः स्थापना भएको छ ।
