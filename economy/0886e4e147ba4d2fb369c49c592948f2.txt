हेटौंडा–सिस्नेरी–काठमाडौं सुरुङ मार्ग निर्माणको जिम्मा निजी क्षेत्रलाई

काठमाडौं, जेठ १ - सरकारले हेटौंडा–सिस्नेरी–काठमाडौं सुरुङ मार्ग निर्माणको जिम्मा निजी क्षेत्रलाई दिएको छ । सार्वजनिक निजी साझेदारी पिपिपी मोडलमा निर्माण हुने यो आयोजना नेपाल पूर्वाधार विकास कम्पनी नामक संस्थाले बनाउने छ । भौतिक योजना तथा निर्माण मन्त्रालय र कम्पनीबीच निर्माण, स्वामित्व, संचालन तथा हस्तान्तरण (बुट) ऐन अनुसार सुरुङ मार्ग निर्माण गर्ने सम्बन्धमा आज हस्ताक्षर भएको छ ।

 

प्रधानमन्त्री डाक्टर वावुराम भट्टराई र भौतिक योजना तथा निर्माण मन्त्री हृदयश त्रिपाठीको उपस्थितिमा कम्पनीका अध्यक्ष कुशकुमार जोशी र मन्त्रालयका सहसचिब रमेश श्रेष्ठले सम्झौतापत्रमा हस्ताक्षर गर्नुभएको हो । सम्झौता अनुसार पूर्वाधार विकास कम्पनीले ६ महिनाभित्र आयोजनाको बिस्तृत अध्ययन प्रतिबेदन डीपीआर तयार पारि आउँदो ४ वर्षभित्र निर्माण सम्पन्न गर्नेछ । आयोजनाको लागत २० अर्ब रुपैंया रहने अध्यक्ष जोशीले जानकारी दिनुभयो । प्रधानमन्त्री भट्टराईले निजी क्षेत्रबाट सडक निर्माणमा पहिलोपटक पहल भएको भन्दै सरकारका तर्फबाट सबैखाले सहयोग प्रदान गर्ने प्रतिबद्धता व्यक्त गर्नुभयो ।
