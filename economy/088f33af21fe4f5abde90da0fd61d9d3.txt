सदर चिडियाखानालाई सूर्यविनायकमा सार्ने विषयमा संसदीय समितिमा छलफल

काठमाडौं, जेठ ३१ । व्यवस्थापिका–संसदको वातावरण विकास समितिले विभिन्न स्थानहरुमा रहेका स–साना चिडियाखानाहरु पत्ता लगाइ तथ्यांक संकलन गरी व्यवस्थित र नियमन गर्न सरकारको ध्यानाकर्षण गराएको छ ।समितिको सोमबार बसेको बैठकले अवैधरुपमा रहेका चिडियाखानाहरुको अनुगमन गरी त्यसको तथ्यांक संकलन गर्ने र चिडियाखानासम्बन्धी नीति र कानुन बनाइ त्यसलाई नियमन गर्नुपर्नेमा जोड दिएको हो ।बैठकमा सहभागी सांसदहरुले सरकारले स्वीकृति दिएकाबाहेक निजी चिडियाघर राख्न नपाउने कानुन बनाउनुपर्नेमा जोड दिएका थिए ।बैठकमा ललितपुरस्थित सदर चिडियाखानालाई भक्तपूरको सूर्यविनायकमा सार्ने विषयमा पनि छलफल भएको थियो ।वि.सं. १९८९ सालमा तत्कालीन राणा प्रधानमन्त्री जुद्ध शम्शेरले निजीरुपमा स्थापना गरेको ललितपुरको जाउलाखेलस्थित सदर चिडियाखाना २०११ सालदेखिमात्र सर्वसाधारणका लागि खुला गरिएको थियो ।
