भूकम्प पीडितलाई अनुदान दिन प्राधिकरणले गर्‍यो बैंकसँग सम्झौता

काठमाडौं, जेठ १४ - भूकम्पबाट क्षति पुगेका घर पुनर्निर्माणको लागि अनुदान रकम वितरणको लागि राष्ट्रिय पुनर्निर्माण प्राधिकरण र विभिन्न बैंकबिच हस्ताक्षर भएको छ ।
नेपाल बैंकर्स एसोसिएन, डेभलपमेन्ट बैंकर्स एशोसिएन, फाइनान्सिएल इन्स्टिच्युसन एशोसिएन र राष्ट्रिय पुनर्निर्माण प्राधिकरणबिच पीडितलाई बैंक खातामार्फत अनुदान वितरण गर्ने सम्झौतापत्रमा हस्ताक्षर भएको हो । सम्झौता अनुसार सदरमुकाममा रहेका बैंकले प्रत्यक दिन न्युनतम ५० वटा र सदरमुकाम बाहिर रहेका बैंकले प्रतिदिन २० वटा घरधनीको निशुल्क कारोबार गर्नेछन् । त्योभन्दा बढि कारोबार गर्ने बैंक तथा वित्तीय संस्थालाई पुनर्निर्माण प्राधिकरणले प्रति घरधनी २ सय २५ रुपैयाँका दरले बैंकलाई भुक्तानी दिने सम्झौता पत्रमा उल्लेख छ ।
प्रभावित जिल्लालाई क्षेत्रगत रुपमा छुट्याएर सात दिनभित्र अनुदान वितरण शुरु गर्ने सहमति पनि बैंक र प्राधिरकणबिच भएको छ । तोकिएका बैंक तथा वित्तीय संस्थाले विद्युतीय प्रणालीमार्फत उपलब्ध गराएको विवरणका आधारमा घरधनी बिनै एकमुष्ठ रुपमा शुन्य मौज्दाजमा खाता खोल्दिने छन् ।
त्यस्तै, अनुदान पाउन योग्य पीडितको नामावलीका आधारमा जिल्ला विकास समितीले बैंकलाई रकम दिने र बैंकले नगरपालिका र गाविसबाट प्राप्त विवरणका आधारमा पीडितलाई भुक्तानी दिने सम्झौतामा उल्लेख छ ।
