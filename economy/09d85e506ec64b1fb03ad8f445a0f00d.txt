क्रसर व्यवसायीलाई घाटा हुँदा अर्थमन्त्रीलाई चिन्ता

काठमाडौं, पुस ३ – अर्थमन्त्री डा. रामशरण महतले ढुंगा, गिटी र बालुवा निकासी रोक्न नहुने बताउनुभएको छ । अर्थमन्त्री डा. महतले बिहीबार व्यवस्थापिका संसदको विकास समितिको बैठकमा ढुंगा, गिटी र बालुवाको निकासीमा लगाइएको रोक हटाइनुपर्ने बताउनुभएको हो ।
क्रसर व्यवसायीले चुरे र  निकुञ्ज क्षेत्र तथा खोलानालाको अत्यधिक दोहन गरेपछि सरकारले गएको साउन एक गतेदेखि ढुंगा, गिटी र बालुवाको निकासीमा  रोक लगाएको थियो । तर अर्थमन्त्री डा. महतले विकास समितिको बैठकमा निकासीमा रोक लगाइएको कारण आफूले बुझ्न नसकेको बताउनुभयो ।
उहाँले भारतबाट चुनढुंगाको आयात गर्न हुने तर नेपालबाट ढुंगा, गिटी र बालुवाको निर्यात गर्न नहुने तर्क औचित्यहिन भएको बताउनुभयो । उहाँले ढुंगा, गिटी र बालुवाको निर्यातलाई प्रोत्साहन गर्नुपर्ने बताउनुभयो ।
अर्थमन्त्री डा. महतले ढुंगा, गिटी र बालुवाको निकासीमा रोक लगाईंदा विकास निर्माणका काम प्रभावित भएको र र क्रसर व्यवसायीको करोडौं रुपैयाँ जोखिममा परेको बताउनुभयो ।
