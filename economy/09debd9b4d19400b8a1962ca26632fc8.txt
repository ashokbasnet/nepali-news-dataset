अर्थ मन्त्रालयको सक्रियताले मात्रै बजेट कार्यान्वय हुन सक्दैन – अर्थमन्त्री

काठमाडौं, साउन १ - अर्थमन्त्री डा रामशरण महतले सरकारले व्यवस्थापिका–संसद्मा प्रस्तुत गरेको चालु आवको बजेटलाई पूर्णरुपमा कार्यान्वयन गर्न मातहतका विभाग र कार्यालय प्रमुखलाई निर्देशन दिनुभएको छ । 
अर्थ मन्त्रालयमा आज आयोजित कार्यक्रममा मातहतका कार्यालय प्रमुखलाई निर्देशन दिँदै उहाँले बजेटको आकार ठूलो भएको हुँदा कार्यान्वयन चुनौतीपूर्ण रहेकाले त्यसतर्फ ध्यान दिन आग्रह गर्नुभयो । 
अर्थमन्त्री डा महतले भन्नुभयो, “बजेटको कार्यान्वयन चुनौतीपूर्ण छ । कार्यान्वयनमा पनि सक्रिय भूमिका निर्वाह गर्नु आवश्यक छ । नत्र बजेट जतिसुकै राम्रो भए पनि सोचेजस्तो नतिजा प्राप्त हुन सक्दैन ।” बजेटमा जतिसुकै धेरै कार्यक्रम राखे पनि सबैका माग पूरा हुन नसक्ने भन्दै उहाँले एकै वर्षको बजेटबाट सबै कुरा पूरा गर्न नसकिने बताउनुभयो । 
भूकम्पअघिको आर्थिक वृद्धिको प्रक्षेपण प्रस्तुत गर्दै उहाँले लगातार पाँच प्रतिशत माथिको आर्थिक वृद्धि हासिल हुने स्थिति रहेको भए पनि हालैको प्राकृतिक विपद्ले समस्या खडा गरेको र त्यसबाट निराश भएर पछाडि हट्न पनि नसकिने भएकाले विशेष तयारीका साथ अगाडि बढ्नुपर्ने धारणा राख्नुभयो । 
अर्थ मन्त्रालयको सक्रियताले मात्र बजेट कार्यान्वयनलाई प्रभावकारी बनाउन नसकिने भएकाले सबै मन्त्रालय, विभाग र आयोजनालाई पनि विशेष रुपमा सक्रिय बनाउनुपर्नेमा अर्थ मन्त्रीले जोड दिनुभयो । 
राजस्व असुलीको कुल लक्ष्य हासिल गर्न अझै सक्रियता देखाउन जरुरी रहेको भन्दै उहाँले करदाताको आत्मसम्मान कायम राख्दै परिणाममुखी काम गर्नुपर्ने धारणा राख्नुभयो । सो अवसरमा अर्थसचिव सुमनप्रसाद शर्माले खर्चको अख्तियारी आजैबाट पठाइएको जानकारी दिँदै जिम्मेवार भएर काम गर्न विभागीय प्रमुखहरुलाई निर्देशन दिनुभयो । 
त्यसैगरी राजस्व सचिव नवराज भण्डारीले बजेट निर्माणको जतिकै चुनौती कार्यान्वयनमा पनि रहेको उल्लेख गर्नुभयो । कार्यक्रममा मन्त्रालयका विभिन्न महाशाखाका प्रमुख तथा अन्य कर्मचारी, सम्पत्ति शुद्धीकरण विभाग, आन्तरिक राजस्व विभाग, भन्सार विभाग, राजस्व अनुसन्धान विभाग कर कार्यालयका कर्मचारीको सहभागिता रहेको थियो । रासस
