हुलाकी राजमार्ग छिट्टै बन्ने

झापा, असोज १७ – भौतिक पूर्वाधार तथा यातायातमन्त्री रमेश लेखकले राजनीतिक नाराका रुपमा रहेका हुलाकी राजमार्ग अब छिट्टै बन्ने बताउनुभएको छ । 
झापाको महेशपुरस्थित झापा चोकमा सडक विभागद्वारा सोमबार आयोजित चारआली–केचना तथा भद्रपुर–राजगढ सडकमा कालोपत्रे कार्यको शिलान्यास गर्दै उहाँले मेचीदेखि महाकालीसम्मका १७ हुलाकी मार्ग नेपाल सरकारले बनाउने योजनाका साथ अघि बढिरहेको बताउनुभयो । 
सत्रमध्ये हाल सात बाटाको निर्माणसम्पन्न गर्न सरकारले पाँच अर्ब ५० करोड रुपैयाँ बजेट विनियोजन गरिसकेको जानकारी दिँदै उहाँले नवनिर्माण गरिने बाटाहरु निर्माण व्यवसायीले तोकिएकै समयमा निर्माण सम्पन्न गर्नुपर्नेमा जोड दिनुभयो । 
यस्तै समान्य प्रशासनमन्त्री केशवकुमार बुढाथोकीले स्थानीय तहको पुनःसंरचना सगँसँगै प्रशासनको पनि संरचना बन्नुपर्ने आैँल्याउँदै नयाँ संरचनामा कर्मचारीको उचित व्यवस्थापन गर्न प्रशासनको संरचना सरकारले गर्ने जानकारी दिनुभयो । 
कार्यक्रममा भौतिक पूर्वाधार मन्त्रालयका सचिव धनबहादुर तामाङ, सांसद कृष्णप्रसाद सिटौला, सुधिर शिवाकोटी, दीपक कार्की, जितु गौतम, अमृतलाल राजवंशी र हरि राजवंशीले विकास निर्माणमा अब सरकारले ढिलाइ गर्न नहुने सुझाव दिनुभएको थियो । 
चारआली–सोमबारे खण्ड २० किमिका लागि ४१ करोड ६१ लाख ८४ हजार रुपैयाँमा कालिका–कन्काई–याकथुमहाङ जेभीले ठेक्का पाएको छ । तीस महिनामा निर्माण हुने उक्त बाटो दुई लेनको हुने छ । भद्रपुर–राजगढ खण्ड २० किमि भने २९ करोड ८३ लाख ४९ हजार रुपैयाँ लागतमा आशिष–याकथुमहाङ जेभीले निर्माण गर्ने गरी ठेक्का लिएको छ । रासस
