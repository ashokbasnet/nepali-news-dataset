जग्गाको बर्गिकरण गर्ने योजना तत्काल कार्यान्वयन नहुने

कमल पराजुली/उज्यालो । काठमाडौं, साउन २९ - शुरुमा निकै हल्लाखल्ला गरिएको जग्गाको बर्गिकरण गर्ने योजना तत्काल कार्यान्वयन नहुने भएको छ । भूमीसुधार मन्त्रालयले तयारी गरेर मन्त्रीपरिषदले गएको बैशाखमा ल्याएको राष्ट्रिय भू–उपयोग नीति अनुसार गर्न लागिएको जग्गाको बर्गिकरण कसरी गर्ने भन्नेमा प्राबिधिक समस्या देखिएपछि यो कार्यान्वयनमा समस्या भएको हो ।

 

जग्गालाई कृषि, आवासीय, औद्योगिक, व्यावसायिक, बन, सार्बजनिक उपयोग गरी ६ प्रकारमा बाँडेर एउटाका लागि तोकिएको जग्गा अर्कै प्रयोजनका लागि प्रयोग गरे कारवाही गर्ने योजना बनाईएको थियो । तर यस्तो वर्गीकरण कसरी गर्ने भन्ने मोडालिटिमै समस्या उत्पन्न भएको भूमीसुधार मन्त्रालयका उपसचिब कलानीधि पौडेलले बताउनुभयो ।

जग्गा बर्गिकरण गर्दा अहिले बनिसकेका संरचनालाई के गर्ने भन्नेमा मन्त्रालय अन्यौलमा परेको  ।  ‘कृषि योग्य जमिनमा ठुलो बस्ती बसिसकेको छ अब त्यसलाई कसरी हटाउन सकिन्छ र ?’ उपसचिब पौडेलले प्रश्न गर्दै भन्नुभयो ‘शुरुमा ठुलै उत्साहका साथ काम शुरु गरेपनि अहिले अन्यौल भएको छ ।’

अहिले भैरहेको संरचनालाई यथावत राख्ने गरी बर्गिकरण गर्दा कागजी बर्गिकरण मात्रै हुने तर हटाउन नसक्ने अबस्था सृजना भएकोले अन्यौल भएको हो । प्राबिधिक समस्या आएकोले जग्गा बर्गीकरणको लागि भू उपयोग नीति कसरी कार्यान्वयन गर्ने भन्नेबारे मन्त्रालय छलफलमा रहेको र योजना आयोग लगायतका अरु निकायसंग समेत परामर्श गरेर छिट्टै एउटा टुङ्गोेमा पुगिने उपसचिब पौडेलले बताउनुभयो ।

भूमीसुधार मन्त्रालयले चितवन, तनँहु र कास्कीका केहि गाबिसमा प्राबिधिकहरु खटाएर जग्गा बर्गिकरणको लागि अध्ययन पनि गरिसकेको छ तर बर्गिकरण पछि अहिले भैरहेको प्रयोगलाई कसरी हटाउने भन्नेमा अन्यौल हुदा यो सबै प्रकृया रोकिने भएको छ ।
