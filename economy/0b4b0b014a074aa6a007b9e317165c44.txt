बैंकहरु किन बढाउँदैनन् बचतको ब्याज ?

काठमाडौं, माघ २३ – बैंकहरुमा तरलता अभाव हुँदै गएपछि निक्षेप आकर्षण गर्न बैंकहरुले मुद्दती खातामा वार्षिक १२ प्रतिशतसम्म ब्याज दिन थालेका छन् । निक्षेप संकलनका लागि मुद्दति खातामा व्याज बढाउन होडबाजी गरिरहेका बैंकहरुले बचत खाताको ब्याज भने बढाएका छैनन् ।
बचत खातामा ब्याज बढाउन किन आनकानी गरिरहेका छन् त बैंकहरु ? अर्थविद केशव आचार्य भन्नुहुन्छ ‘जुन बैंकसँग तरलता अभाव भइरहेको छ, ती बैंक अहिले मुद्दतीमा निक्षेप संकलन गर्दै गर्ने र वैशाखदेखि सरकारले पूँजीगत बजेट खर्च गर्न थालेपछि तरलता अभाव हट्ने जाने सपना बुनिरहेको छ अति कतिपय यस्ता बैंक छन् जो रकम निक्षेपकर्ताको बचत, सकस परेको अर्को बैंकलाई अल्पकालीन समयका लागि कर्जा दिने र त्यसैबाट नाफा कमाउने काम गरिरहेको छ ।’ 
हिमालयन बैंकका प्रमुख कार्यकारी अधिकृत अशोक राणा भने बचत खाता चल्ती खाता जस्तै भएकाले बचतको व्याज बढाउन नसकिएको हो । बचतमा जम्मा गरेको रकम दैनिक झिक्ने र बचत गर्ने क्रम भइरहेकाले यो चल्ती खाता जस्तै भएको र बचत खातामा जम्मा भएको रकमबाट बैंकले लगानी गरेर नाफा कमाउन नसक्ने भएकाले बचतमा आकर्षक ब्याज दिन नसकेको हो ।
प्रमुख कार्यकारी अधिृकत राणाका अनुसार बचतमा इन्टरनेट बैकिङ, डेबिड कार्ड लगायतका सुविधाहरु भएकाले जुनसुकै बेला पनि रकम राख्न र झिक्न मिल्ने भएकाले यसबाट बैंकले खासै लाभ लिन सक्दैन । बचतमा बढाएको ब्याजले खासै निक्षेप आकर्षण नहुने र पाँच प्रतिशत पु¥याए पनि खासै संकलन नहुने उहाँले बताउनुभयो ।
‘हामीले बचतमा पनि विस्तारै ब्याज बढाइरहेका छौं, साथमा फ्रि डेबिड कार्ड, इन्टरनेट बैंकिङ, मोवाइल बैंकिङ जस्ता अफरहरु पनि दिएका छौं, हेरौं कतिको आकर्षण हुन्छ ।’ तरलता अभाव हटाउन मुद्दती निक्षेपमा ब्याजदर बढाएका बैंकहरुले कर्जाको ब्याज पनि बढाएका छन् । यसबाट पुराना ऋणी प्रभावित हुने भएकाले यसको विकल्पमा बचतको ब्याज बढाउन अर्थविदले सुझाएका छन् । 
राष्ट्र बैंकको तथ्यांकअनुसार गएको मंसिरसम्म बैंक तथा वित्तीय संस्थाको २२ खर्ब १३ अर्ब रुपैयाँ निक्षेप मध्ये झण्डै ११ खर्ब ७६ अर्ब रुपैयाँ व्यक्तिगत बचतमा छ । यो कुल निक्षेपको ५३ दशमलव २ प्रतिशत हो । धेरै बैंक तथा वित्तिय संस्थाले बचत खातामा जम्मा गरेको रकममा ब्याज बढाएका छैनन् ।
