सरकारले भाउ तोक्न हतार गर्‍यो : ब्यापारी

काठमाडौ, भदौ २६– दैनिक उपभोग्य वस्तुको अधिकतम खुद्रा मुल्य एमआरपी तोक्न सरकारले हतार गरेको व्यवसायीहरुले आरोप लगाएका छन् । सयौं वर्षदेखि व्यवहारमा लागू नभएको कुरा हप्तादिन भित्र पूरा गर्न दबाब दिँदा बजारमा आपूर्तिको अवस्था झन् बिग्रन सक्ने भन्दै उनीहरुले सबै पक्षबीचको छलफलबाट मात्रै यो विषय टुंग्याउनुपर्नेमा जोड दिएका छन् ।

 

भाउ तोक्ने कुरा एउटा पक्षले गरेर मात्रै नहुने भन्दै व्यापारीहरुले उत्पादकदेखि खुद्रा तहसम्म पुग्दा भाउ बढ्ने प्रक्रियालाई मिलाउनुपर्ने बताएका छन् । अधिकतम खुद्रा मूल्य तोक्ने विषयमा सोमबार वाणिज्य तथा आपूर्ति मन्त्रालयले सरोकारवालासंग छलफल गरेको थियो । तर सरकारले तयार गरेको भाउमा कुरा नमिले पछि सरकारले उचित मूल्यसूची ल्याउन २ दिनको समय दिएको छ ।

खुद्रा व्यापार संघका अध्यक्ष पवित्रमान बज्राचार्यले एकपल्ट मूल्यसूची तोक्ने प्रक्रिया निर्धारित भएपछि त्यो सधैंका लागि हुने भएकाले सबैपक्षको छलफलबाट निर्णय हुनुपर्ने बताउनुभयो । उहाँले उत्पादकदेखि खुद्रा व्यापारीसम्म पुग्दा सामानको भाउ बढ्ने प्रक्रिया र तहलाई व्यवस्थापन गर्न नसके लागत भन्दा कम भाउ तोकिने सम्भावना पनि हुने र त्यसले खुद्रा व्यापारीले बेच्नै नसक्ने अवस्था आउँदा बजारमा आपूर्ति व्यवस्था अस्तव्यस्त हुने खतरा औंल्याउनुभयो ।

सामान आयात हुँदाको अवस्थालाई बेवास्ता गर्नाले समस्या भएको उहाँको ठम्याई छ । कम भन्सार मूल्यांकन हुँदा आयातकर्ताले सही बिल नदिने र लागत भन्दा दोब्बरसम्म पारेर भाउ बढाउने गर्दा खुद्रा व्यापारीसम्म पुग्दा भाउ शत प्रतिशत बढ्ने हुन्छ ।

भन्सारमा सामानको सही मूल्यांकन भए आयातकर्ता र थोक व्यापारीले मूल्य बढाउन नपाउने, आयात गर्दाको भाउ र लागतलाई मुल्यांकन गरी भाउ तोके नाफा कसले धेरै खाएको छ भन्ने पनि थाहा हुने र कारवाही गर्न पनि सजिलो हुने बज्राचार्यको सुझाव छ ।
