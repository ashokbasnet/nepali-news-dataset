म्याङलुङ नगरपालिकाले एकीकृत सम्पत्ति कर लिने

तेह्रथुम, साउन ४ – तेह्रथुमको म्याङलुङ नगरपालिकाले आर्थिक वर्ष २०७३÷७४ देखि नगरबासिन्दाबाट एकीकृत सम्पत्ति कर संकलन गर्ने भएको छ ।
यसअघि मालपोत कर लिँदै आएकोमा अब स्थानीय शासन स्वायत्त शासन ऐन २०५५ बमोजिम एकीकृत सम्पत्ति कर लागु गरिने कार्यकारी अधिकृत सुरेन्द्र थापामगरले जानकारी दिनुभयो । नगरपालिकाले कर संकलनका लागि नगर बासिन्दालाई आफ्नो सम्पत्ति विवरण पेश गर्न अनुरोध गरेको छ ।
नगरपालिकाले सार्वजनिक सूचना जारी गरीसम्पत्ति विवरण बुझाउन अनुरोध गरेको हो । सम्पत्ति विवरण दाखिला गर्ने फारम सहजकर्ता र सामाजिक परिचालकमार्फत पठाइसकेको कार्यकारी अधिकृत थापामगरले बताउनुभयो ।
एकीकृत सम्पत्ति करले नगर क्षेत्रको विकास र समृद्धिकालागि नै सहयोग पुग्ने भएकाले नगरपालिकाको यो कदममा सबैले साथ दिन आग्रह गर्नुभयो ।
म्याङलुङ नगरपालिका सरकारले साविकका म्याङलुङ, तम्फुला, जिरिखिम्ती, साब्ला, पिप्ले र आम्बुङ गाविसलाई गाभेर २०७१ सालमा गठन गरेको हो ।
