आयल निगमको अनियमितताबारे बुझ्न छानविन टोली विराटनगरमा

बिराटनगर, कात्तिक १७ – नेपाल आयल निगम क्षेत्रीय कार्यालय विराटनगरमा भएको भ्रष्टाचार र अनियमिताका बारेमा बुझ्न छानविन टोली विराटनगर पुगेको छ । आयल निगम आन्तरिक नियन्त्रण विभागका निर्देशक सागर सत्यालको संयोजकत्वमा गठित चार सदस्य छानविन समिति शुक्रबार विराटनगर पुगेको हो ।

 

समितिले विभिन्न पक्षसँग छलफल गरी प्रतिवेदन बुझाउने छ । निगमका क्षेत्रीय प्रवन्धक दिपक बरालले भाडाका ट्याङकरहरुसँग कमिसन लिने गरेको, पुर्व क्षेत्रका पेट्रोल पम्पहरुले प्रतिलीटर ५० पैसादेखि १ रुपैयाँसम्म बढी मुल्य लिने गरेको, गएको असार महिनामा १२ हजार लिटर पेट्रोल हिनामीना गरेको, पेट्रोलियम पर्दाथ लिएर आउने ट्याङकरहरुबाट वाटैमा मिल तोडी तेल निकाल्ने गरेको लगाएतका आरोप लगाइएको छ ।

निगमका कर्मचारीहरुकै मिलेमतोमा भारतबाट आउने ट्यांकरबाट बाटोमा नै ३ देखि ५ सय लिटरसम्म पेट्रोलीयम पर्दाथ निकाल्ने गरेको श्रोतले जनाएको छ ।

निगमको केन्द्रीय कार्यालयमा क्षेत्रीय प्रवन्धक र अन्य कर्मचारीहरुको मिलेमत्तो अनियमितता भएका उजुरी समेत परेकाले छानविन गर्न टोली खटाएको निगमका प्रवक्ता मुकुन्द ढुङगेलले बताउनु भयो ।

छानविनका लागि दशैं अघि नै  समिति गठन भएको थियो ।
