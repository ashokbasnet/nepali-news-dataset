देशभरका शाखा पुनर्स्थापना गर्न वाणिज्य बैंकलाई अर्थमन्त्रीको निर्देशन

काठमाडौं, माघ १० – अर्थमन्त्री डा. रामशरण महतले द्वन्द्वका बेला बन्द भएका सबै शाखा पुनर्स्थापनागर्न र लगानीको नयाँ क्षेत्र पहिचान गर्न राष्ट्रिय वाणिज्य बैंकलाई निर्देशन दिनुभएको छ ।
राष्ट्रिय वाणिज्य बैंकले  आफ्नो स्वर्ण वर्ष प्रवेशको अवसरमा शनिबार काठमाडौंमा गरेको कार्यक्रममा अर्थमन्त्री डा. महतले बैंकले लगानीका क्षेत्र पहिचान गर्न नसकेकामा असन्तुष्टि जनाउनुभयो ।
उहाँले परिसूचकहरु राम्रा भएपनि बैंकले आफूसँग भएको पूँजी परिचालन गर्न नसक्नु आपत्ति जनकभएको बताउनुभयो । राष्ट्रिय वाणिज्य बैंकमा हाल कुल निक्षेप १ सय ३ अर्ब रुपैयाँ रहेकामा बैंकले ६५ अर्ब रुपैयाँ मात्र कर्जा प्रवाह गरेको छ ।
अर्थमन्त्री डा. महतले निक्षेप र कर्जाकोबीचमा  ३८ अर्ब रुपैयाँको फरक हुनुलाई सन्तोषजनक मान्न नसकिने भन्दै बैंकको नेतृत्वले आफ्नो क्षमता प्रमाणित गर्नका लागि लगानीका क्षेत्र पहिचान गरेर तरलता घटाउनुपर्ने बताउनुभयो । उहाँले द्वन्द्वका बेला बन्द भएका सबै शाखा पुनर्स्थापना गर्न निर्देशन पनि दिनुभयो । उहाँले सरकारी बैंकले नीजि क्षेत्रका बैंक जसरी शहरमा मात्र केन्द्रीत हुन नहुने भन्दै कर्मचारीले ग्रामीण क्षेत्रमा जानैपर्ने बाध्यकारी व्यवस्था गरेर ग्रामीण क्षेत्रका शाखा पुनर्स्थापित गर्न बैंकको नेतृत्वलाई निर्देशन दिनुभयो । राष्ट्रिय वाणिज्य बैंकका हाल ६८ वटा जिल्लामा १ सय ५९ वटा शाखा छन् । झण्डै टाट पल्टिने अवस्थामा पुगेको वाणिज्य बैंकले वित्तिय क्षेत्र सुधार कार्यक्रममार्फत पछिल्लो १० वर्षमा ठूलो फड्को मारेको छ ।
बैंकले २३ अर्ब रुपैयाँले ऋणात्मक रहेको पूँजीकोष ६ अर्ब रुपैयाँले घनात्मक बनाएको छ भने पूँजी १ अर्ब १७ करोडबाट ८ अर्ब ५८ करोड रुपैयाँ पुर्‍याएको छ । बैंकले भाखा नाघेको कर्जा ३ दशमलव ४५ प्रतिशतमा झारेको छ । कर्मचारीको संख्या ५ हजार ८ सय बाट २ हजार ६ सयमा झारेको बैंकले  ग्राहक संख्या २० लाख पुर्‍याएको छ । 
अर्थमन्त्री डा. महतले मुलुक उदार अर्थनीतिबाट पछाडि फर्कन नसक्ने भन्दै आत्मविश्वासका साथ लगानी गर्न व्यवसायीसँग आग्रह गर्नुभयो । व्यवसायीले लगानी गर्न हिच्किचाएका कारण राष्ट्रिय वाणिज्य बैंक र नीजि क्षेत्रका बैकमा तरलता बढेको छ ।
अर्थमन्त्री डा. महतले सरकारले अपनाउने नीतिका कारण लगानी डुब्ला कि भनेर लगानी गर्न नहिच्किचाउन व्यवसायीसँग आग्रह गर्नुभयो । कार्यक्रममा राष्ट्रिय वाणिज्य बैंकका प्रमुख कार्यकारी अधिकृत कृष्णप्रसाद शर्माले पछिल्लो दश वर्षको अवधिमा बैंकले निकै फड्को मारेको भन्दै बन्द भएका शाखाहरु चालु आर्थिक वर्षको अन्त्यसम्म पुर्नस्थापना गरिसक्ने बताउनुभयो । 
उहाँले बैंकलाई ग्राहकले आफ्नै घर सम्झने वातावरण सिर्जना गर्न, कारोबारको आकार हेरेर विशिष्टिकृत सेवा दिन तथा स्रोत संकलन, उपयोग र कारोबारका हिसाबले अग्रपंक्तिमा रहेर सबै किसिमका वित्तिय आवश्यकता पूरा गर्न बैंकले सबै उपाय अपनाउने बताउनुभयो । कार्यक्रममा आर्थिक तथा बैंकिङ क्षेत्रमा विशिष्ट योगदान पुर्‍याएको भन्दै आर्थिक पत्रकार समाजलाई २ लाख रुपैयाँ तथा पत्रकारद्वय रुपक शर्मा र कुबेर चालिसेलाई ५० हजार रुपैयाँ राशीको आर्थिक पत्रकारिता पुरस्कार प्रदान गरिएको थियो ।
