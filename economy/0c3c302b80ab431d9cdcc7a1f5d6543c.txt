नगरपालिका घोषणा कार्यान्वयनमा ढिलाई

काठमाडौं,असोज १२ — चालु आर्थिक वर्षको बजेट मार्फत् सरकारले घोषणा गरेको नयाँ नगरपालिका बनाउने योजना कार्यान्वयनमा ढिलाई भएको छ । नगरपालिका घोषणा सँगै देखिएका विवाद मिलाउन गठित समितिले बुझाएको प्रतिवेदनबारे मन्त्रिपरिषद मार्फत निर्णय गर्नुपर्ने भएपनि त्यसमा ढिलाई हुँदा कार्यान्वयन नभएको हो ।
सरकारले यस वर्षको बजेटमा थप ४१ गाउँ विकास समितिलाई नगरपालिका बनाउने घोषणा गरेको थियो । घोषणा पछि कति ठाउँमा नगरपालिका नबन्ने तथा कति ठाउँमा आसपासका गाउँलाई पनि गाभ्न माग गर्ने क्रम बढेपछि गत साउन ११ गते बसेको मन्त्रिपरिषद बैठकले एक महिना भित्र अध्ययन गरि प्रतिवेदन बुझाउन डा. देवेन्द्रबहादुर लामिछानेको संयोजकत्वमा नगर क्षेत्र निर्धारण सिफारिस समिति गठन गरेको थियो ।

समितिले एक महिना लगाएर प्रस्तावित नगरपालिकाहरुको वडा सिमाकंन गर्ने काम सकेर सरकारलाई बुझाएको छ । यसैबीच सरकारले घोषणा गरेको बाहेक ८३ गाविसले आफूहरु पनि योग्य भएको भन्दै नगर क्षेत्र निर्धारण सिफारिस समितिमा निवेदन हालेका समितिका सदस्य सचिव गोविन्द बहादुर कार्कीले जानकारी दिनु भयो ।
सरकारले घोषणा गरेको नगरपालिकाको सिमाकंन गरिएपनि ईच्छा देखाएका गाविसका बारेमा अध्ययन गर्न नभ्याएकोले यस बारमा केही नगरिएको कार्कीले जानकारी दिनुभयो ।
