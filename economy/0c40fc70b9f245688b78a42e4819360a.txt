मध्यरातदेखि थपियो ४० मेगावाट विद्युत्

फाइल फोटोप्राधिकरणका प्रवक्ता प्रवल अधिकारीकाअनुसार ढल्केबर–मुजफ्फरपुर अन्तरदेशीय प्रसारणलाइनबाट थप विद्युत् आयात गरिएको हो ।

भारतको मुजफ्फरपुर सबस्टेसनमा जडान गरिएको एक सय एमभीएको ट्रान्सफर्मरबाट भारतको विद्युत् व्यापार गर्ने संस्था एनभीभीएमले प्रतियुनिट पाँच रुपैयाँ ६० पैसामा नेपाललाई विद्युत् उपलब्ध गराएको हो ।

भारतबाट यसअघि ३०० मेगावाटसम्म बिजुली आयात गर्ने गरिएको थियो । यसमा ४० मेगावाट थप भएको छ ।

मुलुकलाई विद्युत्भार कटौतीमुक्त गर्ने अभियानस्वरुप नै प्राधिकरणले भारतबाट थप विद्युत् आयात गरेको हो ।

प्रवक्ता अधिकारीले उक्त अन्तरदेशीय प्रसारणलाइनबाट यसअघि ८० मेगावाट विद्युत् आयात भइरहेको छ भने थप ४० मेगावाट आयात भएपछि १२० मेगावाट पुगेको छ ।

सोही प्रसारणलाइनबाट आगामी माघ १७ गतेदेखि थप ४० मेगावाट विद्युत् आयात गरिनेछ ।

गत तिहारबाटै काठमाडौं उपत्यकामा विद्युत्भार काटौती अन्त्य भएको छ भने थप विद्युत्को जोहो गरेर मुलुकलाई नै विद्युत्भार कटौती अन्त्य गर्ने योजनामा सरकार लागिरहेको छ ।

नदीमा पानीको बहाव घटेर उत्पादन कम भएपनि भारतबाट आयात गरिएको विद्युत्ले सन्तुलन कायम गराउन मद्दत पुग्ने प्राधिकरणको भार प्रेषण केन्द्रले जनाएको छ ।

त्यस्तै, कटैया–कुसाह र परावनीपुर–रक्सौलमा १३२ केभी प्रसारणलाइन निर्माण भइरहेकाले त्यो सम्पन्न भएपछि ती प्रसारणलाइनबाट ५०/५० मेगावाट विद्युत् आयात हुनेछ ।

प्राधिकरणले काठमाडौं उपत्यका, कास्की, नुवाकोट, धादिङ, रसुवा, गोरखालगायतका जिल्लामा पूर्णरुपमा विद्युत्भार कटौतीमुक्त गरिसकेको छ । रासस
