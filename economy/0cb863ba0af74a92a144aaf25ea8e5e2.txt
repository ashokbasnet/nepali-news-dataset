नेपालका फलफूल सकिए, भारतबाट आयात

काठमाडौ, साउन १२ – स्वदेशी उत्पादन लगभग सकिएपछि भारतबाट फलफूलको आयात सुरु भएको छ ।
पछिल्ला केही दिन यतादेखि सिजनका फलफूल आँप, केरा पनि भारतबाट ल्याउन थालिएको नेपाल फलफूल थोक व्यवसायी संघले जनाएको छ ।
काठमाडौको बजारमा मात्रै अहिले केरा भारतबाट  दैनिक ५ गाडी भित्रने गरेको छ भने आँप २०/२२ गाडी भित्रने गरेको छ । अरु ठाउँमा व्यापारीको पहुँच अनुसार फलफूल भित्रिरहेको बिक्रेताहरुले बताएका छन् । बिक्रेताहरुका अनुसार यी फलफूको भाउ पोहोरको तुलनामा खासै घटबढ भएको छैन ।
थोक बजारमा यतिबेला आँप किलोमा ६० देखि ८० रुपैयाँ छ भने केरा एक कोसाको साढे ३ देखि ४ रुपैयाँ छ । आँपको भन्दा केराको लागत खर्च बढी भएकाले महंगो भएको संघको भनाई छ । संघका अनुसार गाडीमा ल्याउँदा धेरै बिग्रने भएकाले पनि केही महंगो भएको हो । माग अनुसारको उत्पादन हुन नसकेपछि हरेक वर्ष भारतबाट फलफूल आयात गर्नुपर्ने बाध्यता छ ।
