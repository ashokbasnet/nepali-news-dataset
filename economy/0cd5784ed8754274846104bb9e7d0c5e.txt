मनाङको बजेट ३१ करोड ३६ लाख

लमजुङ, साउन २२ – आर्थिक वर्ष २०७१/०७२ मा मनाङ जिल्लाले सबैभन्दा कम ३१ करोड ३६ लाख ३ रुपैयाँ पाएको छ । २० वटा शीर्षकका १ सय १८ आयोजना तथा कार्यक्रमका लागि सरकारले मनाङमा वजेट विनियोजन गरेको हो ।
राष्ट्रिय योजना आयोगले सार्वजनिक गरेको ‘जिल्लाहरुमा कार्यान्वयन गरिने वार्षिक विकास कार्यक्रम’का अनुसार सबैभन्दा बढी संघीय मामिला तथा स्थानीय विकास, समावेशीकरण र निक्षेपणतर्फ १४ वटा आयोजनाका लागि ११ करोड १ लाख ६५ हजार रुपैयाँ विनियोजन गरिएको छ । यसको कार्यान्वयन जिल्ला विकास समितिले गर्नेछ । सबैभन्दा कम भूमिसुधार तथा व्यवस्थातर्फ ७५ हजार रुपैयाँ बजेट विनियोजन भएको  छ ।
यसैगरी स्वास्थ्य, पोषण तथा जनसंख्याका १३ आयोजनाका लागि ५ करोड ५१ लाख ९६ हजार, कृषि तथा खाद्य सुरक्षाका ११ आयोजनाका लागि ५ करोड ३८ लाख, शिक्षाका १२ आयोजनाका लागि १ करोड ८३ लाख रुपैयाँ विनियोजन भएको छ । १४ वटा सिञ्चाइ आयोजनाका लागि १ करोड १५ लाख र खानेपानी तथा सरसफाइका ११ वटा आयोजना तथा कार्यक्रमका लागि १ करोड १ लाख रुपैयाँ वजेट विनियोजन भएको छ ।
जिल्लामा तीनवटा सडक आयोजनाका लागि ९४ लाख ७२ हजार, लैङ्गिक समानता तथा समावेसीकरणतर्फ ९२ लाख १७ हजार,  वैकल्पिक उर्जाका ७ वटा आयोजनाका लागि ८९ लाख ९३ हजार रुपैयाँ विनियोजन भएको छ । संस्कृति पर्यटन तथा नागरिक उड्डयनका ७ आयोजनाका लागि ४९ लाख रुपैयाँ, जल उत्पन्न प्रकोप नियन्त्रणका लागि ४९ लाख ५० हजार रुपैयाँ, स्थानीय सडक र पुलका दुईवटा आयोजनाका लागि ४० लाख, सामुदायिक तथा ग्रामीण विद्युतीकरणका लागि ३० लाख रुपैयाँ विनियोजन भएको छ ।
वन तथा भू–संरक्षणका तीन आयोजनाका लागि २५ लाख ७९ हजार, शान्ति तथा पुनर्निर्माण, पुनस्थापना तथा पुनर्एकीकरणतर्फ १७ लाख ५० हजार, वाणिज्य तथा आपूर्तितर्फ ८ लाख २० हजार, यूवा तथा खेलकूदतर्फ ४ वटा आयोजनाका लागि ९ लाख ६५ हजार र भवन आवास तथा सहरी विकासतर्फ ५ लाख ५० हजार रुपैयाँ बजेट विनियोजन गरिएको छ । ६ हजार ५ सय ३८ जनसंख्या रहेको मनाङका लागि पठाएको बजेट प्रतिव्यक्ति हिसाब गर्दा ४७ हजार ९ सय ७२ रुपैयाँ हुन आउँछ ।
