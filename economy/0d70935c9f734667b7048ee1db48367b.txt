त्रिशुली थ्री ए को क्षमता बढाउने निर्णय खारेजीको माग

काठमाडौं, पुस २६ – सरकारले कमिसनको खेलमा माथिल्लो त्रिशुली थ्री ए जलविद्युत आयोजनाको क्षमता बढाउने निर्णय गरेको भन्दै विद्युत प्राधिकरणका कर्मचारीले आन्दोलन घोषणा गरेका छन् । प्राधिकरणका पाँच वटा कर्मचारी संगठनले पत्रकार सम्मेलन गरि एक महिना लामो आन्दोलनका कार्यक्रम घोषणा गरेका हुन् ।

उनीहरुले माघ ४ गतेसम्म निर्णय विरुद्ध प्रचारप्रसार गर्ने, माघ ११ गतेसम्म कालो पट्टी बाध्ने र निर्णयको विरुद्ध हस्ताक्षर अभियान सञ्चालन गर्ने, माघ १८ गतेसम्म प्रधान कार्यालयमा एक घण्टा कलम बन्द गर्ने र माघ २५ गतेसम्म अत्यावश्यक बाहेक देशभरका कार्यालयमा २ घण्टा कामकाज ठप्प पार्ने लगायत छन् ।

सरकारले प्राधिकरणलाई डुबाउने गरि क्षमता बढाउने निर्णय गरेकाले आन्दोलन गर्नुपरेको कर्मचारीको भनाई छ । सरकारले गएको पुस १९ गते माथिल्लो त्रिशुली थ्री ए को क्षमता ६० बाट ९० मेगावाट बनाउने निर्णय गरेको थियो ।

निर्णय विरुद्ध परेको रिटमा सर्वोच्च अदालतले कारण देखाउ आदेश पनि जारी गरिसकेको छ ।
