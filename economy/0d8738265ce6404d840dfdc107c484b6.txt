काठमाडौमा ८० प्रतिशतसम्म भारतीय आलु

काठमाडौ, माघ १६ – शितलहरका कारण नेपालमा आलु उत्पादन कम भएपछि भारतबाट आलुको आयात बढेको छ ।

२/३ दिन यता काठमाडौमा ८० प्रतिशत भारतीय आलु भित्रिएको बिक्रेताहरुले बताएका छन् । उत्पादन भई बजार पुर्‍याउन ठिक्क पारिएको र खन्न बाँकी आलु शितलहरका कारण बिग्रिएकाले धेरैजसो भारत र थोरै मात्रामा भुटानबाट पनि आलुको आयात हुन थालेको हो ।

अहिले काभ्रे, साँखु, नुवाकोट र कलैयाबाट थोरै मात्रै आलु काठमाडौको बजारमा आएको छ । झण्डै दुई महिना देखि स्वदेशमै उत्पादन भएको आलु प्रशस्त मात्रामा बजारमा आएपनि भण्डार गर्ने व्यवस्था नभएपछि एकैपल्ट सस्तोमा बेच्नुपरेको र अहिले बाहिरबाट ल्याउनुपर्ने बाध्यता आएको बिक्रेताहरुको भनाई छ ।

सरकारी शितभण्डार नभएको र नीजिमा राख्दा महङ्गो शुल्क तिर्नुपर्ने भएकाले धेरैजसो किसानले आलुको भण्डारण गर्ने गरेका छैनन् । भण्डारण नहुँदा बजारमा प्रशस्त आएको बेला सस्तोमा बेच्नुपर्ने र कम हुँदा भारतबाट ल्याउनै पर्ने बाध्यता छ । नेपाली उत्पादन नभएर भारतीय आलु बजारमा ल्याउनुपरेपनि पर्याप्त आएकाले भाउ बढ्ने सम्भावना भने नरहेको बिक्रेताले बताएका छन् ।
