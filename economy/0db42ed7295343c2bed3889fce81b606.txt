बजारमा पिँडालु र तरुल किन्नेको भीड

काठमाडौ, मंसिर ९ – बजारमा पिँडालु, तरुल, सखरखण्ड किन्नेको भीड बढेको छ । शनिबार एकादशी परेकाले कालीमाटी फलफूल तथा तरकारी बजारमा डेढ सय मेट्रिक टन तरुल, सखरखण्ड र पिँडालु भित्रिएका छन् ।

 

बिहानैदेखि पिँडालु र सखरखण्डको कारोबार राम्रो भएको व्यापारीहरुले बताएका छन् । हिन्दु संस्कारमा हरिबोधनी एकादशीको दिन खानाको सट्टा तरुल पिँडालु जस्ता परिकार खाने प्रचलन छ ।

एकादशीका लागि भनेर भारतबाट झण्डै ७० टन सखरखण्ड आयात गरिएको छ । अरु सखरखण्ड भने धादिङ, नुवाकोट र सर्लाहीबाट ल्याईएको छ ।

यस्तै बजारमा काभ्रे, धादिङ र सर्लाहीबाट पिँडालु र तरुल पनि पर्याप्त आएका छन् । बजारमा शनिबार सखरखण्ड किलोको ३५ देखि ४०, पिँडालु ३२ देखि ३५ र तरुल २८ देखि ३० रुपैयाँ थोक मूल्यमा कारोबार भैरहेको छ ।

पर्याप्त तरुल, पिँडालु र सखरखण्ड आएकाले अभाव नहुने बिक्रेताले बताएका छन् । चिसोको मौसम सुरु भएकाले गेडागुडीमा मिसाएर खानका लागि केही दिन यतादेखि पिँडालु र तरुलको माग बढेको उनीहरुले बताएका छन् ।
