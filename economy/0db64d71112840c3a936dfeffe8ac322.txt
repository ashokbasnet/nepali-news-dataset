‘फास्ट ट्रयाक’ निर्माणमा प्रविधि र स्रोत दुबै हिसाबले नेपाल आफैं समक्ष : प्रधानमन्त्री

काठमाडौं, वैशाख ३१ । आगामी आर्थिक वर्ष २०७३/०७४ को नीति तथा कार्यक्रम पारित भएको छ ।सोमबार राष्ट्रपति विद्या भण्डारीले संसदमा पेश गरेको नीति तथा कार्यक्रममाथि लगातार तीनदिन छलफल भइ शुक्रबार बहुमतबाट पारित भएको हो ।नीति तथा कार्यक्रमबारे छलफलमा उठेका प्रश्नहरुको जवाफ दिँदै शुक्रबार प्रधानमन्त्री केपी शर्मा ओलीले समृद्धिको नयाँ बाटो लिने उद्देश्यसहित ठोस नीति तथा  कार्यक्रम ल्याइएको दाबी गरे ।चालु आर्थिक वर्ष आर्थिकबृद्धि १ प्रतिशत तल जानुमा ७ महिनाअघि गठन भएको यो सरकारको कार्यक्षमताको कमजोरी भन्न नमिल्ने पनि उनले बताए ।भूकम्प र नाकाबन्दी नै आर्थिकबृद्धि खुम्चनुका प्रमुख कारण रहेको उनले स्पस्ट पारे ।काठमाडौं–निजगढ द्रुतमार्ग निर्माणमा प्रविधि र स्रोत दुबै हिसाबले नेपाल आफैं समक्ष रहेको र संसदीय समितिहरुले पनि आफैंले बनाउँदा लाभ हुने भनी निर्देशन दिएकाले उक्त प्रस्ताव गरिएको उनले बताए ।यसअघि, नेपाली कांग्रेसका नेता एवं पूर्वभौतिक पूर्वाधार तथा यातायातमन्त्री विमलेन्द्र निधिले भने एमाले राष्ट्रवादका नाममा उक्त द्रुतमार्ग बन्ने नदिने खेलमा लागेको आरोप लगाएका थिए ।
