मुल्यवृद्धि रोक्न प्रधानमन्त्रीको निर्देशन

काठमाडौं, भदौ ११ - प्रधानमन्त्री डाक्टर बाबुराम भट्टराईले अत्यावश्यक उपभोग्य बस्तुको मुल्यवृद्धि रोक्न र दोषीलाई कारबाही गर्न सम्बन्धित निकायलाई निर्देशन दिनुभएको छ । गैरकानुनी रुपमा बजारमा महंगी बढेपछि त्यसलाई रोक्न बिहान सरकारी तथा गैरसरकारी क्षेत्रका प्रतिनिधिसंगको छलफलमा प्रधानमन्त्री भट्टराईले यस्तो निर्देशन दिनु भएको हो ।

 

उहाँले राज्यकमजोर र उदासिन भएमा त्यस्तो काम गर्नेले प्रश्रय पाउने भएकाले गृहमन्त्रालय र अरु सम्बन्धी निकायले प्रभावकारी अनुगमन गर्नुपर्ने तथा दोषीलाई कारबाही गर्नुपर्ने बताउनु भयो । त्यस्तै आपूर्ति सहज र सुलभका लागि सरकारले खुल्ला बजार भएपनि सकरात्मक हस्तक्षेप गर्ने प्रधानमन्त्रीले बताउनु भयो । उहाँले सुपथ पसल मार्फत नागरिकलाई सेवा प्रदान गर्न पनि सरकारी निकायलाई निर्देशन दिनुभयो ।  अहिले मुल्य नियन्त्रणका लागि  ऐन कानुनको अभाव भएप्नि भएका कानुन कार्यान्व्यन गर्न प्रधानमन्त्रीले ध्यानाकर्षण गराउनु भयो ।  
यसैबीच वाणिज्य विभागका महानिर्देशक नारायणप्रसाद बिडारीले बजार अनुगमन, मूल्य नियन्त्रण र अत्यावश्यक उपभोग्य वस्तुको आपूर्ति सहज बनाउन प्रधानमन्त्रीसमक्ष कार्ययोजना प्रस्तुत गर्नुभयो ।  कार्ययोजना प्रधानमन्त्रीसमक्ष पेश गरिने र प्रधानन्त्रीबाट स्वीकृत भएपछि लागू हुने वाणिज्य विभागका महानिर्देशक नारायणप्रसाद बिडारीले जानकारी दिनुभयो । कार्ययोजना मार्फत उद्योगी व्यवसायीलाई स्वच्छ बजार कायम राख्न र अनुचित व्यवसायिक क्रियाकलाप नगर्नको लागि निर्देशन दिइने बिडारीले बताउनुभयो ।
कार्ययोजना बनेपछि अनुगमन र कार्वाही प्रकृया सहज हुने उहाँको भनाई छ । शंका लाग्ने बित्तिकै बजार, पसल र अरु सेवामुलक ठाउँमा उतिखेरै छापा मार्ने तथा कार्वाही गर्न सकिने बिडारीले बताउनुभयो । चाडपर्व नजिकिँदै गर्दा दैनिक उपभोग्य बस्तुको मूल्य आकाशिएपछि सरकारी निकाय सजक भएका हुन्  ।
