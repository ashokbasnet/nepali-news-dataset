​नाकाबन्दीपछि नेपालको इन्धन अन्वेषणको काम के भयो त ?

अर्जुन पोख्रेल/उज्यालो ।
काठमाडौँ, फागुन २४ –  ‘कुनैपनि हालतमा ६ महिनाभित्र यो देशमा भएका सबै ग्यास भन्डारणहरु खोतल्ने र त्यहाँ कति पेट्रोलियम छ भनेर पत्ता लगाउन मैले निर्देशन दिइसकेको छु ।’ भारतीय नाकाबन्दीले नेपाल समाज अस्तब्यस्त भएको बेलामा गतबर्षको मंसिरमा तत्कालीन उद्योगमन्त्री सोमप्रसाद पाण्डेले पटक पटक दोहो¥याउनुभएको थियो  । 
अरुको भर पर्दा साह्रै दुख पाइने चेत खाएर अब सरकारले नेपालमै भएका इन्धनका खानी खोतल्ने भयो भनेर धेरैजना मख्ख परेका थिए । उद्योगमन्त्री मात्र होइन तत्कालीन प्रधानमन्त्री केपी शर्मा ओलीले पनि पटक पटक नेपालका रहेका इन्धनका खानी खोतलेर नेपाल आत्मनिर्भर हुने बताउनुभएको थियो । 
तर नाकाबन्दी शुरु हुँदा गरिएको घोषणा नाकाबन्दी सकिएको एक बर्ष पुगिसक्दा पनि घोषणामै सिमित छ । इन्धन अन्वेषणका लागि सिन्को भाँच्ने काम पनि भएको छैन् । 
एक बर्षमा के भयो त ?
नाकाबन्दीले सबै जना छटपटाएको बेलामा सरकारले नेपालमा भएका इन्धन÷पेट्रोलियम पदार्थको अन्वेषण गरिदिन चीनसँग आग्रह गरेको थियो । चीनले पनि गत बर्षको बैशाखमा नेपालमा भएका इन्धनको बारेमा प्रारम्भीक संभाव्यता अध्ययन गर्न एउटा टोली नेपालमा पठाएको थियो । खानी तथा भुगर्भ विभाग अन्तर्गतको पेट्रोलिलयम अन्वेषण एकाइसँग भएका तथ्याङ्क अनि यसअघि भएका अध्यनको आधारमा २२ दिनसम्म विभिन्न स्थानमा गएर अध्ययन गरेको टोलीले छिटै रिपोर्ट दिन्छौं भन्दै चीन गएको फर्कियो । तर अहिलेसम्म त्यसको रिपोर्ट आएको छैन् । 
‘नेपाल आएको टोलीले चीनको सम्बन्धित मन्त्रालयमा प्रतिवेदन बुझायो भन्ने हामीले सुनेका छौं, तर नेपाललाई भने त्यो रिपोर्ट आएको छैन्’ खानी तथा भुगर्भ विभाग अन्तरगतको पेट्रोलियम अन्वेषण परियोजनाका प्रमुख सुधिर रजौरेले उज्यालो अनलाइसँग भन्नुभयो । 
चीनले गरेको अध्ययन÷अन्वेषण प्रतिवेदन चाँडै उपलब्ध गराउन पेट्रोलियम अन्वेषण परियोजनाले परराष्ट्र मन्त्रालय र परराष्ट्रले उद्योग मन्त्रालयमा पत्र पठाइसकेका छन् । तर चीनले अन्वेषणको प्रतिवेदन कहिले दिने हो, यसै भन्न सकिन्न । 
सरकारले यो एक बर्षको विचमा गरेको अर्को काम भनेको पेट्रोलियम नियमावली २०४१ संशोधनको काम हो । नियमावलीमा झन्झटिलो ब्यवस्था भएकोले नेपालमा विदेशी कम्पनीले इन्धन÷पेट्रोलियमको अन्वेषण र उत्खनन्मा चासो नदेखाएको गुनासो बढेपछि नियमावली संशोधन गर्न थालिएको छ । नियमावली संशोधनको अन्तिम चरणमा छ । 
चीनले नेपालमा इन्धनको संभाव्यताबारे गरेको सामान्य अध्ययन र नियमावली संशोधनको काम बाहेक नाकाबन्दी सकिएको बर्षदिनमा कुनै पनि काम भएका छैनन् । 
इन्धन अन्वेषणको लागि ग्लोबल टेन्डरको तयारी
खानी तथा भुगर्भ विभाग अन्तर्गतको पेट्रोलियम अन्वेषण परियोजनाका प्रमुख सुधिर रजौरेका अनुसार पेट्रोलियम नियमावली २०४१ नियमावली संशोधन भए लगत्तै नेपालमा भएका इन्धनको अन्वेषणको लागि ग्लोवल टेन्डर गर्ने तयारी छ । ‘नियमावली पारित हुने वित्तिकै ६० दिने सूचना जारी गरेर टेन्डर आह्वान गर्ने तयारी गरेका छौं’ पेट्रोलियम अन्वेषण परियोजनाका प्रमुख रजौरेले उज्यालो अनलाइसँग भन्नुभयो । 
अन्वेषण कत्तिको महँगो छ त ?
नेपालका कुनै पनि ठाउँमा पेट्रोलियम पदार्थ छ कि छैन् भन्ने अन्वेषणको लागि १० ठाउँमा ड्रिलिङ गर्नुपर्ने हुन्छ । एउटा खानी पत्ता लगाउन १० वटा ठुला ठुला खाल्डा खन्नैपर्छ । झन्डै साढे ४ किलोमिटर तल मात्रै नेपालमा इन्धन रहेको अनुमान गरिएकोले ४ किलोमिटर गहिरा १० वटा खाल्डा खनेपछि मात्रै अन्वेषण गर्न सकिन्छ । प्रमुख रजौरेका अनुसार एउटा खानीको अन्वेषण मात्रै गर्न १० अर्व रुपैयाँ लाग्छ । वाहिर देखिएकै भरमा खानीमा इन्धन हुन्छ नै भनेर ढुक्क हुन सक्ने अवस्था नभएकाले जो कोहिले यो क्षेत्रमा हात हाल्न पाउँदैनन् । 
नेपालमा पेट्रोलियम पदार्थको संभावना
नेपाली भूभागको अवस्था ठ्याक्कै मिल्ने पूर्वमा भारतको आसाम र पश्चिममा पाकिस्तानको पोतवार क्षेत्रमा पेट्रोलियम पदार्थका खानी भेटिएका छन् र ती खानीबाट पेट्रोलियम पदार्थ निकालिएको पनि छ । त्यसैले सरसर्ती हेर्दा पनि नेपालमा पेट्रोलियम पदार्थको खानी छ भन्न सकिन्छ । 
त्यस्तै पेट्रोलको लागि चाहिने चट्टान पनि नेपालका विभिन्न क्षेत्रमा रहेको पुष्टी भइसकेको छ । दैलेखको पादुकास्थानमा त अहिले पनि कच्चा पेट्रोल बगिरहेको छ । यसको नमुना  खानी तथा भुगर्भ विभागमा राखिएको छ ।
उत्खननका लागि भएका प्रयास
खानी तथा भूगर्भ विभागले २०३५ सालमा तराई र चुरे क्षेत्रमा इन्धन विशेषगरी पेट्रोलियम पदार्थको  एअरबोन म्याग्नेटिक सर्भे नामको अनुसन्धान शुरु गरेको थियो । यसलाई निरन्तरता दिन २०३९ सालमा पेट्रोेलियम अन्वेषण परियोजनाको स्थापना भयो ।
त्यसपछि पूर्वदेखि पश्चिमसम्मको तराईको भाग ५० हजार बर्ग किलोमिटर क्षेत्रफल समेटिने र हरेक अन्वेषण ५ हजार बर्गकिलोमिटर रहनेगरी १० वटा खण्ड बनाएर अध्यन शुरु गरियो ।
यी हुन अन्वेषणका खण्ड
अन्वेषण खण्ड १ –धनगढी 
अन्वेषण खण्ड २ –कर्णाली
अन्वेषण खण्ड ३ –नेपालगञ्ज
अन्वेषण खण्ड ४ –लुम्बिनी
अन्वेषण खण्ड ५ –चितवन
अन्वेषण खण्ड ६ –बिरगंज
अन्वेषण खण्ड ७  –मलंगवा
अन्वेषण खण्ड ८ –जनकपुर
अन्वेषण खण्ड ९ –राजविराज
अन्वेषण खण्ड १० –विराटनगर
अन्वेषणको लागि विराटनगरमा ३५ सय मिटर ड्रिल खनियो
नेपाल पेट्रोलियम ऐन २०४० र नियमावली २०४१ जारी भएपछि अध्ययनको लागि केही अन्तर्राष्ट्रिय कम्पनीसँग सम्झौता भएको छ । पहिलो सम्झौता गरेको नेदरल्याण्डको शेल ओइल कम्पनीले विराटनगरमा ३ हजार ५ सय २० मिटर गहिराईको इनार खनेर पेट्रोलियम पदार्थको अन्वेषण शुरु गरेको थियो ।
यसका लागि शेल कम्पनीले ६० लाख रुपैयाँ खर्च पनि ग¥यो । तर  विराटनगर आसपासमा तेल रहेको पुष्टी हुन सकेन । कम्पनीले सबै कागजात बुझाएर नेपाल छाड्यो । 
शेल कम्पनीसँगको सम्झौताले अन्वेषणमा आशा गरेअनुसार सफलता प्राप्त नभए पनि सरकारले अन्य ४ कम्पनीसँग अन्य खण्डमा अन्वेषणको लागि सम्झौता गरेको थियो ।
तर झन्झटिलो कानुनी व्यवस्थाका कारण केहीले काम शुरु गरेपछि र केहीले काम शुरु नगर्दै सम्झौता तोडे । अन्तिम पटक २०७१ साल मंसिर १८ गते अमेरिकाको टेक्साना रिसोर्सेस कम्पनीसँगको सम्झौता तोडेर नेपाल सरकारले सबै पेट्रोलियम खण्ड नयाँ सम्झौताका लागि खुला गरेको छ । 
सरकारकै प्राथमिकतामा पर्दैन खानी तथा भूगर्भ विभाग
पेट्रोलियम पदार्थको अन्वेषण र उत्खननमा सबैभन्दा बढि अधिकार उद्योग मन्त्रालय अन्र्तगतको खानी तथा भूगर्भ विभागलाई दिइएको छ । तर विभागमा न त दक्ष जनशक्ति छ न आवश्यक उपकरण न त प्रविधी नै ।
इन्धन संकट टार्न महत्वपूर्ण काम गर्न सक्ने विभागलाई सरकारले प्रतिबर्ष २ करोडको हाराहारीमा मात्रै बजेट छुट्याउँछ । बजेटकै अभावमा ३०÷४० वर्ष अघिका प्रविधिको प्रयोग भैरहेका छन् । तर भूकम्पपछि थप अध्ययन र केही उपकरण खरिदका लागि सरकारले थप ५ करोड खानी तथा भुगर्भ विभागलाई दिएको थियो ।
