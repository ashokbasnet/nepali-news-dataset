मलेसिया जाने कामदारको प्रवेशाज्ञाको लागि राहदानी पठाउन रोक

काठमाडौं, भदौ ३० । नेपाल वैदेशिक रोजगार व्यवसायी संघले मलेसियामा रोजगारीका लागि जाने कामदारसँग विभिन्न नाममा बढी रकम उठाउने कार्य भइरहेको भन्दै सो कार्य नरोकिएसम्म सो देशमा जाने कामदारको प्रवेशाज्ञाका लागि राहदानी पठाउन रोक लगाएको छ ।

वान स्टेप सेन्टर (ओएससी) नामक संस्था खडा गरी कामदारको राहदानी लिएर प्रवेशाज्ञा प्रक्रिया अगाडि बढाएबापत विहीबारदेखि थप रु दुई हजार ८०० अतिरिक्त शुल्क कामदारबाट उठाउन थालिएकाले त्यो नरोकिएसम्म कामदारको राहदानी सो संस्थामा नपठाउन व्यवसायीलाई आग्रह गरिएको संघका महासचिव रोहन गुरुङले जानकारी दिए ।

यसअघि, मलेसियाको प्रवेशाज्ञाका लागि रु ७०० मात्रै तिर्नुपर्नेमा दुई वर्षअघि भिएलएन नेपाल नामक कम्पनीले प्रवेशाज्ञाका लागि राहदानी र कागजपत्र संकलन गर्ने भन्दै रु तीन हजार २०० थप लिएर नेपालीबाट रु तीन हजार ९०० असुलिरहेको थियो ।

सो रकममासमेत बृद्धि गरी विहीबारदेखि ओएससीको नाममा कामदारबाट थप रु दुई हजार ८०० उठाउन थालिएकाले सो संस्थामा कामदारको राहदानी नपठाउने निर्णय गरिएको संघका महासचिव गुरुङले बताए ।

महासचिव गुरुङले बायोमेट्रिक, माइग्राम, भिएलएन, ओएससीलगायतका नाममा कामदारमाथि वार्षिक करिब रु एक अर्ब ३९ करोड थप आर्थिक व्ययभार पारिएको जनाउँदै तत्काल ती संस्था बन्द गर्नुपर्ने संघको माग रहेको बताए ।

६ महिनाका लागि परीक्षणकोरुपमा लागू गरिएको बायोमेट्रिक प्रणाली अवधि सकिएको आठ महिना नाघिसक्दासमेत अवैधानिक तरिकाले ३९ ओटा संस्थामार्फत् कामदारको स्वास्थ्य परीक्षणकार्य जारी राखेको र वार्षिक करिब रु ४५ करोड ठगी गरिरहेको संघले जनाएको छ ।

भिएलएन नेपाल अवैध ढंगले सन्चालन भइरहेको जनाउँदै व्यवस्थापिका–संसद, अन्तर्राष्ट्रिय सम्बन्ध तथा श्रम समितिले त्यसलाई खारेज गर्न श्रम तथा रोजगार मन्त्रालयलाई एक वर्षअघि नै निर्देशन दिएपनि हालसम्म कार्यान्वयन गरिएको छैन ।

मलेसियाको प्रवेशाज्ञा शुल्क रु ७०० मात्रै भएपनि बिचौलियाको चलखेलका कारण प्रवेशाज्ञा बापतमात्रै ६ हजार ७०० कामदारले बुझाउनु परिरहेको छ ।

त्यस्तै, बायोमेटिक प्रणाली लागू भएपछि स्वास्थ्य परीक्षणका लागि थप रु दुई हजार ५०० र माइग्रामको नाममा थप रु तीन हजार २०० कामदारले अतिरिक्त रकम तिर्नु परिरहेको छ । रासस
