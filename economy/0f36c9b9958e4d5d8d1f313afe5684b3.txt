माथिल्लो तामाकोशीलाई सरकारले सक्दो सहयोग गर्ने अर्थमन्त्रीको भनाई

दोलखा, फागुन २४ - अर्थमन्त्री डाक्टर रामशरण महतले स्वदेशी लगानीमा बनिरहेको माथिल्लो तामाकोशी जलविद्युत आयोजनालाई समयमै निर्माण सम्पन्न गर्न सरकारले सहयोग गर्ने प्रतिवद्धता जनाउनुभएको छ ।
दोलखाको लामाबगर स्थित माथिल्लो तामाकोशी जलबिद्युत आयोजनाको भ्रमण गरि मन्त्री महतले २०७३ सालको असारभित्र निर्माण सम्पन्न गर्न सरकारले सक्दो सहयोग गर्ने बताउनुभयो ।
देशकै सस्तो मानिएको ४ सय ५६ मेगावाट क्षमताको तामाकोशीको जलबिद्युत आयोजनाको ५८ प्रतिशत काम पुरा  भएको छ । १३ देशका प्रतिनिधि सम्मेलित विश्वबैकको टोलीले तामाकोशीको अवलोकन भ्रमण गरेको हो ।
अर्थ मन्त्रालयका सचिव मधुकुमार मरासेनीसहित १३ देशका प्रतिनिधि सम्मिलित विश्व बैंकको टोलीलाई लिएर आयोजना स्थलमा पुगेका मन्त्री महत डेढ घण्टाको अवलोकन भ्रमणपछि काठमाडौं फर्किनु भएको थियो ।
