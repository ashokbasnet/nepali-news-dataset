पर्वतमा हावाबाट बिजुली निकाल्ने तयारी

जैविक ऊर्जा प्रवद्र्धन केन्द्रअन्तर्गतको एसियाली विकास बैंकको सहयोगमा फलामखानीमा हावाको चापबाट बिजुली निकाल्ने प्रक्रियाको प्रारम्भिक चरण सुरु भएको हो ।

प्रारम्भिक चरणमा स्थलगत अध्ययन र स्थानीयवासीसँग छलफल गरिएको केन्द्रका सौर्यवायु विज्ञ खिमराज भण्डारीले जानकारी दिए ।

भण्डारीकाअनुसार अन्तर्राष्ट्रिय वैज्ञानिकको संस्था ‘नासा’को अभिलेखमा उक्त स्थानमा हावाबाट विद्युत् निकाल्न सकिने रेकर्ड देखिएकाले उक्त स्थानलाई सम्भावित क्षेत्रकारुपमा लिइएको भण्डारीले बताए ।

पहिलो चरणअन्तर्गत् उक्त स्थानमा हावाको चाप नाप्ने मेट्रोलोजिक टावर राखिनेछ ।

करिब रु ३५ लाखको लागतमा बन्ने उक्त टावर व्यवस्थापनको खर्च एसियाली विकास बैंकले नेपाल सरकारलाई उपलब्ध गराउने भण्डारीले बताए ।

टावरले १ देखि २ वर्षभित्रमा हावाको चापको क्षमता र सम्भावित विद्युत् उत्पादनको रकर्ड देखाउनेछ ।

सोही रेकर्डका आधारमा विद्युत् उत्पादन गर्ने गरी आयोजना सुरु हुने भण्डारीले बताए ।

यसअघि पनि विद्युत् उत्पादनको कार्य भएपनि त्यो संरक्षण र मर्मतको अभावमा बन्द भएको थियो । वि.सं. २०६३ मा सुरु भएको उक्त योजना हाल पूर्ण बन्द रहेको छ ।

करिब दुई हजार दुई सय मिटरको उचाइमा रहेको फलामखानीको डाँडाबाट विद्युत् उत्पादनको प्रचुर सम्भावना भएपनि राज्यले यसअघि भने चासो देखाएको थिएन ।

प्रारम्भिक चरणको अध्ययन गरेर फिल्डबाट फर्केका भण्डारीले करिब ५० मिटरको उचाइमा राखिने अध्ययन टावरका लागि भने स्थानीयस्तरमा रहेको एनसेलको टावरले समस्या सिर्जना गरेको बताए ।

उनले विद्युत्लाइनका काठेखम्बा र एनसेलको टावर हटाउने व्यवस्था स्थानीयस्तरबाट हुनासाथ विद्युत् उत्पादनका लागि आवश्यक थप प्रक्रिया अगाडि बढाइने बताए ।

हाल एसियाली विकास बैंकको सहयोगमा जैविक ऊर्जा प्रवद्र्धन केन्द्रले नवलपरासी, मुस्ताङ, पाल्पा र कर्णाली क्षेत्रमा पनि यस्तै प्रकारको आयोजना सुरु भएको छ ।

स्थानीयस्तरमा निःशुल्क टावर र विद्युत् उत्पादन केन्द्रका लागि जग्गा व्यवस्थापन गर्नुपर्ने केन्द्रको प्रावधान रहेकोसमेत उनले बताए ।

जिविस पर्वतका ऊर्जा इन्जिनियर मञ्जु शिलाकारले यसअघि पनि विद्युत् उत्पादन भएर बन्द भएको फलामखानी गाविसमा विद्युत् उत्पादनका लागि प्रक्रिया अगाडि बढिरहेको बताइन् ।

उक्त कार्यका लागि जिविस र स्थानीय निकायले सहजीकरणमात्र गर्ने र अरू सबै प्रक्रिया एसियाली विकास बैंकको सहयोग सन्चालित कार्यक्रमले अगाडि बढाउने बताइएको छ । रासस
