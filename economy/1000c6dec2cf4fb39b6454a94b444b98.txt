​अबको बजेट पपुलिष्ट होइन पपुलर

काठमाडौं, जेठ १० – अर्थमन्त्रालयका सल्लाहकार प्रा. डा. गोविन्द नेपालले सरकारले पपुलिष्ट नभई पपुलर हुने बजेट ल्याउने बताउनुभएको छ ।
रिपोर्टर्स क्लबले सोमबार गरेको कार्यक्रममा उहाँले मुलुक र नागरिकको आवश्यकता बढेकाले बजेटको आकार बढेको बताउनुभयो । सल्लाहकार नेपालले बजेट चुनावमुखी नहुने स्पष्ट पार्दै पार्नुभयो ।
बढ्दो मुद्रा स्फिती र आन्तरिक उत्पादनको अवस्थामा राज्यले खर्च विस्तार गर्नु पर्ने भए पनि खर्च धेरै गर्दा मुल्यबृद्धि हुने सम्भावना, पूर्वाधारमा धेरै लगानी गर्दा आयात बढ्ने, राजस्व बृद्धि र खर्च घटाउने चुनौती रहेको, वैदेशिक सहायता पुनर्निर्माणमा केन्द्रित रहेको, कच्चा पदार्थमा छुट र निर्यातामा अनुदान दिनु पर्ने अवस्थामा सन्तुलित बजेट ल्याउनु चुनौतीपूर्ण बनेको बताउनुभयो ।
बजेटको आकार बढ्नु भन्दा पनि के केमा खर्च गर्ने भन्ने कुरा महत्पूर्ण हुने बताउनुभयो । सल्लाहकार नेपालले आगामी बजेटले सबै तह र तप्कालाई छुने दाबी गर्नुभयो । मुलुकको क्षमता, आवश्यकता र बजेट कार्यान्वयनको अवस्थालाई हेरेर बजेट ल्याउने तयारी भईरहेको उहाँको भनाई छ ।
उहाँले कर्मचारीको तलब कार्य सम्पादनलाई हेरेर बृद्धि गर्ने  विषयमा सकारात्मक छलफल भईरहेको जानकारी दिनुभयो । बजेटमा कृषि उत्पादन बृद्धिका लागि धेरै खाले योजना आउने तथा संसद विकास कोषको रकम बढे पनि त्यो बाहिर आए जस्तो एक करोड पुग्न सक्ने अवस्था भने नरहेको बताउनुभयो ।
कार्यक्रममा राष्ट्रिय योजना आयोगका पूर्व उपाध्यक्ष डा. गोविन्द पोख्रेल आर्थिक बृद्धि र रोजगारी सृजनामा जोड दिँदै पुनर्निर्माण र पूर्वाधार निर्माणमा लगानी बढाउने गरी बजेट ल्याउनु पर्ने भन्दै नेपालमै हाईभ्याल्यू बस्तु उत्पादन गरेर निर्यात गर्ने उद्योग स्थापनामा जोड दिनु पर्ने बताउनुभयो ।
यस्तै नेपाल उद्योग बाणिज्य महासंघ उपाध्यक्ष दिनेश श्रेष्ठले  समाजवाद उन्मुख अर्थतन्त्र हुने भनेकोले समाजवादको नाममा के हुन्छ भन्ने अन्यौल रहेकोले लगानी आर्कषित हुन नसकेको भन्दै अर्थनीतिको विषयमा सबै दलहरुले स्पष्ट पार्नु पर्ने बताउनुभयो ।
नेपाल निजामति कर्मचारी संगठनका अध्यक्ष पुण्य प्रसाद ढकालले कर्मचारीको मनोबल उच्च भएमात्रै त्यसले उत्पादन बढाउने र सेवालाई छिटो छरितो पार्ने भन्दै त्यसकोलागि कर्मचारीको न्यूनतम तलब २५ हजार हुनै पर्ने बताउनुभयो ।
