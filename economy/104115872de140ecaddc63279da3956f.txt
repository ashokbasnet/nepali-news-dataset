फूल खेतीको ग्ल्यामर

विनोद ढकाल/उज्यालो । काठमाडौं, चैत १८ – ४२ वर्षअघि फूल खेती शुरु गर्दा धरानका सुमत र मिरा राईलाई धेरैको हाँसोको पात्र बनाएका थिए । ‘खुर्सानी लाए त खान पाइन्छ फूल खेती गरेर के हुन्छ ? भनेर जिस्क्याउँथे’ त्यतिबेलाको तितो अनुभव सम्झदै मिराले भन्नुभयो ‘अहिले तिनै मानिसहरु कौशीभरि गमलामा फूल सजाउन थालेका छन् ।’  

 

चाडपर्व र शुभकार्यमा नभई नहुने फूल हिजोआज आम्दानी गर्ने माध्यम पनि बनेको छ । पहिले पहिले सोखका लागि केही धनी वर्गले मात्र फूल खेती गर्ने भएपनि अहिले भने लोभलाग्दो ब्यवसाय बनिसकेको छ । ‘पहिले भन्दा त कता हो फरक भइसक्यो नि !’ मिराले भन्नुभयो ।
काठमाडौ र अरु शहरमा घर सजाउन कौशीमा गमलाभरि फूल राख्ने र कोठाभित्र पनि थरिथरिका फूल राख्ने चलन बढिसकेको छ । त्यसैले अहिले ब्यवसायीहरुले फूल बेच्न सिजन कुर्नुपर्दैन । ‘अहिले त सिजन भन्ने नै हुँदैन, सधैभरि बिक्री उस्तै हुन्छ’ एसआर नर्सरी चाबहिलका सुनिल लामा भन्नुहुन्छ ‘दिनमा ८/९ हजारको ब्यापार त जहिले पनि हुन्छ ।’ धुम्बाराही र चाबहिलमा गरी साँढे ६ रोपनीमा फूल खेती गर्नुभएका लामाले २०६३ सालमा ८ लाखबाट शुरु गरेको ब्यवसाय अहिले बढेर २५ लाख रुपैयाँको पुगिसकेको छ ।
काठमाडौको भृकुटीमण्डपमा भएको १५ औ पुष्पमेलामा भेटिएकी वौद्धकी रुपा शाक्यले भर्खरै बनाएको घरको कौशी सजाउन फूल खोज्न आएको बताउनुभयो । ‘अहिलेसम्म चारथरि फूल किनेँ, मन पर्ने फूल छान्दै छु, राम्रो लागेको जति किनेर लैजान्छु’ उहाँले भन्नुभयो ।
देशभरिमा अहिले फूल ब्यवसाय गर्ने ६ सय ३५ जना पुगिसकेका फूल ब्यवसायीहरुको छाता संस्था नेपाल फ्लोरिकल्चर एशोसिएशनले जनाएको छ । तीमध्ये ६० प्रतिशत काठमाडौ उपत्यकाभित्रै छन् । त्यसपछि धादिङ, चितवन, कास्कीमा फूलको ब्यवसाय धेरै गरिने एशोसिएशनका महासचिव दिलिप बादेले जानकारी दिनुभयो । काठमाडौ बाहिर पनि फूल खेती ब्यापार राम्रो हुन थालेको छ । ‘महिनामा ५० हजारसम्मको फूल बिक्री हुन्छ’ धरानको लिब्जु नर्सरीका मिरा राई प्रधानले भन्नुभयो ‘धरान, वरपरको बजारमै खपत हुन्छ, कहिलेकाँही मात्रै भारततिर पठाउँछौं’ ।
नेपालमा सन् १९५४ मा ‘नेपाल प्राइभेट नर्सरी’ सञ्चालनमा आएपछि औपचारिक रुपमा फूल खेती भएको मानिन्छ तर ब्यवसायिक फूल खेतीको विकास हुन सकेको थिएन । सन् १९८० बाट मात्र ब्यवसायिक रुपमा फूलखेती हुन थालेको हो । तर फूलको निर्यात भने सन् २००० पछि मात्रै भयो । अहिले वर्षमा सरदरमा १०/१२ वटा नर्सरी थपिने गरेका छन् एशोसिएशनले जनाएको छ ।
नेपालमा गएको वर्ष ९१ करोड रुपैयाँको फूलको कारोवार भएको थियो । जसमध्ये १९ करोड रुपैयाँको निर्यात भएको थियो भने साँढे ४ करोडको  मात्रै आयात भएको फ्लोरिकल्चर एशोसिएशन अफ नेपालले जनाएको छ । तिहारमा बाहेक अरु बेलामा नेपालमा विदेशबाट फूल ल्याउन छाडिएको छ ।
थोरै ठाउँमा पनि गर्न सकिने र बिक्री गर्ने चिन्ता नहुने भएकाले फूल खेती गर्नेहरु बढेका छन् । काठमाडौमा बिभिन्न नर्सरीमा काम गर्ने युवाहरुले मिलेर धादिङको महादेववेशीमा आफैले खेती शुरु गरेका छन् । ‘हामी सबै अरुको नर्सरीमा काम गथ्र्यौ, यसले हामीलाई फूल खेतीको बारेमा धेरै जानकारी भयो, त्यसैले आफैले शुरु गरेका हौं’ मिलिजुली पुष्प कृषक समूहका कोषाध्यक्ष चुडामणि लोहनीले भन्नुभयो । २५ जना युवाहरुले शुरुमा ४०/४० हजार रुपैयाँ लगानी गरेर महादेववेशीमा १० रोपनी जमिनमा फूल खेती गरेका छन् । ‘मान्छेलाई पनि चाहिने, देउतालाई पनि चढ्ने, अन्तर्राष्ट्रिय बजार पनि राम्रो भएको बुझेर खेती थालेका हौं, अर्को वर्षबाट त विदेश पठाउन पनि सक्छौं होला’ लोहनीले भन्नुभयो ।
फूल ब्यवसायको विस्तारका लागि सरकारले अनुदान, सहुलियत दरमा ऋण, उपकरणमा भन्सार छुट, दक्ष जनशक्ति उत्पादनमा तालिम दिएमा ब्यवसाय अझै बढ्ने एशोसिएशनका महासचिव बादे बताउनुहुन्छ । ‘निर्यातमुखी ब्यवसाय भएकाले यसमा धेरै संभावना छ, सरकारको स्पष्ट  दृष्टिकोण नहुँदा ब्यवसायीहरु हच्केर बसेका मात्र हुन्’ उहाँले भन्नुभयो ।
