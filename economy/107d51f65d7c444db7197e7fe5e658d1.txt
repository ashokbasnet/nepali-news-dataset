‘लगातारको बर्षाले खसीबोका ल्याउन समस्या’

काठमाडौं, असोज ९ — लगातार पानी परेका कारण खाद्य संस्थानलाई खसीबोका ल्याउन समस्या परेको छ । मंगलवार साढे १२ सय खसीबोका नेपालगंजबाट काठमाडौं ल्याउने तयारी भएपनि पानीले बाधा पुर्याएको संस्थानले जनाएको छ ।

 

पानी रोकिएमा मात्र मंगलवार खसी बोका ल्याउन सकिने संस्थानका उप महाप्रवन्धक राजेन्द्र बास्कोटाले जानकारी दिनुभयो । ‘उपत्यकामा ल्याउने खसीबोका नेपालगंजमै रोकिएका छन्’, उप महाप्रवन्धक बास्कोटाले भन्नुभयो, ‘पानी नरोकिएकोले मात्र हामीलाई समस्या परेको हो । पानी रोकिनासाथ ल्याइन्छ ।’

नेपालगंजबाट मंगलवार र हेटौंडाबाट बिहीबार खसीबोका ल्याउने खाद्य संस्थानको तयारी छ । यसवर्ष संस्थानले २५ सय खसीबोका ल्याउने संस्थानका उप महाप्रवन्धक राजेन्द्र बास्कोटाले जानकारी दिनुभयो ।

संस्थानका अनुसार खसीबोका बजार मूल्यको तुलनामा किलोको १० रुपैंया सस्तोमा बिक्रीवितरण गरिनेछ । काठमाडौमा खसीबोका ल्याएको केही दिनपछि मात्र बिक्रीवितरण गर्ने संस्थानको योजना छ ।
