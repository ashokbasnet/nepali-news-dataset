मेलम्चीलाई डेढ अर्ब दिन बैंकलाई पुनः दबाब
१४ भदौ, काठमाडौं । सरकारले मेलम्ची खानेपानी अयोजनामा काउन्टर ग्यारेन्टीबापतको डेढ अर्ब रुपैयाँ भुक्तानी गर्न सम्बन्धित बैंकलाई पुनः दबाब दिएको छ । अर्थ मन्त्रालयको वित्तीय क्षेत्र व्यवस्थापन महाशाखाले बैंकहरुलाई दबाब दिएको हो ।
नेपाल राष्ट्र बैंकमा गभर्नरको उपस्थितिमा हालै सम्पन्न त्रिपक्षीय बैठकमा अर्थ मन्त्रालयका प्रतिनिधिले मेलम्चीको रकम भुक्तानीको लागि सम्बन्धित बैंकलाई दबाब दिए । साथै अर्थ मन्त्रालयले भुक्तानीको लागि आवश्यक निर्देशन गर्न राष्ट्र बैंकसँग आग्रह पनि गरेको छ ।

बैंकहरु भने यथाअवस्थामा रकम भुक्तानी नगर्ने अडानमा छन् । मेलम्ची सुरुङको ठेकेदार रेल्बे ब्यूरो कर्पोरेसनले एक वर्षअघि ठेक्का भंग गरेपछि काउन्टर ग्यारेन्टी विवादमा आएको हो । सो ठेकेदारको लागि चाइना कन्स्ट्रक्सन बैंक जमानत बसेको थियो । हिमालयन बैंक र बैंक अफ काठमाण्डू चिनियाँ बैंकको जमनतमा काउन्टर ग्यारेन्टी बसेका थिए ।
चिनियाँ बैंकले आफूहरुलाई उक्त रकम दिने निश्चित नभई आफूहरुले भुक्तानी गर्न नसक्ने तर्क बैंकहरुले गरेका छन् । ठेकेदारले चीनको अदालतमा मेलम्चीलाई आफूले क्षतिपूर्ति दिनु नपर्ने दाबी गर्दै मुद्दा दायर गरेको छ । उक्त मुद्दामा अदालतले ठेकेदारको तर्फबाट भुक्तानी नगर्न अन्तरिम आदेश दिएको छ ।
ठेकेदारले नेपाली दुई बैंक, मेलम्ची प्रोजेक्ट र चिनियाँ बैंकलाई विपक्ष बनाएको छ । ठेकेदारको गल्ती साबित गर्न मेलम्ची आयोजनाले कुनै पहल नगरी एकोहोरो आफूहरुसँग पैसा मात्र माग्ने गरेको बैंकहरुले बताएका छन् । चिनियाँ अदालतले तत्काल रकम भुक्तानी नगर्न आदेश दिएको अवस्थामा भुक्तानी गर्न नसक्ने बैंकहरुको भनाइ छ ।
उक्त घटनापछि सम्पूर्ण वाणिज्य बैंकले मेलम्ची अयोजनाको लागि र सम्बन्धित चिनियाँ बैंकबाट काउन्टर ग्यारेन्टी नबस्ने औपचारिक घोषणासमेत गरेका छन् । बैंकर्स संघले त्यस्तो निर्णय गरेको थियो ।
हिमालयन बैंकले परफरमेन्स फण्डको ६६ लाख अमेरिकी डलर र बैंक अफ काठमाडौंले एड्भान्सबापतको ६६ लाख अमेरिकी डलर र १४ लाख यूरो काउन्टर ग्यारेन्टी बसेका थिए । ग्यारेन्टीको समयमा नेपाली रुपान्तरण करिब १ अर्ब ३० करोड रुपैयाँ रहेको थियो भने अहिले डलर र यूरोको मूल्य बढेको कारण १ अर्ब ६३ करोड रुपैयाँ पुगेको छ ।
मेलम्चीले अर्को ठेकेदार नियुक्त गरिसकेको छ । नयाँ ठेकेदारलाई एड्भान्स दिनको लागि मेलम्चीले बैंक अफ काठमाण्डूसँग रकम माग गरेको छ । हिमालयन बैंकले ठेकेदार नियमविपरीत ठेक्का भंग गरेर भागेको अवस्थामा सरकारी खातामा रकम जम्मा गर्नुपर्ने गरी काउन्टर ग्यारेन्टी बसेको हो ।
आफूहरुलाई जबर्जस्ती रकम भुक्तानी गर्न निर्देशन दिइएमा न्यायिक उपचार खोज्ने हिमालयन बैंकका प्रमुख कार्यकारी अधिकृत अशोकसंशेर राणाले बताउनुभयो । ‘अदालतमा विचाराधिन मुद्दाको सम्बन्धमा रकम भुक्तानी गर्दा पछि थप समस्या पर्न आउँछ’, उहाँले भन्नुभयो, ‘यदि राष्ट्र बैंकले निर्देशन दियो भने पनि हामी अदालत जान्छौं, अहिलेको अवस्थामा रकम भुक्तानी गर्न सक्दैनौं ।’
बैंक अफ काठमाण्डूका सिईओ अजय श्रेष्ठले आफूहरु ठेकेदारविरुद्ध लडिरहेको तर मेलम्ची आयोजनाले भने वास्ता नगरेको प्रतिक्रिया दिनुभयो । ‘हाम्रो समस्याबारे अर्थ मन्त्रालय र राष्ट्र बैंकलाई कन्भिन्स गराउने प्रयास गरेका छौं’, उहाँको भनाइ छ, ‘समस्या जटिल छ, बैंकलाई मात्र दबाब दिएर समाधान हुँदैन, सर्वपक्षीय प्रयासको खाँचो छ ।’

