ग्याँस उद्योगी र सरकारबीच कुरो मिलेन, भोलि फेरी वार्ता हुने

काठमाडौं, साउन २६ – नेपाल एलपी ग्याँस उद्योग संघ र सरकारबीच भोली फेरी वार्ता हुने भएको छ । आज समय अभाव भएकाले भोली फेरी बस्ने गरि छलफल टुंगेको संघका वार्ता टोली संयोजक शिव घिमिरेले जानकारी दिनुभयो ।

 

उहाँले अहिले वार्ता सकारकात्मक नकारात्मक केही भन्न नमिल्ने र समय अभावका कारण भोली फेरी बस्ने गरि आजको वार्ता टुंगेको बताउनुभयो  । वार्तामा वार्तामा उद्योगीका १६ बुँदे मागका सम्बन्धमा छलफल भएको छ ।

अत्यावश्यक वस्तु र सेवामा असर पर्ने गरी आन्दोलन गर्नेलाई अत्यावश्यक सेवा ऐन अनुसार कार्वाही गर्ने सरकारले बताएपनि प्रकृया अघि बढ्न सकेको छैन । कमिसन लगायतको विभिन्न १६ बुँदे माग राखेर ग्यास उद्योगी आन्दोलनमा उत्रिएपछि सरकारले अत्यावश्यक ऐन अनुसार कार्वाही गर्ने बताएको थियो ।

ऐन कार्यान्वयनको लागि वाणिज्य तथा आपूर्र्ति मन्त्रालयले गृह मन्त्रालयलाई पत्र पठाईसकेको छ । तर गृह मन्त्रालयका प्रवक्ता र सहप्रवक्ताले भने कहिलेबाट ऐन कार्यान्वयन गर्ने भन्नेबारे यकिन भईनसकेको बताएका छन् । ऐन कार्यान्वयन गर्न राजपत्रमा सूचना सार्वजनिक गर्नूपर्ने भएकाले अहिले त्यसको तयारी भईरहेको गृह मन्त्रालयले जनाएको छ ।
