गरिबी निवारणका लागि मिलेर काम गरौं : प्रधानमन्त्री

काठमाडौं, फागुन २० – प्रधानमन्त्री सुशील कोइरालाले गरिबी निवारणका लागि मिलेर काम गर्नुपर्नेमा जोड दिनुभएको छ ।
म्यानमारमा चलिरहेको बिमस्टेक शिखर सम्मेलनलाई सम्बोधन गर्दै प्रधानमन्त्री कोइरालाले यो क्षेत्रको मुख्य चुनौती गरिबी भएको र यसले आर्थिक बृद्धि र विकासलाई बाधा पुर्‍याएको भन्दै गरिबी निर्मूल गर्न मिलेर लड्नुपर्नेमा जोड दिनुभएको हो ।
बिमस्टेकले सदस्य राष्ट्रहरुबीच व्यापार, लगानी, यातायात, उर्जा, गरिबी, आतंकवादसँग लड्ने काममा सहकार्यको वातावरण बनेको बताउनुभयो । उहाँले बिमस्टेकका सदस्य राष्ट्रबीच आतंकवाद, लागुपदार्थ, कारोबार, प्राकृतिक प्रकोप जस्ता साझा समस्या रहेकाले यसको उचित समाधानका लागि सहकार्य गर्नुपर्ने समेत बताउनुभयो ।
यस्तै पर्यटन, व्यापार, जलविद्युत, कृषिको क्षेत्रमा नेपालको प्रचुर संभावना रहेको भन्दै यस क्षेत्रमा सहकार्य गर्दै आर्थिक वृद्धि र विकास हाँसिल गर्न ईच्छुक रहेको समेत उहाँले बताउनुभयो ।
नेपालमा संविधान निर्माणको काम अघि बढिरहेको भन्दै यसमा अन्तर्राष्ट्रिय क्षेत्रको सहयोगको खाँचो रहेको पनि प्रधानमन्त्री कोइरालाले औंल्याउनुभएको छ ।
