वीरगन्ज उपमहानगरपालिकाका कर्मचारी काममा फर्किए

वीरगञ्ज, साउन २६ – दुई हप्तादेखि हड्तालमा रहेका वीरगन्ज उपमहानगरपालिकाका कर्मचारीहरु काममा फर्किएका छन् । कर्मचारी एशोसिएशन इकाइका अध्यक्ष सोहन थापाले हड्तालका कारण सेवाग्राहीमा परेको प्रभाव र पटके सवारी कर असुली सम्बन्धमा देखिएको विवाद समाधानका लागि मन्त्रालयस्तरमा भइरहेको वार्तालाई मध्यनजर गर्दै हड्ताल फिर्ता लिइएको बताउनुभयो ।

 

जिल्ला सुरक्षा समितिले नेपाल भारत सीमा क्षेत्रको शंकराचार्यद्वार संवेदनशील क्षेत्र भएको भन्दै उपमहानगरको ठेकेदारलाई साउन ६ गतेदेखि पटके सवारी कर असुलीमा रोक लगाएपछि उपमहानगरका दुई कर्मचारी संगठनले संयुक्तरुपमा अनिश्चितकालीन हड्ताल शुरु गरेका थिए ।
