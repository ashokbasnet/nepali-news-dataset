सार्कले पनि क्षेत्रीय विकासको अवधारणा अघि सार्नुपर्छ : कोइराला

काठमाडौं, माघ ३ – उद्योग, वाणिज्य तथा आपूर्तिमन्त्री शंकरप्रसाद कोइरालाले सार्कले पनि युरोपेली युनियन, आसियान, नाफ्टाजस्तै क्षेत्रीय विकासको अवधारणालाई अघि सार्नुपर्ने बताउनुभएको छ ।
क्षेत्रीय विकासको अवधारणाले ती देशले निकै ठुलो फाइदा लिएको भन्दै कोइरालाले सार्कले पनि त्यही मोडल अघि सार्नुपर्ने बताउनुभयो ।
भारतको नयाँ दिल्लीमा सम्पन्न दुईदिने पाँचौ सार्क व्यावसायिक सम्मेलनको समापन कार्यक्रममा मन्त्री कोइरालाले व्यापारमा बढ्दो खर्च न्यून गर्न सके मात्र बजारमा प्रतिस्पर्धाको क्षमता विकास हुने बताउनुभयो । दक्षिण एसियाली क्षेत्रमा प्राकृतिक सम्पदाको संभावना उच्च भएपनि त्यसको सही सदुपयोग हुन नसकेको उहाँले बताउनुभयो ।
यसक्षेत्रमा ऊर्जाको प्रशस्त सम्भावना रहेको भन्दै कोइराललो अन्तरदेशीय ऊर्जाको प्रसारण तथा क्षमता विस्तारमा ध्यान दिन जरुरी रहेको बताउनुभयो ।
कार्यक्रममा सार्क क्षेत्रमा बढ्दो गरिबी, पछौटेपनसँग लड्न सामूहिक प्रतिबद्धता आवश्यक भएको र त्यसका लागि राजनीतिक इच्छाशक्तिलाई प्रबल बनाउनुपर्ने सुझाव यस क्षेत्रका उद्यमी नेताहरुले दिएका छन् ।
सहभागीहरुले रेल, पूर्वाधार विकास, हवाइ यातायातको सहजीकरण गरी बढ्दो घाटा कम गर्न सरोकारवालाहरुसँग आग्रह गरेका छन् । उनीहरुले सार्क क्षेत्रमा प्रवेशाज्ञा सरल, सहज हुनुपर्ने, सार्क सदस्य देशहरुमा समान ऊर्जा नीति लागू गरिनुपर्ने, सामाजिक आर्थिक सवलीकरण, युवा र महिलामा सशक्तिकरणजस्ता विषयमा ठोस काम गर्न सुझाव दिएका छन् ।
उद्योगी व्यावसायीहरुले निजीक्षेत्रलाई आर्थिक विकासको मेरुदण्ड मान्ने तर निर्णय प्रक्रियामा उनीहरुको आवाज नसुन्ने परम्परा अन्त्य गर्न पनि राजनीतिक नेतृत्वलाई सुझाव दिएका छन् ।
