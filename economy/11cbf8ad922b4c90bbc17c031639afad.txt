कुश्मा बलेवा जोड्ने यान्त्रिक पुलको उद्घाटन

दुर्गाप्रसाद शर्मा/उज्यालो
पर्वत, माघ १४ – पर्वतको कुश्मादेखि– वाग्लुङको बलेवा जोड्ने मुलुककै पहिलो ब्यवसायिक यान्त्रिक पुलको मंगलबार उद्घाटन भएको छ ।
नियमित सञ्चालनमा आएको एक बर्षपछि संस्कृति पर्यटन तथा नागरिक उदड्डयन मन्त्री रामकुमार श्रेष्ठले यान्त्रिक पुलको उद्घाटन गर्नुभएको हो ।
निजी क्षेत्रले सामुहिक लगानीमा ब्यवसायिक प्रयोजनमा निर्माण गरिएको यो मुलुककै एक मात्र यान्त्रिक पुल हो । पर्वत उद्योग बाणिज्य संघको पहलमा करिब ४ करोड रुपैयाँको लागतमा केवलकार मोडलमा पुल निर्माण गरिएको छ । पुलमा यस क्षेत्रका ४ सय २५ जना सर्वसाधरणको लगानी छ ।
पुल उद्घाटन गर्दै मन्त्री रामकुमार श्रेष्ठले यान्त्रिक पुल निर्माण गरेर पर्वतका ब्यवसायीहरुले उदाहरणीय काम गरेको बताउनुभयो  । सडक पुर्‍याउन कठिन हुने खोच र दुई पहाडलाई जोड्नका लागि यस्तो प्रबिधि देशभरि नै विस्तार गर्नुपर्ने उहाँले बताउनुभयो । उहाँले २० वर्षदेखि बन्द बलेवा बिमानस्थल माघ भित्रमै सञ्चालन गर्ने जानकारी पनि दिनुभयो । ‘यान्त्रिक पुल निर्माण पछि बन्द बिमानस्थल सञ्चालनका लागि सजिलो भएको छ’ मन्त्री श्रेष्ठले भन्नुभयो ‘सरकारले माघ महिना भित्रमै विमानस्थल नियमित रुपमा सञ्चालनमा ल्याउने छ ।’
यान्त्रिक पुल सञ्चालनमा आएपछि दैनिक रुपमा ५ सय यात्रुले वारपार गर्दै आएका थिए । पर्वत सदरमुकाम कुश्मा बजारबाट वाग्लुङ जिल्लाका वेला पुग्न पैदल हिँडेर झण्डै २ घण्टा लाग्छ । अहिले यान्त्रिक पुलबाट करिब ४ मिनेटमा पुगिन्छ । पुलबाट यात्रा गर्न एकतर्फी भाडा १ सय रुपैयाँ लाग्छ भने वाग्लुङ जिल्लाको वलेवा क्षेत्रका वासिन्दाका लागि ७५ रुपैयाँ तोकिएको छ । पुलले दैनिक ४५ हजार आम्दानी गर्दै आएको छ ।
यान्त्रिक पुलमा यात्रुको चाप बढेपछि पछिल्लो समयमा नयाँ प्रबिधि जडान गरिएको छ । पुरानो मोटर सिस्टममा यान्त्रिक पुल सञ्चालन गर्दा समस्या भएपछि नयाँ मोटर जडान गरिएको हो । नयाँ मोटरबाट पुलको सञ्चालन अवधि आधा घटेको छ भने लोडसेडिङमा बत्ती जाँदा पनि मोटर आफ्नै गतिमा गुड्ने भएकाले बिचमा रोकिँदा झड्का लाग्ने समस्या समेत हटेको यान्त्रिक पुल लिमिटेडका अध्यक्ष होमनारायण श्रेष्ठले बताउनुभयो ।
