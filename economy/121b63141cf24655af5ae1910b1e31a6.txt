बन्द भएका उद्योग फेरि खुलाउन सरकारले सहजीकरण गर्ने

काठमाडौं, मंसिर २८ – सरकारले विभिन्न कारणले बन्द भएका निजी उद्योग फेरि खुलाउन सहजीकरण गर्ने भएको छ । उद्योग मन्त्रालयले २१ दिनभित्र सूचना निकाली बन्द भएका उद्योगको विवरण लिने जनाएको छ । 
बन्द भएको स्पष्ट कारणसहित सम्पर्कमा आउन आग्रह गर्दै मन्त्रालयले त्यस्ता उद्योगको अध्ययन र मूल्याङ्कनका लागि समिति गठन गर्ने तयारी गरेको छ ।
देशभित्रैै रोजगारी सिर्जना गरी अर्थतन्त्रलाई सुदृढ गर्न बन्द उद्योग खुलाउन लागेको मन्त्रालयले जनाएको छ । मन्त्रालयका अनुसार देशभर निजी क्षेत्रका हजाराैँ उद्योग बन्द अवस्थामा छन् ।
पहिलो चरणमा नेपाल औषधि लिमिटेड र हेटौंडा कपडा उद्योग आफैँ पुनः सञ्चालन गर्ने कार्य अन्तिम चरणमा पुर्‍याएको मन्त्रालयले जनाएको छ । अर्काे चरणमा बन्द अवस्थाका वीरगञ्ज चिनी उद्योग र बुटवल धागो कारखाना निजी क्षेत्रलाई भाडामा दिएर फेरि सञ्चालन गर्ने तयारी पनि छ ।
