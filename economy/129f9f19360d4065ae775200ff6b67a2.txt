लघु जलविद्युत स्वच्छ विकास संयन्त्र आयोजनालाई अन्तर्राष्ट्रिय अवार्ड

काठमाडौं, वैशाख २८ – लघु जलविद्युत स्वच्छ विकास संयन्त्र आयोजनाले नवीन परिणाममा आधारित लगानीतर्फ अन्तर्राष्ट्रिय पुरस्कार प्राप्त गरेको छ । वैकल्पिक उर्जा प्रवद्र्धन केन्द्रले प्रवद्र्धन गरेको आयोजना ग्लोवल पार्टनसिप अन आउटपुट बेस एड बाट सन् २०१६ को इन् अप्डेन्ट अर्वाड बाट पुरस्कृत भएको हो । 
जनसंख्या तथा वातावरण मन्त्रालयमा आयोजित कार्यक्रममा नेपाल स्थित विश्व बैंकका निर्देशक टाकुया कामाताले विश्व बैंकको तर्फबाट अवार्ड वैकल्पिक ऊर्जा प्रवद्र्धन केन्द्रका कार्यकारी निर्देशक राम प्रसाद धिताललाई प्रदान गर्नुभयो । 
कार्यक्रममा जनसंख्या तथा वातावरण मन्त्री जयदेव जोशीले परम्परागत ऊर्जाको खपतलाई कम गर्दै नवीकरणीय ऊर्जाको विकास र विस्तारमा सरकार कटिवद्ध रहेको बताउनुभयो । स्वच्छ विकास संयन्त्र आयोजनामा १५ मेगावाट क्षमताका ४ सय ५० बटा लघु जलविद्युत छन् ।
यो आयोजना सन् २०१० को अक्टोबर १८ मा संयुक्त राष्ट्रसंघीय जलबायु परिवर्तन सम्वन्धी ढाँचा महासन्धीमा दर्ता भएको हो । आयोजनाबाट ४ सय ३३ बटा लघु जलविद्युत निर्माण सम्पन्न भएका छन् । यसबाट १ लाख ३३ हजार १ सय ५४ ग्रमीण घरमा विद्युतको पहुँच पुगेको छ ।
कार्बन उत्सर्जन न्यूनिकरण बिक्रीका लागि विश्व बैंकसँग भएको सम्झौता अनुसार अहिलेसम्म ९३ हजार ४ सय ३७ टन प्रमाणित उत्सर्जन न्यूनिकरण गरी यसको बिक्रीबाट ६ लाख ५० हजार अमेरिकी डलर आम्दानी भएको वैकल्पिक उर्जा प्रवद्र्धन केन्द्रले जनाएको छ । 
सन् १९९७ मा पारित भई २००५ देखि लागू गरिएको क्योटो अभिसन्धिले औद्योगिक अर्थतन्त्रमा आधारित धनि देश र अन्य देशहरूबीच कार्बनडाईअक्साइड उत्सर्जनको व्यापारिक रूपमा आदान प्रदान गर्न सकिने गरी गरिएको व्यवस्थालाई कार्बन व्यापार भनिन्छ ।
यस अभिसन्धिलाई एक सय ७६ भन्दा बढी देशले अनुमोदन गरिसकेका छन् । 
यस अनुसार औद्योगिक शक्ति सम्पन्न राष्ट्रहरूले निश्चित सीमा भन्दा बढी उत्सर्जन गरेको कार्बनडाइअक्साइड बापत उत्सर्जन कम गर्ने वा भैरहेको उत्सर्जनलाई पनि घटाउने देशलाई पैसा तिर्नु पर्दछ । 
स्वच्छ विकास संयन्त्र पनि भनिने यस्तो व्यवस्थाको मुख्य उद्देश्य विश्वको अर्थतन्त्रलाई असर नपर्ने गरी जलवायु परिवर्तन नियन्त्रण गर्नु र गरिब राष्ट्रलाई लाभान्वित बनाउनु हो । केन्द्रका कार्यकारी निर्देशक रामप्रसाद धितालका अनुसार अन्य नविकरणीय उर्जा प्रविधिलाई पनि कार्वन आयोजनाका रुपमा विकास गर्न अध्ययन भैरहेको छ ।
