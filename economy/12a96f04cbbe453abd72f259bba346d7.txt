माथिल्लो खोरुंगाखोलामा जलविद्युत बन्ने पक्का

तेह्रथुम, मंसिर २ – तेह्रथुमकै पहिलो ठूलो आयोजनाको रुपमा खोरुंगाखोला जलविद्युत आयोजना निर्माण हुने भएपछि स्थानीय बासिन्दा खुसी भएका छन् । ७ दशमलव ५ मेगावाट क्षमताको आयोजना निर्माणको प्रवद्र्धक तेह्रथुम पावर कम्पनी र नेपाल विद्युत प्राधिकरणबीच विद्युत खरिद-बिक्री सम्झौता (पीपीए) भएपछि आयोजना निर्माण हुने भएको हो । 
सम्झौतापछि जलविद्युत् आयोजना निर्माणको लागि बाटो खुलेको तेह्रथुम पावर कम्पनीका अध्यक्ष भुपतिलाल श्रेष्ठले बताउनुभयो । आयोजना निर्माणले जिल्लालाई लोडसेडिङमुक्त बनाउन सहयोग पुग्ने उहाँको भनाई छ । 
‘आयोजना निर्माणले जिल्लाका बासिन्दालाई फाइदै–फाइदा छ’ उहाँले भन्नुभयो, ‘लगानीको कम्तिमा पनि ३० प्रतिशत सेयर स्थानीय बासिन्दाले पाउँछन् । उपभोक्ताले तिरेको महसुलको पनि केही प्रतिशत जिल्लाका बासिन्दालाई आउँछ ।’ 
आयोजनाबाट उत्पादित विद्युत् केन्द्रीय प्रशारण लाइनको तेह्रथुम वितरण केन्द्रस्थित  ट्रान्समिटरमा जोडिनेछ । हालै भएको पीपीए सम्झौतामा आयोजनाबाट उत्पादित बिजुली प्राधिकरणले हिउँदमा ८ रुपैयाँ ४० पैसा र वर्षामा ४ रुपैयाँ ८० पैसामा किन्ने सम्झौता भएकोे छ । 
०७६ मंसिर भित्र निर्माण सम्पन्न गर्ने लक्ष्य राखी काम भइरहेको कम्पनीका प्रबन्ध सञ्चालक मोहनकुमार डाँगीले बताउनुभयो । ‘माच्छापुच्छ्रे बैंकको अगुवाईमा आयोजनामा ऋण लगानी हुने निश्चित जस्तै छ’ उहाँले भन्नुभयो, ‘पुसभित्र वित्तीय व्यवस्था हुन्छ, माघबाट निर्माण सुरु गर्नेछौँ ।’ 
कम्पनीले पिपिएका लागि ०७१ जेठमा नै प्राधिकरणमा निवेदन दिएको थियो । प्राधिकरणले निर्णय नगरिदिँदा पिपिए हुन नसकेपछि सर्तअनुसार काम नगरेको भन्दै अख्तियार दुरुपयोग अनुसन्धान आयोगले आयोजनाको लाइसेन्स खारेज गर्न ऊर्जा मन्त्रालयलाई निर्देशन दिएको थियो । अख्तियारको निर्देशनअनुसार, ऊर्जाले आयोजनाको लाइसेन्स खारेज गरिदिएको थियो । तर मन्त्रिपरिषद्ले विद्युत् ऐनको दफा ३५ प्रयोग गरी आयोजनासँग करार गर्ने निर्णय गरेपछि कम्पनीले पुनः आयोजनाको लाइसेन्स पाएको हो । 
 
‘पिपिए समयमा नगरिदिने प्राधिकरणका पदाधिकारीलाई कारबाही गर्नुपर्नेमा अख्तियारले प्रवद्र्धकलाई डुबाउने गरी निर्णय ग¥यो,’ सञ्चालक डाँगीले भन्नुभयो, ‘यसबाट एकतर्फ लगानीकर्ता ज्यादै मारमा परे भने अर्कोतर्फ आयोजनाको निर्माण ३० महिना ढिला भयो ।’ 
आयोजनाको अनुमानित लागत १ अर्ब ३४ करोड रुपैयाँ छ । ७५ प्रतिशत ऋणबाट र २५ प्रतिशत स्वपुँजी (इक्विटी) मार्फत जुटाइने कम्पनीका अध्यक्ष श्रेष्ठले बताउनुभयो । ‘आयोजना प्रभावित र सर्वसाधारणलाई १०÷१० प्रतिशत सेयर निष्कासन गरिने जनाइएको छ ।
हाल जिल्लाका दुई नगरपालिका र छथरका हमरजुङ, फाक्चामारा, पन्चकन्या, ओख्रे, सुदाप, आङिदम, मोराहाङ, श्रीजुङ, पौठाक, ओयाक्जुङ, जलजले, सिम्ले र ईसिवु गाविसमा विद्युत सुविधा पुगेको छ । बाँकी सम्दु, खाम्लालुङ, सक्रान्तिबजार, थोक्लुङ, चुहानडाँडा, छातेढुंगा, ईवा र ह्वाकु गाविसमा केन्द्रीय प्रशारण लाइनको विद्युत सुविधा पुगेको छैन ।
