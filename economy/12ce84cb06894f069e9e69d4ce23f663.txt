३५ किलो सुन बरामद गर्न सुराकी दिनेले कमिशन पाएनन्, लेखा समितिद्वारा छानबिन सुरु

काठमाडौं, मंसिर २१ – व्यवस्थापिका संसदको सार्वजनिक लेखा समितिले ३५ किलो सुन समातिएको घटनामा सुराकी दिनेले कमिशन नपाएको भन्ने बारेमा छानबिन सुरु गरेको छ ।
३५ किलो सुन समातिएको १७ महिना बित्दा पनि सुराकीहरुले कानून अनुसार पाउनुपर्ने कमिशन नपाएपछि लेखा समितिले गृह मन्त्रालयका अधिकारी र प्रहरीलाई बोलाएर छानबिन सुरु गरेको हो ।
नेपाल प्रहरीको केन्द्रीय अनुसन्धान ब्युरोले चीनको खासाबाट भित्र्याइएको ३५ किलो सुन भिमबहादुर तामाङ, पदमबहादुर तामाङ र सञ्जय झाको सूचनाका आधारमा २०७० सालको असार २६ गते काठमाडौंको कोटेश्वरबाट बरामद गरेको थियो ।
भन्सार ऐन २०६४ अनुसार सुराकीले बरामद वस्तुको १५ प्रतिशत कमिशन पाउने व्यवस्था छ । तर लेखा समितिको बैठकमा गृहसचिव सूर्यप्रसाद सिलवालले ३५ किलो सुन समातिएको घटनामा प्रहरीलाई कसैले पनि सुराकी नगरेको दाबी गर्नुभयो । उहाँले कुन व्यक्तिले सुराकी गरेको भन्ने बारेमा प्रहरीको कुनै कागजातबाट पनि नदेखिने बताउनुभयो ।
सचिव सिलवालले लेटरहेड बिनाको कागजमा तयार पारिएको विवरणका आधारमा सुराकीको विषयमा प्रहरी बेखबर रहेको बताएपछि समितिका सभासद आक्रोशित भएका थिए । सभासदले सुराकीको कमिशनको विषयमा कार्यालयको लेटरहेड र छाप बिनाको कागजमा विवरण उपलब्ध गराएर समितिकै अपमान गरेको भन्दै गृहसचिव सिलवालको आलोचना गरेका छन् ।
सभासदले प्रहरी नेतृत्वले वास्तविक सुराकीलाई बेवास्ता गरि नक्कली सुराकी खडा गरेर कमिशन बापतको रकम आफैं खान खोजेको आरोप लगाएका छन् । उनीहरुले नक्कली सुराकी खडा गरेर कमिशन बापतको रकम कुम्ल्याउन वास्तविक सुराकीहरुलाई घरमै गएर ज्यान मार्नेसम्मको धम्की दिएको भन्दै प्रहरी नेतृत्वको आलोचना समेत गरेका छन् ।
३५ किलो सुनको १५ प्रतिशत कमिशन बापतको रकम १ करोड ७७ लाख रुपैयाँ हुन्छ । समितिले कमिशन बापतको रकम सुराकीले नपाएको विषयमा बुझ्न प्रहरी महानिरीक्षक उपेन्द्रकान्त अर्याललाई पनि बोलाएकामा अर्याल प्रहरी अतिरिक्त महानिरीक्षक सुरेन्द्रबहादुर शाहलाई पठाएर आफू अनुपस्थित हुनुभयो ।
समितिले यस विषयमा स्पष्ट पार्न प्रहरी महानिरीक्षक अर्याललाई मंसिर २४ गतेको बैठकमा बोलाएको छ । समितिले सुराकीले कमिशन बापतको रकम नपाएको विषयलाई गम्भीर रुपमा लिन र अब आइन्दा समितिमा हल्कारुपमा प्रस्तुत नहुन गृह सचिव सिलवाललाई निर्देशन दिएको छ ।
