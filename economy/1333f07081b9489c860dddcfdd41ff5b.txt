आर्थिक वर्ष असार १ गतेबाट सुरु गर्न संसदीय समितिको निर्देशन

काठमाडौं, चैत ९ – व्यवस्थापिका संसदको अर्थ समितिले आर्थिक वर्ष असार १ गतेबाट सुरु हुने व्यवस्था गर्न सरकारलाई निर्देशन दिएको छ ।
समितिले सोमबार मुख्यसचिव लिलामणि पौडेल, राष्ट्रिय योजना आयोगका उपाध्यक्ष प्रा. डा. गोविन्दराज पोखरेल, अर्थ मन्त्रालयका सचिव सुमनप्रसाद शर्मा लगायतसँग छलफल गरी आर्थिक वर्ष असार १ गतेबाट सुरु हुने व्यवस्था गर्न सरकारलाई निर्देशन दिएको हो ।
आर्थिक वर्ष एक महिना अघि सार्दा त्यसले विकास निर्माणका काममा अहिले हुँदै आएका धेरै कमजोरी हट्ने समितिको दाबी छ । अहिले नयाँ आर्थिक वर्ष साउन १ गते सुरु हुने गरेको छ । समितिले नयाँ आर्थिक वर्षको बजेट जेठको पहिलो हप्ता ल्याउन र जेठ मसान्तसम्म बजेट र बजेटसँग सम्बन्धित सबै विधेयक पारित गर्ने व्यवस्था मिलाउन पनि निर्देशन दिएको छ ।
समितिले प्रत्येक वर्ष नयाँ आर्थिक वर्षको बजेटको कर प्रस्ताव बाहेकका सिद्धान्त र प्राथमिकता तथा सरकारको नीति तथा कार्यक्रममाथि वैशाख १५ गतेसम्म छलफल सक्न र वैशाख मसान्तसम्म सरकारको नीति तथा कार्यक्रम पारित गर्ने व्यवस्था मिलाउन पनि निर्देशन दिएको छ ।
अर्थ समितिले सरकारी बजेट व्यवस्थापन तथा खर्च प्रणाली पुनरावलोकन आयोग २०६६ को प्रतिवेदनमा सुझाइए अनुसार आर्थिक वर्ष, बजेटको प्रस्तुति, छलफल र पारितको कार्यतालिका सम्बन्धमा सरकारलाई निर्देशन दिएको हो ।
समितिले सार्वजनिक खरिदका कागजी प्रक्रिया मिलाउने, बोलपत्र आह्वान, स्वीकृति र सम्झौता गर्ने लगायतका काम भदौ मसान्तसम्म सक्ने तथा असोज महिनादेखि विकास निर्माणका काम सुरु हुने व्यवस्था मिलाउन पनि सरकारलाई निर्देशन दिएको छ ।
समितिले चालु खर्च घटाएर पूँजीगत बजेटको प्रतिशत बढाउन तथा पूँजीगत बजेट लक्ष्य अनुसार खर्च गर्ने व्यवस्था मिलाउन पनि  निर्देशन दिएको छ ।
