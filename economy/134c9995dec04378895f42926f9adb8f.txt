माघे संक्रान्ति नजिकिँदा तरुलको भाउ बढ्यो

काठमाडौ, पुस २५ – काठमाडौको थोक बजारमा बुधबार हात्तीपाइले तरुलको भाउ बढेर ९० रुपैयाँ किलो पुगेको छ । 

स्वादिलो भएकाले माग बढी हुने भएपनि कम मात्रै आएकाले भाउ बढेको बिक्रेताहरुले बताएका छन् । अहिले काठमाडौमा नवलपरासीबाट दैनिक २० देखि २५ टन हात्तीपाइले तरुल भित्रिने गरेको छ ।

वनतरुलको भाउ पनि बढेको छ । पाल्पा, धादिङ र चितवनबाट ल्याइएको वनतरुल बुधबार ८० देखि ८५ रुपैयाँ किलो थोक भाउमा किनबेच भएको छ । पोहोर भन्दा कम आएकाले सर्लाही र चितवनबाट ल्याइने सेतो र रातो तरुलको भाउ पनि बढेर ३५ देखि ४० रुपैयाँ किलो पुगेको छ ।

यस्तै सखरखण्डको भाउ पनि बुधबार बढेको छ । हिजोअस्ती भन्दा किलोमा ३ देखि ४ रुपैयाँ बढेर बुधबार रातो सखरखण्ड ३५ देखि ३७ रुपैयाँ किलो पुगेको छ । सेतो सखरखण्ड भने कम स्वादिलो हुने भएकाले माग कम हुने हुँदा भाउ पनि २८ देखि ३० रुपैयाँ किलो छ ।

रातो सखरखण्ड भारतबाट तथा सेतो सखरखण्ड नुवाकोटबाट ल्याउने गरिएको छ । यो वर्ष पिंडालुको भाउ भने त्यत्ति बढेको छैन । धादिङ, चितवन, नवलपरासी र काभ्रेबाट दैनिक १० टन भित्रिएको र माग त्यति धेरै नभएकाले भाउ महङ्गो हुन नपाएको बिक्रेताहरुको भनाई छ ।

तरुल र सखरखण्ड जस्तो उसिनेर त्यति नखाईने भएकाले पिंडालुको माग कम हुने गरेको हो । बुधबार थोक बजारमा पिंडालुको भाउ २८ देखि ३० रुपैयाँ किलो छ ।
