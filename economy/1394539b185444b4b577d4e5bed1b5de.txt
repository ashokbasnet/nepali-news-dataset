गुलियो उखु उमार्ने किसानको खल्लो व्यथा

सुमन तिमल्सिना/उज्यालो । विराटनगर, जेठ ४ - किसानले उखु काटेर सुगर मिलमा पठाउने समय भनेको फागुन मसान्तसम्ममा हो ।
तर उखु सुकेर दाउरा हुने स्थितिमा पुगिसक्दा पनि मोरङका कतिपय ठाउँका किसानको खेतमा उखु अझै बाँकी नै छ ।
पूर्वाञ्चलमा किसानसँग उखु किन्ने एक मात्र इस्टर्न सुगर मिलका कारण किसान समस्यामा परेका हुन् ।
जेठको चर्को गर्मीका बीच खलखली पसिना काढ्दै केहि मान्छे उखु काटिरहेका छन् । हुन त फागुन मसान्तसम्ममै यो काम सकिसक्नुपर्ने हो । तर उखु एक पटक सुकेर पुनः पालुवा हाल्न थाल्दा बल्ल काटिंदैछ ।
लामो खडेरीले रस धेरैजसो सुकिसकेको उखु काट्न किसान व्यस्त छन । फागुन मसान्तसम्मका उखु काट्न नपाएका कारण तौल घटेको छ । जसको मार आफुजस्ता किसानलाई परेको बताउनुहुन्छ, मझारे ५ का किसान बिनोद साह । कसैले काट्नै पाएनन् भनें कतिपयको काटेर खेतमा लडाएको उखु सुगर मिलले नउठाइदिंदा समस्या परेको छ । विराटनगरबाट पूर्व र केहि दक्षिणमा पर्ने, दादरवैरिया, अमाही बरियाती, थलाहा, सिसवनी जहदा, मझारे लगायतका गाविसका उखु किसानको यो साझा समस्या हो । ति गाविसमा झण्डै ७० विगाहा जग्गामा लगाएको उखु खेतमै सुक्दै गएको छ । यसरी किसानलाई मार परिरहँदा ईष्टर्न सुगर मिलका जुनियर टेक्निसियन असिस्टेन्ट मोहनलाल शर्मा भने छिटै मझारे, सिसवनी जहदा, कदमाहा लगायतका गाविसको उखु उठाइसक्ने बताउनुहुन्छ ।
उखुमा राम्रै फाइदा हुने भएकाले किसानको आकर्षण बढ्दो छ । अघिल्लो बर्ष मोरङमा २१ सय ५० हेक्टरमा उखु लगाइएको थियो भनें यसबर्ष त्यसमा १ सय हेक्टर थपिएको जिल्ला कृषि विकास कार्यालय, मोरङले जानकारी दिएको छ । मोरङ र सुनसरीका ७ हजार परिवार उखु खेतीमै निर्भर छन् । तर ति मध्ये थुप्रै किसानलाई यसबर्ष ईष्टर्न सुगर मिलले अप्ठ्यारोमा पारिदिएको छ ।
