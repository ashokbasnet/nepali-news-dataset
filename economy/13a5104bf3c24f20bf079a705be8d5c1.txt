दुग्ध विकास संस्थान ४४ औ वार्षिक उत्सव आज

काठमाडौ, साउन १ – दुग्ध विकास संस्थानले सोमबार आफ्नो ४४ औँ वार्षिकोत्सव मनाउँदैछ । संस्थानले अहिले संकलित कच्चा दूधको संरक्षणका लागि विभिन्न ठाउँमा ६३ वटा दुग्ध चिस्याउने केन्द्र सञ्चालन तथा प्रशोधित दूध तथा दुग्ध पदार्थ उत्पादनका लागि ८ वटा आधुनिक प्रशोधन कारखाना सञ्चालन गरेको छ ।  

 

बढ्दो दुग्ध पदार्थको माग पूरा गर्न ललितपुरको खुमलटारमा अत्याधुनिक कारखानाको बनाउने संस्थानले जनाएको छ । यस्तै काठमाडौमा दैनिक २ लाख लिटर दूध उत्पादन क्षमता वृद्धि गर्ने र धनगढीमा मिनि प्लानटको स्थापना गर्ने संस्थानको तयारी छ ।

संस्थानको वार्षिकोत्सवको अवसरमा प्रधानमन्त्री डा. बाबुराम भट्टराई, कृषि विकास मन्त्रालयका सचिव नाथुप्रसाद चौधरीले किसानले उत्पादन गरेका दूधको बजार सुनिश्चित गर्न संस्थान प्रयासरत रहेको र आगमी दिनमा थप प्रगतिको लागि भन्दै शुभकामना व्यक्त गर्नुभएको छ ।

बजारको यथोचित विकास गरी दूध उत्पादनमा वृद्धि गर्ने उद्देश्यले पूर्वमा मेचीको पाँथरदेखि पश्चिम महाकालीको कञ्चनपुर तथा हिमाली क्षेत्रमा पनि संस्थनाले सेवा बिस्तार गरेको संस्थानका अध्यक्ष शशिकुमार मियाँले बताउनुभयो ।
