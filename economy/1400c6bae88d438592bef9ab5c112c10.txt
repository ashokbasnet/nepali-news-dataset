चाडपर्वका लागि सुपथ मूल्य पसल खोलिँदै, खाद्य संस्थानले २५ सय खसी च्याङ्ग्रा ल्याउने

काठमाडौं, भदौ १६ – सरकारले चाडपर्वलाई लक्षित गरी शुक्रबारदेखि काठमाडौं उपत्यकाका १३ ठाउँमा सुपथ मूल्य पसल सञ्चालन गर्ने भएको छ । 
नेपाल खाद्य संस्थान, नेशनल ट्रेडिङ, साल्ट ट्रेडिङ लिमिटेड र दुग्ध विकास संस्थानले सहुलियत पसल सञ्चालन गर्न लागेको हो । दसैँदेखि छठसम्मका लागि काठमाडौं उपत्यकाका टेकु, सतुंगल, कालीमाटी, टेकु, कोटेश्वर, सिंहदरबार, थापाथली, बल्खु, जोरपाटी, ललितपुरको जावलाखेल र भक्तपुरको सूर्यविनायकमा सुपथ मूल्य पसल सञ्चालन हुनेछ।
आपूर्ति मन्त्रालयका अनुसार नेपाल खाद्य संस्थानले चामल र गेडागेडी बिक्री गर्नेछ । साल्ट ट्रेडिङ कर्पोरेशनले नुन, चिनीसँगै अन्य खाद्यान्न बिक्री गर्नेछ भने दुग्ध विकास संस्थानले पनिर र घिउमा प्रतिलिटर १० रुपैयाँ छुट दिएको छ । उपत्यकासँगै बाहिरी जिल्लामा स्थानीय तहको सिफारीसमा सुपथ पसल सञ्चालन गरिने आपूर्ति मन्त्रालयका सह प्रवक्ता बाबुराम भुसालले जानकारी दिनुभयो । 
यस्तै नेपाल खाद्य संस्थानले दसैँका लागि झण्डै दुई हजार ५ सय खसी च्याङ्ग्रा काठमाडौँ ल्याउने भएको छ । संस्थानले एक हजार ५ सय खसी र एक हजार च्याङ्ग्रा ल्याइने संस्थानका विभागीय प्रमुख श्रीमणिराज खनालले जानकारी दिनुभयो । संकलित खसीच्याङ्ग्रा काठमाडूको थापाथलीमा रहेको संस्थानको अंचल कार्यालयबाट घटनास्थापनापछि बिक्री गरिनेछ ।
