आपूर्ति घटेपछि फेरि तेल अभाव सुरु

काठमाडौं, जेठ २४ – आपूर्ति घटेपछि भएपछि बजारमा फेरि तेल अभाव शुरु भएको छ । नेपाल आयल निगमले भारतीय आयल निगम (आइओसी) लाई तिर्न बाँकी रकम भुक्तानी गर्न नसक्दा आपूर्तिमा भारी कटौती भएको निगमका प्रवक्ता मुकुन्द ढुङगेलले बताउनुभयो ।

 

‘तेल अभावलाई केही कम गर्न यही हप्ताभित्र ऋण लिने गरी नागरिक लगानी कोषसित छलफल भइरहेको छ’, प्रवक्ता ढुङगेलले भन्नुभयो । नागरिक लगानी कोषले उपलब्ध गराउने भनिएको १ अर्ब रुपैंया ऋण प्राप्त भए बजारमा तेल अभाव केही कम हुने उहँको भनाई छ ।

प्रवत्ता ढुङ्गेलका अनुसार निगमले आइओसीलाई थप रकम बुझाउन बाँकी रहेकाले हिजोदेखि ७० प्रतिशत इन्धन कटौती भएको हो । बजारमा डिजेलको अभाव देखिन थालेपछि चलिरहेका कलकारखाना बन्द हुने सम्भावना रहेको भन्दै व्यवसायीहरु चिन्तित भएका छन् ।

सरकारले ऋण दिने बताएपछि निगमले आइओसीलाई जेठ १४ पछि रकम भुक्तानी गर्ने लिखित प्रतिबद्धता जनाएको थियो । तर समयमा भुक्तानी हुन नसक्दा आपूर्र्ति कटौती भएको निगमले जनाएको छ ।

तेलको आपूर्ति सहज बनाउन माग गरेको २ अर्ब १० करोड ऋण मध्ये अहिलेसम्म ४५ करोड मात्र रकम पाएकाले समस्या परेको निगमको भनाई छ ।
