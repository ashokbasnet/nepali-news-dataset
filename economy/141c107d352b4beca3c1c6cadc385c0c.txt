कर्मचारी हत्याको बिरोधमा उपत्यकाका सुनचाँदी पसल बन्द

काठमाडौं, मंसिर १८ – सुनचाँदी पसलका कर्मचारीको हत्या र पसलमा लुटपाटको प्रयासको विरोध गर्दै व्यवसायीले काठमाडौं उपत्यकाका सबै सुनचाँदी पसल बन्द गरेका छन् । सुनचाँदी व्यवसाय, कलकारखाना तथा कार्यालय आइतबार एक दिनका लागि बन्द रहने नेपाल सुनचाँदी व्यवसायी संघले जनाएको छ । 

 

ललितपुरको पुल्चोक स्थित गुण ज्यासःपसःमा कार्यरत कर्मचारी २५ वर्षिय जुजु बज्राचार्यको हत्याको बिरोधमा व्यवसायीहरुले प्रदर्शन समेत गरेका छन् । जुजुको शव हातखुट्टा बाँधिएको अवस्थामा शनिबार बिहान पसलमा फेला परेको थियो । 

 

घटनाको विरोधमा व्यवसायीहरुले ललितपुरको पुल्चोकमा प्रदर्शन पनि गरेका छन् । शान्ति सुरक्षाको प्रत्याभूतिको माग गर्दै व्यवसायीहरुले उपप्रधान तथा गृहमन्त्री विजयकुमार गच्छदारलाई ज्ञापनपत्र बुझाएका छन् । 

 

ज्ञापनपत्र बुझ्दै मन्त्री गच्छदारले हत्याको घटनाबाट सरकार गम्भीर भएको भन्दै व्यवसायीको सुरक्षाको लागि सरकार दृढ रहेको बताउनुभयो । उहाँले अपराधीलाई छिटै पत्ता लगाएर कडा कार्वाही गर्ने आश्वासन पनि दिनुभयो ।  

 

सुनचाँदी व्यवसायी, कालीगढ र मजदुरमाथि आक्रमण तथा उनीहरुका घर, कारखानामा लुटपाटका घटना दोहोरिई रहँदा  सुरक्षाका लागि पटक पटक आग्रह गर्दा पनि सरकारले सुरक्षा व्यवस्था सुदृढ गर्न नसकेको भन्दै सुनचाँदी व्यवसायीहरुले आक्रोश पोखेका छन् ।
