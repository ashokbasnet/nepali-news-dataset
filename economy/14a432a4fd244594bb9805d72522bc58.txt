पहुँचवालाले उद्योगबाटै ग्यास लैजादा अभावः सरकारी अधिकारी

काठमाडौं, चैत २५ । पहुँचवालाहरुले उद्योगबाटै ग्यास लैजाने गरेकाले सर्वसाधारणले सहज रुपमा ग्यास नपाएको सरकारी अधिकारीहरुले नै बताएका छन् ।

ग्यास आपूर्ति समस्या दीर्घकालीन रुपमा समाधान गर्न ग्यास कार्डको व्यवस्था गरिनुपर्ने बताएका छन् । बुधबार राजधानीमा आयोजित साक्षात्कारमा आपूर्ति विभागका महानिर्देशक गोकुल धितालले पहुँचवालाको कारण सर्वसाधारण उपभोक्ताले सहज रुपमा ग्यास पाउन नसकेको बताए ।

हाल मुलुकभर करिब ६२ लाख खाली सिलिण्डर रहेको भन्दै उनले ती खाली सिलिण्डर उठाउन आग्रह गर्नुभयो । ग्यास वितरणमा सहजता ल्याउन ग्यास कार्ड वितरण गर्नुपर्ने उनको भनाई छ ।

नेपाल आयल निगमले महिनौ दिन अगाडि नै उपभोक्ता ग्यास कार्ड वितरण गरेपछि कार्यान्वयनमा आएको छैन् ।काठमाडौंका प्रमुख जिल्ला अधिकारी रामकृष्ण सुवेदीले बजारमा अवैद्य सिलिण्डर व्यापक रुपमा रहेको भन्दै सिलिण्डर पहिचानको आधार बनाउन आयल निगमलाई आग्रह गरे ।

उनले कालोबजारी गर्ने जो कोहीलाई कानूनी दायरामा ल्याउने दाबी बताए । अघिल्लो वर्षको मार्च महिनामा २८ हजार मेट्रिक टन आयात भएकोमा यस वर्षको मार्च महिनामा ३१ हजार बढि मेट्रिक टन ग्यास आयात हुँदा पनि बजारमा अभाव उस्तै छ ।

आयल निगमका कार्यकारी प्रमुख गोपाल बहादुर खड्काले ग्यास आयात कम भएकोले चाहिएजति पुर्‍याउन नसकिएको बताए । आयात कम भएकोले नै कालोबजारी देखा परेको भन्दै आयात बढाउन भारतीय आयल कर्पोरेशनसँग छलफल भईरहेको बताए ।

ग्यास उद्योग संघका अध्यक्ष शिवप्रसाद घिमिरेले भने अनुगमनको नाममा सरकारले ग्यास व्यवसायीलाई अनावश्यक दुःख दिने गरेको बताए । ग्यास आयात नबढाएसम्म समस्या समाधान नहुने उनको भनाई छ ।
