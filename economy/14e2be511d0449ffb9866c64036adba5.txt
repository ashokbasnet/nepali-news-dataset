धनुषा र महोत्तरीमा सञ्चालित पाँच निर्माण योजनाको चेक हस्तान्तरण

के.सी.लामिछाने उज्यालो । वरिगञ्ज, बैशाख २८ – वीरगन्जमा रहेको भारतीय महावाणिज्य दूतावासले नेपाल भारत सहयोग परियोजना अन्तर्गत धनुषा र महोत्तरीमा सञ्चालित पाँचवटा निर्माण योजनाको चेक हस्तान्तरण गरेको छ । परियोजनाका लागि दोश्रो किस्तावापत २ करोड ६८ लाख २३ हजार रुपैयाँको चेक हस्तान्तरण गरेको महावाणिज्यदूतावासले जनाएको छ ।

 

बिहीबार महावाणिज्यदूतावासमा भएको कार्यक्रममा महावणिज्यदूत आशुतोष अग्रवालले जनकपुर वृहत्तर क्षेत्र विकास परिषदका अध्यक्ष दिगम्बर राय र शहरी विकास तथा भवन निर्माण विभाग जनकपुरका प्रमुख सम्पत घिमिरेलाई चेक हस्तारण गर्नुभएको हो । धनुषाको रंगभूमी मैदान, गंगासागर र धनुषा सागरमा भौतिक पूर्वाधार निर्माणका लागि १ करोड १८ लाख ७६ हजार रुपैयाँ निकासा गरिएको छ । यस्तै नगराइन जटही, नगराइन राघोपुर, गोरघास गाँगुली पछवारी टोल, गोरघास गांगुली दक्षिणवारी टोल, फुलगामा खड्का र लग्मा पछवारी टोलमा प्राथमिक विद्यालय भवन निर्माणका लागि ६४ लाख ८७ हजार रुपैयाँ निकासा भएको छ ।

भारतले धनुषाकै जमुनी नदीमा पक्की पुल र जल्लाद खोलामा कल्भर्ट निर्माण र महोत्तरीको सुगा गाविसमा सुकदेव माध्यमिक विद्यालयको भवन निर्माणमा समेत सहयोग गरेको छ । भारत सरकारको सहयोगमा धनुषामा १२ बिघा मैदान, गंगासागर र धनुषा सागरको संरक्षण र सजावटको काम भइरहेको छ ।
