भाउ घट्दा बजारमा सुन पाइदैन

काठमाडौ, जेठ ६ –जेठ महिना लागेसंगै सुनको भाउ लगातार घटेको छ ।
जेठ १ गते तोलामा ५ सय घटेर ५१ हजार २ सय रुपैयाँमा झरेको सुनको भाउ त्यसयता पनि लगातार ओरालो लागेको छ ।
सोमबार सुन तोलामा ४८ हजार ६ सय ९७ रुपैयाँमा कारोबार भइरहेको नेपाल सुनचाँदी व्यवसायी महासंघले जनाएको छ । यो भाउ २ वर्ष अगाडिको जत्ति नै हो । आइतबार सुनको भाउ ४९ हजार १ सय रुपैयाँ थियो ।  
अन्तर्राष्ट्रिय बजारमा सुनको कारोबारमा कमी आएकाले नेपाली बजार पनि प्रभावित भएको महासंघले जनाएको छ । महासंघका अनुसार अन्तराष्ट्रिय स्तरमा अहिले सुनमा लगानी गर्नेहरु अरु क्षेत्रमा आकर्षित भएका छन् ।
जसले गर्दा सुनमा लगानी घट्दो छ । भाउ घटेपछि बजारमा सुनको अभाव भएको व्यवसायीले बताएका छन् ।
यस्तै सोमबार चाँदीको भाउ पनि घटेको छ । तोलामा २० रुपैयाँले घटेर आज चाँदी ८ सय ३० रुपैयाँमा किनबेच भइरहेको छ ।
