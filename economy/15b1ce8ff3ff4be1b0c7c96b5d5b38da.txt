भारतीय कम्पनी जिएमआर जलविद्युतमा लगानी गर्न उत्सुक

काठमाडौ, पुस ५ – उर्जा तथा पूर्वाधारका क्षेत्रमा लगानी गर्दै आएको भारतीय कम्पनी जीएमआरले नेपालमा जलविद्युत तथा उर्जाका क्षेत्रमा अझै लगानी बढाउन उत्सुक भएको जनाएको छ ।
अर्थमन्त्री शंकरप्रसाद कोइरालासंगको भेटमा कम्पनीका अध्यक्ष जिबिएस राजुले नेपालमा लगानीमैत्री वातावरण बन्दै गएकाले आफूहरु यहाँ लगानी गर्न उत्साही भएको बताउनुभयो ।
अन्तर्राष्ट्रिय वित्तीय संस्थाको सहयोगमा नेपालमा माथिलो मर्स्याङ्दी आयोजनाको सम्झौता गरेको जिएमआरले अन्य ठूला आयोजनाहरुमा पनि काम गर्ने इच्छा देखाएको छ ।
जीएमआरले विश्वका थुप्रै देशमा जलविद्युत, नागरिक उड्डयन र भौतिक पूर्वाधारका क्षेत्रमा विज्ञता र विश्वसनीयता हासिल गरेको बताउँदै अध्यक्ष राजुले नेपालमा पनि यसखाले काम गर्न सरकारसंगको साझेदारी चाहेको बताउनुभयो ।
भेटमा मन्त्री कोइरालाले नेपालमा ठूलाठूला आयोजनाको प्रचुर सम्भाव्यता रहेको बताउँदै यस्ता आयोजनामा जीएमआरसंग सहकार्य गर्न तयार रहेको बताउनुभयो ।
