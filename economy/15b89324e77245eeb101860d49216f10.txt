धनगढीमा बन्दैछ अत्याधुनिक फनपार्क, जलविहार मुख्य आकर्षण (भिडियो)

जलविहार गर्नका लागि विभिन्न सुविधासहितको फन पार्क निर्माणका लागि १० करोड रुपैयाँभन्दा बढी खर्च हुँदैछ ।

त्रिनगर भन्सार नजिकै पुरानो भन्सार रोडमा झण्डै अढाई विगाह क्षेत्रफलमा फनपार्कको निर्माण कार्य अन्तिम चरणमा पुगेको हो । डेढ वर्षदेखि निर्माण कार्य भईरहेको फन पार्कमा जलविहारको आनन्द लिने विभिन्न प्रकारका साधनहरु, निर्माणको अन्तिम चरणमा पुगेका छन् । धेरै साधनहरु निर्माण सम्पन्न भईसकेका छन् भने कपितय साधन निर्माणाधीन अवस्थामा छन् ।

आउँदो नयाँ वर्षदेखि फनपार्क सञ्चालनको तयारीमा लागेको संचालक श्याम विष्टले बताए ।

उसु खेलाडी श्याम विष्टको सकृयतामा यहाँ पर्न पार्क निर्माणको काम शुरु गरिएको हो । उनलाई यसमा अन्य तीन जनाले सहयोग गरेका छन । स्वीमिङ पुलसहित वेव पुल, किड्स पुल, मल्ट्रील्याण्ड स्लाईड, ट्युवलाईट स्लाईड, पेन्डुलम, म्युजिकल फनटेन, व्रेक डान्स लगायतका जलविहारमा आनन्द लिन सकिने सेवाहरु राखिएका छन् ।

सुदुरपश्चिममा यसको राम्रो सम्भावना देखेर यसमा लगानी गर्न हौसिएको र यसले नारामा स्थापित भएको सुन्दर पश्चिमलाई व्यवहारमा उतार्ने प्रयास गरेको अर्का सञ्चालक धर्मपाल सिंह रावत बताउँछन् ।धनगढीमा आउने पर्यटकहरुलाई, रमाउनका लागि आवश्यक स्थान नभएपछि निर्माण कार्य सुरु गरिएको फनपार्कले आन्तरिक पर्यटकहरुलाई सबैभन्दा वढी राहत हुनेछ भने छेउमै रहेका भारतीय सीमावर्ती बजारका पर्यटकहरुलाई पनि आकर्षित गर्नेरावत बताउँछन् ।

फनपार्क निर्माणमा स्थानीय स्तरबाट गरिएको करौडौं लगानीले स्थानीय वासिन्दालाई राहत हुनुका साथै धनगढीको आर्थिक समृद्धि गर्न पनि मदत्त पुग्ने वडा नम्वर २ का स्थानीय रामदत्त भट्टले बताए ।

विस्तृत रिपोर्टका लागि भिडियो हेर्नुहोस्
