सरकारले मही उत्पादन बढाउने

काठमाडौं, चैत २५ - सरकारले मही अर्थात् बटर मिल्कको व्यवसायिक उत्पादन विस्तार गर्ने भएको छ ।

चिसो पेय पदार्थको रुपमा काठमाडौंमा मात्रै उत्पादन र विक्री हुदै आएको मही कोहलपुर दुग्ध वितरण आयोजना र अत्तरिया वितरण आयोजनाबाट पनि उत्पादन भएर विक्री हुनेछ ।

दुग्ध विकास संस्थानले बैशाख १ गतेदेखि महीको व्यवसायिक उत्पादन र बिक्री विस्तार गर्ने कृषि विकास मन्त्रालयका सहसचिव डाक्टर प्रभाकर पाठकले उज्यालो अनलाइनलाई जानकारी दिनुभयो ।

त्यसको सवै तयारी पूरा भइसकेको पाठकको भनाई छ । पहिलोचरणमा दुवै ठाउँबाट दैनिक हजार–हजार लिटरको दरले मही उत्पादन गरिने र बिक्रीको आधारमा उत्पादन बढाउँदै लैजाने पाठकले जानकारी दिनुभयो ।

यसअघि दुग्ध विकास संस्थानले काठमाडौंमा बर्षको एक सिजनमा मही उत्पादन गरेर विक्री गर्दै आएको थियो ।
