गरिबी निवारण कार्यक्रमलाई प्राथमिकता दिन संसदीय समितिको निर्देशन

काठमाडौं, चैत १९ – व्यवस्थापिका संसदको अर्थ समितिले गरिबी निवारणका कार्यक्रमलाई प्राथमिकता दिन सरकारलाई  निर्देशन दिएको छ ।
समितिको बिहीबार सिंहदरबारमा बसेको बैठकले गरिबी निवारणका कार्यक्रमलाई सरकारले प्राथमिकता नदिँदा गरिबको जीवनस्तरमा सुधार आउन नसकेको भन्दै आउँदो आर्थिक वर्षको बजेटमा गरिबी निवारणका कार्यक्रममा पर्याप्त बजेट छुट्याउन निर्देशन दिएको छ ।
समितिले गरिबी निवारणमा सहकारी क्षेत्रको भूमिकालाई सशक्त बनाइनुपर्ने भन्दै आगामी आर्थिक वर्ष सहकारी तथा गरिबी निवारण मन्त्रालयको बजेट उल्लेख्यरुपमा बढाउन अर्थ मन्त्रालयलाई निर्देशन दिएको छ ।
समितिले गरिबी निवारण कोषलाई कोषका पदाधिकारी र कर्मचारीले पाउँदै आएको तलब सुविधाको विवरण समितिमा एक साताभित्र बुझाउन पनि निर्देशन दिएको छ । समितिले गरिबी निवारण कोष, युवा तथा साना उद्यमी स्वरोजगार कोष, ग्रामिण स्वालम्बन कोष लगायतका निकायबाट सञ्चालित कार्यक्रमलाई प्रभावकारी बनाउन विद्यमान ऐनमा संशोधन आवश्यक रहेको भन्दै यस विषयमा एउटा समिति गठन गरेर तीन महिनाभित्र संशोधनको विषयमा प्रतिवेदन बुझाउन प्रधानमन्त्री तथा मन्त्रीपरिषदको कार्यालय र सहकारी तथा गरिबी निवारण मन्त्रालयलाई निर्देशन दिएको छ ।
समितिले गरिबको विवरण अंकित हुने गरी आउँदो आर्थिक वर्षबाट राष्ट्रिय परिचय पत्र वितरण गर्न पनि सरकारलाई निर्देशन दिएको छ । समितिले बिहीबारको बैठकमा प्रधानमन्त्री सुशील कोइराला र अर्थमन्त्री डा. रामशरण महतलाई बोलाएकामा दुवै जना अनुपस्थित हुनुभयो । समितिका सदस्यले प्रधानमन्त्री र अर्थमन्त्री दुवै जना अनुपस्थित भएकामा आपत्ति जनाउँदै सरकार गरिबी निवारणका कार्यक्रमलाई प्रभावकारी बनाउने विषयमा प्रतिबद्ध नरहेको आरोप लगाए ।
उनीहरुले गरिबी निवारणका लागि सञ्चालित कार्यक्रमबाट गरिबले कुनै लाभ पाउन नसकेको भन्दै गरिब लक्षित कार्यक्रम राजनीतिक दलका कार्यकर्तालाई भर्ती गर्ने थलो बनेको बताए । समितिले विभिन्न मन्त्रालय अन्र्तगत सञ्चालित गरिबी निवारणका कार्यक्रम सहकारी तथा गरिबी निवारण मन्त्रालयको संयोजनमा एकीकृत रुपमा सञ्चालन हुने व्यवस्था मिलाउन प्रधानमन्त्री तथा मन्त्रीपरिषदको कार्यालयलाई निर्देशन दिएको छ ।
