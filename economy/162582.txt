सिटिजन्सले पायो वित्तिय संस्था किन्ने अधिकार

९ असार, काठमाडौं । सिटिजन्स बैंक इन्टरनेशनलको विशेष साधारणसभाले बैंक तथा वित्तिय संस्थाहरु प्राप्ति (एक्विजिसन) गर्ने अधिकार सञ्चालक समितिलाई दिएको छ । सभाले बैंकको सञ्चालक समितिलाई एक्विजिन गर्ने अधिकार प्रत्यायोजन गरी सम्पूर्ण अख्तियारी दिने विशेष प्रस्ताव पारित गरेको हो ।
सञ्चालक समितिका अध्यक्ष प्रदीपजंग पाण्डेको अध्यक्षतामा सोमबार बैंकको विशेष साधरणसभा सम्पन्न भएको छ ।
सभाले एक वा एकभन्दा वढी उपयुक्त वित्तीय संस्थाहरु प्राप्ति गर्ने प्रयोजनका लागि उपर्युक्त वित्तीय संस्थाहरुको पहिचान गर्ने, समझदारी पत्रमा हस्ताक्षर गर्ने, सोको आधारमा सैद्धान्तिक स्वीकृतिका लागि नेपाल राष्ट्र बैंकसमक्ष निवेदन गर्ने अधिकार सञ्चालक समितिलाई दिएको छ ।
त्यसैगरि, सम्पत्ति तथा दायित्वहरुको मूल्यांकन गर्न परामर्शदाता, मूल्यांकनकर्ता तथा लेखा परीक्षकहरु नियुक्त गर्ने तथा एक्विजिसनसँग सम्बन्धित प्रचलित कानून तथा निर्देशनहरु बमोजिम अपनाउनुपर्ने तथा गर्नुपर्ने सम्पूर्ण आवश्यक कार्य, प्रकृयाहरु पूरा गरी अन्तिम स्वीकृति लिने तथा सो सन्दर्भमा नियमक निकायहरुबाट निर्देशन गरे बमोजिमका विवरण उपलव्ध गराउने लगायतका कार्यहरु गर्ने गराउने अधिकार सञ्चालक समितिले पाएको छ  ।

