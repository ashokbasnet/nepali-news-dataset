सिद्धार्थ डेभलपमेण्ट बैंकले गर्‍यो लुम्बिनीमा वृक्षारोपण

सलमान खान
११ असार, भैरहवा । सिद्धार्थ डेभेलपमेण्ट बैंक लिमिटेडले १५औं वाषिर्कोत्सवको अवसर पारेर शान्तिका अग्रदुत गौतम बुद्धको जन्मस्थल लुम्विनीमा वृक्षारोपण गरेको छ । लुम्विनीलाई हरियाली बनाउनका उद्देश्यसहित बैंकले वृक्षारोपण गरेको हो ।
बैंकका प्रमुख कार्यकारी अधिकृत महेश शर्मा ढकालले समाजिक उत्तरदायित्व अन्तर्गत लुम्विनीमा वृक्षारोपण गरेको बताए । रोपिएका विरुहरुलाई संरक्षण गर्नका लागि बैंकले कर्मचारी समेत खटाउने उनले जानकारी दिए ।
बैंकका बुटवल शाखाका प्रमुख सरोज ज्ञवालीले बैंकले भविष्यमा पनि यस्ता कार्यक्रमहरु गर्दै जाने बताउँदै विरुवा रोपिएको स्थानमा बैकको साइन बोर्डको व्यवस्था मिलाउन लुम्बिनी विकास कोषसँग अग्रह गरे । विरुवा रोपिएका स्थानमा बैंकको साइन बोर्ड राखिए विरुवाको संरक्षण गर्न नैतिक दवाव पर्ने उनको भनाई थियो ।
लुम्बिनी विकास कोषका वरिष्ठ विज्ञान अधिकृत समिर अहमद खानले विरुवा रोप्नुमात्र ठूलो कुरा नभएको बताउँदै रोपिएका विरुवाहरुको संरक्षण अत्यन्त जरुरी रहेकोतर्फ बैंकलाई सचेत गराए । विरुवा रोपेर विरुवाको संरक्षण गर्ने हो भने लुम्बिनी विकासले कोषले विरुवा रोप्ने स्थान दिने प्रतिबद्धता समेत उनले जाहेर गरेका छन् ।
बैंकले अर्जुना, सेमल, जामुन, बेल र साउर गरी विभिन्न ५ प्रजातिका विरुवाहरु रोपेको लुम्बिनी विकास कोषका रेन्जर कमलेश प्रसाद बर्माले बताए ।
देवीनगरमा एटिएम
बैंकले बुटवल वरीपरीका ग्राहकलाई सुलभ सेवा प्रदान गर्ने उद्देश्यका साथ बुटवलको देवीनगरमा एटिएमको मेशिन सञ्चालनमा ल्याएको छ । एटिएम सेवाको बैंकका प्रमुख कार्यकारी अधिकृत महेश शर्मा ढकालले गरेका थिए ।
मुलुकभर रहेका विकास बैंकहरुले जारी गरेको एटिएम कार्डको करिब १४ प्रतिशत हिस्सा सुरक्षित गर्न सकेको बताउँदै सिईओ ढकालले ग्राहको चाहनाअनुसार बैंकले थप शाखा, एटिएम काउण्टरहरु विस्तार गर्दै जानुका साथै मोबाइल बैकिङ्गमार्फत ग्रहकलाई थप सेवा प्रदान गर्ने प्रतिवद्धता जनाए ।
बैंकले वाषिर्कोत्सवको अवसर पारि मदनपोखरा पाल्पामा रहेको दमकडा उच्च माविमा अध्ययनरत दृष्टि बिहिन बालबालिका लागि बिस हजार रुपैयाँ साहयता प्रदान गरेको छ ।
बैंकका हाल देशका विभिन्न स्थानमा १८ वटा शाखा, १९ वटा एटिएम काउन्टर सञ्चालनमा रहेका छन् । बैंकले हालसम्म ६९ हजार ग्राहकबाट ५ अर्ब ९१ करोड निक्षेप संकलन गरेको जनाएको छ । जसमा बचतको हिस्सा ६१ प्रतिशत रहेका छ भने कल निक्षेप हिस्सा १४ प्रतिशत भन्दा कम रहेको छ । बैंकले हालसम्म ४ अर्ब ६५ करोड कर्जा लगानी गरिसकेको छ ।

