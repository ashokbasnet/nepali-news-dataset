विद्यालयलाई साबुन दिन नसकेपछि वादी समुदायका बालबालिका भर्नाबाट वञ्चित

डीबी विष्ट/उज्यालो । 
वैशाख १० – बझाङको थलारा उमावि खोलीले विद्यार्थी भर्ना गर्दा साबुन माग्ने गरेको छ । हरेक विद्यार्थीले एउटा साबुन ल्याउनुपर्ने बाध्यकारी नियम विद्यालय बनाएपछि विपन्न वादी समुदायका अभिभावकले आफ्ना बालबालिकालाई भर्ना गराएका छैनन् ।

अघिल्ला वर्षहरुमा पनि यस विद्यालयले विद्यार्थीहरुबाट बिभिन्न बहानामा भर्ना शुल्क लिने गरेको र यसपाली पनि साबुन दिनुपर्ने हुँदा आफ्ना बालबालिका पढ्ने अधिकारबाट वञ्चित भएको वादीहरुको गुनासो छ । 
विद्यालयले विद्यालयमा सरसफाई कार्यक्रम लागू भएको भन्दै विद्यालयका चर्पीमा साबुन राख्नु पर्ने र फोहोर छोएपछि साबुन पानीले हात धनु धुनुपर्ने भन्दै भर्ना हुने हरेक विद्यार्थीबाट एक एक साबुन लिने नियम बनाएको हो ।
‘विद्यालयमा नातिनीलाई भर्ना गर्न जाँदा सरहरुले साबुन दिए मात्र भर्ना गर्ने भनेपछि साबुन किन्ने पैसा नभएर त्यसै घर फर्कनुपर्यो’ थलारा गाउँपालिका ५ खोलीकी पुनीदेवी वादीले भन्नुभयो ।
विद्यालयले साबुन ल्याएर मात्रै विद्यार्थीको भर्ना गर्ने नियम बनाएपछि उहाँ जस्तै खोली थलामा रहेका अरु परिवारले छोराछोरीले स्कुल भर्ना गराउन पाएका छैनन् ।
एक छाक टार्नका लागि मागेर गुजारा चलाउँदै आएका यहाँका वादी समुदाय निःशुल्क पढ्नबाट विद्यालयहरुले वञ्चित गरेको सुनाउँछन् । 
जिल्ला शिक्षा कार्यलयका नायब सुब्बा दीर्घराज भट्टले भने भर्नाको लागि कुनै जिन्सी तथा नगद माग्न नहुने  भन्दै के कति कारणले यस्तो भएको यसबारे विद्यालयका प्राचार्यसँग बुझ्ने बताउनु भयो ।
