धरौटी रकम जुटाउन नसक्दा बीउ बैंक स्थापना हुन सकेन
१८ असार, कञ्चनपुर । धरौटी रकम जुटाउन नसक्दा कञ्चनपुरको पिपलाडी- ५ जोनापुरमा बीउ बैंक स्थापना हुन सकेको छैन ।  सूर्यज्योति सहकारी संस्थाको पहलमा एकीकृत जलस्रोत प्रवर्द्धन केन्द्र ललितपुरको रु दुई करोड ७५ लाखमा बीउ बैंक स्थापना गर्नका लागि गत फागुन महिनामा सम्झौता गरिएको थियो ।
प्रवर्द्धन केन्द्र र सहकारीबीच भएको सम्झौताअनुसार १० कÝा जग्गा र रु ४० लाख धरौटीबापतको रकम जम्मा गर्नुपर्ने प्रावधान राखिएको थियो । जग्गा र धरौटीका लागि रकम जुटाउन नसके पछि केन्द्रले गत महिनाको मसान्तमा सम्झौता तोडेको सहकारीका अध्यक्ष टिकुराम चौधरीले बताए ।
केन्द्रले एक हप्ताभित्रै धरौटीबापतको रकम र जग्गाको व्यवस्था गर्न भने पछि सहकारीका पदाधिकारीको जायजेथा बैंकमा राखेर रु ३० लाखमात्रै सङ्कलन गर्न सकियो अध्यक्ष चौधरीले भने, “बाँकी रकम जुटाउनका लागि बैंकमा पहल गरिरहेकै अवस्थामा केन्द्रले कार्यक्रम फिर्ता गरेपछि बीउ बैंक स्थापना हुन नसकेको हो ।”
सम्झौताअनुसार बीउ बैंक भवनसँगै ग्रेडिङ मेसिन, ब्याड सेड,  मिनी ट्रक, बीउ खरिद गर्न घुम्ती कोष, बोरा सिउने मेसिन र बजारसम्म बीउलाई पुर्‍याउन कृषि सडकको स्तरोन्नति गरिने उल्लेख गरिएको थियो ।
अप्ठेरा प्रावधान राखिएका कारण सम्झौताअनुरुप सहकारीले कार्यलाई अगाडि बढाउन नसकेको सहकारीका पूर्व अध्यक्ष मनिराम चौधरीले बताए ।
आलु र अन्य तरकारीखेतीका लागि जोनापुर क्षेत्र जिल्लामै अग्रणी मानिन्छ । यहाँका कृषकले बीउ बैंक नहुँदा भारतीय बजारबाट चर्को मूल्यमा बीउ खरिद गर्नुपर्ने बाध्यता रहेको छ । रासस

