एकीकृत माओवादी निकट मजदुरले चार उद्योग बन्द गराए

मकवानपुर, साउन ८ – हेटौडा औद्योगिक क्षेत्रका ४ वटा उद्योगहरु मंगलबारदेखि अनिश्चितकालका बन्द भएका छन् ।
न्यूनतम पारिश्रमिक लागू नगरेको भन्दै मजदुरहरुले ती उद्योग बन्द गराएका हुन् । औद्योगिक क्षेत्रमा रहेको युनिक सोप, गंगा सोप, एन्टार्टिक बिस्कुट र सुपर लेमिकोट्स कम्पनी मजदुरले चल्न नदिएका हुन् ।
एकीकृत नेकपा माओवादी निकट अखिल नेपाल औद्योगिक मजदुर संघले सरकारले बृद्धि गरेको पारिश्रमिक लागू नगरेको भन्दै चार उद्योग बन्द गराएका हुन् ।
यसअघि राजपत्रमा प्रकासित भए अनुसार १५ सय ५० तलब र २ सय ५० रुपैयाँ भत्तामा बृद्धि गर्नुपर्ने भन्दै मजदुरहरु आन्दोलनमा उत्रिएका हुन् ।
उद्योग सञ्चालकहरुले भने सरकारले बृद्धि गर्नुभन्दा पहिले नै आफुहरुले पारिश्रमिक बृद्धि गरेकाले अहिले फेरि बृद्धि गर्न समस्या भएको बताएका छन् ।
