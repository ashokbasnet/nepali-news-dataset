बिल तिर्न जाँदा बिल रकमको तेब्बर खर्च

भोजपुर, साउन १८ - भोजपुरका विद्युत उपभोक्ता महशुल तिर्नका लागि बिल रकमभन्दा तेब्बर बढी खर्च गरेर छिमेकी जिल्ला संखुवासभाको खाँदबारी धाउन वाध्य छन् । प्राधिकरणलाई पटकपटक अनुरोध गर्दा पनि स्थानीयस्तरमा महशुल काउण्टर नराखे पछि ग्राहकहरुले बढी सास्ती पाएका हुन् । भोजपुरको उत्तरी दिङ्गला, देउराली, साङ्गपाङ्ग, बोया, किमालुङ्गका वासिन्दाहरु न्युनतम महशुल तिर्न महिनैपिच्छे खाँदबारी जाने गरेका छन् ।

 

पायक पर्ने ठाउँमा महशुल बुझाउने ठाउँ नहुँदा बीलको न्यूनतम रकम तिर्न १ हजारबढीसम्म खर्च हुने केउरेनीपानीका स्थानीयवासी चक्रबहादुर बस्नेत बताउनुहुन्छ ।
त्यस्तै पूर्वी क्षेत्रको तिवारीभञ्ज्याङ्ग, याकु र चम्पे गाविसका वासिन्दा पनि विद्युतको महशुल तिर्न एक दिनको पैदल हिंडेर सदरमुकामसम्म आउँछन् । पैसा तिर्न कार्यालयसम्म आउँदा र जाँदा गाडी भाडा र खाना खर्चको लागि उठेको महशुलभन्दा धेरै रुपैंया बढी खर्च हुने गरेको स्थानीयवासिन्दाको गुनासो छ । नेपाल विद्युत प्राधिकरणले आफूहरुलाई केन्द्र पर्ने ठाउँमा स्थानीयस्तरमै काउण्टर राख्नुपर्ने स्थानीयले माग गरेका छन् । तर, जनशक्ति अभाव तथा रकमको असुरक्षा हुने हुँदा सो व्यवस्था गर्न नसकिएको प्राधिकरणले जनाएको छ ।
