पशुपंक्षी तथा बालीको बीमा गर्दा ७५ प्रतिशत अनुदान
 ३०  असार काठमाडाैं । सरकारले कृषि क्षेत्रको विकासका लागि सरकारले अनुदान र छुटका योजनाहरू वर्षाएको छ । युवा पुस्तालार्इ अाकर्षित गर्न र कृषिको व्यावसायिकरण र अाधुनिकीकरणा गर्न सरकारले यस्तो वर्षा ल्याएको हो ।
अाइतबार अागामी अार्थिक वर्षको बजेट  सार्वजानिक गर्दै अर्थमन्त्री डा. रामशरण मतले  बाली तथा पशु बीमाको बीमाशुल्कमा ७५ प्रतिशतसम्म अनुदान दिने घोषणा गरे ।  यसअघि यस्तो अनुदान ५० प्रतिशत थियो ।
कृषि क्षेत्र अर्थतन्त्रको मेरुदण्ड एवं तुलनात्मक लाभको क्षेत्र भएको भन्दै सरकारले यस क्षेत्रको विकासका लागि कृषि दशक अन्तर्गत कृषि प्रणालीमा आधुनिकीकरण, विविधीकरण, व्यवसायिकरण र बजारीकरणको कार्यक्रम सञ्चालन  गर्ने जनाएको छ ।  सिंचाइ, विजुली, यातायात, मल, बीऊ, कृषि कर्जा लगायत कृषि सामाग्रीहरूको सहज आपूर्ति र वितरणलाई प्रभावकारी वनाउने र  प्रसार सेवा, तालीम, अनुसन्धान र विकासको लागि यस बजेटमा विशेष जोड दिएको छ।
अर्थमन्त्रीकै शब्दमा
● बढ्दो बेरोजगारी र ग्रामीण क्षेत्रबाट युवाहरुको पलायन हुने समस्यालाई सम्बोधन गर्न र युवाहरुलाई कृषिमा आकर्षित गर्न ब्यवसायिक तरकारी, पशुपंक्षी पालन, जडिबुटी, तरकारी र फलफूल खेती, दुग्ध व्यवसाय, मत्स्य पालन, च्याउ खेती, जडिवुटी, कृषि भण्डारण, शीत भण्डारण, पशु वधशाला एवं मासुजन्य व्यवसायका लागि वाणिज्य बैंकबाट प्रदान गरिने ऋणको ब्याजदर अवदेखि ६ प्रतिशत नाघ्ने छैन।
यसका लागि ४ प्रतिशतसम्म अनुदान दिने व्यवस्था मिलाएको छु। कृषि व्याज अनुदानका लागी रू। १ अर्व विनियोजन गरेको छु। लागत सहभागितामा सञ्चालन हुने यस्ता अन्य कार्यक्रमका लागि रू। ८७ करोड छुट्याएको छु। मासुजन्य उत्पादन वृद्धिका लागि साना किसान विकास बैंकमार्फत लगानी गर्न रू। १ अर्ब विनियोजन गरेको छु।
● पहाडमा १० हेक्टर र तराईमा २० हेक्टर जमीन एकत्रित गरी खेतीको व्यवसायीकरण तथा यान्त्रीकरण गर्ने निजी समुहलाई जग्गा विकास तथा यान्त्रीकरण गर्न लिएको ऋणको ब्याजमा ५० प्रतिशतसम्म र साना तथा सीमान्तकृत किसानहरूको सहकारीलाई ७५ प्रतिशतसम्म ब्याज अनुदानको व्यवस्था गरेको छु।
● कृषि, पशुपालन तथा मस्त्य उत्पादनलाई व्यवसायीकरण गर्न त्यस्ता व्यवसायमा प्रयोग हुने हाते ट्याक्टर, पावर टिलर, फिडर मेशिन, मिलिङ्ग मेशिन लगायतका विभिन्न उपकरणहरुमा १ प्रतिशत मात्र भन्सार महसुल लाग्ने व्यवस्था गरेको छु। साथै गाई वा भैंसी पाल्ने पशु फार्मले पैठारी गर्ने एउटा ढुवानी साधनमा लाग्ने भन्सार महसुलमा पचास प्रतिशत छुट हुने व्यवस्था मिलाएको छु। यसैगरी मिल्किङ मेसिन तथा मासुजन्य पदार्थको ढुवानीमा प्रयोग हुने रेफ्रिजेरेटेड भ्यानको आयातमा पूरै भन्सार छूट गरेको छु।
● किसानहरूलाई उन्नत नश्ल उपलब्ध गराउन स्रोत केन्द्रहरूको विकास तथा गाईको बाच्छी मात्र उत्पादन हुने नश्ल उपलब्ध गराइनेछ। बीस वटा भन्दा बढी उन्नत नश्लका गाई सहित दुग्ध व्यवसाय गर्ने किसानले खरिद गर्ने मिल्किङ मेसिनको लागतको ५० प्रतिशत अनुदान दिइनेछ।
● चिया उद्योगलाई प्रोत्साहन गर्न यस्ता उद्योगले तिरेको मूल्य अभिवृद्धि करको ५० प्रतिशत छूट दिने व्यवस्था गरेको छु। चिया उत्पादन तथा प्रशोधन उद्योगहरुले चिया ढुवानीको लागि पैठारी गर्ने ढुवानीको साधनमा लाग्ने भन्सार महसूलमा पचास प्रतिशत छुट हुने व्यवस्था मिलाएको छु। सिटिसि चिया उद्योगका लागि चिया उत्पादक संघको सिफारिसमा अनुदानको मल उपलव्ध गराउने व्यवस्था गरेको छु।
● आगामी वर्ष २ लाख ५५ हजार मेट्रिक टन रासायनिक मल अनुदानको व्यवस्था गरेको छु। यसको लागि रू। ५ अर्व ४८ करोड विनियोजन गरेको छु। कृषक समूह सहकारीलाई भर्मिकम्पोष्ट लगायतका प्राङ्गारिक मल उत्पादन लागतमा ५० प्रतिशत अनुदान उपलब्ध गराउने व्यवस्था मिलाएको छु। विषादि तथा रासायनिक मल प्रयोग नगरी जैविक खेती गर्ने गाउँ विकास समितिहरूलाई कृषि क्षेत्रमा खर्च गर्न नियमित अनुदानमा २५ प्रतिशत थप गर्ने व्यवस्था गरिनेछ।
● कृषि अनुसन्धानलाई उत्पादन र उत्पादकत्व वृद्धितर्फ लक्षित गरिनेछ। कृषि अनुसन्धान कार्यक्रमलाई सुदृढ गर्न रू। १ अर्ब ७८ करोड विनियोजन गरेको छु।
● कृषि क्षेत्रको विकास तथा ब्यवसायीकरणमा सहयोग पुर्याउन साना, मझौला र ठुला तथा ब्यवसायिक कृषकहरुको वर्गीकरण र मापदण्ड बनाई कृषकहरुलाई सेवा सुविधा उपलब्ध गराउनको लागि कृषक कार्डको ब्यवस्था गरिनेछ।
● निर्यातजन्य बाली तथा वस्तुको रुपमा पहिचान गरेका चिया, कफी, अलैंची, अदुवा, मह, मुसुरो, पश्मिना लगायतको गुणस्तरीय उत्पादन तथा प्रशोधन कार्यलाई विस्तार गरिनेछ।
● खाद्यान्न बालीको बीऊ प्रतिस्थापन दर बढाउँदै खाद्य सुरक्षामा सुधार ल्याउन लागत सहभागिताको आधारमा ७ हजार मेट्रिक टन उन्नत बीऊ उपलब्ध गराउन रू। १३ करोड विनियोजन गरेको छु।
● कृषि क्षेत्रमा कृषि विकास मन्त्रालयका तर्फबाट कार्यान्वयन गरिने कार्यक्रमहरूका लागि रू २३ अर्ब २८ करोड बजेट व्यवस्था गरेको छु।

