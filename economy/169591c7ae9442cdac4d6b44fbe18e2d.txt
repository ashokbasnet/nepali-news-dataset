बजारमा औषधी हालेर पकाइएको आँपको बिगबिगी, यसरी चिनिन्छ औषधी हालेको आँप

कैलाली, जेठ २३ । कैलालीमा औषधी प्रयोग गरिएका आँप बिक्री भइरहेको पाइएको छ ।

नेपालमा प्रतिबन्धित ‘कारवाईड’ प्रयोग गरेर पकाईएको आँप कैलालीको धनगढी, अत्तरिया, टीकापुर लगायतका बजारमा बिक्री भएको पाइएको हो ।

औषधी प्रयोग गरिएको यस्तो आँप खाँदा छाला र पेटको रोग लाग्ने चिकित्सकहरु बताउँछन् । तर आँप बिक्रेताहरुले भने औषधी प्रयोग नगरे आँप नपाक्ने हुँदा आफुहरुले बाध्य भएर औषधी प्रयोग गर्ने गरेको बताएका छन् ।क्षेत्रीय खाद्य प्रविधि तथा गुण नियन्त्रण कार्यालयले भने बजार अनुगमनको क्रममा विषादी प्रयोग गरेको नपाईएको बताएको छ । कार्यालयका प्रमुख उपेन्द्र रायले नियमित बजार अनुगमन गर्दा कुनै पनि विषादी प्रयोग गरेको नपाईएको दाबी गरे ।

तर, उपभोक्ताले भने कार्यालयले प्रभावकारी अनुगमन नगरेको आरोप लगाएका छन् ।

कारवाईड राखेको आँप कसरी चिन्ने ?

कारवाईड राखेको आँपको भेट्ना आसपास कडा हुन्छ तर तल्लो भाग गिलो हुन्छ । त्यसैगरी कारवाईड राखेर पकाएको आँपको भेट्नाको चारैतिर कालो दाग हुन्छ । कारवाईड राखेर पकाएको आँप पाक्दासमेत त्यसमा प्राकृतिक रङ हुँदैन, जो प्राकृतिक रुपमा पाकेको आँपमा हुन्छ । त्यसैगरी कारवाईड प्रयोग भएको आँप खाँदा बास्ना आउँदैन ।
