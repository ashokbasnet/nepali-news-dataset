एक वर्षमा सम्पत्ति शुद्धीकरण र बैंकिङ कसूरमा ५४ जना पक्राउ
३१ असार काठमाडौं । वित्तीय अपराध बढेको चर्चा चलिरहेका बेला नेपालमा एकै वर्ष सम्पत्ति शुद्धीकरणसम्बन्धी अपराधमा ५४ जनामाथि मुद्दा चलेको तथ्यांकले सार्वजनिक भएको छ । उनीहरुबाट करिब डेड अर्ब बगोको मागदाबी गरिएको छ ।
नेपाल प्रहरीको केन्द्रीय अनुसन्धान ब्यूरो (सीआइबी) ले आर्थिक वर्ष ०७०/०७१ को वाषिर्क समीक्षा सार्वजनिक गरेको छ । जसमा सम्पत्ति शुद्धीकरण तथा आतंककारी क्रियाकलापमा वित्तीय लगानी र बैंकिङ कसूरका ३० मुद्दामा ५४ जनालाई पक्राउ गरेको जनाएको छ । पक्राउ परेका अभियुक्तलाई विरुद्ध १ अर्ब ५२ करोड १६ लाख ७९ हजार ९ सय ६१ रुपैयाँ बराबरको विगोसहित अदालतमा मुद्दा दायर गरेको सीआइबीले जनाएको छ ।
यस अवधिमा गरिएका कारवाहीले अपराधीहरुमा जहाँसुकै पनि पक्राउ पर्न सक्छन् भन्ने मनोविज्ञान बनेको गएको निश्कर्ष प्रहरीले निकालेको छ । विगतका ठूला सांगठनिक अपराधीविरुद्धको आंशिक कारवाहीले पूर्णता पाउनुका साथै अपहरण र फिरौतीसम्बन्धी मुद्दामा कमी आएको सीआइबीले दाबी गरेको छ ।


