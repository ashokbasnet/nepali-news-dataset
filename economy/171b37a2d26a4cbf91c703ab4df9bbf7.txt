आर्थिक अबस्था सकारात्मक रहेको सरकारको दाबी

कमल पराजुली/उज्यालो । काठमाण्डौं, माघ ११ - सरकारले देशको समग्र आर्थिक अबस्था सकारात्मक रहेको दाबी गरेको छ । अर्थमन्त्रालयले चालु आर्थिक बर्षको बजेटको अर्धबार्षिक समिक्षा सार्बजनिक गर्दै सबैजसो आर्थिक परिसुचक सकारात्मक रहेको बताएको छ । बजेटको अर्धबार्षिक समिक्षा सार्बजनिक गर्दै वुधवार अर्थमन्त्री बर्षमान पुन अनन्तले पुँजीगत खर्च नभएको भन्ने चर्चा सहि नभएको बताउनुभयो ।

 

६ महिनाको अवधीमा अघिल्लो बर्षको तुलनामा पुँजीगत खर्च बढेको भन्दै उहाँले त्यतिमै सन्तोष गर्ने ठाँउ भने नभएको बताउनुभयो । खर्चको अहिलेको अबस्था हेर्दा बर्षको अन्त्य सम्मको लक्ष्यको ९५ प्रतिशत पुँजीगत खर्च हुने अर्थमन्त्रीले दाबी गर्नुभयो । चालु बर्षको ६ महिनासम्म १ खर्ब ११ अर्ब १३ करोड रुपैया खर्च भएको भन्दै मन्त्री पुनले ९९ अर्ब ६३ करोड रुपैयाँ चालु र ९ अर्ब ५६ करोड रुपैयाँ पुँजीगत तथा ११ अर्ब ९२ करोड रुपैयाँ बित्तीय ब्यबस्थापन तर्फ भएको बताउनुभयो ।

सरकारले बजेटमा यो बर्ष ९९ अर्ब रुपैयाँ पुँजीगत खर्च गर्ने लक्ष्य राखेको थियो । त्यस्तै राजश्वको बृद्धिदर उत्साहजनक रहेको अर्थमन्त्रीले बताउनुभयो । पुष महिनामा राजस्वको बृद्धिदर २१ प्रतिशत भन्दा धेरै रहेको भन्दै उहाँले ६ महिनाको अवधीमा राजश्व लक्ष्यको ९८ दशमलब ३२ प्रतिसतले असुली भएको बताउनुभयो । अहिले बैकहरुमा तरलता ९ प्रतिसतले बढेको भन्दै उहाँले बैकहरुको तरल सम्पत्ति पनि १८ प्रतिशतले बढेको बताउनुभयो । त्यस्तै अर्थमन्त्रालयले मुल्यबृद्धि ७ देखि ८ प्रतिशतकोबीचमा रहने संसोधित अनुमान गरेको छ । बजेटमा मुल्यबृद्धि ७ प्रतिशतमा कायम गर्ने लक्ष्य थियो । त्यस्तै आर्थिकबृद्धि ५ प्रतिशत नै हुने बजेटको अर्धबार्षिक समिक्षामा दाबी गरिएको छ ।

समिक्षा सार्बजनिक गर्दै अर्थमन्त्रीले सरकारले पुँजीगत खर्च बढाउन बिशेष कार्यक्रम ल्याउने बताउनुभयो । आर्थिक क्षेत्रको बिकासको लागि विहीवार नै बिशेष कार्यक्रम सार्बजनिक गरिने जानकारी दिदै उहाँले त्यसले पुँजीगत खर्च बढाउदै अर्थतन्त्रलाई सहि बाटोमा हिडाउने दाबी गर्नुभयो । बिशेष कार्यक्रम वुधवार सार्वजनिक गर्ने भनिए पनि बन्द परेका कारण सार्वजनिक हुन सकेको थिएन ।
