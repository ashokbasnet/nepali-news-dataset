अन्नवाली छाडेर किसानहरु किवी खेतीमा आकर्षित

दुर्गाप्रसाद शर्मा/उज्यालो
पर्वत, वैशाख ७ – अन्नबाली छाडेर पर्वतका किसानहरु व्यावसायिक रुपमा किवी खेतीतर्फ आकर्षित भएका छन् ।
मनग्ये आम्दानी हुने देखेपछि नयाँ खेतीको रुपमा जिल्लाका ग्रामीण भेगका किसानले मकै कोदो रोप्ने बारीमा यसको खेती लगाएका छन् ।
जिल्लाको राम्जदेउराली, चित्रे, भुकताङ्ले, बनौ, क्याङ, लेखफाँट, पाङराङ लगायतका गाविसका किसानलाई जिल्ला कृषि विकास कर्यालयले ५० प्रतिशत अनुदानमा किवीका विरुवा वितरण गरेपछि उनीहरु यसतर्फ आकर्षित भएका हुन् । किवी खेती सम्भावनायुक्त भएकाले आयआर्जनको माध्यम बनाएको राम्जादेउरालीका किसान डण्डपाणी तिमिल्सिनाले बताउनुभयो । ‘कोदो मकै लगाउँदा राम्रो आम्दानी भएन’ उहाँले भन्नुभयो ‘थोरै जमिनबाट धेरै फाइदा लिन सकिने देखेर किवी खेती शुरु गरेका हौ ।’
नेपालको काभ्रे, भक्तपुर, इलाम लगायतका जिल्लामा व्यावसायिक रुपमा खेती गरिएको भएपनि पर्वतमा भने किवी खेती नयाँ हो । जिल्लामा किवी खेतीको राम्रो संभावना देखिएकाले अनुदानमा बिरुवा वितरण गरेको वरिष्ठ कृषि विकास अधिकृत बासुदेब रेग्मीले बताउनुभयो माथिल्लो क्षेत्रका गाविसहरुमा किवी खेती गर्न सकेमा किसानको आय आर्जनमा टेवा पुग्ने वरिष्ठ कृषि विकास अधिकृत रेग्मीको भनाई छ ।
किवी खेती पर्वतको लेखफाँट गाविसको लोप्रेमा परीक्षणका रुपमा खेती शुरु गरेपछि अहिले व्यावसायिक रुपमा थालिएको हो । युरोपका केही मुलुक, कोरिया र चीन जस्ता चिसो हावापानी भएका मुलुकमा उत्पादन हुने किवी प्रतिकेजी ४ सय रुपैयाँसम्ममा बिक्री हुन्छ । स्वादिलो हुने भएकाले सुपरमार्केटदेखि तारे होटल सम्म यसलाई बिक्री गर्न सकिन्छ ।
