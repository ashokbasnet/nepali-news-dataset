आइतबारको सेयर कारोबारमा कसले कमाए, कसले गुमाए ?
 ११ साउन काठमाडौं । साताको पहिलो दिन नेप्से परिसूचक ५.१६ अंकले घटेको छ । बजार बन्द हुँदा परिसूचक १०७३ दशमलब ९३ अंकमा झरेको छ । यो दिन १ सय ४४ कम्पनीका १३ लाख २० हजार कित्ता सेयर ५६ करोड २० लाख रुपैयाँमा किनबेच भएको नेपाल स्टक एक्सचेञ्जले जनाएको छ ।
आइतबार समूहगत उपसूचकतर्फ विकास बैंक र फाइनन्स कम्पनीबाहेक समू उपसमूहमा गिरावट आएको छ । विकास बैंकको उपसूचक ८.८८ अंकले र फाइनान्स कम्पनीको उपसूचक ०.०९ अंकले बढेको छ । त्यसैगरी वाणिज्य बैंक समूहको ४.७६ अंक, होटल समूहको ६४.०३ अंक, जलविद्युत समूहको ४२.८४ अंक, बीमा समूहको ११.१९ अंक र अन्य समूहको उपसूचक ८.२२ अंकले घटेको छ ।
परिसूचक घटेपनि आइतबारको कारोबारबाट सिन्धु विकास बैंक, मेट्रो डेभलपमेन्ट बैंक, हामा मर्चेन्ट फाइनान्स, मुक्रिनाथ विकास बैंक, नेपाल बैंक, नविल ब्यालेन्च फन्ड, एचएन्ड बी डेभलपमेन्ट बैंक, कैलास विकास बैंक, सिनर्जी फाइनान्स, तिनाउ विकास बैंकका बढी कमाउने १० संस्थामा परेका छन् । सिन्धु विकास बैंकको सेयरमूल्य १० प्रतिशतले बढेको छ भने सिनर्जी फाइनान्सको मुल्य ४.६२ प्रतिशतले बढेको छ ।
त्यसैगरी आइतबारको कारोबारबाट प्रिमियर इन्स्योरेन्स, एस डेभलपमेन्ट बैंक, कास्की फाइनान्स, चिलिमे हाइड्रोपावर, ज्योति विकास बैंक, अरनिको डेभलपमेन्ट बैंक, सुपि्रम डेभलपमेन्ट बैंक, कर्पोरेट डेभलपमेन्ट बैंक, नेपाल दूरसञ्चार प्राधिकरण, सेञ्चुरी कमर्शियल बैंकका लगानीकर्ता सबैभन्दा बढी घाटा खाने १० संस्थामा परेका छन् । पि्रमियरको सेयरमूल्य ५.३२ प्रतिशतले र सेञ्चुरी कमर्शियल बैंकको सेयर मूल्यमा १.३५ प्रतिशतले घटेको छ ।

