विशेष प्राथमिकताको क्षेत्र कृषिमै घट्यो कर्जा
 
१२ साउन काठमाडौं । नेपाल सरकार र नेपाल राष्ट्र बैंकले कृषि क्षेत्रलाई विषेश प्राथमिकता प्राप्त कृषि क्षेत्रमै बैंकहरुले प्रवाह गर्ने कर्जाको वृद्धिदर घटेको छ । कृषिमा लगानी गर्नेलाई अनुदान र छुट वर्षाउँदा पनि बैंकहरुले सोचे अनुरुप लगानी बढाउन सकेका छैनन् ।
नेपाल राष्ट्र बैंकका अनुसार २०७१ जेठ मसान्तसम्ममा बैंक तथा वित्तीय संस्थाहरुले कृषि क्षेत्रमा ९ अर्ब ६९ करोड रुपैयाँले कर्जा बढाएका छन् । २०७० जेठ मसान्तमा कृषि क्षेत्रमा बैंकहरुको कर्जा १० अर्ब ३७ करोड रुपैयाँले बढेको थियो ।
बैंक तथा वित्तीय संस्थाहरुसँग लगानी योग्य रकम (तरलता) अत्यधिक भएपनि कर्जा लगानीको वृद्धिदर भने घटेको छ । २०७१ जेठ मसान्तसम्ममा बैंकहरुले १३.२ प्रतिशत अर्थात १ खर्ब ५१ अर्ब १५ करोड रुपैयाँ कर्जा बढाएका छन् । यो गत वर्षको कर्जा वृद्धिदरभन्दा ३ प्रतिशतले कम हो । आर्थिक वर्ष २०७० को जेठ मसान्तमा बैंकहरुको कर्जा लगानी १६.५ प्रतिशत अर्थात १ खर्ब ५९ अर्ब १५ करोड रुपैयाँले बढेको थियो ।
राष्ट्र बैंकका अनुसार गत जेठ मसान्तसम्ममा वाणिज्य बैंकहरुको कर्जा लगानी १२.८ प्रतिशतले बढेको छ । त्यसैगरी यही अवधिमा विकास बैंकहरुको २०.५ प्रतिशत र फाइनान्स कम्पनीको वित्त कम्पनीहरुको ४.७ प्रतिशतले बढेकोे कर्जा लगानी बढेको छ । अघिल्लो जेठ मसान्तमा यस्तो कर्जा तथा लगानी क्रमशः १६.० प्रतिशत, १३.१ प्रतिशत र ७.४ प्रतिशतले बढेको थियो ।
समीक्षा अवधिमा बैंक तथा वित्तीय संस्थाहरुबाट निजी क्षेत्रमा प्रवाहित कर्जा १५.७ प्रतिशत अर्थात १ खर्ब ४७ अर्ब ४२ करोड रुपैयाँले बढेको छ । अघिल्लो वर्षको सोही अवधिमा यस्तो कर्जा १८.६ प्रतिशत अर्थात १ खर्ब ४४ अर्ब ८९ करोड रुपैयाँले बढेको थियो ।
गत जेठ मसान्तमा निजी क्षेत्रतर्फ प्रवाहित कर्जामध्ये वाणिज्य बैंकहरुको कर्जा प्रवाह १६.० प्रतिशतले र विकास बैंकहरुको २२.६ प्रतिशतले बढेको छ भने वित्त कम्पनीहरुको कर्जा प्रवाह १.३ प्रतिशतलेे घटेको छ । अघिल्लो वर्षको सोही अवधिमा वाणिज्य बैंकहरुको निजी क्षेत्रमा प्रवाहित कर्जा १८.३ प्रतिशतले, विकास बैंकहरुको २१.१ प्रतिशतले र वित्त कम्पनीहरुको १७.६ प्रतिशतले बढेको थियो ।
समीक्षा अवधिमा निजी क्षेत्रमा प्रवाहित कर्जामध्ये थोक तथा खुद्रा व्यापारतर्फको कर्जा ३९ अर्ब ३ करोडले बढेको छ । त्यसैगरी, समीक्षा अवधिमा औद्योगिक उत्पादन क्षेत्रतर्फको कर्जा ३० अर्ब ६ करोड रुपैयाँले बढेको छ । त्यस्तै यस अवधिमा निर्माण क्षेत्रतर्फको कर्जा २० अर्ब ७२ करोड रुपैयाँले र यातायात, सञ्चार तथा सार्वजनिक सेवा क्षेत्रतर्फको कर्जा २ अर्ब ८७ करोड रुपैयाँलेे बढेको छ ।

