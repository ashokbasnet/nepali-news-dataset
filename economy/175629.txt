गत साता ५४ प्रतिशतले घट्यो सेयर कारोबार
१८ साउन काठमाडौं । गएको साता नेपाल स्टक एक्सचेञ्जमा ६८ लाख ४२ हजार २ सय ५० कित्ता सेयर २ अर्ब ४ करोड २८ लाख १४ हजार रुपैयाँमा किनबेच भएको छ । यस अवधिभर १ सय ६३ कम्पनीको शेयर किनबेच भएको थियो ।
गत साताको कारोबार रकम अघिल्लो साताको भन्दा ५४.४४ प्रतिशतले कम हो । अघिल्लो साता १ सय ७० कम्पनीका ९० लाख ७१ हजार २ सय ८० कित्ता सेयर ४ अर्ब ४८ करोड ५८ लाख ८० हजार रुपैयाँमा किनबेच भएको थियो ।
साताको नेप्से परिसूचक पहिलो दिनको तुलनामा ७.८४ अंकले घटेर अन्तिम दिन १०६६.०९ अंकमा झरेको छ । साताभरमा अन्तिम दिन बिहीबार मात्रै नेप्से बढेको थियो । करिब ६ हप्ता निरन्तर बढेको नेप्से यो हप्ता घटेको हो ।

नेप्से परिसूचक उच्च विन्दुमा पुगेपछि जोखिम उत्पन्न हुने भन्दै सरोकारवालाहरुले लगानीकर्तालाई सचेत रहन आग्रह गरेका थिए । यो साता लगानीकर्ताले सतर्कता अपनाएको विश्लेषण गरिएको हो ।
सूचिकृत कम्पनीहरुको गत आर्थिक वर्षको वित्तीय विवरण सार्वजानिक हुने क्रम सुरु भएकाले लगनीकर्ताहरु पर्ख र हेरको नीति अबलम्बन गरेकाले नेप्सेमा करेक्सन आएको विज्ञहरुको भनाई छ । गत साता होटल, जलविद्युत र वित्त कम्पनी समहुबाहेक सबै समुहगत उपसूचकहरु घटेका छन् ।
कारोबार रकमका आधारमा नेपाल बैंक अग्र स्थानमा रहेको थियो । साताभरमा उसको १९ करोड ७७ लाख ६० हजार रुपैयाँको कारोबार भएको नेपाल स्टक एक्सचेञ्जले जनाएको छ । त्यस्तै, कारोबार भएको सेयर संख्याका आधारमा नविल ब्यालेन्स फन्ड अग्र स्थानमा छ । उसको २२ लाख २ हजार कित्ता सेयरको कारोबार भयो ।
कारोबार संख्याका आधारमा भने सेञ्चुरी कमर्शियल बंक अग्र स्थानमा रहेको थियो । साताभरमा सेञ्चुरीको १२ सय ९८ वटा कारोबार भयो । यो साता नेपाल स्टक एक्सचेन्जको कारोबार कक्ष नियमित कारोबारका लागि ४ दिन खुला रहृयो ।

