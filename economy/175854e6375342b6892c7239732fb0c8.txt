चिलिमे-त्रिशूली प्रसारण लाइन निर्माणमा सात अर्ब सहयोग

काठमाडौं, असोज १९ – युरोपेली संघ, युरोपेली इन्भेस्टमेन्ट बैंक, जर्मन सहयोग नियोगले संयुक्त रुपमा चिलिमे-त्रिशूली प्रसारण लाइन निर्माणमा ७ अर्ब २८ करोड ९ सय ६५ मिलियन युरो सहयोग गर्ने भएका छन् । 
रसुवामा निर्माणाधीन जलविद्युत आयोजनाबाट उत्पादन हुने विद्युत काठमाडौं ल्याउनका लागि निर्माण गर्न लागिएको चिलिमे त्रिशूली प्रसारण लाइन निर्माणका लागि संयुक्त रुपमा लगानी गर्न लागिएको बुधबार ललितपुरमा आयोजित एक कार्यक्रममा जानकारी दिइयो । 
कुल २७ किलोमिटर लामो चिलिमे–त्रिशूली प्रसारण लाइन सन् २०१९ भित्र सम्पन्न गर्ने लक्ष्य राखिएको छ । समारोहलाई सम्बोधन गर्दै ऊर्जामन्त्री जनार्दन शर्माले नेपालको ऊर्जा सङ्कटलाई समाधान गर्न महत्वपूर्ण मानिएको चिलिमे–त्रिशूली प्रसारण लाइन समयमै सम्पन्न गर्न सरकारको तर्फबाट सबै प्रकारको सहयोग उपलब्ध गराइने बताउनुभयो ।   
उहाँले नेपाल प्राकृतिक स्रोत र साधनले सम्पन्न भए पनि लगानीकोे अभावमा प्रभावकारी रुपमा काम गर्न नसकिएको भन्दै सरकार पछिल्लो दिनमा लगानीको वातावरण बनाउन लागिपरेको उल्लेख गर्नुभयो । 
प्रसारण लाइन निर्माण सम्पन्न हुने हो कि होइन भन्ने आशङ्काकाबीचमा चिलिमे जलविद्युत् आयोजनाले निर्माण गरिरहेको सान्जेन, माथिल्लो सान्जेन, रसुवागढी जलविद्युत् आयोजनाको कामसमेत प्रभावित हुँदै आएको छ । 
कार्यक्रममा नेपाल विद्युत् प्राधिकरणका कार्यकारी निर्देशक कुलमान घिसिङले चिलिमे–त्रिशूली प्रसारण लाइन प्राधिकरणको महत्वपूर्ण आयोजना भएकाले समयमै सम्पन्न गर्न आफ्नोतर्फबाट पूर्ण सहयोग रहने बताउनुभयो । 
उहाँले चिलिमेमा रहेको जग्गाप्राप्तिको समस्यासमेत पछिल्लो पटक समाधान भएकाले आयोजनाको काम शीघ्र अगाडि बढ्ने विश्वास व्यक्त गर्नुभयो । कार्यक्रममा यहाँस्थित युरोपेली सङ्घका राजदूत रेन्चे टेरिकले नेपालको महत्वपूर्ण जलविद्युत् आयोजनामा सहयोग गर्न पाउँदा आफूहरुलाई खुसी लागेको र परियोजना समयमै सम्पन्न हुने विश्वास व्यक्त गर्नुभयो । 
प्राधिकरणले आगामी कात्तिकको पहिलो साता चिलिमे त्रिशूली प्रसारण लाइन निर्माणका लागि ठेक्का आह्वान गर्ने तयारी गरेको कार्यक्रममा जानकारी गराइयो । रासस
