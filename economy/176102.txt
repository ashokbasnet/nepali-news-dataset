त्रिवेणी र कामना बैंकको नाफा नाफा बढ्यो
१९ साउन काठमाडौं । सोमबार वित्तीय विवरण सार्वजानिक गरेका त्रिवेणी विकास बैंक र कामना विकास बैंकले गत आर्थिक वर्षमा खुद नाफा बढाउन सफल भएका छन् । अघिल्लो वर्षको तुलनामा गत वर्ष त्रिवेणीले ४७.२५ प्रतिशत र कामनाले २७.७६ प्रतिशत नाफा बढाएका हुन् ।
त्रिवेणी विकास बैंक
त्रिवेणीले गत वर्ष ९ करोड २५ लाख रुपैयाँ खुद नाफा कमाएको छ । सम्भावित जोखिमका लागि छुट्टाइएको रकम फिर्ता (राइटव्याक) हुनुका साथै खुद ब्याज आम्दानी समेत बढेपछि बैंकको नाफा वृद्धि भएको हो ।
एक करोड ७३ लाख रुपैयाँ राइट ब्याक भएको बैंकले वित्तीय विवरणमा उल्लेख गरेको छ । त्यसैगरी अघिल्लो वर्षको तुलनामा बैंकले ३२.७४ प्रतिशतले बढी अर्थात १८ करोड ६८ लाख रुपैयाँ ब्याज आम्दानी गरेको छ ।
यस अवधिमा बैंकको निक्षेप ४२ प्रतिशतले बढेर ४ अर्ब १० करोड रुपैयाँ पुगेको छ भने कर्जा लगानी ३१ प्रतिशतले बढेर ३ अर्ब ८ करोड रुपैयाँ पुगेको छ ।
कामना विकास बैंक
बैंकले गत वर्ष ६ करोड ३८ लाख रुपैयाँ नाफा कमाएको छ । ब्याज आम्दानी नै बैंकको नाफाको मुख्य स्रोतको रुपमा रहेको छ । अघिल्लो वर्षको तुलनामा गत वर्ष बैंकको ब्याज आम्दानी २२.८८ प्रतिशतले बढेर १२ करोड ९९ लाख रुपैयाँ पुगेको छ ।
यस अवधिमा बैंकले दुई अर्ब ६६ करोड रुपैयाँ निक्षेप संकलन गरी दुई अर्ब ९ करोड रुपैयाँ कर्जा प्रवाह गर्न सफल भएको छ । अघिल्लो वर्षको तुलनामा निक्षेप २६.९७ प्रतिशत र कर्जा १६ प्रतिशतले बढी हो ।

