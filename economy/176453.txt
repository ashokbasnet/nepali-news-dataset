एनएमबीको नाफा बढ्यो, जनता बैंकको घट्यो
२० साउन काठमाडौं । आर्थिक वर्ष २०७०/०७१ एनएमबी बैंकको  ४३ करोड ४७ लाख रुपैयाँ नाफा कमाएको छ । अघिल्लो वर्ष बैंकको नाफा ३६ करोड ६६ लाख रुपैयाँ थियो ।
बैंकले संभावित जोखिम बापत छुट्याएको मोटो रकम फिर्ता (राइट व्याक) र करिब ४ करोड रुपैयाँ खुद व्याज आम्दानी बैंकको नाफाको मुख्य स्रोत हो । गत वर्ष बैंकले २० करोड ५१ लाख रुपैयाँ राइटव्याक गरेको आज प्रकाशित वित्तीय विवरणमा उल्लेख छ । अघिल्लो वर्ष ७६ करोड २३ लाख रुपैयाँ खुद व्याज आम्दानी गरेको बैंकले गत वर्ष ८० करोड ९२ लाख रुपैयाँ खुद व्याज आम्दानी गरेको थियो ।
गत असार मसान्तसम्ममा बैंकले २६ अर्ब २७ करोड रुपैयाँ निक्षेप संकलन गरी २० अर्ब ४६ करोड रुपैायँ कर्जा प्रवाह गरेको छ । अघिल्लो असार मसान्तमा २१ अर्ब ९४ करोड रुपैयाँ निक्षेप संकलन गरी १६ अर्ब ४९ करोड रुपैयाँ कर्जा प्रवाह गरेको थियो ।
यस अवधिमा बैंकको खराब कर्जामा पनि उल्लेख्य सुधार आएको छ । अघिल्लो वर्ष १.८० प्रतिशत रहेको बैंकको खराब कर्जा गत वर्ष ०.५५ प्रतिशतमा खुम्चिएको छ । वाषिर्क विन्दुगत आधारमा बैंकको प्रतिसेयर आम्दानी २०.५० रुपैयाँ रहेको छ भने प्रति सेयर आम्दानी अनुपात (पीइ रेसियो) २५.१२ प्रतिशतले बढेको छ । बैंकको प्रतिसेयर नेटवर्थ १ सय ४१ रुपैयाँ ७१ पैसा रहेको वित्तीय विवरणमा उल्लेख छ ।
जनता बैंकको नाफा ८ करोड ८१ लाख
जनता बैंकले गत आर्थिक वर्ष २०७०/०७१ मा ८ करोड ८१ लाख रुपैयाँ खुद नाफा कमाएको छ । यो अघिल्लो वर्षको तुलनामा ५५ प्रतिशतले कम हो । अघिल्लो वर्ष बैंकले १९ करोड ७३ लाख रुपैयाँ नाफा कमाएको थियो ।
अघिल्लो व्यवस्थापनले विदेशी मुद्राका कारोबारमा साढे ६ करोड रुपैयाँ गुमाएपछि बैंकले गत वर्ष नाफा बढाउन नसकेको हो । नयाँ व्यवस्थापन आएसँगै बैंकको वित्तीय सूचकांकमा उल्लेख्य सुधार आएको छ ।
बैंकले खुद व्याज आम्दानी साढे पाँच करोड रुपैयाँले बढाएको छ । २०७० असार मसान्तमा ४८ करोड २६ लाख रुपैयाँ खुद व्याज आम्दानी गरेको बैंकले २०७१ असार मसान्तमा ५३ करोड ७८ लाख रुपैयाँ खुद व्याज आम्दानी गरेको आज प्रकाशित वित्तीय विवरणमा उल्लेख छ ।
त्यसैगरी निक्षेप संकलन र कर्जा प्रवाहमा पनि बैंकमा सुधार आएको छ । गत असार मसान्त सम्ममा बैंकले १८ अर्ब ४४ करोड रुपैयाँ निक्षेप संकलन गरी १५ अर्ब ९८ करोड रुपैयाँ कर्जा प्रवाह गरेको छ । अघिल्लो असार मसान्तमा बैंकले १३ अर्ब ५४ करोड रुपैायँ निक्षेप संकलन गरी १२ अर्ब ७ करोड रुपैयाँ कर्जा विस्तार गरेकेा थियो ।
बैंकले सम्भावित जोखिमका लागि छुट्याएको ३२ लाख रुपैयाँ फिर्ता (राइट व्याक) गरेको छ । असार मसान्तमा संभावित जोखिमका लागि बैंकले १३ करोड १९ लाख रुपैयाँ छुट्याएको छ ।
अघिल्लो वर्षको तुलनामा बैंकको खराब कर्जामा पनि उल्लेख्य सुधार आएको छ । अघिल्लो असार मसान्तमा कूल कर्जाको १.०२ प्रतिशत रहेको रहेको खराब कर्जा गत असार मसान्तमा खुम्चिएर ०.२३ प्रतिशतमा झरेको छ ।  त्यसैगरी बैंकको प्रतिसेयर आम्दानी ४.२८ रुपैयाँ रहेको छ भने प्रतिसेयर नेटवर्थ १ सय ३ रुपैयाँ ३० पैसा रहेको छ ।
यसअघि नै तीन वाणिज्य बैंकले वित्तीय विवरण सार्वजानिक गरिसकेको छन् । उनीहरुको नाफा उल्लेख्य बढेको छ । ग्लोवल आइएमई बैंकको नाफा एक अर्ब ७४ लाख, सिटिजन बैंकले ५६ करोड १२ लाख, सानिमा बैंकले ४५ करोड ३८ लाख रुपैयाँ नाफा कमाएका छन् ।

