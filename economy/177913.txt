‘राइटव्याक’ले बढायो गोर्खा विकास बैंकको नाफा
२५ साउन काठमाडौं । समस्याग्रस्त गोर्खा विकास बैंकले आर्थिक वर्ष २०७०/०७१ मा १८ करोड ७ लाख रुपैयाँ नाफा कमाएको छ । संभावित जोखिम व्यवस्थाका लागि छुट्याएको २९ करोड ६३ लाख रुपैयाँ फिर्ता (राइट व्याक) भएपछि बैंको नाफा कमाएको हो ।
बैंकको नाफा बढेसँगै सञ्चित नोक्सानी घटेको छ । अघिल्लो वर्ष एक अर्ब ६५ करोड रुपैयाँ रहेको सञ्चित नोक्सानी गत वर्ष एक अर्ब ४९ करोड रुपैयाँमा खुम्चिएको आज प्रकाशित वित्तीय विवरणमा उल्लेख छ । बैंकको सञ्चालन नोक्सानी उल्लेख्यरुपमा घटेको छ ।
गत वर्ष बैंक ७ करोड ३१ लाख रुपैयाँ नोक्सानमा रहेको छ । अघिल्लो वर्ष बैंक २६ करोड ३६ लाख रुपैयाँ सञ्चालन नोक्सानमा थियो । व्याज लागत घटेपछि बैंकको खुद व्याज आम्दानी ८ करोड ६० लाख रुपैयाँले धनात्मक छ ।
बैंकको खराब कर्जामा भने सुधार भएको छैन । अघिल्लो वर्ष कूल कर्जाको ८४.२० प्रतिशत रहेको खराब कर्जा गत वर्ष ८४.०५ प्रतिशत छ । बैंकले सम्भावित जोखिम व्यवस्थामा १० करोड ४३ लाख रुपैयाँ छुट्याएको छ । यो अघिललो वर्षको भन्दा ३६ प्रतिशतले बढी हो । गत असार मसान्तसम्ममा बैंकसँग एक अर्ब ६९ करोड रुपैयाँ निक्षेप दायित्व छ भने एक अर्ब ३५ करोड रुपैयाँ कर्जा उठाउनुपर्ने छ । रियलस्टेटमा बैंकको कुल कर्जाको ६२ प्रतिशत लगानी छ ।

