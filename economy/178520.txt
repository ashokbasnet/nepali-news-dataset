एनआइसी बैंकको नाफा ८१ करोड
२७ साउन काठमाडौं । एनआइसी एसिया बैंकलेआर्थिक वर्ष २०७०/०७१ मा ८१ करोड ४७ लाख रुपैयाँ  खुद नाफा कमाएको छ । अघिल्लो वर्ष १७ करोड २६ लाख रुपैयाँ कमाएको थियो ।
संभावित जोखिम व्यवस्थाका लागि छुट्याएको मोटो रकम फिर्ता (राइटव्याक) र  खुद व्याज आम्दानीमा भएको साढे पाँच करोड रुपैयाँ वृद्धि नै बैंकको नाफा वृद्धिको मुख्य आधार देखिएको छ ।
बैंकले मंगलबार प्रकाशित गरेको गत आर्थिक वर्षको वित्तीय विवरणमा बैंकले १३ करोड ४९ लाख रुपैयाँ राइटव्याक गरेको र १७ करोड ९८ लाख रुपैयाँ खुद व्याज आम्दनी गरेको उल्लेख छ ।
गत वर्ष बैंकले बैंकले संभावित जोखिमका लागि ३२ करोड २८ लाख रुपैयाँ छुट्याएको छ । त्यसैगरी अघिल्लो वर्ष कुल कर्जाको २.२५ प्रतिशत रहेको खराब कर्जा गत वर्ष २.३२ पतिशत रहेको वित्तीय विवरणमा उल्लेख छ । कर्जा र निक्षेपबीचको व्याज अन्तर ४.०६ प्रतिशत छ । प्रतिसेयर आम्दानी ३५ रुपैयाँ २४ पैसा र प्रतिसेयर नेटवर्थ २ सय २५ रुपैयाँ ८ पैसा छ ।
अघिल्लो वर्षको तुलनमा गत वर्ष बैंकले १२.७ प्रतिशतले बढी निक्षेप संकलन गरेको छ भने १५ प्रतिशतले कर्जा लगानी विस्तार गरेको छ । गत असार मसान्तसम्ममा बैंकले ४४ अर्ब ९८ करोड रुपैयाँ निक्षेप संकलन गरी ३६ अर्ब ३१ करोड रुपैयाँ कर्जा विस्तार गरेको छ ।

