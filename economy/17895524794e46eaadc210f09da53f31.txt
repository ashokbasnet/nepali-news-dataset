सुन चाँदीको कारोबार बढ्यो

काठमाडौं, कात्तिक ५  - तिहार लागेपछि सुन चाँदीको कारोबार निकै बढेको छ । अहिले दैनिक सुन ३० देखि ३५ किलोको हाराहारीमा र चाँदी २ सयदेखि ३ सय किलोसम्म कारोबार भैरहेको नेपाल सुन चाँदी व्यवसायी महासंघले जनाएको छ ।
तिहारमा लक्ष्मी पूजा गर्दा नयाँ केही सामान चढाउनु पर्ने धार्मिक मान्यता र  पूजा आजा गर्दा चाँदीका कलात्मक पूजाका भाडा बनाउने परम्परा रहि आएकाले तिहारमा सुन चाँदीको कारोबार बढ्ने गरेको छ । सुनचाँदी व्यवसायी तेजरत्न शाक्यका अनुसार दसैंमा निराशाजनक रहेको कारोबार तिहारमा सन्तोषजनक भएको छ । तर गएको वर्षको भन्दा यसवर्ष सुन चाँदीको कारोबार कम भएको उहाँले बताउनुभयो । गएको वर्षको तिहारमा एक हप्ता भरी सुनचाँदीको कारोबार धेरै हुने गरेकोमा यसपाली ३ दिन मात्र कारोबार भएको छ ।
सुन तोलामा अहिले ५२ हजार ८ सय रुपैयाँ र चाँदी तोलाको ७ सय ४५ रुपैयाँमा कारोबार भैरहेको छ । आजदेखि भने सुनचाँदीको कारोबार केहि कम हुने व्यवसायी शाक्यले बताउनुभयो ।
