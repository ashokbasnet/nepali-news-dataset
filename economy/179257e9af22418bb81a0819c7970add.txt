मुस्ताङमा युरेनियम : सकिएला त निकाल्न?

सुफल काफ्ले/उज्यालो । 
मुस्ताङ, असार २१ – मुस्ताङको परिचय बिस्तारै फेरिन थालेको छ । पर्यटकीय गन्तव्य मुस्ताङको लोमाङथाङमा पर्यटकको चहलपहल त भइरहन्छ । तर अहिले युरेनियमको सम्भावनाको खोजीका कारण यो ठाउँको परिचयको दायरा फराकिलो भएको छ । वरिपरि अग्ला–अग्ला नाङगा पहाड । माथिल्ला टाकुरामा घामको किरण पर्दा सुन जस्तो र अरु बेला चाँदी झै टल्कले हिमाल हेर्दै र नाङ्गो मरुभूमीजस्तो पहाडमा पदयात्रा गर्दाको रोमाञ्चकताले धेरै पर्यटकलाई मुस्ताङको लोमाङथाङले तान्दै आएको छ ।
तर अहिले युरेनियमका बारेमा चासो राख्नेलाई पनि यो ठाउँले खिचेको छ । समुन्द्र सतहबाट ३ हजार ८ सय मिटरको उचाईमा रहेको लोमाङथाङमा २ वर्षदेखि थालिएको प्रारम्भिक अध्ययनले त्यहाँ युरेनियम हुन सक्ने संभावना देखिएको छ । उद्योग मन्त्री सोमप्रसाद पाण्डेसहितको टोलीले गएको हप्ता लोमाङथाङमा पुगेर युरेनियमको संभावना बारेमा थप अध्ययनसमेत गरेको छ । अध्ययन टोलीमा रहेका खानी तथा भूगर्भ विभागका वरिष्ठ भूगर्भविद् धर्मराज खड्काले प्रारम्भिक रुपमा गरिएका अनुसन्धान सकरात्मक पाएपछि थप काम अघि बढाएको बताउनुभयो ।
युरेनियम उत्खनन् गर्दै आएका देशले उत्खनन गरेको मात्रामा लोमाङथाङमा पनि युरेनियम देखिएकाले यो सकरात्मक रहेको उहाँको भनाई छ । १० लाख कणमा १ सय ५० वटा कण मात्र युरेनियम भेटिए पनि त्यस्तो ठाउँमा युरेनियम निकाल्न सकिन्छ । 
प्रारम्भिक अध्ययनले लोमाङथाङमा युरेनियम छ भन्ने देखिए पनि कति परिमाणमा र कुन गुणस्तरको युरेनियम छ भन्ने पुष्टि नभएकाले थप अध्ययन अनुसन्धान आवश्यक रहेको बताउनुहुन्छ खानी विभागमा निमित्त महानिर्देशक राजेन्द्र खनाल । लोमाङथाङको युरेनियम निकाल्न आर्थिक रुपले फलदायी हुन्छ हुँदैन भन्ने बारेमा धेरै अध्ययन बाँकी रहेको उहाँ बताउनुहुन्छ ।
‘लोमाङथाङमा युरेनियम हुन सक्ने सकरात्मक संकेत पाएपछि हामी दीर्घकालिन योजना बनाएर अघि बढ्न खोजिरहेका छौं’ २ वर्षअघि लोमाङथाङ पुगेर अध्ययन गरेका खड्काले भन्नुभयो ‘भण्डारण कति छ ? गुणस्तर कस्तो छ ? उत्खनन्का समस्या के के छन् ? लगायत वातावरणीय पक्षसमेतको अध्ययन गर्र्नु पर्छ ।’
युरेनियम र यसको प्रयोग 
सबैभन्दा धेरै परमाणु भार भएको रेडियोधर्मी धातु नै युरेनियम हो । यसको परमाणु भार २ सय ३८ छ  । यसको एटोमिक नम्बर ९२ हो । यो माटो, ढुंगा वा वालुवामा ससाना कणको रुपमा रहेको हुन्छ ।
अहिले विश्वमा उर्जाको माग बढिरहेकाले उर्जा उत्पादनकर्ता प्रयोजनका लागि युरेनियमको माग सँगै यसको मुल्य पनि बढ्दो छ । शुद्ध युरेनियम जसलाई युरेनियम २३५ भनिन्छ । त्यसको मुल्य अन्तर्राष्ट्रिय बजारमा सुन भन्दा ४ हजार गुणा महँगो हुन्छ । तर युरेनियम प्रयोग गर्ने शक्ति राष्ट्रले द्धिपक्षीय सम्झौतामा यसको खरिद बिक्री गर्ने गरेकाले यसको एकीन मुल्य यहि हो भनेर ठोकुवा गर्न सकिँदैन ।
प्राकृतिक रुपमा भेटिने युरेनियमलाई आणविक प्रशोधन केन्द्रमा लगेर प्रशोधन गरेपछि युरेनियम २३५ बनाउन सकिन्छ । युरोपियन न्युक्लियर सोसाइटीको एक अध्ययन अनुसार एक किलो शुद्ध युरेनियमबाट २४ हजार मेगावाट बिजुली निकाल्न सकिन्छ । जबकी एक किलो कोइलाबाट जम्मा ८ किलोवाट विजुली  र एक किलो तेलबाट १२ किलोवाट बिजुली निकाल्न सकिन्छ । 
विद्युत उत्पादनका लागि शुद्ध युरेनियम नभई एल्लो केक भनिने युरेनियम ३०८ को पनि प्रयोग हुन्छ । यो पनि प्राकृतिक रुपमा भेटिने युरेनियमको प्रशोधित रुप हो । युरेनियम २३५ भन्दा युरेनियम ३०८ प्रशोधन गर्ने तरिका र प्रविधि निक्कै सरल छ । युरेनियम ३०८ को मुल्य एक किलोको १० हजार रुपैयाँ सम्म पुगेको छ । नेपालका खानीबाट निस्किने युरेनियमलाई एलो केक बनाई अन्तर्राष्ट्रिय बजारमा सजिलै बेच्न सकिन्छ । 
चुनौति पनि त्यस्तै 
युरेनियम अत्यन्तै संवेदनशिल पदार्थ हो । भौगोर्भिक अध्ययन, चिकित्सा क्षेत्र र उर्जा उत्पादनका लागि मात्र नभई आणविक हतियार बनाउन पनि युरेनियमको प्रयोग हुन्छ । दोश्रो विश्वयुद्धमा जापानको हिरोसिमा र नागासाकीमा अमेरिकाले खसालेका बम युरेनियमबाटै बनेका थिए । यी बमले हिरोसिमा र नाकासाकी शहर ध्वस्त भएको थियो । 
कुनै पनि आतंकवादी संगठन वा समूहले युरेनियम फेला पारेमा त्यसको दुरुपयोग गरेर संसार नै ध्वस्त पारिदिन पनि सक्छन् । त्यसैले यसको उत्खनन् र उपयोगमा निकै संवेदनशिल हुनुपर्छ ।     
अर्को चुनौति हो कानुनी अड्चन । खानी तथा खनिज पदार्थ ऐन २०४२ र नियमावली २०५६ ले देशमा रहेका सुन, चाँदी, हिरा र युरेनियम खानीलाई खानी तथा भूगर्भ विभागले मात्र उत्खनन् र अन्वेषण गर्न सक्ने व्यवस्था गरेको छ । तर यहि कानुनका भरमा खानी विभागले युरेनियम खानीको खोज तथा अन्वेषण र उत्खनन् गर्न सक्दैन । युरेनियम उत्खनन्का लागि आणविक ऐन आवश्यक छ । तर त्यो ऐन बनेको छैन । 
युरेनियम खानी हेर्न उपल्लो मुस्ताङ पुगेका उद्योग मन्त्री पाण्डेले भने आवश्यकता अनुसार सरकारले ऐनको व्यवस्था गर्ने बताउनुभयो । ‘हामीसँग युरेनियम छ भन्ने कुरा थाहा भयो, अब कति छ भन्ने पनि पत्ता लगाइन्छ’ पाण्डेले भन्नुभयो ‘यसका लागि आवश्यक ऐन कानुन बनाउन कुनै समस्या छैन, अन्तर्राष्ट्रिय अभ्यास अनुसारको कानुन हामी बनाउछौं ।’ युरेनियमको रसायनिक परिक्षण गर्ने प्रयोगशाला पनि नेपालमा छैन । नेपालमा भेटिएको युरेनियमलाई परीक्षणका लागि विदेश पठाउनु पर्ने हुन्छ । यो पनि अर्को चुनौति हो । 
धेरै विकसित देशले आणविक भट्टीमार्फत उर्जा उत्पादन गरिरहेका छन् । अहिले विश्वमा कुल खपत हुने उर्जाको १२ प्रतिशत उर्जा युरेनियमबाट निकाल्ने गरिएको छ । फ्रान्सले त देशको कुल खपतको ७५ प्रतिशत उर्जा आणविक भट्टीबाट निकाल्छ । 
आणविक भट्टी सञ्चालन गर्ने देशलाई युरेनियम अष्ट्रेलिया, काजकिस्तान, उज्वेकिस्तान, नाइजर, नामिबिया लगायत देशले उपलब्ध गराउँदै आएका छन् । हाम्रै छिमेकी देश भार र चीनले पनि आणविक भट्टीमार्फत उर्जा उत्पादन गरिरहेका छन् । हामीसँग भएका युरेनियम उत्खनन् गर्न सकेमा बजारमा कमी छैन । त्यसैले यसलाई विदेश निर्यात गर्न सक्यौं भने त्यसबाट विदेशी मुद्रा आर्जन गर्न सकिन्छ, तर त्यसका लाग चुनौति भने धेरै छ ।
