एडीबी, प्राइम, लक्ष्मी र सेञ्चुरी बैंकले कमाए २७३ करोड

३० साउन काठमाडौं । शुक्रबार वित्तीय विवरण सार्वजानिक गर्ने वाणिज्य बैंकहरुमध्ये कृषि विकास बैंकको नाफा अघिल्लो वर्षको भन्दा ७८ करोड रुपैयाँ कम छ । प्राइम, लक्ष्मी र सेञ्चुरीले भने नाफा बढाएका छन् ।
कृषि विकास बैंक
यो बैंकले आर्थिक वर्ष २०७०/०७१ मा १ अर्ब ५० करोड ९४ लाख रुपैयाँ खुद नाफा कमाएको छ । यो अघिल्लो वर्षको भन्दा ७८ करोड रुपैयाँले कम हो । अघिल्लो वर्ष बैंकले २ अर्ब २८ करोड ९३ लाख रुपैयाँ खुद नाफा कमाएको थियो ।
अघिल्लो वर्षको तुलनामा बैंकको खुद व्याज आम्दानी १२ करोड रुपैयाँले घटेपछि र अघिल्लो वर्षको भन्दा ९४ करोड रुपैयाँ कम राइट व्याक (सम्भावित जोखिम व्यवस्थाका लागि छुट्याएको रकम फिर्ता) भएपछि बैंकको नाफा घटेको हो ।
अघिल्लो वर्ष ४ अर्ब ७१ करोड रुपैयाँ खुद व्याज आम्दानी गरेको बैंकले गत वर्ष ४ अर्ब ५९ करोड रुपैयाँ खुद व्याज आम्दानी गरेको छ । अघिल्लो वर्ष ६.१० प्रतिशत रहेको स्प्रेड दर गत वर्ष ६.०७ प्रतिशतमा छ । त्यसैगरी अघिल्लो वर्ष १ अर्ब ५५ करोड रुपैयाँ राइटव्याक गरेको बैंकले गत वर्ष भने ६१ करोड रुपैयाँ मात्रै राइट व्याक गरेको छ ।
गत वर्ष बैंकले वैदेशिक मुद्राको करोबारबाट १३ करोड ११ लाख रुपैयाँ कमाएको छ । अघिल्लो वर्ष ७६ लाख रुपैयाँ गुमाएको थियो । अघिल्लो वर्ष ५.८५ प्रतिशत रहेको खराब कर्जा घटाएर बैंकले गत वर्ष ५.३४ प्रतिशतमा झारेको छ ।
गत वर्ष बैंकले ६५ अर्ब ८२ करोड रुपैयाँ निक्षेप संकलन गरी ५७ अर्ब ५० करोड रुपैयाँ कर्जा विस्तार गरेको छ । अघिल्लो वर्ष बैंकले ५४ अर्ब ४७ करोड रुपैयाँ निक्षेप संकलन गरी ४९ अर्ब ६८ करोड रुपैयाँ कर्जा प्रवाह गरेको थियो । बैंकको चुक्ता पुँजी ९ अर्ब ६३ करोड रुपैयाँ छ भने रिजर्भ ६ अर्ब ९ करोड रुपैयाँ रहेको छ ।
लक्ष्मी बैंक
बैंकले आर्थिक वर्ष २०७०/०७१ मा ४७ करोड १८ लाख रुपैयाँ खुद नाफा कमाएको छ । यो अघिल्लो वर्षको भन्दा ५ करोड २० लाख रुपैयाँले बढी हो । आव २०६९/०७० मा बैंकले ४१ करोड ९८ लाख रुपैयाँ खुद नाफा कमाएको थियो ।
अघिल्लो वर्षको तुलनामा बैंकले गत वर्ष १० करोड रुपैयाँ कम खुद व्याज आम्दानी गरेको छ । स्प्रेड दर (कर्जा र निक्षेपबीचको व्याज अन्तर) केही बढे पनि बैंकको खुद व्याज आम्दानी बढ्न सकेन । व्याज आम्दानी र व्याज खर्चबीच सन्तुलन मिल्न नसक्दा बैंकको खुद व्याज आम्दानी बढ्न नसकेको छ ।
बैंकले अघिल्लो वर्षको तुलनामा व्याज ११ करोड रुपैयाँ बढी व्याज आम्दानी गरेको छ भने व्याज खर्च २१ करोड रुपैयाँले बढाएको छ । गत वर्ष बैंकले २ अर्ब ४८ करोड रुपैयाँ व्याज आम्दानी गरेको छ भने १ अर्ब ६६ करोड रुपैयाँ व्याज खर्च गरेको छ ।  अघिल्लो वर्ष २ अर्ब ३७ करोड व्याज आम्दानी र १ अर्ब ४५ करोड रुपैयाँ व्याज खर्च गरेको थियो ।
अघिल्लो वर्ष एक करोड रुपैयाँ राइटव्याक गरेको बैंकले यो वर्ष ५ करोड ३२ लाख रुपैयाँ राइटव्याक गरेको छ । त्यसैगरी अघिललो वर्ष १.५१ प्रतिशत रहेको खराब कर्जा गत वर्ष १.१५ प्रतिशतमा खुम्चिएको छ । त्यस्तै बैंकको प्रतिसेयर आम्दानी २४ रुपैयाँ २२ पैसा र प्रतिसेयर नेटवर्थ १ सय ६३ रुपैयाँ ८६ पैसा रहेको छ ।
गत वर्ष बैंकले ३० अर्ब ५८ करोड रुपैयाँ निक्षेप संकलन गरी २३ अर्ब ९ करोड रुपैयाँ कर्जा प्रवाह गरेको छ । अघिल्लो वर्ष बैंकले २५ अर्ब ९६ करोड रुपैयाँ निक्षेप संकलन गरी १९ अर्ब ६९ करोड रुपैयाँ कर्जा प्रवाह गरेको थियो ।
बैंकले राष्ट्र बैंकले तोकेको चुक्ता पुँजी पुर्‍याउन सकेको छैन । २०७१ असार मसान्तसम्ममा न्यूनतम चुक्ता पुँजी दुई अर्ब रुपैयाँ हुनुपर्ने राष्ट्र बैंकले निर्देशन दिएको थियो । तर, यस अवधिमा लक्ष्मी बैंकको चुक्ता पुँजी १ अर्ब ९४ करोड ८३ लाख रुपैयाँ रहेको छ । त्यसैगरी १ अर्ब २४ करोड ४२ लाख रुपैयाँ रिजर्भ एण्ड सप्र्लस रहेकेा छ । अघिल्लो वर्ष बैंकको रिजर्भ ७८ करोड रुपैयाँ थियो ।
प्राइम बैंक
प्राइम कमर्शियल बैंकले आव २०७०/०७१ मा ६३ करोड २३ लाख रुपैयाँ खुद नाफा कमाएको छ । यो अघिल्लो वर्षको तुलनामा १५ करोड २५ लाख रुपैयाँले अर्थात ३१.८० प्रतिशतले बढी बढी हो । अघिल्लो वर्ष बैंकले ४८ करोड रुपैयाँ खुद नाफा कमाएको थियो ।
सञ्चालन खर्चको झिनो वृद्धि र संभावित जोखिम व्यवस्थाका लागि छुट्याएको मोटो रकम फिर्ता (राइटव्याक) भएपछि बैंकको नाफा भएको हो ।
बैंकको नाफाको मूख्य आधार खुद व्याज आम्दानी हुनुपर्ने भएपनि यो बैंकले अघिल्लो वर्षको तुलनामा एक करोड रुपैयाँ मात्रै बढी खुद व्याज आम्दानी गरेकेा छ । अघिल्लो वर्ष १ अर्ब ४ करोड रुपैयाँ खुद व्याज आम्दानी गरेको बैंकले गत वर्ष १ अर्ब ५ करोड रुपैयाँ खुद व्याज आम्दानी गरेको छ । कर्जा र निक्षेपबीचको व्याज अन्तर (स्प्रेड दर) ४.४४ प्रतिशत रहेको छ ।
अघिल्लो वर्ष ८ करोड ७३ लाख रुपैयाँ राइट व्याक गरेको बैंकले गत वर्ष १३ करोड १३ लाख रुपैयाँ राइट व्याक गरेको छ ।
बैंकको सञ्चालन खर्च २ करोड रुपैयाँले मात्रै बढेको छ । अघिल्लो वर्ष २१ करोड सञ्चालन खर्च गरेको बैंकले गत वर्ष २३ करोड रुपैयाँ सञ्चालन गर्ख गरेको छ । सञ्चालन खर्च नबढ्दा बैंकको सञ्चालन नाफा भने २० करोड रुपैयाँले बढेको छ । अघिल्लो वर्ष ६६ करोड ६६ लाख रुपैयाँ सञ्चालन नाफा गरेको बैंकले गत वर्ष ८६ करोड २४ लाख रुपैयाँ सञ्चालन नाफा कमाएको छ ।
अघिल्लो वर्षको तुलनामा बैंकले घरजग्ष क्षेत्रमा केही कर्जा बढाएको छ । अघिल्लो वर्ष ३ अर्ब ७२ करोड रुपैयाँ रहेको रियलस्टेट कर्जा गत वर्ष २५ करोड रुपैयाँले बढेर ३ अर्ब ९७ करोड रुपैयाँ पुगेको छ ।
गत वर्ष बैंकले ३४ अर्ब ६ करोड रुपैयाँ निक्षेप संकलन गरी २७ अर्ब २३ करोड रुपैयाँ कर्जा प्रवाह गरेको छ ।  अघिल्लो वर्ष बैंकले २८ अर्ब ८१ करोड रुपैयाँ निक्षेप संकलन गरी २१ ऋर्ब २१ करोड रुपैयाँ कर्जा प्रवाह गरेको थियो ।  बैंकको चुक्ता पुँजी २ अर्ब ६३ करोड ८६ लाख रुपैयाँ रहेको छ भने रिजर्भ १ अर्ब ८ करोड रुपैयाँ रहेको छ ।
बैंकको प्रतिसेयर आम्दानी २३ रुपैयाँ ९७ पैसा छ भने प्रतिसेयर नेटवर्थ १ सय ४१ रुपैयाँ ६ पैसा रहेको छ ।
सेञ्चुरी बैंक
सेञ्चुरी कमर्शियल बैंकले आर्थिक वर्ष २०७०/०७१ मा १३ करोड ९५ लाख रुपैयाँ खुद नाफा कमाएको छ । आव २०६९/०७० मा बैंकले ६ करोड ६३ लाख रुपैयाँ खुद नाफा कमाएको थियो ।
अघिल्लो वर्षको तुलनामा १२ करोड रुपैयाँले खुद व्याज आम्दानी बढेपछि नाफा पनि उल्लेख्यरुपमा बढेको छ । अघिल्लो वर्ष ३० करोड ८३ लाख रुपैयाँ खुद व्याज आम्दानी गरेको बैंकले गत वर्ष ४२ करोड ७७ लाख रुपैयाँ खुद व्याज आम्दानी गरेको छ ।
बैंकको सञ्चालन नाफा १७ करोड ५२ लाख रुपैयाँ छ । बैंकले संभावित जोखिम व्यवस्थाका लागि १२ करोड रुपैयाँ छुट्याएको छ ।
एक वर्षको अवधिमा बैंकको कर्मचारी खर्च ४ करोड रुपैयाँले बढेको छ । अघिल्लो वर्ष ८ करोड ६६ लाख रुपैयाँ रहेको बैंकको कर्मचारी खर्च गत वर्ष १२ करोड २४९ लाख रुपैयाँ पुगेको छ ।
गत वर्ष बैंकले वैदेशिक मुद्राको कारोबारबाट ८ करोड २५ लाख रुपैयाँ कमाएको छ । अघिललो वर्ष यस्तो कारोबारबाट २ करोड ६५ लाख रुपैयाँ कमाएको थियो ।
गत वर्ष बैंकले २ करोड ८८ लाख रुपैयाँ राइटव्याक गरेको छ ।  अघिल्लो वर्ष ३.४३ प्रतिसत रहेको स्प्रेडदर गत वर्ष बढेर ४.४८ प्रतिशत पुगेको छ ।
अघिल्लो वर्ष ०.४९ प्रतिशत रहेको खराब कर्जा गत वर्ष ०.५१ प्रतिशत पुगेको छ ।
बैंकको प्रतिसेयर आम्दानी ६ रुपैयाँ ९८ पैसा छ भने प्रतिसेयर नेटवर्थ १ सय ११ रुपैयाँ ८६ पैसा छ । बैंकको पुँजी पर्याप्तता अनुपात १४.७६ प्रतिशत रहेको छ ।
गत वर्ष बैंकले १८ अर्ब ३९ करोड रुपैयाँ निक्षेप संकलन गरी १५ अर्ब ४ करोड रुपैयाँ कर्जा प्रवाह गरेको छ । अघिल्लो वर्ष बैंकले ११ अर्ब ३९ करोड रुपैयाँ निक्षेप संकलन गरी ९ अर्ब ८ करोड रुपैयाँ कर्जा प्रवाह गरेको थियो । बैंकको चुक्ता पुँजी २ अर्ब रुपैयाँ छ भने रिजर्भ २३ करोड ७२ लाख रुपैयाँ छ ।

