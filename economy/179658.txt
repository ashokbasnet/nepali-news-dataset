चुक्ता पुँजी नपुर्‍याउने बैंकलाई निक्षेप संकलन र कर्जा प्रवाहमा रोक
३० साउन काठमाडौं । नेपाल राष्ट्र बैंकले तोकेको न्यूनतम चुक्ता पूँजी नपुर्‍याउने बैंक तथा वित्तीय संस्थालाई निक्षेप संकलन र कर्जा प्रवाहमा रोक लगाउने भएको छ ।
राष्ट्र बैंकले शुक्रबार जारी गरेको निर्देश्नमा तोकिएको चुक्ता पूँजी नपुर्‍याउने बैंक तथा वित्तीय संस्थालाई भदौ मसान्तसम्म कायम रहने निक्षेपमा पाँच प्रतिशतभन्दा बढी हुनेगरी थप निक्षेप संकलन गर्न नपाइने र कर्जा लगानी गर्न भने पूर्णतया रोक लगाइने उल्लेख छ ।
त्यसैगरी राष्ट्र बैंकले चुक्ता पूँजी नपुर्‍याउने बैंक तथा वित्तीय संस्थालाई लाभांस वितरण, शाखा विस्तारमा पूर्ण समेत रोक लगाएको छ ।
सात वाणिज्य बैंकसहित ५१ बैंक तथा वित्तीय संस्थाले राष्ट्र बैंकले तोकेको समयमा तोकिएको चुक्ता पुँजी पुर्‍याएका छैनन् । बैंक अफ काठमाण्डू, एभरेष्ट बैंक, कुमारी बैंक, लक्ष्मी बैंक, लुम्बिनी बैंक, एनसीसी बैंक र सिद्धार्थ बैंकले तोकिएको चुक्ता पूँजी पुर्‍याउन सकेका छैनन ।
त्यसैगरी २४ विकास बैंक र १८ फाइनान्स कम्पनीले पनि राष्ट्र बैंकले तोकेको न्यूनतम चुक्ता पूँजी पुर्‍याएका छैनन् ।
राष्ट्र बैंकले २०७१ असार मसान्तसम्ममा वाणिज्य बैंकका लागि २ अर्ब, राष्ट्रियस्तरका विकास बैंकका लागि ६४ करोड, १० जिल्ले विकास बैंकका लागि २० करोड, र त्योभन्दा कम कार्यक्षे रहेका विकास बैंकका लागि १० करोड र फाइनान्स कम्पनीका लागि २० करोड रुपैयाँ चुक्ता पूँजी हुनुपर्ने निर्देशन दिएको थियो ।

