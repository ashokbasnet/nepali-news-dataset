नेपालको चिया अमेरिकाको प्रदर्शनीमा

सोम सुनुवार/उज्यालो । इलाम, जेठ १७ – अमेरिकामा हुन लागेको तीन दिने विश्व चिया प्रदर्शनी (वल्र्ड टी एक्स्पो)मा नेपाली अग्र्यानिक चियाको स्टल पनि राखिने भएको छ । जेठ १९ देखि तीन दिनसम्म चल्ने टी एक्स्पोमा प्रदर्शन गरी नेपाली चियाको अन्तराष्ट्रिय बजार खोज्न चिया बिज्ञ तथा व्यबसायीको टोली अमेरिका गइसकेको छ ।

 

नेपाली चियाको नमूना लिएर चिया बिज्ञ चन्द्रभूषण सुव्वासहित इलाम साँखेजुङको हिमालयन साङ्ग्रिला टि प्रोड्युसर्स प्रालिका कमल मैनाली र धनकुटाका सुशील रिजाल अमेरिका गएका हुन् ।

व्यापारिक टोलीसहित नेपाली चियाको अध्ययन गर्न डेढ साताअघि पूर्बी नेपाल आएका अमेरिकी चिया संघका उपाध्यक्ष पिटर गार्जीले एक्सपोमा प्रदर्शन गरेमा नेपाली चियाको वजार अन्तर्राष्ट्रिय स्तरमा प्रबद्र्धन गर्न सहयोग मिल्ने बताउनु भएको थियो ।

इलाममा गोर्खा टी स्टेट, हिमालयन साङ्गला र नेपाल ग्रीन एण्ड स्पेसियालिटी नामक चिया कम्पनीद्धारा सञ्चालित कारखानाबाट अग्र्यानिक चिया उत्पादन हुदै आएको छ ।

यसअघि जर्मनी निकासी हुँदै आएको नेपाली चियाले अब अमेरिकाको बजारमा पनि निर्यातको संभावना बढेको ब्यवसायीहरुले बताएका छन् ।
