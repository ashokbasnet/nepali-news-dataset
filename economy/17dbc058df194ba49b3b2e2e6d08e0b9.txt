बंगलदेशका ३ सय कपडा उद्योग बन्द हुने अवस्थामा

असार ३ – बंगलदेशका ३ सय कपडा उद्योग बन्द हुने अवस्थामा पुगेका छन् । तलबमा सुधारको माग गर्दै मजदुरहरु आन्दोलनमा उत्रिएपछि  उद्योग बन्द हुने अवस्थामा पुगेको अन्तर्राष्ट्रिय सञ्चार माध्यमले जनाएका छन् ।

 

२ वर्षअघि तलब वृद्धि गरेपनि त्यो पर्याप्त नभएकाले बाध्य भएर आन्दोलन गर्नुपरेको त्यहाँको ट्रेड युनियनले बताएको छ । दिनहुँ महंगी बढ्दै गएकाले त्यही अनुसार तलब वृद्धि गरिनुपर्ने मजदुरहरुको माग छ । प्रदर्शनमा उत्रेका मजदुर र प्रहरीबीच झडप समेत भएको छ । उद्योग बन्द भए बंगलादेशको औद्योगिक व्यापारमा ठूलो धक्का लाग्ने भएकाले समस्या सुल्झाउन अधिकारीहरुले सुझाव दिएका छन् ।

बंगलादेशमा ४ हजार भन्दा बढी कपडा उद्योग सञ्चालित छन् । जसमा ३० लाख भन्दा बढीले काम पाएका छन् । कपडा उद्योगमा मजदुरहरुको शारीरिक शोषण हुने गरेकाले त्यसलाई रोक्न सरोकारवाला निकायले सरकारको ध्यानाकर्षण पनि गराएका छन् । –एजेन्सीको सहयोगमा
