ट्याङ्कर चालकको हड्तालले पूर्वमा इन्धन ढुवानी ठप्प

बिराटनगर, मंसिर १३ – तलबभत्ता बढाउन माग गर्दै ट्याङ्कर चालकले हडताल गरेपछि नेपाल आयल निगम क्षेत्रीय कार्यालय विराटनगरले खरिद गरेको इन्धन ढुवानी हुन पाएको छैन ।
नेपाल यातायात मजदुर संगठन, अखिल नेपाल यातायात मजदुर संघ र नेपाल यातायात मजदुर संघका ट्याङ्कर एकाइमा आबद्ध चालक र सहचालकले बुधबारदेखि ट्याङ्कर सञ्चालन नगरेपछि विराटनगरमा इन्धन ढुवानी ठप्प भएको हो ।
मजदुरले ट्याङ्कर चालकको मासिक १२ हजार र दैनिक ५ सय भत्ता सहचालकको ५ हजार तलब र ३ सय भत्ता माग गर्दै ट्याङ्कर सञ्चालन ठप्प बनाएका हुन् । श्रम ऐन अनुसार तलब माग गर्दा बेवास्ता गरेकाले हड्तालमा उत्रिएको नेपाल यातायात मजदुर सङ्गठन ट्याङ्कर इकाइका अध्यक्ष केशव आर्चायले बताउनुभयो ।
हड्तालका कारण पूर्वाञ्चलका ५ सय  पेट्रोल पम्पले इन्धन लैजान पाएका छैनन् । आयल निगमका अनुसार पूर्वमा दैनिक एक लाख लिटर पेट्रोल, चार लाख लिटर डिजेल र ६० हजार लिटर बराबर मट्टितेलको माग छ ।
