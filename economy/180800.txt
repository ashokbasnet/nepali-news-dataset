एक अर्ब नाघ्यो हिमालय बैंकको खुद नाफा
३ भदौ, काठमाडौं । हिमालय बैंक लिमिटेडले खुद नाफा अर्ब नघाएको छ । बैंकले गत आर्थिक वर्ष २०७०/०७१ मा एक अर्ब १० करोड २८ लाख रुपैयाँ खुद नाफा गरेको हो । अघिल्लो आर्थिक वर्षमा बैंकले ९४ करोड ३७ लाख रुपैयाँ खुद नाफा गरेको थियो ।
बैंकले गत आर्थिक वर्षमा २ अर्ब ४९ करोड ५८ लाख रुपैयाँ खुद ब्याज आम्दानी गरेको छ । जुन आम्दानी अघिल्लो वर्षको तुलनामा केही कम हो । यस अवधिमा बैंकले फि तथा कमिशनबाट ५५ करोड रुपैयाँ ७८ लाख, अन्य सञ्चालन आम्दानी २० करोड ६४ लाख, विदेशी मुद्राको कारोबारबाट ३८ करोड ५१ लाख रुपैयाँ आम्दानी गर्न सफल भएको छ ।
बैंकको खुद ब्याज आम्दानी अघिल्लो वर्षको तुलनामा बढ्न नसकेपनि फि तथा कमिशन, विदेशी मुद्राको कारोबारबाट हुने आम्दानी तथा अन्य सञ्चालन आम्दानी बढेपछि खुद नाफा अर्ब नाघ्न पुगेको हो । अघिल्लो वर्ष ३ अर्ब ५२ करोड ३९ लाख रुपैयाँ कुल सञ्चालन आम्दानी गरेको बैंकले गत वर्ष करिव २२ करोड रुपैयाँ बढी ३ अर्ब ७४ करोड ५१ लाख रुपैयाँ कुल सञ्चालन आम्दानी गर्न सफल भएको छ ।
बैंकले गत वर्ष २७ करोड ८५ लाख रुपैयाँको सम्भावित जोखिम व्यवस्था कोष खडा गरको छ । जुन अघिल्लो वर्षको तुलनामा तीन गुणा कम हो । अघिल्लो आर्थिक वर्षमा बैंकले असुरक्षित ऋणका लागि ८४ करोड २९ लाख रुपैयाँको जोखिम व्यवस्था कोष खडा गर्नुपरेको थियो । यसले पनि अघिल्लो वर्षको तुलनामा गत वर्ष खुद नाफा बढाउन योगदान पुग्यो ।
जोखिमपूर्ण कर्जाको मात्रा २.८९ प्रतिशतबाट २.५८ प्रतिशतमा झार्न बैंक सफल भएको छ । बैंकको स्प्रेड दर ४.५४ प्रतिशत, प्रतिशेयर आम्दानी ३८.०५, मूल्य आम्दानी अनुपात २४.७३ गुना, प्रतिशेयर नेटवर्थ २२० रुपैयाँ ९३ पैसा, तरलता अनुपात ३७.५२ प्रतिशत रहेको छ ।
बैंकले गत आर्थिक वर्षको अन्त्यसम्म ५४ अर्ब ६७ करोड ४८ लाख रुपैयाँ निक्षेप संकलन गरी ४६ अर्ब ४४ करोड ९३ लाख रुपैयाँ कर्जा प्रवाह गर्न सफल भएको छ । बैंकले गत आर्थिक वर्षमा रियल स्टेट लोन घटाउन सफल भएक्ो छ । अघिल्लो आर्थिक वर्षमा रियल स्टेटमा बैंकको लगानी ३ अर्ब १५ करोड ४५ लाख रुपैयाँ रहेकोमा गत आर्थिक वर्षमा २ अर्ब ७३ करोड ५५ लाख रुपैयाँमा झरेको छ ।

