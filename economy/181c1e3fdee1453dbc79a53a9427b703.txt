लेखा समितिमा महालेखा परीक्षकको प्रतिवेदनमाथि छलफल

काठमाडौं, भदौ २९ - व्यवस्थापिका संसद्को सार्वजनिक लेखा समितिले महालेखा परीक्षकको कार्यालयको ५१ औं प्रतिवेदनमाथि छलफल सुरु गरेको छ ।
समितिले आइतबार आफ्नो बैठकमा महालेखा परीक्षक भानुप्रसाद आचार्य, मुख्यसचिव लिलामणि पौडेल र सबैभन्दा धेरै बेरुजु रहेका १० वटा मन्त्रालयका सचिवहरुलाई बोलाएर महालेखा परीक्षकको कार्यालयको ५१ औं प्रतिवेदनमाथि छलफल सुरु गरेको हो ।
महालेखा परीक्षकको कार्यालयले आफ्नो ५१ औं प्रतिवेदन गत चैत २८ गते राष्ट्रपति डा. रामवरण यादवसमक्ष बुझाएको थियो । ५१ औं प्रतिवेदन अनुसार आर्थिक वर्ष ०६९–०७० को बेरुजु रकम ३६ अर्ब ६० लाख १३ हजार रुपैयाँ  रहेको छ । धेरै बेरुजु रकम रहेका मन्त्रालयका सचिवहरुले बेरुजु रकम घटाउन सक्दो पहल गर्ने बताएका छन् ।
मुख्यसचिव लिलामणि पौडेलले पनि बेरुजुको रकम धेरै हुनुले आर्थिक अनुशासनमाथि प्रश्न उब्जिएको भन्दै बेरुजुको रकम घटाउन, राजस्व बक्यौता घटाउन तथा लेखापरीक्षणलाई प्रभावकारी बनाउन आफूले नियमितरुपमा निर्देशन दिने प्रतिबद्धता जनाउनुभयो । ५१ औं प्रतिवेदनमाथिको छलफलका लागि समितिको बैठक सोमबार पनि बोलाइएको छ ।
महालेखा परीक्षकको कार्यालयको ५१ औं प्रतिवेदन अनुसार भौतिक पूर्वाधार तथा यातायात, स्थानीय विकास, अर्थ, शिक्षा र शहरी विकास मन्त्रालय सबैभन्दा धेरै बेरुजु रहेका मन्त्रालय हुन् । समितिले मन्त्रालयगत र निकायगत बेरुजुको अध्ययनका लागि यसअघि विभिन्न १० वटा उपसमिति गठन गरेको छ । सरकारी कार्यालयहरुको हालसम्मको बेरुजु रकम २ खर्ब ४३ अर्ब ९ करोड ८१ लख रुपैयाँ रहेको छ ।
