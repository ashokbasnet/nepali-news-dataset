‘अर्धनग्न धर्ना’ बस्ने नबिल बैकका कर्मचारीको चेतावनी
९ भदौ, काठमाडौं । नबिल बैंकका कर्मचारीहरुले माग पूरा नभएको भन्दै तेस्रो चरणको आन्दोलनमा उत्रिएका छन् । विभिन्न ठेकेदार कम्पनीमार्फत बैंकमा काम सुरु गरेका कर्मचारीहरुले व्यवस्थापन पक्षबाट बैंककै कर्मचारीको रुपमा स्वीकार नगरिएको भन्दै आन्दोलन गर्दै आएका छन् ।
सोमबार रिपोटर्स क्लवमा नेपाल राष्ट्रिय कर्मचारी संगठन, नबिल बैंक केन्दि्रय तदर्थ समितिले पत्रकार सम्मेलन गरी तेस्रो चरणका आन्दोलनका कार्यक्रम घोषणा गरे । तेस्रो चरणको आन्दोलनमा १० गते अर्धनग्न धर्ना बस्ने, ११ गते शाखा समन्वय, १२ गते उपत्यकामा कारोबार रोक्का, १३ गते बैंकका उच्च व्यवस्थापनको गाडी रोक्का गर्ने तदर्थ समितिले घोषणा गरेको छ ।
बैंकले आफुहरुले उठाउँदै आएका जायज मागहरु पुरा नगरेकाले आन्दोलन गर्नुपरेको कर्मचारीहरुको भनाई छ । ‘बैंकले हाम्रो नाममा प्रतिव्यक्ति १७/१८ हजार छुट्टाउँछ, तर विचौलियाको हिसाबले काम गर्ने कम्पनीले हाम्रो आधा रकम खाइदिन्छन्’ संगठनका अध्यक्ष गणेश रानाले भनेे- हामी बैंकको काम गर्ने तर बैंकको स्टाफ हुन किन नपाउने ?
उनले दशकदेखि आफूहरुको उर्जाशिल समय, उमेरको श्रम र पशिना यस बैकमा नै बगेको तर बैकको स्थायी कर्मचारी नभएको गुनासो गर्दै स्थायी कर्मचारी हुन पाउनुपर्ने धारणा राखेका छन् । ‘नियम अनुसार २ सय ४० दिनभन्दा बढी काम गरेका कर्मचारीलाई स्थायी गरिनु पर्छ’ उनले भने ।
त्यस्तै बैकमा कार्यरत कर्ण गुरुङ्गले कार्यालय सहयोगी म्यासेन्जरस्तरका ९० जना र सहायक टेवुल वर्कर १ सय ५० जनाले काम गरेको ११ बर्ष पुग्दा पनि स्थायी नगरिएको बताए । उनले आफ्ना मान्छेलाई भने २ बर्षमा नै प्रक्रिया मिलाएर स्थायी गरिएको आरोपसमेत लगाए ।
समितिले व्यवस्थापनले मागको सुनुवाई नगरेसम्म निरन्तर दवामुलक आन्दोलनका कार्यक्रम गर्ने चेतावनी समेत दिएको छ ।

