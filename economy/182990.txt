सेयरधनीलाई ६२ प्रतिशत प्रतिफल दिने एभरेष्ट बैंकको घोषणा
९ भदौ काठमाडौं । एभरेष्ट बैंकको सोमबार बसेको सञ्चालक समितिको बैठकले ५० प्रतिशत नगद लाभांस र १२ प्रतिशत बोनस सेयर गरी ६२ प्रतिशत प्रतिफल दिने घोषणा गरेको छ ।
आर्थिक वर्ष २०७०/०७१ मा कमाएको १ अर्ब ५४ करोड ९६ लाख रुपैयाँ खुद नाफाबाट सेयरधनीलाई प्रतिफल दिने घोषणा गरेको हो । नेपाल राष्ट्र बैंक र बैंककै आगामी साधारणसभाले स्वीकृति दिएपछि मात्रै बैंकले प्रतिफल वितरण गर्नेछ ।
बैंकले चुक्ता पुँजी वृद्धि गर्नका लागि १२ प्रतिशत बोनस सेयर दिने निर्णय गरेको सहायक महाप्रबन्धक हुमनाथ गुरुङले अनलाइनखबरलाई जानकारी दिए । बोनस सेयर जारी गरेपश्चात बैंकको चुक्ता पुँजी २ अर्ब १ करोड रुपैयाँ पुग्नेछ ।
राष्ट्र बैंकले चुक्ता पुँजी नपुगेका बैंकलाई बोनस सेयरमार्फत चुक्ता पुँजी पुर्‍याएपछि नगद लाभांस वितरणमा गर्न नरोक्ने निर्णय गरिसकेको छ । यद्यपि चुक्ता पुँजी पुर्‍याउन नसक्ने संस्थाहरुलाई भने राष्ट्र बैंकले लाभांस वितरण गर्न रोक लगाएको छ ।

