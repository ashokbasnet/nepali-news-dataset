ग्रान्ड बैंकलाई राष्ट्र बैंकको ‘शीघ्र सुधारात्मक कारवाही’

२४ भदौ काठमाडौं । ग्रान्ड बैंकलाई नियामक निकाय नेपाल राष्ट्र बैंकले कारवाही गरेको छ । तोकिएको पुँजी पर्याप्तता पुर्‍याउन नसकेपछि राष्ट्र बैंकले ग्रान्डलाई शीघ्र सुधारात्मक कारवाही (पीसीए) गरेको हो ।
यो कारवाहीसँगै ग्रान्ड बैंकले नयाँ शाखा खोल्न, बोनस वितरण गर्न स्थिर सम्पत्ति खरिद गर्न नपाउने राष्ट्र बैंकका प्रवक्ता मनमोहनकुमार श्रेष्ठले अनलाइनखबरलाई जानकारी दिए । त्यसैगरी गत असार मसान्तको भन्दा पाँच प्रतिशत बढी मात्रै निक्षेप संकलन गर्न, कर्जा प्रवाह गर्न पाउने छ ।
राष्ट्र बैंकले १० प्रतिशतभन्दा कम पुँजी पर्याप्तता अनुपात हुने बैंकलाई यस्तो कारवाही गर्ने गर्छ ।
ग्रान्ड बैंकले गत आर्थिक वर्षमा १ अर्ब ६० करोड रुपैयाँ घाटा व्यहोरेको वित्तीय विवरण सार्वजानिक गरेको थियो । जोखिम व्यवस्थाका लागि १ अर्ब ९३ करोड रुपैयाँ छुट्याएपछि बैंक घाटामा गएको हो ।
बैंकले प्रवाह गरेको कूल कर्जामा खराब कर्जाको हिस्सा १९.९ प्रतिशत छ । पाँच प्रतिशतभन्दा बढी खराब कर्जा हुनुलाई सामान्यतया राम्रो मानिदैन ।
बैंकको वित्तीय अवस्था खराब भएपछि राष्ट्र बैंकले सुधारका लागि यस्तो कारवाही गरेको हो । आगामी त्रैमासिक रिपोर्टमा बैंकको अवस्था नसुधि्रए राष्ट्र बैंकले थप कारवाही गर्ने श्रेष्ठले जानकारी दिए ।

