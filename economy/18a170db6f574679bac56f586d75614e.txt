५ सय १८ फर्मले ६ अर्ब भन्दा धेरै कर छलेको पुष्टि

सेन्छेलुङ लिम्बु/ उज्यालो । काठमाडौं, बैशाख ३ – अर्थ मन्त्रालयले ५ सय १८ वटा फर्मले नक्कली भ्याट बिलमार्फत् साढे ६ अर्ब रुपैयाँ भन्दा धेरै राजश्व छलेको तथ्य सार्वजनिक गरेको छ । एक वर्ष अघि देखि आन्तरिक राजश्व विभागले गरिरहेको छानविनको प्रतिवेदन सिंहदरबारमा सार्वजनिक गर्दै अर्थ मन्त्रालयले विभिन्न फर्महरुले ६ अर्ब ५९ करोड ७७ लाख ६ हजार रुपैयाँ कर छलेको तथ्य बाहिर ल्याएको हो ।
जस्मा ३ अर्ब ६ करोड ८० लाख ७१ हजार भ्याट, ३ अर्ब ३२ करोड ४३ लाख ६० हजार आयकर र २० करोड ५२ लाख ७५ हजार अन्त शुल्क कर छ । तर विभागले अहिलेसम्म ११ करोड ५५ लाख २५ हजार रुपैयाँ मात्रै असुल गरेको जनाएको छ । आन्तरिक राजश्व विभागका महानिर्देशक टंकमणि शर्माले भन्सार कार्यालयको कम्जोर मूल्यांकन, कारोबारको हिसाबकिताब दुरुस्त राख्न नसकेको लगायत कर अधिकृतहरुको कम्जोरीले फर्महरुले नक्कली भ्याट बिलमार्फत् कर छली गर्न पाएको बताउनुभयो ।
तर प्रतिवेदनमा छर छली प्रकरणको दोषीको बारेमा भने केहि पनि बोलिएको छैन । कर छल्नेमा ब्यापार तर्फ २ सय २७, ठेक्का ८३, उद्योग तर्फ ५८, सवारी साधन ४४, हार्डवेयर ३७, सेवा तर्फ ९, डिपार्टमेन्टल स्टोर ४ र अन्य ५६ वटा संस्था छन् ।
ती फर्मले नक्कली बिल बिजक बनाएको, बीजक अनुसारको कम्पनी दर्ता गरी कर छलेको पाइएको छ ।
