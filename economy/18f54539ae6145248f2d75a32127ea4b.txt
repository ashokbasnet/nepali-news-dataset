लोडसेडिङका कारण तीन उद्योगका २ हजार मजदुर कटौती

विराटनगर, माघ १० – विद्युत आपुर्ती सहज नहुँदा मोरङका ३ उद्योगले मजदुर कटौती गर्ने भएका छन् ।
नेपाल विद्युत प्राधिकरणले औद्यौगिक करिडोरमा लोडसेडिङ कम गर्ने प्रतिबद्धता जनाए पनि त्यो कार्यान्वायन नभएको भन्दै मजदुर कटौती गर्नु पर्ने अवस्था आएको उद्योगीको भनाइ छ ।
मोरङको टंकीसिनवारीमा सञ्चालनमा रहेको ३ वटा जुट मिललाई विद्युत प्राधिकरणले बिजुली भारी कटौती गरेपछि सबै उद्योगले कर्मचारी आधा कटौती गर्न लागेका हुन् । विद्युतको अभावमा जुट मिलले पुर्ण उत्पादन गर्न नसकेको भन्दै मजदुर कटौती गर्नु पर्ने अवस्था आएको स्वस्तीक जुट मिलका सञ्चालक चम्पालाल राठीले बताउनुभयो ।
उहाँले टंकी सिनवारीमा रहेका ३ उद्योगका ४ हजार मजदुर मध्य २ हजार मजदुर कटौती हुने बताउनुभयो । विद्युत अभावमा उद्योग चौबिसै घण्टा सञ्चालनमा आउन नसक्ने भएकोले मजदुर कटौती गर्नु परेको राठीले बताउनुभयो । सरकारले मोरङ सुनसरीको सबै जुट उद्योगहरुलाई अन्य उद्योगमा गर्ने लोडसेडिङ भन्दा चार घण्टा बढी सुविधा निर्णय गरेको थियो ।
हाल मोरङ–सुनसरी करिडोरमा १० वटा जुट उद्योग सञ्चालनमा रहेका छन् ।
