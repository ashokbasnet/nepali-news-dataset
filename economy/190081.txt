राष्ट्र बैंकले सुरु गर्‍यो नयाँ नोट वितरण
१ असोज, काठमाडौं । दशैँका लागि नेपाल राष्ट्र बैंकले आजदेखि नयाँ नोट वितरण सुरु गरेको छ । राष्ट्र बैंकले फुलपातीको दिनसम्म ४० देखि ४५ अर्ब रुपैयाँसम्म नयाँ नोट वितरण गर्न लागेको हो ।
राष्ट्र बैंकको थापाथलीमा रहेको मुद्रा व्यवस्थापन विभाग र बैंकको सातवटा जिल्ला कार्यालयबाट नयाँ नोट वितरण गर्न सुरु गरिएको हो । सर्वसाधारणले तोकिएको विभाग तथा कार्यालयमा गएर पुराना नोटसँग नयाँ नोट साट्न सक्नेछन् ।
यस वर्ष रु. ५, १०, २०, ५० र १०० दरका नोटहरू वितरण गर्न लागेको राष्ट्र बैंकले जनाएको छ । राष्ट्र बैंकका अनुसार प्रतिव्यक्ति रु. ५, १० र २० का दुई/दुई प्याकेट र रु ५० र १०० दरका एक/एक प्याकेट गरी २२ हजार रुपैयाँसम्म नयाँ नोट उपलब्ध गराइनेछ ।
विभिन्न बैंक तथा वित्तीय संस्था एवम् सरकारी कार्यालयका लागि भने केही दिनपछिबाट मात्र ती संस्थाको मागअनुसार राष्ट्र बैंकले पटक/पटक गरेर नयाँ तथा सफा नोट वितरण गर्ने तयारी गरेको छ ।

