एनसीसी बैंकले सेयरधनीलाई ३८ प्रतिशत बोनस सेयर दिने
१ असोज, काठमाडौं । एनसीसी बैंकको मंगलबार बसेको ४२६औं सञ्चालक समितिको बैठकले सेयरधनीलाई ३८ प्रतिशत बोनस सेयर दिने निर्णय गरेको छ ।
आर्थिक वर्ष २०७०/०७१ को नाफाबाट बैंकले ३८ प्रतिशत बोनश सेयर र २ करोड ९४ लाख नगद लाभांश दिने निर्णय गरेको हो ।
३६ करोड रुपैयाँ नाफा कमाएको बैंकले ५५ करोड रुपैयाँ बराबरको बोनस सेयर वितरण गर्ने निर्णय गरेको छ । गत वर्ष बैंकले ३६ करोड ८५ लाख रुपैयाँ खुद नाफा कमाएको छ ।
बैंकले चुक्ता पुँजी बढाउन रिजर्भमा रहेको रकम बोनस सेयर दिने निर्णय गरेको हो । बैंकसँग १ अर्ब १६ करोड रुपैयाँ रिजर्भ छ । राष्ट्र बैंकले वाणिजय बैंकका लागि न्यूनतम चुक्ता पुँजी २ अर्ब चुक्ता पुँजी तोकेको छ ।
बैंकको यो निर्णय नियामक निकाय नेपाल राष्ट्र बैंक र संस्थाकै आगामी साधारणसभाले स्वीकृत हुन भने बाँकी छ ।
प्रस्तावित बोनस सेयर स्वीकृत भए बैंकको चुक्ता पुँजी २ अर्ब २ करोड ८६ लाख रुपैयाँ पुग्नेछ । हाल बैंकको चुक्ता पुँजी एक अर्ब ४७ करोड रुपैयाँ छ ।
गत वर्ष बैंकले २२ अर्ब २५ करोड रुपैयाँ निक्षेप संकलन गरी १७ अर्ब ८७ करोड रुपैयाँ कर्जा प्रवाह गरेको छ ।

