​ तरुल बेचेर ४ लाख आम्दानी

मन्दिपा ढुंगेल र रेखा पन्थी/प्रशिक्षार्थी । काठमाडौं, माघ १ - सर्लाही राजघाटका वसन्त बुढाथोकी र तारा रानाले यो वर्ष तरुल बेचेर ४ लाख रुपैयाँ कमाउनु भएको छ । सर्लाहीका खेतबारीमा फलेका तरुल गएको मंसिर मध्यदेखि काठमाडौं ल्याउनु थालेका बुढाथोकी र रानाले ३ महिनाको अवधिमा ४ लाख रुपैयाँ आम्दानी गर्नुभएको हो । सर्लाहीमा आफूहरुले गरेको खेति र गाउँमा अरु किसानले लगाएको तरुल काठमाडौं ल्याएर बेच्दा ४ लाख रुपैयाँ आम्दानी भएको  बुढाथोकीले बताउनुभयो । मंसिरको मध्यमा तरुल काठमाडौं ल्याउन उहाँहरुले कात्तिक मै खन्न सुरु गर्नुभएको थियो । 
सर्लाहीका किसानको खेतबारीमा नै गएर आफूहरुले अहिलेसम्म २ सय टन तरुल काठमाडौं ल्याएको उहाँहरुले बताउनुभयो । ‘बेच्न त १५–२० लाखको बेचियो’ काठमाडौंको कालिमाटी तरकारी बजारमा भेटिएका बुढाथोकीले भन्नुभयो ‘सबै खर्च कटाउँदा ४ लाख बचत भयो ।’
गाउँका किसानको बारीमा फलेका तरुल उहाँहरुले खेतबारीमै नखन्दै ठेक्कामा लिने गर्नुभएको छ । ‘कति फलेको छ भनेर एक दुई ठाउँमा खनेर हेर्छौ’ रानाले भन्नुभयो ‘त्यसपछि कति जग्गामा छ त्यो हेरेर अनुमानका भरमा किसानलाई पैसा दिन्छौं ।’ आफू पनि किसान भएकाले कस्तो ठाउँमा कति तरुल छ भन्ने अनुमान सजिलै गर्न सक्ने उहाँहरुको भनाई छ । माघे संक्रान्तीका लागि अन्तिम खेप तरुल बोकेर काठमाडौं आएका बुढाथोकी र रानाको जोडी अब आउँदो वर्षको लागि तरुल उत्पादन गर्ने योजनामा लागि सकेको छ । फागुनदेखि वैशाखसम्म तरुल रोप्नु पर्ने भएकाले त्यसका लागि बिउ, मलको जोहो गर्नु पर्ने राना बताउनुहुन्छ । 
सर्लाहीमा अरु ब्यापार व्यवसाय पनि गर्ने बुढाथोकी तरुल बोकेर काठमाडौं पसेको यो वर्ष पहिलो पल्ट होइन । पोहोर परार पनि तरुल लिएर काठमाडौं आउने उहाँ कमाएको पैसाले ब्यापार विस्तार गर्ने योजनामा हुनुहुन्छ ।
