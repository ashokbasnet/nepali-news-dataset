कृषि विकास बैंकका बर्खास्त सिइओ भन्छन – अदालत जान्छु
२ कात्तिक काठमाडौं । कृषि विकास बैंकका बर्खास्त प्रमुख कार्यकारी अधिकृत तेजबहादुर बुढाथोकी पुनर्वहालीको माग गर्दै अदालत जाने भएका छन् ।
बैंकको शुक्रबार साँझ बसेको सञ्चालक समितिको बैठकले कार्यसम्पादनमा चित्त नबुझेको भन्दै बुढाथोकीलाई पदमुक्त गराएको थियो । ‘मैले कुनै अनैतिक काम गरेको छैन, यतिहुँदा हुँदैपनि पूर्वाग्रहपूर्ण मेरो जागिर खोसियो’ आइतबार अनलाइनखबरसँग बुढाथोकीले भने -ममाथि अन्याय भएको छ, न्याय खोज्न अदालत जाँदैछु ।
कुनै नियम कानुनमा आधारित नभई आफूलाई पदमुक्त गरेको उनको दाबी छ । ‘बैंकका सबै वित्तीय सूचकांकहरु सकरात्मक छन, नाफा बढेको छ, खराब कर्जा घटेको छ, निक्षेप र कर्जाको आकार बढेको छ, कर्जा असूली बढ्दो छ’ उनले भने -कार्यसम्पादन चित्त बुझेन भन्नु निहुमात्रै हो ।
लक्ष्यअनुसार नै काम भइरहेको उनको दाबी छ । ‘सबै लक्ष्यहरु पू रा नभएका होलन तर धेरै लक्ष्यहरु पूरा भएका छन्’ बुढाथोकीले भने ।
बुढाथोकीलाई कारवाही गर्न अख्तियार दुरुपयोग अनुसन्धान आयोगले सञ्चालक समितिलाई निर्देशन दिएको थियो भने राष्ट्र बैंकले पनि उनको कार्यसम्पादन चित्तबुझ्दो नभएको बताएको थियो ।
अख्तियारको निर्देशन र राष्ट्र बैंकको प्रतिवेदनको आधारमा बैंकका सञ्चालक क्षेत्रबहादुर सैँजुवालको संयोजकत्वमा गठित कार्यसम्पादन मुल्यांकन प्रतिवेदनका आधारमा सञ्चालक समतिले बुढाथोकीलाई पदमुक्त गरेको सञ्चालक समितिले जनाएको छ ।
बुढाथोकीमाथि ऋणीसँग मिलेर आर्थिक अनुमितता गरेको आरोप समेत छ ।

