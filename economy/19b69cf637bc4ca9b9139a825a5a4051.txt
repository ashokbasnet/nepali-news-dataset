क्लिरियन्स शुल्क बढेपछि आयात ठप्प

रसुवा, साउन १४ – चीनको केरूङका स्थानीय भन्सारका प्रतिनिधिले नेपाल तर्फ निकासी हुने सामानको क्लिरियन्स शुल्कमा वृद्धि गरेपछि आयात ठप्प भएको छ ।  
सामानको क्लिरियन्स शुल्कमा एकैचोटी अत्याधिक वृद्धि गरेपछि चीनको केरूङ पुगेका नेपाली व्यापारी सामान लोड नगरी बसेका छन् । 
यसअघि नेपाली व्यापारीले प्रति गाडी एक हजारदेखि १५ सय आरएमबीसम्म तिर्दै आएकोमा अहिले एकैचोटी पाँच हजार आरएमबी पुर्‍याएपछि सामान आयात ठप्प बनेको हो । 
यसअघि झण्डै २२ हजार रुपैयाँ तिर्दै आएकोमा अहिले प्रति गाडी ८० हजार तिर्नुपर्ने अवस्था आएपछि नेपाली व्यापारी मारमा परेका छन् ।
रसुवागढी भन्सार कार्यालयका प्रमुख भन्सार अधिकृत केदार पनेरुका अनुसार समस्या समाधानका लागि चीनको केरूङस्थित जेलुंगका डेपुटी प्रमुख र भन्सार प्रतिनिधिसँग शुक्रबार छलफल गरिएकोे छ । बैठक सकरात्मक भएको र सोमबारदेखि शुल्क घटाउने सहमति भएको प्रमुख भन्सार अधिकृत पनेरुले बताउनुभयो ।
बैठकमा चीनको तर्फबाट जिलोङ पोर्ट एडमिनिस्ट्रेसका प्रमुख लिउ जियान, जिलोङ भन्सारका प्रमुख याङ फेई, भन्सार एजेन्टका प्रतिनिधि लि चौरेन र दावा सहभागी हुनुहुन्थ्यो ।
