दुर्गम गाउँहरु लोडसेडिङ मुक्त

डोटी, साउन ९ – गाउँमै उत्पादित विजुलीका कारण सुदूरपश्चिमको पहाडी जिल्ला डोटीका धेरै गाउँहरु लोडसेडिङ मुक्त भएका छन् ।
राष्ट्रिय प्रशारणको विजुली पुग्न नसकेपनि लघु जलविद्युत आयोजनाका कारण २४ घण्टा नै विजुली प्रयोग गर्न पाएको स्थानीय वासिन्दा बताउँछन् ।
गड्सेराका ईशव बिष्टले भन्नुभयो ‘गाउँ भएपनि हामी विजुलीका लागि राजधानी भन्दा अगाडि छौं, हामी गर्वका साथ भन्छौं, लोडसेडिङ के हो थाहा छैन ।’ जिल्लाका धिर्कामाण्डौ, सात्फरी, मान्नाकापडी, गडसेरा, डौड गाबिसमा लघु जलबिद्युत आयोजनाको निर्माण भएपछि ती क्षेत्रका वासिन्दाले विजुलीको सुविधा पवाका हुन् । यस्तै गाविस सचिव लालबहादुर बोगटीले तोलेनी गाविस अध्याँरो मुक्त भएको दावी गर्नुभएको छ ।
पानीको स्रोत भएका गाविसका वासिन्दा गाउँमा लघु जलविद्युत निर्माणमा सक्रिय भएका छन् । स्थानीयहरुले गाविसको बजेट तथा श्रमदानबाट आयोजना निर्माण गरिरहेका छन् । गिरीचौका, चवराचौतारा गाबिसमा पनि लघु जलबिद्युत आयोजनाहरु निर्माणा भइरहेको ग्रामीण जलस्रोत ब्यबस्थापन परियोजनाका डोटी जिल्ला सहजकर्ता चेतराज शर्माले  बताउनु भयो । उहाँले भन्नुभयो ‘यसरी नै आयोजनाहरु बन्दै जाने हो भने केही बर्षमै डोटी लोडसेडिङ मुक्त जिल्ला बन्ने छ ।’
जिल्लाकै पहिलो टुणागाड लघु जलबिद्युत आयोजनाका अध्यक्ष प्रेम कुँवरले जलश्रोतको भरपुर प्रयोग गर्न सकेमा देश समृद्ध बन्ने बताउनुभयो । खोलाको पानी सदुपयोग गरी स्थानीय स्तरमै उर्जा निर्माण गर्न सके स्थानीयवासीले पनि लाभ लिने र राज्यको श्रोत साधनहरुको पनि उच्चतम प्रयोग हुने कांग्रेसका युवा नेता घनश्यामदत्त पाठकको भनाई छ ।
