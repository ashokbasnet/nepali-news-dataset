अर्थमन्त्री कोइराला र राष्ट्रसंघका नेपाल संयोजकबीच भेट

काठमाडौं, साउन ७ - संयुक्त राष्ट्रसंघका नेपाल संयोजक टेरेन्स डी जोन्सले समयमै पूर्ण बजेट ल्याएकोमा सरकारलाई बधाई दिनुभएको छ ।
अर्थमन्त्री शंकरप्रसाद कोइरालालाई सोमबार भेट गरी संयोजक जोन्सले बजेटपछि दातृ निकायका काम सन्तोषजनक ढंगमा अघि बढेको र यसअघि खस्किएको आर्थिक अवस्था सुदृढ भएको भन्दै सन्तुष्टि प्रकट गर्नुभयो ।
उहाँले वैदेशिक नीति समयमै ल्याएर दातृ निकायलाई प्रोत्साहित गर्न आग्रह गर्नुभयो । सन् २०२२ सम्म अल्पविकसितबाट विकासशिल राष्ट्रको सूचिमा सूचिकृत हुन निर्यातमा लगानी बढाउन सल्लाह दिनुभयो ।
त्यस अवसरमा मन्त्री कोइरालाले राष्ट्रसंघ, छिमेकी मित्र राष्ट्रदेखि युरोपेली मुलुकसम्मले चुनावका लागि व्यक्त गरेको सद्भावले समयमै चुनाव हुने विश्वास व्यक्त गर्नुभयो । उहाँले समयमै बजेट आएपनि त्यसको कार्यान्वयन पक्ष चुनौतिपूर्ण हुने गरेको स्मरण गराउँदै त्यसका लागि आफूले सम्बन्धित मन्त्रालयका सचिवहरुलाई बोलाएर निर्देशन दिइसकेको बताउनुभयो ।
कामको अनुगमन प्रक्रियालाई संगसंगै अघि बढाउने कोइरालाको भनाइ थियो । मन्त्री कोइरालाले सरकारले बजेटमा प्राथमिकता दिएका उर्जा र राष्ट्रिय प्राथमिकता प्राप्त आयोजनाहरुलाई अघि बढाउने  जानकारी दिनुभयो ।
