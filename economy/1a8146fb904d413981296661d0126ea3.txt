पुरानो गहना आउन थालेपछि बैंकबाट सुन उठ्न छोड्यो

काठमाडौं, चैत ११ – तोलाको ४७ हजार ७ सय रुपैयाँसम्म झरेको भाउ अहिले बढेर झण्डै ७÷८ हजारले बढेपछि सुन किन्ने भन्दा पनि बेच्नेको घुईंचो लाग्न थालेको छ । अहिले सिजन अफ भएकाले पनि सुनको माग निकै कम छ ।
गएको पुस महिनामा तोलाको ४७ हजार ७ सय रुपैयाँमा झरेको भाउ अहिले ५४/५५ हजारको हाराहारीमा कायम भइहरेको छ । सुन महँगिदै गएपछि अहिले धमाधाम सुन बेच्नेको ओइरो लाग्न थालेको नेपाल सुन चाँदी व्यवसायी महासंघले जनाएको छ ।
महासंघका पूर्व अध्यक्ष तेजरत्न शाक्यका अनुसार किन्ने भन्दा बेच्ने ग्राहक बढेपछि बैंकबाट सुन उठ्नै छोडेको छ । पसलमा पुराना गहनानै धेरै आउन थालेको तर नयाँ बनाउने ग्राहक नहुँदा सुन व्यवसायीले बैंकबाट सुन लिन छोडेका उहाँले बताउनुभयो ।
‘विवाहको सिजन नहुँदा र भाउ बढ्दा सुनको माग अहिले दैनिक १० किलो पनि छैन’ शाक्यले भन्नुभयो । ‘भाउ घटेको बेला सुनको माग दैनिक ४० देखि ४५ किलो थियो ।’ पछिल्लो दुई हप्ता यता सुनको भाउमा निकै उतार चढाव आएको छ ।
अन्तर्राष्ट्रिय बजारमा सुनको कारोबारमा अस्थिरता छाएकाले नेपाली बजारमा पनि त्यसको प्रभाव परेको हो । शाक्यका अनुसार अन्तर्राष्ट्रिय बजारमा मुनाफा सुनिश्चित गर्न सुनको धमाधम बिक्री सुरु भएका छ । यसले सुनको मूल्य बढ्ने या घट्ने भन्नेबारे यसै भन्न सकिने अवस्था छैन ।
बिहीबार सुनको भाउ तोलामा ५ सय रुपैयाँले घटेर ५४ हजार ५ रुपैयाँमा कारोबार भइरहेको छ । गएको हप्ताको अन्तिम दिन सुनको मूल्य तोलामा ५५ हजार ८ सय थियो । यो हप्ता लागेपछि भाउ निकै घटबढ भइरहेको छ ।
बिहीबार अन्तर्राष्ट्रिय बजारमा सुन प्रतिऔंस १५ डलरले घटेर १२ सय २० डलरमा कारोबार भइरहेको छ । यस्तै बिहीबार चाँदीको भाउ पनि सस्तिएको छ । चाँदी तोलामा १० रुपैयाँले घटेर ७ सय २५ रुपैयाँमा किनबेच भइरहेको छ ।
