काठमाडौंका सात ठाउँमा आजदेखि सुपथ मुल्य पसल

काठमाडौं, असोज ६— दशैंतिहारलाई लक्षित गरी सरकारले काठमाडौं उपत्यकाका विभिन्न ७ ठाउँमा शुक्रवारदेखि सुपथ मुल्यको पसल सन्चालन गर्दैछ । वाणिज्य तथा आपूर्ति मन्त्रालय अन्तर्गतका संस्थानहरु खाद्य संस्थान, नेशनल ट्रेडिङ्ग र साल्ट ट्रेडिङ्ग लिमिटेडले चक्रपथ भित्र सुपथ मूल्यको पसल र चक्रपथ बाहिर घुम्ती पसल सन्चालन गर्न लागेका हुन् ।
 

 

नेशनल ट्रेडिङ्गको बिक्रीस्थल सिंहदरबार, खाद्य संस्थान र ट्रेड टावर थापाथली, नेशनल ट्रेडिङ्ग टेकु, साल्ट ट्रेडिङ्गको मुख्य कार्यालय कालिमाटी र शाखा कार्यालय कोटेश्वर तथा ललितपुरको बिशालबजारमा सुपथ मुल्यका पसल सन्चालन हुनेछन् ।

सुपथ मूल्यका पसलमा मोटो चामलमा ५ रुपैँया, मसिनो चामालमा २ रुपैँया, चिनीमा ५ ५ रुपैँया तथा नुनमा २ रुपैँया छुट पाइने भएको छ ।

पसलको वाणिज्य तथा आपूर्ति मन्त्री लेखराज भट्टले शुक्रवार  औपचारिक उद्घाटन गर्ने कार्यक्रम छ । यस्तै चक्रपथ बाहिरका उपभोक्ताका लागि टाटा भ्यानमा उपभोग्य सामाग्री राखी मोबाईल पसल समेत सन्चालन गर्न लागिएको वाणिज्य तथा आपूर्ति मन्त्रालयका सहप्रवक्ता दिपक पाण्डेले जानकारी दिनुभयो । त्यसका लागि चार ओटा गाडी सन्चालन गरिने छ ।

सुपथ मुल्यका पसलमा दैनिक उपभोग्य तथा दशैंका लागि आवश्यक पर्ने चामल, दाल, नून, चिनी, तेल, पिठो, मैदा, सुजी, गेडागुडी दूध र दुग्धजन्य पदार्थ लगायतका सामान छुटका साथ उपलब्ध हुने मन्त्रालयले जनाएको छ ।

उजरीका लागि हटलाइन

सरकारले कालो वजारी, म्याद सकिएका सामाग्री विक्रीवितरण तथा नापतौलमा ठगी भए उजुरी गर्न उपभोक्तालाई अनुरोध गरेको छ । वाणिज्य तथा आपूर्ति मन्त्रालयको फोन नम्बर ४२१११६७ तथा विभागको ४२४३९३९ मा फोन गरि उपभोक्ताहरुले उजुरी गर्न सक्नेछन् ।
