नयाँ स्वरुपका फूलमा उपभोक्ताको आकर्षण

काठमाडौ, चैत १८ – पछिल्लो समयमा नयाँ स्वरुपका फूलका विरुवामा उपभोक्ताको आकर्षण बढ्दै गएको पाईएको छ ।

पहिले झाङ्गिने र अग्ला बिरुवा रुचाउने उपभोक्ता अहिले साना र थोरै ठाउँ ओगट्ने विरुवामा चासो दिने गरेका छन् ।

काठमाडौको भृकुटीमण्डपमा चलिरहेको पुष्प प्रदर्शनीमा पुगेका धेरैले नयाँ स्वरुपका फूलमा रुची देखाएका आयोजक फ्लोरिकल्चर एशोसिएशन अफ नेपालले जनाएको छ । एशोसिएशनका अनुसार सिजनका फूल भन्दा कट्फ्लावरमा उपभोक्ता बढी आकर्षित भएका छन् ।

चैत १५ गतेदेखि चलिरहेको मेलामा अहिलेसम्म ४५ लाख रुपैयाँको कारोबार भएको मेला संयोजक कुमार कसजू श्रेष्ठले बताउनुभयो । प्रदर्शनीको ४० हजार भन्दा बढीले अवलोकन गरेका छन् । प्रदर्शनीको सजावटले बढी आकर्षण गराएको अवलोकनकर्ताको भनाई छ ।

स्वदेशी फूलको प्रवर्द्धन र बजार विस्तार गर्ने उद्देश्यले भइरहेको प्रदर्शनी आइतबार सकिँदैछ । बेलुकी ६ बजेसम्म प्रदर्शनीको अवलोकन गर्न सकिने आयोजकले जनाएको छ ।

‘स्वच्छ वातावरण र आर्थिक समृद्धिका लागि पुष्प व्यवसाय’ भन्ने नाराका साथ भइरहेको पदर्शनीमा मौसमी फूल, आलंकारिक बोट विरुवा, कटफ्लावर, फूलका बीउ, मल, कृषि औजार, सुक्ष्म तथा थोपा सिञ्चाइ प्रविधि, विषादीको प्रदर्शनी र बिक्री कक्ष लगायतका ६१ स्टल राखिएका छन् ।
