१ अर्ब ५ करोड युनिट बिद्युत् आयात हुने

सेन्छेलुङ लिम्बु/उज्यालो । काठमाडौं, साउन ७ - सरकारले यो आर्थिक वर्षमा १ अर्ब ५ करोड युनिट बिद्युत् आयात गर्ने भएको छ । स्वदेशी उत्पादनले मात्रै नधान्ने भएपछि नेपाल विद्युत् प्राकिरणले यो वर्ष भारतबाट झण्डै ७ अर्ब ६४ करोड ४० लाख रुपैंया बराबरको विद्यत् आयात गर्ने भएको हो । तर भारतबाट विद्यूत् आयात गरे पनि यो वर्षको हिउँदमा लोडसेडिङ बढेर दैनिक १८ घण्टासम्म पुग्न सक्ने प्राधिकरणका एक अधिकारीले उज्यालोसँग बताएका छन् ।

 

प्राधिकरणले युनिटको ७ रुपैंया २८ पैसाको दरमा भारतबाट विद्यूत् आयात गर्न लागेको हो । तर स्रोतका अनुसार भारतबाट आयात गर्दा झण्डै १ अर्ब ९१ करोड १० लाख रुपैंया प्राधिकरणलाई घाटा पर्नेछ । प्राधिकरणले गएको वर्ष ७ रुपैंया १५ पैसाको दरले ७५ करोड युनिट विद्यूत् खरीद गरेको थियो ।

चालू वर्षमा पर्याप्त वर्षा नभएको र विद्यूत्को माग वर्षेनी झण्डै सय मेगावाटको हाराहारीमा बढ्दै गएकाले भारतबाट विद्यूत् आयात गर्नैपर्ने बाध्यता रहेको प्राधिकरण अर्थ विभागका उपकार्यकारी निर्देशक लवबहादुर घिमिरेले बताउनुभयो ।
