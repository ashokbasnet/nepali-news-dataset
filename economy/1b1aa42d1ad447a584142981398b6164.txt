संसदको अवरोध हटाउन अर्थ समितिको आग्रह

काठमाडौं, असोज ८ – व्यवस्थापिका संसदको अर्थ समितिले संसद बैठक लगातार अवरुद्ध हुँदा बजेटमाथिको छलफल प्रभावित भएको भन्दै बैठक संचालन हुने वातावरण बनाउन सरकार, सत्तारुढ दल र प्रतिपक्षी दलहरुको ध्यानाकर्षण गराएको छ ।
समितिको बुधबार सिंहदरबारमा बसेको बैठकले विशेष प्रस्ताव पारित गरी संसद् बैठक संचालनका लागि सम्बद्ध सबै पक्षको ध्यानाकर्षण गराएको हो ।
सार्वजनिक खरिद व्यवस्थामा देखिएका समस्याहरु सम्बन्धमा सभासद सीपी मैनालीको संयोजकत्वमा गठित उपसमितिले तयार गरेको प्रतिवेदनमाथि छलफलका लागि बसेको समितिको बैठकले संसद लगातार अवरुद्ध हुँदा मुलुक संकटतिर धकेलिरहेको भन्दै संसद खुलाउनका लागि ध्यानाकर्षण गराउने विशेष प्रस्ताव पारित गरेको हो ।
समितिले आर्थिक वर्ष सुरु भएको दुई महिना वितिसकेकाले अब छोटो प्रक्रिया अपनाएर बजेट पारित गरिनुपर्ने बताएको छ । बैठकमा बोल्ने सदस्यहरुले सार्वजनिक खरिदमा लागत अनुमान तयार गर्दादेखि नै समस्या रहेको भन्दै समाधानका लागि सार्वजनिक खरिद ऐनको संशोधन गर्नुपर्नेमा जोड दिएका छन् ।
