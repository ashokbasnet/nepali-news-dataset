खुदी जलविद्युत आयोजना बन्द

लमजुङ, मंसिर २० – लमजुङमा संचालित ४ मेगावाट क्षमताको खुदी जलविद्युत आयोजना मंगलबार देखि बन्द भएको छ । उत्तरी लमजुङको सिम्पानी गाविसको जलविद्युतको पेनस्टक पाइपबाट पानी लिकेज हुन थालेपछि विद्युत उत्पादन बन्द भएको हो । 

 

५ बर्षदेखि संचालनमा रहेको खुदी जलविद्युत आयोजनाले मर्मत सम्भारका लागि भन्दै पहिलोपटक ४ दिन विद्युत उत्पादन बन्द गर्ने सूचना समेत प्रकाशित गरेको छ । पेनस्टक पाइपको ब्यवस्थापन, जलाशयको मर्मत सम्भार र टर्वाइनको मर्मत यही बीचमा गर्ने जनाएको छ । 

यस्तै तनहुँको आँबु खैरेनीमा रहेको ६९ मेगावट क्षमताको मस्र्याङ्गदी जलविद्युत परियोजनाको विद्युत केन्द्र बन्द हुँदा विद्युत उत्पादन ठप्प भएको छ । विद्युत केन्द्रको ड्याम साईडमा गेट बनाउन पानी सुकाएकोले विद्युत गृह बन्द गरिएको केन्द्रका प्रबन्धक चन्द्रशेखर चौधरीले वताउनु भयो । 

 

४ दिन सम्म विद्युत आपुर्ति बन्द हुने तथा काम पुरा नभए अरु केही दिन थपिने परियोजनाले जनाएको छ । गेट बनाउन पानीको सतह कम गर्दा ईन ट्याङ्कमा पानी नगएपछि उत्पादन पुर्ण रुपमा बन्द हुन पुगेको परियोजनाका प्राविधिक रामेश्वर भटट्राईले जानकारी दिनुभयो ।
