थ्री गर्जेजसँगको सम्झौता कानुन सम्मतः उर्जा मन्त्री

घोराही, फागुन २७ – उर्जामन्त्री पोष्टबहादुर बोगटीले पश्चिम सेती परियोजनाको काम सम्पन्न गर्न चीनको  थ्री गर्जेजसंग गरिएको सम्झौता कानुन सम्मत भएको दावी गर्नुभएको छ । शनिबार घोराहीमा पत्रकारसित मन्त्री बोगटीले व्यवस्थापिका संसदको प्राकृतिक स्रोत साधन समितिले सत्यथथ्य नबुझी परियोजनाको काम रोक्न निर्देशन दिएको बताउनुभयो ।

 

‘समिति नै सम्झौताबारे स्पष्ट छैन’, उहाँले भन्नुभयो, ‘समितिले यो निर्देशनका बारेमा स्पष्ट पार्नुपर्छ ।’ व्यवस्थापिका संसदको प्राकृतिक स्रोत साधन समितिले शुक्रबार बद्नियतपूर्ण ढंगले लाईसेन्स दिइएको आशंकामा अध्ययन र छानविनको प्रतिवेदन नआएसम्म काम कारबाही रोक्न निर्देशन दिएको थियो ।

 

चीनको  थ्री गर्जेजसँगको सम्झौताको छानविनका लागि गठन गरिएको उपसमितिले १० दिन भित्र अध्ययन र छानविन पुरा गर्ने म्याण्डेट पाएको छ ।
