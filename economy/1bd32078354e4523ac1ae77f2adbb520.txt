चाडपर्वको बेला ग्यासको आपूर्ति बढाउन माग

काठमाडौं, असोज २३ – दशैंका बेला माग बढ्ने भएकाले बेलैमा ग्यासको आपूर्ति बढाउन बिक्रेताले सरकारसँग माग गरेका छन् । अहिले नियमित आपूर्तिमा केही कमी आएको भन्दै उनीहरुले चाडपर्वका बेला माग झन् बढ्ने भएकाले बेलैमा आपूर्ति बढाउनुपर्ने माग गरेका हुन् ।

 

चाडपर्वमा अभाव हुनसक्ने आशंकामा उपभोक्ताले धेरै किनेर संचय गर्ने भएकाले पनि नियमित भन्दा बढी ग्यास बजारमा पुर्‍याउन अत्यावश्यक देखिएको बिक्रेताको भनाई छ । ग्यास बिक्रेता महासंघ काठमाडौंका अध्यक्ष चन्द्र थापाले अहिले बजारमा ग्यासको वितरण केही कम भएपनि अभाव भईहाल्ने अवस्था भने नरहेको बताउनुभएको छ ।

चाडपर्वको बेला रहेको र अब जाडो पनि शुरु हुन थालेकाले ग्यास बढी खपत हुने भएकाले तत्काल आपूर्ति नबढाए केही समस्या भने देखिन सक्ने उहाँको भनाई छ । देशभर अहिले दैनिक १८ हजार मेट्रिक टन ग्यासको माग छ । जसमा ६० प्रतिशत माग काठमाडौं उपत्यकामा मात्रै छ ।

दशैंका बेला ग्यास अभाव हुन नदिन मातहतका व्यवसायीले नवमीका दिन सम्म पसल खुला राख्ने ग्यास बिक्रेता महासंघले जनाएको छ ।
