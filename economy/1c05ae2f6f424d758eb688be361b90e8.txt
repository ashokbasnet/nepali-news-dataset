काठमाडौंमा ‘थाइल्यान्ड–नेपाल फेस्टिवल’ हुने

काठमाडौं, असार १० । नेपाल र थाइल्यान्डबीचको द्विदेशीय सम्बन्ध विस्तार गर्ने लक्ष्यकासाथ आगामी असोज दोस्रो साता राजधानीमा थाइल्यान्ड–नेपाल फेस्टिवलको आयोजना गरिने  भएको छ ।सियाम लंचंग बैंककको आयोजना एवं थाइ राजदूतावास तथा ललितपुर उद्योग वाणिज्य संघको सहयोगमा राजधानीको भृकुटीमन्डपमा उक्त मेला हुन लागेको हो ।यससम्बन्धी जानकारी दिन शुक्रबार राजधानीमा आयोजित पत्रकार सम्मेलनमा नेपालका लागि थाइ राजदूत भुट्टि भुट्टिसेन्टले काठमाडौंमा हुन लागेको फेस्टिवलले दुई देशका बीचमा व्यवसायिक सम्बन्ध विस्तारमा सहयोग पुग्ने दाबी गरे ।साथै नेपालमा थाइल्यान्डको लगानी भित्र्याउनका लागि फेस्टिवलले टेवा पुर्‍याउनेसमेत अपेक्षा गरिएको उनले बताए ।दूतावासले नेपालको पर्यटन प्रबद्र्धनका लागि विशेष सहयोग गर्ने प्रतिबद्धता पनि उनले व्यक्त गरे ।मेलामा थाइल्यान्ड र नेपालका वस्तु तथा सेवासम्बन्धी १ सय ५० भन्दा बढी व्यवसायिक प्रतिष्ठानहरुको सहभागिता रहने आयोजकले जनाएका छन् ।मेलाले नेपाली वस्तु तथा सेवाको पहुँच थाइल्यान्डमा पुर्‍याउन र नेपाली उत्पादनको निर्यात प्रवद्र्धन हुने अपेक्षा गरिएको छ ।फेस्टिवलले नेपाल र थाइल्यान्डबीच प्रविधि आदान–प्रदान गर्न पनि महत्वपूर्ण योगदान पुर्‍याउने विश्वास गरिएको छ ।मेला आगामी असोज १४ देखि १८ गतेसम्म चल्नेछ ।
