लमजुङका जलविद्युत आयोजना जोखिममा

आश गुरुङ/उज्यालो । लमजुङ, साउन १२ - लमजुङमा निर्माण भईसकेका वा निर्माण भईरहेका जलविद्युतहरु प्रायः जोखिममा रहेको देखिएको छ ।
एउटै नदीबाट धेरै आयोजनाहरु निर्माण हुनु, भौगोलिक बनावट तथा हिमनदीहरु फुट्ने खतराका कारण जलविद्युतहरु जोखिममा परेका हुन् ।
त्यसोतः वर्षायाममा बाढीपहिरो हुने भएकाले पनि यसको जोखिम बढेको छ । ईन्जिनियरिङ दृष्टिकोणले राम्रो र भरपर्दो ठाउँमा रहेपनि प्राकृतिक विपत्तिका कारण लमजुङका जलविद्युतहरु जोखिममा देखिएको हो ।
लमजुङमा हाल ७० मेगावाट क्षमताको मध्यमर्स्याङ्दी जलविद्युत आयोजना, ५ मेगावाटको सिउरी खोला जलविद्युत आयोजना, ४ दशमलब ४ मेगावाटको राँधी जलविद्युत आयोजना, ४ मेगावाटको खुदी जलविद्युत आयोजनालगायतबाट विद्युत उत्पादन भईरहेको छ ।
त्यस्तै, ५० मेगावाटको माथिल्लो मर्स्याङ्दी ‘ए’ जलविद्युत आयोजना, २७ मेगावाटको दोर्दीखोला जलविद्युत आयोजना लगायत निर्माणाधिन अवस्थामा रहेकाछन् । ग्रामीण भेगमा लघु जलविद्युत आयोजना पनि उत्तिकै मात्रामा रहेका छन् । तर, भौगोलिक हिसावले ती जलविद्युत आयोजनाहरु सुरक्षित छैनन् ।
नेपालकै ठूलोमध्येको एक मानिने ७० मेगावाट क्षमताको जलविद्युत आयोजनाको टर्वाइनलाई बर्सेपिच्छे फेर्नुपर्छ । पानीमा आएका वालुवाका कणले टर्वाइनमा बर्षेनी क्षति पु¥याउँदा लाखौं खर्च हुने गरेको छ ।
तर, मध्यमर्स्याङ्दी जलविद्युत केन्द्रका प्रमुख चन्द्रशेखर चौधरी भने टर्वाइन फेर्ने काम नियमित भएको बताउनुहुन्छ । उहाँ मध्यमर्स्याङ्दी जलविद्युत केन्द्र जोखिममा नरहेको जिकिर गर्नुहुन्छ ।
४ मेगावाटको खुदी जलविद्युत आयोजनालाई पटकपटक पहिरोले पुरिदिने गरेको छ । खुदीखोलाको तिरैमा रहेको आयोजना बाढी र पहिरोले पुरिदिँदा मानिसको ज्यान समेत जाने गरेको छ । विद्युतगृहमात्रै नभई यसको पाईपसमेत खोला छेउमै राखिएको छ । खोलाको पानीले छुनेगरी विद्युतगृहको संरचना बनाउन नहुने भएपनि खुदी आयोजनामा त्यस्तो हुन नसकेको जलविद्युत केन्द्रका निमित्त प्रमुख दीपक भण्डारी वताउनुहुन्छ । गएको बर्षदेखि संचालनमा आएको ५ मेगावाटको सिउरीखोला आयोजना पनि ठाडोखोलाबाट पानी ल्याएर विद्युत उत्पादन गरिएको छ । विद्युतगृह साथै वरपरको वातावरण भिरालो र खुला भएकाले पनि जोखिम बढेको छ । पछिल्लो समय यसैबर्षमात्र सकिएको ४ दशमलब ४ मेगावाट क्षमताको राँधीखोलाको अवस्था पनि उस्तै छ ।
नेपालको सवैभन्दा बढी ६ सय १७ ग्रस हेडबाट पानी ल्याएर विद्युत उत्पादन गरिएको सो आयोजनाको विद्युत गृह नै भिरालो ठाउँमा रहेको छ । नेपालले भोगिरहेको उर्जा संकटलाई क मगर्न जलविद्युतलाई सरकारले प्रोत्साहन गरिरहेका वेला स्वदेशी–विदेशी लगानीकर्ताहरु उत्साहित भएपनि निर्माणका बेला प्रकोप जोखिमप्रति पर्याप्त ध्यान नदिँदा लमजुङका जलविद्युत आयोजनाहरु जोखिममा छन् ।
मनाङको खाङसार र जारसाङ खोला मिलेर बनेको मस्र्याङदी नदीमा १२ देखि ६ सय मेगावाट क्षमताका १८ आयोजना बन्ने देखिएको छ । यसबाटमात्रै कूल २ हजार १ सय ८४ मेगावाट विद्युत उत्पादन हुने एक अध्ययनले देखाएको छ । मनाङ मुहान भई लमजुङ भएर बग्ने मर्स्याङ्दी नदीमा हाल १ सय ३९ मेगावाट विद्युत उत्पादन भइरहेको छ ।
मर्स्याङ्दी नदीबाट तनहूको आँबुखैरनीमा ६९ मेगावाट विद्युत उत्पाद न भईरहेको छ । अनुमानित लम्बाई १ सय ५० किलोमिटर रहेको मर्स्याङ्दी नदीमा विद्युुत विकास विभागले विद्युत उत्पादनकै लागि अहिले ८ वटा आयोजनालाई सम्भाव्यता अध्ययन, उत्पादन अनुमति प्रदान गरिसकेको जनाएको छ ।
निर्माणको तयारी प्रक्रिया अगाडि बढाउनेमा ६ सय मेगावाटको माथिल्लो मर्स्याङ्दी–२, १ सय ५० मेगावाटको माथिल्लो मर्स्याङ्दी–ए लगायतछन् । मर्स्याङ्दी करिडोरमा पर्ने अन्य स–साना र सहायक खोलामापनि धमाधम जलविद्युुत आयोनजाहरु निर्माणको विभिन्न चरणमा रहेका छन् । लमजुङमा हाल झण्डै १५ सय मेगावाटभन्दा धेरै क्षमताका आयोजनाहरु निर्माणको तयारीमा छन् । दोर्दी, ङादी, मादी, मिदिम, रुदी, सिउरी, खुदी लगायतका खोलाहरुमा आयोजना निर्माणको पहल भैरहेको छ ।
मर्स्याङ्दी जस्तै हिम नदीबाट उत्पन्न नदी र खोलामा निर्माण गरिने पानीको प्रवाहमा आधारित (रन अफ द रिभर) आयोजनाहरु पहिरो, हिमताल फुट्दा उत्पन्न हुने बाढी लगायतका प्राकृतिक विपत्तिका कारण उच्च जोखिममा पर्ने विज्ञहरुले बताईरहँदा नेपालमा भने यस्ता नदी बेसिनमै जलविद्युत आयोजना र विद्युत गृह निर्माण गर्ने गरिएको छ । त्यसमाथि एउटै नदी बेसिनमा धेरै आयोजना सञ्चालन गरिदा एउटै प्राकृतिक प्रकोपले सबै परियोजनामा क्षति पुर्‍याउने देखिन्छ । यसतर्फ सरकार र सरोकारवाला निकायको ध्यान जानुपर्ने जल उत्पन्न प्रकोप र यसको व्यवस्थापनमा काम गर्नेहरु बताउँछन् । हिउँ पग्लेर बग्ने यो हिमनदीमा पानीको बहाव तीब्र भएकाले विद्युत उत्पादनका लागि उपुयुक्त मानिएको छ । तर, मर्स्याङ्दी प्राकृतिक प्रकोपको दृष्टीकोणले उच्च जोखिममा रहेको नदी भएकाले जलविद्युत आयोजनाको वातावरणीय प्रभाव मुल्याङ्कन गर्ने हाईड्रो कन्सर्न प्रालि काठमाडौंले जनाएको छ ।
राँधी जलविद्युत आयोजनाका प्रवद्र्धक सिईडीबी हाइड्रो फन्ड कम्पनीका प्रवन्ध निर्देशक विनय भण्डारी बर्षायाममा आयोजनाहरुको जोखिम बढ्ने वताउनुहुन्छ । तर, जोखिम भयो भन्दैमा जलविद्युत आयोजना निर्माण गर्न बन्द गर्न नहुने उहाँको तर्क छ । 
लमजुङ र मनाङका सबै नदी–नाला मिसिने मस्र्याङदीलाई मनाङको ताल बजार क्षेत्रको ठूलो पहरो र नदीको वीचका ठूला ढुङगाहरुले कुनै पनि बेला थुन्नसक्ने खतरा छ । २ बर्षअघि बेसीशहर–चामे सडक निर्माण गर्दैगर्दा पहिरो खसेर मर्स्याङ्दी नदी थुनिएको थियो । उच्च जोखिममा रहेका मनाङका ठूलागी, तिलिचो, गंगापूर्ण लगायतका हिमतालहरु फुट्दा वा हिम पहिरो आउँदा मस्र्याङदीमै मिसिन्छन् ।
एक मेगावाट विद्युत उत्पादनका लागि १२ करोडदेखि २० करोड सम्म लाग्ने गरेको छ । लमजुङको मध्यमर्स्याङ्दी जस्ता आयोजनामा त लागत दोब्बर रहेको छ । १३ अर्ब अनुमानित लागतको मध्यमस्र्याङदी निर्माण सम्पन्न गर्दा २६ अर्व लागेको थियो । मर्स्याङदी नदीमा निर्माणाधिन आयोजनाहरुको लागत १ मेगावाट बराबर १५ करोडदेखि २६ करोडरुपैयाँसम्म छ ।
