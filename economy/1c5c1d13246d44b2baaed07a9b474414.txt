तय भयो बूढीगण्डकी आयोजना डुबानमा जग्गाको मूल्य, कस्तो जग्गाको कति ? (सूचिसहित)

किरण लोहनी/उज्यालो ।
गोरखा, मंसिर १२ – बूढीगण्डकी जलविद्युत आयोजनाको डुबान क्षेत्रभित्र पर्ने गोरखा तर्फको जग्गाको मुआब्जा निर्धारण गरि सार्वजनिक गरिएको छ । गोरखा सदरमुकाममा आइतबार पत्रकार सम्मेलन गरि मुआब्जा निर्धारण समितिका संयोजक एवम् प्रमुख जिल्ला अधिकारी नारायणप्रसाद भट्टले निर्णय सार्वजनिक गर्नुभएको हो । 
आफ्नै कार्यकक्षमा भएको पत्रकार सम्मेलनमा उहाँले डुबान क्षेत्रका बासिन्दाको मागलाई पनि सम्बोधन गर्ने र सरकारलाई पनि आर्थिक भार कम पर्ने गरि मुआब्जा निर्धारण गरिएको बताउनुभयो । समितिले डुबानमा पर्ने जग्गालाई ११ समूहमा वर्गीकरण गरि सोही अनुसार फरक फरक मूल्य तोकेको हो । 
जग्गाको किसिम र निर्धारण गरिएको मूल्य 

मूल्य निर्धारण भित्रको विशेष ब्यवस्था
समग्रमा प्रति रोपनी न्यूनतम ५ लाख २५ हजार रुपैयाँदेखि अधिकतम ८ लाख ३५ हजार रुपैयाँ मूल्य निर्धारण गरिएपनि कम जग्गा हुने र पछि जग्गा किन्नेका लागि विशेष ब्यवस्था गरिएको प्रमुख जिल्ला अधिकारी भट्टले बताउनुभयो । ‘जग्गा प्राप्ती ऐन, २०३४ को दफा १३(३) बमोजिम बुढीगण्डकी आयोजनाको लागि जग्गा अधिग्रहण गर्दा सम्पूर्ण घर र जग्गा अधिग्रहणमा परी विस्थापित हुने र अन्यत्र कहि कतै घर जग्गा नभएका विस्थापितहरुले सोको प्रमाण पेश गरेमा ५ रोपनी भन्दा कम जग्गा हुने र ५ देखि १० रोपनी सम्ममात्र जग्गा हुने परिवारहरुको हकमा उक्त परिवारले पाउने जग्गाको मुआब्जा रकम माथि उल्लेखित आधार मूल्यको क्रमशः १५ प्रतिशत र १० प्रतिशत थप गरी मुआब्जा वितरण गरिने छ’ मुआब्जा निर्धारण समितिको निर्णयमा उल्लेख छ । 
यसअनुसार आधारभूत मूल्य प्रतिरोपनी ८ लाख ३५ हजार रुपैयाँ कायम भएको जग्गाधनीको ५ रोपनी भन्दा कम जग्गा छ भने १५ प्रतिशत थप मूल्य जोड्दा उसले प्रति रोपनी ९ लाख ६० हजार रुपैयाँ मुआब्जा पाउने छ । 
५ देखि १० रोपनीसम्म मात्रै जग्गा भएकाहरुले भने प्रति रोपनी अधिकतम मूल्यमा १० प्रतिशत थप रकम जोडेर मुआब्जा पाउने छन् । यस्तै बुढीगण्डकी जलविद्युत आयोजना विकास समिति विकास समिति गठन भएको मिति पछि डुबान क्षेत्रमा किनिएको जग्गाको भने ३० प्रतिशत मूल्य कम गरि मुआब्जान दिइने समितिले जनाएको छ । ‘सम्वन्धित गाविस का बासिन्दाले सम्बन्धित गाविस अन्तर्गत नै खरिद गरेको जग्गामा भने ३० प्रतिशत कम गरिने छैन’ प्रमुख जिल्ला अधिकारी भट्टले बताउनुभयो । घर, गोठ, उद्योग, कलकारखाना तथा वोटविरुवा लगायतका अन्य वैयक्तिक भौतिक सम्पत्तीहरुको लगत लिन अलग्गै टोली खटाउने र सोको आधारमा मूल्याङ्कन गरी मुआब्जा दिने समितिले निर्णय गरेको छ ।
पुनस्र्थापना र पुनर्वासको छुट्टै प्याकेज
जग्गा प्राप्ति ऐन २०३४ अनुसार मुआब्जा निर्धारण समितिले अधिग्रहण गर्नुपर्ने जग्गाको मूल्य मात्रै तोक्न सक्ने भएकाले डुबान प्रभावितहरुका लागि विशेष ब्यवस्था गर्न नेपाल सरकार समक्ष सिफारिस गरिएको प्रमुख जिल्ला अधिकारी भट्टले बताउनुभयो । 
समितिले एकीकृत शहरी विकासको अवधारणा अनुसार पुर्नवासबारे योजना सार्वजनिक गर्न र पूर्वाधार निर्माणका सबै कार्यहरु गर्न तथा सम्पूर्ण घर जग्गा डुबानमा परी अन्यत्र जग्गा जमिन र घरवासको व्यवस्था नभएका, न्यून जग्गा जमिन भएका, गरिबीको रेखामुनी भएका परिवारहरुलाई विशेष प्राथमिकता दिई सम्बोधन गने नेपाल सरकार समक्ष सिफारिस गरेको छ । 
यस्तै आयोजना प्रभावित जनताहरुको पुनर्वास तथा पुनस्र्थापना कार्यलाई यथाशक्य चाडो अगाडी बढाउनका साथै प्रत्यक्ष प्रभाव पर्ने परिवारहरु, एकल महिला, अशक्त परिवार, लोपोन्मुख जाती, आदिवासी जनजाती, सुकुम्वासी लगायतका जनताहरुको विशेष व्यवस्था गर्न, डुबान क्षेत्रमा परी सम्पूर्ण घर जग्गा अधिग्रहणमा परेका र अन्यत्र घर जग्गा नभएका घरधुरीलाई पुनर्वास व्यवस्थापनका लागी एकिन भएका स्थानहरुमा प्रति घरधुरी १ रोपनी जग्गा र  १० लाख रुपैयासम्मको पुनर्वास अनुदान समायोजित मूल्यमा दिन पनि नेपाल सरकार समक्ष सिफारिस गरेको छ । ‘उर्जामन्त्रीज्यू लगायत सरकारी अधिकारीहरुसँग छलफल गरेर निर्णय गरिएको हो, त्यसैले हाम्रा सिफारिसहरु पनि कार्यान्वयन हुन्छन्’ भट्टले भन्नुभयो । 
बूढीगण्डकी आयोजना बन्ने वातावरण बन्यो : अध्यक्ष देवकोटा
पत्रकार सम्मेलनमा बूढीगण्डकी जलविद्युत आयोजना विकास समितिका अध्यक्ष डाक्टर लक्ष्मीप्रसाद देवकोटाले मुआब्जा निर्धारणसँगै बूढीगण्डकी जलविद्युत आयोजना बन्ने वातावरण बनेको बताउनुभयो । ‘दशकौँ अघि सम्भाब्यता अध्ययन भएको र धेरै वर्षदेखि अन्यौलमा रहेका थियौँ’ उहाँले भन्नुभयो, ‘आजको निर्णयले आयोजना बन्छ भन्नेमा ढुक्क हुने अवस्था देखियो ।’
३२ वर्षअघि सम्भाब्यता अध्ययन भएपनि आयोजनाको स्थलगत रुपमा गर्नुपर्ने प्राविधिक काम भने २०६६ सालतिरबाट मात्रै सुरु भएको हो । फ्रान्सको ट्रयाकवेल इन्जिनियररिङ कम्पनीले विस्तृत परियोजना प्रतिवेदन डिपिआर तयार गरेर बुझाइसकेको छ भने वातावरणीय प्रभाव मूल्याङ्कनको काम अन्तिम चरणमा पुगेको छ । अब आयोजना कुन मोडलमा बनाउने भन्ने विषयमा मात्रै टुंगो लाग्न बाँकी रहेको देवकोटाले बताउनुभयो । ‘विकास समिति मार्फत वा कम्पनी कुन मोडलमा बनाउने भन्नेबारे उर्जा मन्त्रालयले टुंगो लगाउन बाँकी छ’ उहाँले भन्नुभयो, ‘उर्जाले गो अहेड भनेको अवस्थामा हामी भोलीबाटै निर्माणको काम थाल्न सक्ने अवस्थामा छौं ।’ 
आयोजनाको लागि जग्गा लिदा जग्गा र घर दुवै अधिग्रहणमा परेर करिब ३ हजार ५ सय ६० घरधुरी विस्थापित हुनेछन् भने आर्थिक रुपमा ४ हजार ५ शय ५७ घरधुरी प्रभावित भई कुल ८ हजार १ सय १७ घरधुरी प्रभावित हुने देखिन्छ । भौतिक रुपमा विस्थापित हुने जनसंख्या २० हजार २ सय ६० र आर्थिक रुपमा प्रभावित हुने जनसंख्या २५ हजार ३ सय ५१ गरी जम्मा ४५ हजार ६ सय ११ जना प्रभावित हुनेछन् । 
आयोजना प्रभावित जिल्लामध्ये गोरखातर्फ ३० हजार ७८ रोपनी र धादिङतर्फ २८ हजार ७५ रोपनी गरी जम्मा ५८ हजार १ सय ५३ रोपनी जग्गाको मुआब्जा दर निर्धारण गरी मुआब्जा वितरण गर्नुपर्नेछ । आयोजनाको अनुमानित लागत झण्डै २ खर्ब ६० अर्ब रुपैयाँ रहेको छ । त्यसमध्ये मुआब्जा वितरणका लागि मात्रै झण्डै ६० अर्ब रुपैयाँ खर्च हुने आयोजना विकास समितिका अध्यक्ष देवकोटाले बताउनुभयो ।
