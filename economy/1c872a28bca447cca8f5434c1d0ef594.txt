राजश्वलाई सरकार फेरिने विषयसंग नदाँज्न अर्थमन्त्रीको आग्रह

काठमाडौं, पुस १९ - अर्थमन्त्री शंकरप्रसाद कोइरालाले राजश्व प्रशासन सुस्त, सम्झौतावादी र खुट्टा कमाउने हुँदै गएको अनुभव आफूले गरेको बताउनुभएको छ । अर्थ मन्त्रालयमा भएको मंसिर महिनाको राजश्व समीक्षा बैठकमा अर्थमन्त्री कोइरालाले राजश्वलाई सरकार फेरिने विषयसंग नदाँज्न आग्रह गर्नुभयो ।
‘सरकारमा कालो जान्छ, गोरो आउँछ । यो प्रक्रिया हो । एकपटक तपाईंहरुले आफूले आफैंलाई समीक्षा गर्ने बेला आएको छ । सरकार उत्तरार्द्धमा पुगेका बेला मैले राजश्वका निकायहरुमा गएर अप्रिय बचन बोल्नुपरेको छ । अनुगमन र निरीक्षण गरेर नपुगेपछि निगरानी बढाउनु परेको छ । एकपटक तपाईंहरुले आफूले आफैंलाई समीक्षा गर्ने बेला आएको छ ।’ मन्त्री कोइरालाले भन्नुभयो ‘म मेरो सचिवलाई निगरानी गर्छु, सचिवले सहसचिव, विभागीय प्रमुखलाई र विभागीय प्रमुखहरुले आफू मातहतका निकायलाई खबरदारी गर्नुहोला ।’
मन्त्री कोइरालाले अहिलेसम्म चुनाव, चाडपर्वको बहानाबाजीले काम गरेपनि अब त्यस्तो बहानाबाजीको गुन्जायस नभएको प्रष्ट गर्नुभयो । एउटै मुद्दा फैसला नगरी वर्षौं झुलाउने काम नगर्न सम्पति शुद्धिकरण विभागलाई निर्देशन दिँदै मन्त्री कोइरालाले खुट्टा नकमाई काम देखाउन अह्राउनुभयो । राजश्व कार्यालय नभएका जिल्लामा कर अधिकृत पठाएर भएपनि सरकारले दिएको कर छुटको अवसरलाई उपयोग गर्न उहाँले सल्लाह दिनुभयो ।
अर्थ सचिव शान्तराज सुवेदीले पुस मसान्तसम्म सरकारले दिएको छूटको उपयोग नगर्नेलाई माघदेखि आक्रामक रुपमा कारवाही अघि बढाउन आग्रह गर्नुभयो । उहाँले कार्ययोजना बनाएर अघि बढ्न सम्झाउँदै यो महिना लक्ष्य भन्दा २ अरब बढी नउठाउने हो भने राजश्व वृद्धिमा नै धक्का लाग्ने भएकाले यो महिना राजश्व असुली ५४ अरब पुर्‍याउनुपर्ने बाध्यता रहेको प्रष्ट गर्नुभयो ।
छोटी भन्सारमा बदमासी हुने गरेको रिर्पोर्ट आफूलाई आएको भन्दै त्यसतर्फ निगरानी बढाउन र सुनको चोरी पैठारीका विषयमा सजग हुन भन्सार प्रशासनको ध्यानाकर्षण गर्नुभयो । राजश्व समूहका कर्मचारीहरुलाई काममा प्रोत्साहित गर्न सतप्रतिशत भत्ताको व्यवस्था भएको भन्दै सचिव सुवेदीले सुविधा अनुसार कामममा न्याय गरेर देखाउन आग्रह गर्नुभयो ।
अर्थ मन्त्रालय राजश्व महाशाखा प्रमुख राजन खनालले मन्त्रालयका प्र्रतिनिधिहरु सञ्चालक रहेका संस्थाहरुको बेरुजु र बक्यौताको अवस्था डरलाग्दो रहेकाले त्यसप्रति सचेत भएर काम गर्न आग्रह गर्नुभयो ।
उहाँले आफ्नै मन्त्रालयका सञ्चालक रहेका संस्थानको पुनरावलोकन आफ्नै मन्त्रालयले गर्नुपर्ने अवस्था आउन दिनु उचित नहुने बताउनुभयो । आन्तरिक राजश्व विभागका महानिर्देशक टंकमणि शर्माले सरकारले उद्योगीहरुकै मागअनुसरा दिएको सुविधाले अपेक्षित परिणाम नल्याएको बताउँदै पुस मसान्तपछि विभाग यो लक्ष्य प्राप्त गर्न आक्रामक ढंगले अघि बढ्ने प्रतिवद्धता व्यक्त गर्नुभयो ।
उहाँले छूटको अवधि पूरा भइसकेपछि अघि बढ्ने विषयमा विभागले रणनीति बनाइसकेको भन्दै वक्यौता र कर छली विरुद्ध प्रभावकारी अभियान थाल्ने बताउनुभयो । भन्सार विभागका महानिर्देशक सूर्यप्रसाद आचार्यले चुनाव, सार्वजनिक विदा र बढी राजश्व दिने वस्तुहरुको आयात अघिल्लो वर्षभन्दा घटेकाले त्यसको प्रभाव राजश्व संकलनमा देखिएको बताउनुभयो ।
त्रिभुवन विमानस्थल भन्सार प्रमुख किशोरजंग कार्कीले सुन आयात माग बम्मोजिम हुन नसक्दा चोरी पैठारीका घटना सार्वजनिक हुने गरेको भन्दै कोटा बढाउन पहल गरिनुपर्ने बताउनुभयो । त्यस अवसरमा सहभागीहरुले दर्ता एकातिर, कारोवार अर्कातिर गर्ने प्रवृत्तिका कारण अलमलमा पर्ने गरेको बताए । मिसम्याचमा परेका कारोवारीहरु अर्को फर्म खोलेर सञ्चालन गर्ने तर आफूहरु उनीहरुको टेलिफोन र सम्पर्क ठेगाना खोजेर बस्नुपर्ने अवस्था रहेको बताए । यसका लागि अर्थ मन्त्रालय अन्तर्गतका निकायहरुबीच समन्वय हुनुपर्ने उनीहरुको भनाइ थियो ।
