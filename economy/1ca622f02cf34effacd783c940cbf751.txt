सिकारको पहिलो याममा ३० लाख राजश्व

बाग्लुङ, मंसिर १२ – ढोरपाटन सिकार आरक्षमा यो वर्षको पहिलो याममा ३० लाख रुपैयाँ राजश्व संकलन भएको छ । आर्थिक वर्षको असोज/कात्तिकमा सुरु हुने पहिलो याममा भएको सिकारबाट यती मात्रामा राजश्व संकलन भएको ढोरपाटन सिकार आरक्ष कार्यालय बाग्लुङले जनाएको छ । 
सिकार एजेन्सी मार्फत सिकार खेल्न आएका व्यक्तिले प्रति व्यक्ति एक लाख १० हजारदेखि एक लाख ५० हजारसम्म राजश्व बुझाएको आरक्ष कार्यालयका प्रमुख संरक्षण अधिकृत अणनाथ बरालले बताउनुभयो ।
उहाँका अनुसार १२ वटा नाउर र ७ वटा झारलको सिकार अनुमति दिइएकोमा जम्मा १० वटा नाउर र पाँचवटा झारलको सिकार गरिएको छ ।
काठमाडौंबाट हेलिकप्टर चार्टर गरी सिकार खेल्न आएका तालिम प्राप्त विदेशी सिकारीहरुले महिना दिन लगाएर सिकार गरेका हुन् ।
गएको आर्थिक वर्षमा २२ झारल र १० नाउरको सिकारबाट पहिलो याममा ४४ लाख र दोस्रो याममा ३१ लाख १३ हजार भन्दा बढी राजश्व संकलन भएको थियो । ढोरपाटन सिकार आरक्षमा अब आगामी चैत/वैशाखमा सिकारको दोस्रो याम सुरु हुनेछ ।
