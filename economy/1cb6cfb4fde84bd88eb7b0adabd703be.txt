बन्दले बन्दैछ पर्यटन व्यवसाय धरासायी

काठमाडौं, जेठ ५ – पर्यटन व्यवसायीहरुले दिनहुँ भैरहने बन्द र हड्ताालका नेपालको पर्यटन क्षेत्र धरासायी हुने अवस्थामा पुगेको भन्दै चिन्ता व्यक्त गरेका छन् । मिडिया इन्टरनेसनलले शुक्रबार काठमाडौंमा गरेको कार्यक्रममा पर्यटन व्यवसायीहरुले पर्यटन क्षेत्रमा परेको नोक्सानीको असर लामो समयसम्म रहने बताए ।

 

राष्ट्रिय पर्यटन व्यबसायी संगठनका अध्यक्ष चन्द्र रिजालले बन्दका कारण नेपाली पर्यटन क्षेत्रमा परेको क्षति लामो समयसम्म रहिरहने बताउनुभयो । उहाँले सरकारले नेपालको पर्यटन क्षेत्रलाई बुझ्न नसक्दा समस्या उत्पन्न भएको बताउनु भयो । ‘पछिल्लो समय निकै कम खर्च गर्ने पर्यटकको संख्या बढेको छ’, रिजालले भन्नुभयो, ‘क्वालीटिका पर्यटक भित्र्याउन सरकारले उचित व्यबस्था गर्न सकेन ।’

कार्यक्रममा ठमेल पर्यटन परिषदका उपाध्यक्ष रामशरण थपलियाले राष्ट्रिय आर्थिक मेरुदण्डको रुपमा रहेको पर्यटन क्षेत्र अस्तव्यस्त बनेको बताउनुभयो । उहाँले पर्यटन क्षेत्रमा बन्द र हड्तालका समाचारले बर्षौ बर्षसम्म नकारात्मक प्रभाव पर्ने भन्दै बन्द आह्वानकर्तालाई दवावका लागि नयाँ शैली अपनाउन अनुरोध गर्नुभयो । उहाँले सिंहदरबार र संविधानसभाको बैठकमा दवाव दिनुपर्नेमा आम जनतालाई शास्ती दिएर गरिने बन्द शैली अनुचित रहेको बताउनुभयो ।

कार्यक्रममा र्‍याफ्टीङ यशोशियशन अफ नेपालका अध्यक्ष नानीकाजी थापाले बन्द र हड्तालको मार सबैभन्दा बढी र्‍याफ्टीङ क्षेत्रले भोग्नु परेको बताउनुभयो । र्‍याफ्टीङ क्षेत्रमा जानका लागि लामो दुरीको यातायात सवारी साधनको प्रयोग गरिनुपर्ने भएकाले पर्यटकहरुले बन्दको समयमा ¥याफ्टीङको प्रयोग गर्न नपाउने बताउनुभयो ।

कार्यक्रममा पर्यटन व्यबसायी खुमबहादुर सुवेदीले पर्यटनबाट आउने आम्दानी पर्यटन व्यबसायीको मात्रै नभएर सिंगो राष्ट्रको भएको उल्लेख गर्नुभयो । उहाँले एकपटक नेपाल आएर फर्कने पर्यटक पटकैपिच्छे आउने सम्भावना भएपनि पर्यटकहरुले बन्द र हड्तालमा नकारात्मक सन्देश लिएर फर्कनुपर्ने विडम्बना आइरहेको बताउनुभयो ।

उहाँले पछिल्लो समयमा बन्द र हड्तालका कारण पर्यटकहरुले आफ्नो बसाईलाई  छोट्याएर फर्कन थालेको बताउनुभयो ।
