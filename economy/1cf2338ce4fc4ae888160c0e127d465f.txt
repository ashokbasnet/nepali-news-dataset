पसलैपिच्छे फरक फरक मुल्य

आश गुरुङ/ उज्यालो । लमजुङ, असोज २७ — लमजुङ सदरमुकाम वेसीशहरका पसलहरुमा मुल्यसूचि नराखिएको तथा पसलै पिच्छे फरक फरक मूल्यमा सामान विक्री गर्ने गरेको भेटिएको छ । सदरमुकाममा रहेका पसलहरुमा शुक्रवार वाणिज्य विभाग र उपभोक्ता समितिले गरेको बजार अनुगमन तथा नीरिक्षणका क्रममा यस्तो भेटिएको हो ।

 

पसलहरुमा मिसावट युक्त खाद्यसामाग्री राखिएको, नापतौलका सामाग्री सही नभएको, गुणस्तरहीन र म्याद गुज्रिएका समाग्री बेच्न राखेको, मदिरा तथा अन्य सामाग्री बेचविखनका लागि अधिकांश पसलहरु अनुमति विना सञ्चालन गरिएको पाईएको अनुगमन टोलीले जनाएको छ ।

सुपथ मुल्य पसलमै मिसावट

बजार अनुगमनका क्रममा वेसीशहरको नारायणस्थान स्थित ज्योति जनसेवा उपभोक्ता सहकारीद्वारा संचालित सुपथ मूल्यको पसलमा सबैभन्दा बढी खाद्यान्न सामाग्रीमा मिसावट पाईएको टोलीले जनाएको छ । सुपथ मुल्यका पसलमा म्याद गुज्रेका वस्तुहरु समेत विक्रीका लागि राखिएको थियो । टोलीका अनुसार सुपथ मूल्यका पसलले अन्य पसलहरुभन्दा बढी मूल्यमा उपभोक्तालाई खाद्यान्न सामाग्री विक्रीवितरण समेत गरेको पाईएको छ ।

अनुगमन तथा निरीक्षणका क्रममा टोलीले नक्कली मसला, दालमोठ, भुजिया, म्याद गुज्रेका दाल, चना केराउ, विस्कुट, मिसावटयुक्त घिउ, तेल लगायतका खाद्यान्न सामाग्री बरामद गरेको छ । बरामद केही खाद्यान्न वस्तुलाई सामुने राखेर पसलेलाई नष्ट गर्न लगाएका थिए भने केहीलाई अनुगमन टोली आफै नष्ट गरेका थिए ।
