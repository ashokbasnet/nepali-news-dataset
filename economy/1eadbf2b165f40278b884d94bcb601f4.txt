पर्वतका ४२ सहकारी कारबाहीमा

पर्वत, चैत ३ - पर्वत जिल्लाका ४२ सहकारी कारबाहीमा परेका छन ।

डिभिजन सहकारी कार्यालय बागलुङले दिएको जानकारी अनुसार पर्वत जिल्लामा स्थापना भएका तर आर्थिक कारोबारमा निस्क्रिय रहेका ४२ सहकारी कारबाहीमा परेका हुन ।

डिभिजन सहकारी कार्यालयले प्रकाशित गरेको सूचनामा सहकारी ऐन ४८ को दफा ३४ बमोजिम कार्यालयमा पेश गर्नुपर्ने विवरण, लेखापरिक्षण प्रतिवेदन, नाफा विवरणको योजना, सचालकहरुको नामावली तथा बाँकी कार्यविविधको विवरणलगायतका विवरणहरु कार्यालयमा पेश नगरेका कारण सहकारीहरु खारेजीमा परेको डिभीजन सहकारी कार्यालय बागलुङ्गले जानकारी दिएको छ ।

सहकारी डिभिजन कार्यालय बागलुङले दिएको जानकारी अनुसार खारेजीमा परेका सहकारीहरुले नियमित रुपमा साधारण सभा नगरेको एवम मासिक प्रगति प्रतिवेदन पठाउनुपर्नेमा सो विरणाहरु कार्यालयमा नआएका कारण सहकारीहरु खारेजी परेका हुन ।

कार्यालयले दिएको जानकारी अनुसार सूचनामा प्रकाशित ४२ सहकारीहरु  विगत २ बर्ष देखि निस्क्रिय रहदै आएका छन । कारबाही गरिएका सहकारीहरुले नियमित चालु गर्न अपनाइने प्रक्रियासहित कार्यालयमा ३५ दिन भित्र सम्पर्क  नगरेका स्वतः खारेजीमा पर्ने डिभिजन कार्यालयले जनाएको छ । कार्यालयले  दिएको जानकारी अनुसार बागलुङ जिल्लाका २६ वटा सहकारीसमेत कारबाहीमा परेका छन ।
