विकास बजेटबाट शिक्षक र स्वास्थ्यकर्मीलाई तलब

ललितपुर, बैशाख ९ – ललितपुरको गोटीखेल गाविसले नियम मिचेर विकास बजेटबाट शिक्षक र स्वास्थ्यकर्मीलाई तलब दिएको पाइएको छ । 

गाउँ विकास समिति अनुदान सञ्चालन कार्यविधि २०६७ मा पूँजीगत अनुदान तलब भत्तामा खर्च गर्न नपाइने ब्यवस्था भएपनि गाविसले महांकाल उच्च माविका नीजि श्रोतका शिक्षक र स्वास्थ्य चौकीका एक स्वास्थ्यकर्मीलाई तलब दिदै आएको छ ।

आर्थिक बर्ष ०६९÷७० का लागि गाविसले महांकाल क्याम्पसका लागि विनियोजन गरेको १ लाख ५० हजार रुपैयाँ र  स्वास्थ्य चौकीका लागि विनियोजित १ लाख २० हजार रुपैयाँबाट उनीहरुले तलब भत्ता खाइरहेका छन् ।

यस्तै सहयोग, चन्दा जस्ता शीर्षकमा खर्च गर्न नपाइने प्रावधान भएपनि गाविसले एकल महिला सहयोग, अपाङ्ग सहयोग र जेष्ठ नागरिक सम्मान जस्ता शीर्षकमा पनि रकम विनियोजन गरेको छ ।

लक्षित बर्गका लागि बजेट विनियोजन गरी बाँकी रहेको ५० प्रतिशत रकमबाट २ लाख रुपैयाँ भन्दा कम योजनामा खर्च गर्न नपाइने प्रावधान भए भने गाविसले धेरै टुक्रे योजनाहरुमा समेत रकम विनियोजन गरेको छ ।

व्यवहारिक समस्याका कारण आफूले निर्देशिका तथा कार्यविधि पालना गर्न नसकेको गाविस सचिव मुकुन्द पराजुलीले बताउनुभयो । उज्यालो ९० नेटवर्कको कार्यक्रम ‘सुनौलो भविश्य, गाउँबस्ती छर्लङ्गै’मा बोल्दै उहाँले निर्देशिका तथा कार्यविधि पालना गर्दा काम सञ्चालन नहुने अवस्था भएकाले नियम मिच्नुपरेको दावी गर्नुभयो ।

मन्त्रालयले २०६७ मा जारी गरेको गाविस अनुदान सन्चालन कार्यविधि समेत दुईबर्ष पछि बल्ल पाएको सचिव पराजुलीले बताउनुभयो । सबै गाउँ तथा वडाको समानुपातिक विकासका लागि साना योजना समेत वितरण गर्नुपरेको उहाँको भनाई थियो ।
