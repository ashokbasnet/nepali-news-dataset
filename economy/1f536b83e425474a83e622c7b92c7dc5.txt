११ महिनामा ३९ प्रतिशत मात्रै पुँजीगत खर्च

दिल शिरीष/उज्यालो । बागलुङ, जेठ २५ – आर्थिक वर्ष सकिन १ महिना मात्रै बाँकी छँदा बागलुङमा ३९ प्रतिशत मात्रै पुँजीगत खर्च भएको छ ।
जिल्लाका २८ सरकारी कार्यालयले बिनियोजन गरेको बजेट मध्य ६१ प्रतिशत बजेट खर्च नभएको कोष तथा लेखा नियन्त्रण कार्यालय बागलुङले जनाएको छ ।
जिल्लामा विकास समितिले निमार्णको कामका लागि बिनियोजन भएको पुँजीगत बजेट मध्य करिब १८ करोड ३० लाख रुपैयाँ  हुन नसकेको कार्यालयका प्रमुख कोष नियन्त्रक विष्णुहरी तिमिल्सिनाले बताउनुभयो ।
जिल्लामा रहेका ४४ सरकारी कार्यालय मध्य २८ कार्यालयमा पुँजीगत बजेट बिनियोजन भएकोमा सुरक्षा निकायमा बाहेक अन्य कार्यालयले रकम खर्च गर्न सकेका छैनन् । जिल्लामा चालु आर्थिक वर्षमा ३० करोड २० लाख  रुपैयाँ पुँजीगत बजेट बिनियोजन भएको भएपनि गएको जेठ २० गतेसम्म ११ करोड ९० लाख मात्रै खर्च भएको छ ।
बागलुङका प्रमुख जिल्ला अधिकारी महादेव पन्थले पुँजीगत बजेट खर्च नहँुदा जिल्लाको विकास निर्माण प्रभावित हुने भन्दै गर्र्न सक्ने योजनामा मात्र बजेट बिनियोजन गर्न कार्यालय प्रमुखलाई निर्देशन दिनुभयो ।
जिल्लामा विकास निमार्णको कामका लागि विनियोजन भएको ठुलो रकम आर्थिक वर्षको अन्त्यमा मात्रै खर्च गर्दा विकास निमार्ण कार्य गुणस्तरीय नहुने र बजेटको दुरुपयोग हुने सम्भावना रहेको भन्दै सरोकारवालाले चिन्ता व्यक्त गरेका छन् ।
जिल्लामा आएको विकास बजेट खर्च नहुनु जिल्लाका लागी दुर्भाग्य भएको समाजसेवी देवबहादुर श्रेष्ठले बताउनुभयो ।
यता कार्यालय प्रमुखहरुले भने राजनितिक अस्थीरताले बजेट खर्च गर्न नसकिएको बताउँछन् । स्थानीय
विकास अधिकारी पुन्यबिक्रम पौडेलले राजनीतिक अस्थिरताले समयमै बजेटको अख्तियारी नहुने, टेण्डर प्रक्रिया ढिला हुने र वित्तीय प्रगति नदेखिने, योजना कार्यन्वयनमा स्थानीय स्तरमा मत एकता नहुनु जस्ता कारणले जन अपेक्षा अनुसार पुँजीगत बजेट खर्च गर्न नसकिएको बताउनुभयो ।
