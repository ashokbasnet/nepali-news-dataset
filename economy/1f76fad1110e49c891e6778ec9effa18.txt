पर्यटक लोभ्याउँदै थारु होम स्टे

विद्रोही गिरी/उज्यालो ।
नवलपरासी, साउन २६ – कावासोती–१५ बाघखोरमा रहेको थारु गाउँ घुम्न हिजोआज धेरै मानिस आउन थालेका छन् ।
थारु संस्कृति हेर्न र चितवन राष्ट्रिय निकुञ्ज घुम्न आउनेहरुलाई गाउँमै होम स्टे बनेकाले बास बस्ने चिन्ता छैन । नारायणी नदी किनारमा रहेको यो गाउँमा एक पटक आइपुग्नेहरु खुशी भएर फर्किन्छन् कतिपय त दोहोर्‍याएर पनि आउँछन् ।
एक बर्ष अगाडि डब्लुडब्लुएफ, तराई भू परिधि कार्यक्रम (ताल), चितवन राष्ट्रिय निकुञ्ज र अमलटारी मध्यवर्ती उपभोक्ता समूहको ‘हमार दिगो गाउँ’ (हाम्रो दिगो गाउँ) कार्यक्रम अन्तरगत यो गाउँमा होम स्टे शुरु गरिएको थियो । पूर्व पश्चिम राजमार्गको डण्डाबाट करिब सात किलोमिटर दक्षिणमा पर्ने बाघखोरका २० घरमा होमस्टे छ । प्रत्येक घरको एउटा कोठा पर्यटकलाई छुट्याइएको यहाँ खानाका परिकार भने मौलिक नै छ । चिर्चिर, माछा, घोगी, अचार, हाँसबाट बनाइने थारु परिकारले पाहुनालाई स्वागत गरिन्छ ।
२०७० जेठ ५ गते होम स्टे शुरु गरेपछि जिल्लाकै बिभिन्न संघ संस्था र कार्यालयबाट कार्यक्रम गर्न र बास बस्न उल्लेख्य रुपमा मानिसहरु आउने गरेका अमलटारी मध्यवर्ती  होमस्टेका अध्यक्ष प्रेमशंकर मर्दनिया थारुले बताउनुभयो । होम स्टे सञ्चालन भएदेखि  तीन सय जना विदेशी र छ सय जना स्वदेशी आएका छन् । ‘पर्यटनबाट होमस्टे सञ्चालक प्रति घरले एक लाख पचास हजार रुपैयाँ कमाएका छन् । विहान बेलुका पर्यटकको स्वागत खटिने यहाँका थारु समुदायका मान्छेहरु दिउँसो भने खेतीपाती र घरायसी काममा ब्यस्त हुन्छन्’ अध्यक्ष मर्दनिया थारुले भन्नुभयो ।  
बेलुका गाउँमा देखाइने थारु सांस्कृतिक प्रर्दशनीले पर्यटकहरु लोभिन्छन् । बिहान जंगल सफारी, हात्ती र गाडामा गरिन्छ । मध्यवर्तीभित्र आउने गैंडा, बाघ, भालु, चराचुरुङ्गी र जैविक विविधताले पर्यटक लोभिन्छन् । ‘थारु समुदायको स्वागत र ब्यवस्थापन पक्षले हामीलाई मोहित बनायो’ पाल्पाबाट आएका भगवान भण्डारीले भन्नुभयो ‘जैविक विविधिताको संरक्षणबाट गाउँलेको आम्दानी पनि बढ्छ ।’ ‘यो गाउँमा वन र वातावरणले कति मोहित पार्छ भन्ने कुरा पुष्टि गरेको छ’ अर्का पाहुना कमल तिमल्सेनाले भन्नुभयो ‘थारु  संस्कृति  र वातावरण दुबैचिज यहाँको वरदान हो ।’
