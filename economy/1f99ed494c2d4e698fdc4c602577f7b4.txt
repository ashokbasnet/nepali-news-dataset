ट्यांकर मजदुर, वितरक र आयल निगमबीच सहमति

काठमाडौं, फागुन २२ – इन्धनको आपूर्ति सहज हुने भएको छ । आन्दोलनरत ट्याङ्कर मजदुर, वितरक र नेपाल आयल निगमबीच सहमति भएपछि ढुवानी सुचारु हुने भएको हो ।

निगमको कार्यालय बबरमहलमा भएको सर्वपक्षीय वार्तामा भारतमा अपहरण गरि मारिएका मजदुरको परिवारलाई ८ लाख रुपैयाँ राहत दिने, निगमले ढुवानी मजदुरलाई निगमले ५ लाख रुपैयाँको विमा गरिदिने, तथा मजदुरको सुरक्षाको जिम्मा निगमले लिने विषयमा सहमति भएको नेपाल यातायात स्वतन्त्र मजदुर संगठनका मध्यमाञ्चल ईन्चार्ज दीपककुमार मैनालीले जानकारी दिनुभयो ।

सहमतिपछि आजैबाट ढुवानी थालिने उहाँले बताउनुभयो ।

तेल लिन भारतको बरौनी गएका बेला ट्याङकर सहचालकको हत्या भएपछि पीडित परिवारलाई राहत, मजदुरहरुको सुरक्षाको ग्यारेन्टी, सामाजिक सुरक्षा लगायतको माग गर्दै मजदुर संगठन र वितरकले ढुवानी बन्द गरेर आन्दोलनमा उत्रिएपछि बजारमा तेल अभाव भएको छ ।
