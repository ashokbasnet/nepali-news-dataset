धेरै कमाउने पेशाकर्मीमाथि राजश्वको अनुसन्धान सुरु

कमल पराजुली/उज्यालो
काठमाडौ, भदौ २१ – राजश्व अनुसन्धान बिभागले कर छली गरेको आशंकामा पेशाकर्मीहरुमाथि अनुसन्धान शुरु गरेको छ । बिभागले धेरै आम्दानी गर्ने वकिल, चार्टर्ड एकाउन्टेन्ट र डाक्टरहरुबाट पेशाकर्मीमाथिको अनुसन्धान सुरु गरेको हो ।
विभागले शुक्रबार नेपाल वार एशोसिएसनका पूर्व अध्यक्ष एवं वरिष्ठ अधिवक्ता शम्भु थापाको ल फर्म सहित ६ जना धेरै आम्दानी गर्ने पेशाकर्मीहरुको फर्ममा छापा मारेको छ ।
कर छलीको आशंकामा विभागले पुतलीसडकमा रहेको वरिष्ठ अधिवक्ता थापाको ल फर्म, लिगल एडभाईजरीमा छापा मारेको हो । विभागको टोलीले त्यहाँबाट कागजात, एउटा ल्यापटप, सिपियू र दुई वटा भ्याट बिल प्याड कव्जामा लिएको छ ।
विभागका उपसचिव खिम कुँवर नेतृत्वको टोलीले चार्टर्ड एकाउन्टेन्ट बिके अग्रवालको सिफलमा रहेको फर्म, जनचेतना ल फर्म डिल्लीबजार, विम कन्सल्टेनसी नयाँ सडक, डिजाईन सेल प्रालि नक्साल लगायत छ ठाउँमा छापा मारेको विभागका महानिर्देशक खुमराज पुञ्जालीले जानकारी दिनुभयो ।
ती सबै ठाउँबाट बिभिन्न कागजात कव्जामा लिइएको भन्दै महानिर्देशक पुञ्जालीले शनिबारदेखि अनुसन्धान शुरु गर्ने जानकारी दिनुभयो । बिभागले वरिष्ठ अधिवक्ता थापा सहित छापा मारेका सबै फर्मका सञ्चालकलाई २५ गतेभित्र बिभागमा उपस्थित हुन निर्देशन दिएको छ ।
यस्तै बिभागको टोलीले डा. असर्फी शाहमाथि पनि अनुसन्धान शुरु गरेको छ । उहाँको कान्तिपुर अस्पताल, बयोधा अस्पताल र म्याक्स पोलिक्निकमा बिभागको टोली पुगे पनि शाह नभेटिएकोले ३ दिनभित्र बिभागमा उपस्थित हुने निर्देशन सहितको चिठी घरमा छोडिएको महानिर्देशक पुञ्जालीले बताउनुभयो ।
छापा मार्नु म माथिको प्रतिशोध: थापा
यसैबीच वरिष्ठ अधिवक्ता थापाले राजनीतिक प्रतिशोध राखेर आफ्नो फर्ममा छापा मारेको प्रतिक्रिया दिनुभएको छ ।
आफूले मन्त्रिपरिषदका अध्यक्ष खिलराज रेग्मी र अख्तियार दुरुपयोग अनुसन्धान आयोगका प्रमुख लोकमानसिंह कार्कीको नियुक्ति विरुद्ध बोलेकोले राज्यले सुनियोजित ढंगले हतोत्साहीत बनाउन छापा मारेको आरोप लगाउनुभयो ।
उहाँले आफूले फर्म दर्ता गरी कर तिर्दै आएको दाबी गर्नुभयो । विभागले भने कर छलिको उजुरीका आधारमा छापा मारेर कागजात नियन्त्रणमा लिएको जनाएको छ ।
