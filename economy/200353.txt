बीओकेको ३६ र सिटिजन्स बैंकको ६ प्रतिशतले नाफा बढ्यो

१० कात्तिक काठमाडौं । चालू आर्थिक वर्ष २०७१/०७२ को पहिलो त्रैमासिक (असोज मसान्त) मा बैंक अफ काठमाण्डूको गत वर्षको सोही अवधिको भन्दा ३६ प्रतिशत र सिटिजन्स बैंकको नाफा ५.५० प्रतिशतले बढेको छ ।
यी दुई बैंकले सोमबार पहिलो तीन महिनाको वित्तीय विवरण सार्वजानिक गरेका छन् ।
वित्तीय विवरणअनुसार बैंक अफ काठमाण्डूको नाफा १६ करोड ५८ लाख रुपैयाँ नाफा कमाएको छ । गत वर्षको यसै अवधिमा यो बैंकले १२ करोड २२ लाख रुपैयाँ खुद नाफा कमाएको थियो ।

२०७० असोज मसान्तमा १० करोड ३७ लाख रुपैयाँ नाफा कमाएको सिटिजन्स बैंकले २०७१ असोज मसान्तमा ११ कारोड ३ लाख रुपैयाँ नाफा कमाएको छ ।  व्याज आम्दानी नै बैंकहरुको नाफाको मुख्य स्रोत देखिएको छ ।

बीओकेले गत वर्षको सोही अवधिको भन्दा पाँच करोड रुपैयाँले व्याज आम्दानी बढाएको छ । गत वर्ष २९ करोड ९ लाख रुपैयाँ व्याज आम्दनी गरेको यो बैंकले चालू आवको असोज महिनासम्ममा ३४ करोड ८४ लाख रुपैयाँ व्याज आम्दानी भएको वित्तीय विवरणमा उल्लेख छ ।
व्याज खर्च कटौती गरेपछि बैंकको व्याज आम्दानी बढेको हो । गत वर्षको असोजमा ३६ करोड रुपैयाँ व्याज खर्च गरेको बैंकले यो वर्षको सो अवधिमा ३१ करोड रुपैयाँ मात्रै व्याज खर्च गरेको छ ।

बैंकले निक्षेपमा दिने र कर्जामा लिने व्याजबीचको अन्तर (स्प्रेड दर) मा कुनै परिवर्तन आएको छैन । गत वर्ष र यो वर्ष स्प्रेड दर ४.१२ प्रतिशत रहेको छ । बैंकको राइट व्याक र प्रोभिजनिङ दुबै घटेको छ।
यो त्रैमासमा बैंकले एक करोड ८० लाख रुपैयाँ सम्भावित नोक्सानका लागि प्रोभिजन गरेको छ भने जम्मा ४५ लाख रुपैयाँ राइट व्याक गरेको छ। कर्मचारीको खर्च भने तीन महिनाको अवधिमा करिब साढे करोड थपिएको छ।
एक वर्षको अवधिमा बैंकमा करिव साढे ६ अर्ब रुपैयाँ निक्षेप थपिएको छ। असोज मसान्तसम्ममा बैंकले ३४ अर्ब ३७ करोड रुपैयाँ निक्षेप संकलन गरी २८ अर्ब ९० करोड रुपैयाँ कर्जा प्रवाह गरेको छ ।
बैंकको बार्षिक प्रतिसेयर आम्दानी ३१ रुपैयाँ छ। गत वर्षको असोजमा कूल कर्जाको १.४३ प्रतिशत रहेको खराब कर्जा यो असोजमा खुम्चिएर १.१६ प्रतिशतमा झरेको छ ।
व्याज खर्च घटेको र व्याज आम्दानी बढेका कारण ७ करोड २७ लाख रुपैयाँले खुद व्याज अम्दानी बढेपनि  सिटिजन्स बैंकले नाफा भने विदेशी विनिमयको कारोबारमा नाफा घटेपछि समग्र नापफाको वृद्विदरमा असर परेको छ ।
बैंकले यो अवधिमा राइट व्याक गरेको छैन तर सम्भावित नोक्सानीका लागि ९ करोड ६७ लाख रुपैयाँ व्यवस्था गरेको छ ।

त्यसैगरी बैंकले एक वर्षको ६ अर्ब ३३ करोड रुपैयाँ बढाएको छ । असोज मसान्तसम्ममा २९ अर्ब ६० करोड रुपैयाँ निक्षेप संकलन गरी २४ अर्ब ९७ करोड रुपैयाँ कर्जा विस्तार गरेको छ । बैंकको प्रतिसेयर आम्दानी १८ रुपैयाँ ५५ पैसा छ भने स्प्रेड दर ४.८२ प्रतिशत रहेको छ । गत वर्ष यस्तो दर ४.९९ प्रतिशत रहेको थियो ।
गत वर्षको तुलनामा यो वर्ष खराब कर्जाको मात्रा केही घटेको छ । गत वर्षको असोजमा कूल कर्जामा खराब कर्जाको मात्रा २.६६ प्रतिशत रहेकोमा यो असोजमा २.३५ प्रतिशतमा झरेको छ ।

