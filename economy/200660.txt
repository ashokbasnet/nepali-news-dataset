एनएमबी बैंकले तीन महिनामै सवा १४ करोड कमायो
११ कात्तिक काठमाडौं । एनएमबी बैंकले आर्थिक वर्ष २०७१/०७२ को असोज मसान्तमा १४ करोड २७ लाख रुपैयाँ नाफा कमाएको छ । यो गत वर्षको यसै अवधिको भन्दा ५७.२५ प्रतिशतले बढी हो । गत वर्षको असोज मसान्तमा बैंकले ९ करोड ८ लाख रुपैयाँ कमाएको थियो ।
खुद व्याज आम्दानी बढेपछि बैंकको नाफा बढेको हो । गत वर्षको असोज मसान्तको तुलनामा यो असोजमा बैंकको खुद व्याज आम्दानी ५० प्रतिशतले बढेर २५ करोड ३८ लाख रुपैयाँ पुगेको मंगलबार प्रकाशित वित्तीय विवरणमा उल्लेख छ । बैंकका अन्य आम्दानीहरु पनि बढेका छन् ।
गत बर्षको असोजमा कूल कर्जाको १.८३ प्रतिशत रहेको खराब कर्जाको अनुपात घटेर यो वर्षको सोही अविधमा ०.५३ प्रतिशतमा खुम्चिएको छ । बैंकले सम्भावित जोखिमबापत राखेको एक करोड ७४ लाख रुपैयाँ राइटव्याक गरेको छ।
 बैंकको प्रतिसेयर आम्दानी (वार्षिक) २८ रूपैयाँ ५६ पैसा र प्रतिसेयर नेटवर्थ १  सय ६० रूपैयाँ ४४ पैसा रहेको छ।
बैंकको पुँजी पर्याप्तता अनुपात १०.७७ प्रतिशत, पुँजी कोष लागत ४.३४ प्रतिशत, औसत व्याजदर ४.७१ प्रतिशत खुद व्याज स्प्रेडदर ४.६५ प्रतिशत छ भने बैंकको कर्जा र निक्षेप अनुपात ७७.७४ प्रतिशत रहेको छ ।

