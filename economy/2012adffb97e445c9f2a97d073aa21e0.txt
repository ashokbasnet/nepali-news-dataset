गोदावरी रिसोर्टका कर्मचारी आन्दोलनमा

काठमाडौ, असार १० – ललितपुरको गोदावरी भिलेज रिसोर्टका श्रमिकले मंगलबार बेलुकीदेखि काम बन्द गर्ने भएका छन् ।
व्यवस्थापनले माग पुरा नगरेको भन्दै श्रमिकले काम बन्द गर्ने बताएका हुन् । रिसोर्टमा रहेका पर्यटकलाई अरु होटलमा पठाएर राती १२ बजेदेखि पूरै काम बन्द गरेर धर्नामा बस्ने नेपाल होटल, क्यासिनो तथा रेष्टुरेण्ट श्रमिक संघका अध्यक्ष सुशील थापाले जानकारी दिनुभयो ।
रिसोर्टमा काम गरिरहेका श्रमिकलाई व्यवस्थापनले खाइपाई आएको तलवमा २५ प्रतिशत सम्म वृद्धि गर्नुपर्ने, उपदान कोष स्थापना गर्नुपर्ने, लगायतका ११ बुँदे माग पूरा गर्न व्यवस्थापन पक्ष सहमत नभएकाले रिसोर्टको सेवा बन्द गरेको अध्यक्ष थापाले बताउनु भयो । रिसोर्टमा १ सय ६० जना स्थायी श्रमिक कार्यरत छन् ।
