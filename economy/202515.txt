तीन महिनामा एसबिआइ बैंकको नाफा २५ करोड ६२ लाख
१७ कात्तिक, काठमाडौं । आर्थिक वर्ष २०७१/०७२ को पहिलो तीन महिना अर्थात असोज मसान्तसम्ममा नेपाल एसबिआई बैंकले २५ करोड ६२ लाख रुपैयाँ नाफा कमाएको छ । गत वर्षको यसै अवधिमा बैंकले २२ करोड २७ लाख रुपैयाँ नाफा कमाएको थियो ।
गत वर्षकोभन्दा ७ करोड रुपैयाँ बढी ब्याज आम्दानी गरेपछि बैंकको नाफा बढेको हो । गत वर्षको असोजमा ३९ करोड ८६ लाख रुपैयाँ खुद ब्याज आम्दानी गरेको बैंकले यो असोजमा ४६ करोड ८६ लाख रुपैयाँ ब्याज आम्दानी गरेको सोमबार प्रकाशित वित्तीय विवरणमा उल्लेख छ ।
कर्जा र निक्षेपबीचको व्याज अन्तर (स्प्रेड)का कारण बैंकको ब्याज आम्दानी घटेको छ । गत वर्षको असोजमा १ अर्ब रुपैयाँ रहेको व्याज आम्दानी यो असोजमा घटेर ९५ करोड ५८ लाख रुपैयाँमा झरेको छ ।
तर, बैंकले गत वर्षकोभन्दा व्याज खर्च उल्लेख घटाएको छ । गत वर्षको असोजमा ६२ करोड रुपैयाँ व्याज खर्च गरेको बैंकले यो असोजमा ४८ करोड ७१ लाख रुपैयाँ व्याज खर्च गरेको छ ।
गत वर्षको असोजमा विदेशी मुद्राको कारोबारबाट २ करोड ४५ लाख रुपैयाँ आम्दानी गरेको बैंले यो असोजमा यस्तो आम्दानी २ करोड ८९ लाख रुपैयाँ गरेको छ ।
त्यसैगरी, गत वर्षको भन्दा संभावित जोखिम व्यवस्थामा छुट्याइएको रकम भने केही बढेको छ । गत वर्षको असोजमा १ करोड १० लाख रुपैयाँ छुट्याइएको यस्तो रकम यो असोजमा ३ करोड ३ करोड २९ लाख रुपैयाँ छुट्याइएको छ ।
गत वर्षको असोजको तुलनामा यो असोजमा सम्भावित जोखिम व्यवस्थाका लागि छुट्याइएको रकम फिर्ता (राइट व्याक) भने केही घटेको छ । गत वर्षको असोजमा २ करोड ४५ लाख रुपैयाँ राइट व्याक गरेको बैंकले यो असोजमा १ करोड ३२ लाख रुपैयाँ मात्रै राइट व्याक गरेको छ ।
एक वर्षको अवधिमा बैंकको खराब कर्जामा केही सुधार आएको छ । गत वर्षको असोजमा कूल कर्जाको ०.३५ प्रतिशत रहेको खराब कर्जा यो असोजमा घटेर ०.२३ प्रतिशतमा झरेको छ ।
बैंकको कर्जा र निक्षेपबीचको व्याज अन्तर (स्प्रेडदर) ४.३९ प्रतिशत रहेको जनाएको छ । यस्तो दर ५ प्रतिशतभन्दा माथि हुन नहुने राष्ट्र बैंकको निर्देशन छ ।
बैंकको प्रतिसेयर नेटवर्थ १ सय ८७ रुपैयाँ ५८ पैसा र प्रतिसेयर आम्दानी ३८ रुपैयाँ ६७ पैसा छ  भने मुल्य आम्दानी अनुपात २५.६५ गुणा छ ।
गत वर्षको असोज मसान्तकोभन्दा यो असोजमा बैंकको निक्षेप एक अर्ब रुपैयाँ बढीले घटेको छ । गत वर्षको असोजमा ५६ अर्ब ७३ करोड रुपैयाँ निक्षेप संकलन गरेको बैंकले यो असोजमा ५५ अर्ब ६ करोड रुपैयाँ मात्रै निक्षेप संकलन गरेको छ ।
तर, गत वर्षको तुलनामा बैंकको कर्जा परिचालन भने उल्लेख्य मात्रामा बढेको छ । गत वर्षको असोज मसान्तमा ३० अर्ब ५ करोड रुपैयाँ कर्जा प्रवाह गरेको बैंकले यो वर्षको असोजमा ३७ अर्ब २१ करोड रुपैयाँ कर्जा प्रवाह गरेको बैंकले प्रकाशित गरेको अपरिस्कृत वित्तीय विवरणमा उल्लेख छ ।

