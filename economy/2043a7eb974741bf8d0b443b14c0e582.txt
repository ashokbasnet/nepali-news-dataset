सहकारीमा पनि मर्जरको लहर

कमल पराजुली/ उज्यालो । काठमडौं, साउन ३१ – सहकारी संस्थाहरुको सख्या बढेसँगै अस्वस्थ प्रतिस्पर्धा हुने र प्रतिस्पर्धामा टिक्न गार्‍हो हुने अवस्था आएपछि पछिल्लो समयमा सहकारी संस्थाहरु मर्जर तर्फ आकर्षित भएका छन् । सहकारी स्थापनाको क्रम बढेसँगै खुलेका सहकारीहरु एकअर्कामा गाभिने अर्थात मर्ज हुने क्रम पनि बढेको हो ।

 

अहिले सम्म देशभरी करिब ६० वटा सहकारीहरु मर्ज भैसकेका छन् भने दर्जनौँले प्रकृया अगाडि बढाएका छन् । यसरी मर्ज हुने सहकारी सस्थामा धेरै बचत तथा ऋण सहकारी रहेको बचत तथा ऋण केन्द्रीय सहकारी सघका वरिष्ठ कार्यक्रम अधिकृत शिव अधिकारीले जानकारी दिनुभयो । सबैभन्दा धेरै काभ्रे, भक्तपुर, लम्जुङ, नवलपरासी, मोरङका सहकारीहरु मर्ज भएका छन् । २ वटा देखि ४ वटा सहकारी सम्म मर्ज भएर सञ्चालन भएका अधिकारीले बताउनभुयो ।

सहकारी विभागले एउटै बिषयमा काम गर्ने उद्देश्यले खुलेका सहकारी संस्थाहरुलाई मर्जरको लागि प्रोत्सहान गर्ने नीति ल्याएपछि सहकारी सस्थाहरु मर्जर तर्फ आकर्षित भएका हुन् । मर्जरमा जानेलाई कार्यक्षेत्र बिस्तार गर्न दिने सहितका अरु विभिन्न सुविधाहरुको व्यवस्था गरिएकोले सहकारीहरु मर्जरमा आकर्षित भैरहेको विभागका कानुन अधिकृत कमल गौतमले जानकारी दिनुभयो ।

अहिले खासगरि शहरी क्षेत्रका सहकारीहरुले मर्जरमा जाने प्रकृया अघि बढाईरहेका छन् । सहकारी ऐन अनुसार दुई तिहाई सदस्य सहमत भएपछि मर्जमा जान सक्ने व्यवस्था छ । बैंक तथा वित्तीय संस्था धेरै भएको भन्दै राष्ट्र बैंकले मर्जरको नीति ल्याएसँगै सहकारी विभागले पनि मर्जरको लागि सहकारी संस्थाहरुलाई प्रोत्सहान गर्न थालेको हो ।

अहिले सहकारीको संख्या देशभर झण्डै २६ हजार पुगेको छ । ति मध्ये आधा बचत तथा ऋण सहकारी छन् । सरकारले अर्थनीतिको एक महत्वपुर्ण स्थानमा राख्दै सहकारीलाई विस्तार गर्ने नीति लिएपछि यसको सख्या एकाएक बढेको हो ।

सहकारीको संख्या धेरै भएकोले अनुगमन पनि सम्भब नभएकोले बलिया र सक्षम सहकारी बनाउने उद्देश्य अनुरुप मर्जरको लागि प्रोत्सहान गरिएको सहकारी विभागको भनाई छ ।
