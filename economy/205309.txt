तीन महिनामा जनता बैंकले सवा २ करोड कमायो
२५ कात्तिक काठमाडौं । जनता बैंकले चालू आर्थिक वर्षको पहिलो त्रैमास (असोज मसान्त) मा २ करोड १३ लाख रुपैयाँ नाफा कमाएको छ । गत वर्षको यसै अवधिमा बैंक ५ करोड ९८ लाख रुपैयाँले घाटामा थियो ।
खुद व्याज आम्दानीमा भएको वृद्धि र बैदेशिक मुद्राको कारोबारबाट भएको आम्दानी धनात्मक भएपछि र संभावित जोखिम व्यवस्थाका लागि छोट्याइएको मोटो रकम फिर्ता आएपछि बैंकको नाफा बढेको हो ।
बैंकले बैदेशिक मुद्राको कारोबारबाट १ करोड रुपैयाँ कमाएको छ । गत वर्षको यस अवधिमा यस्तो कारोबारमा बैंकले ८ करोड ८२ लाख रुपैयाँ गुमाएको थियो ।
गत वर्ष ११ करोड ९७ लाख रुपैयाँ व्याज आम्दानी गरेको बैंकले यो वर्ष १३ करोड ८५ लाख रुपैयाँ खुद व्याज आम्दानी गरेको छ । गत वर्षको तुलनामा बैंकको स्प्रेड दर केही बढेको छ । गत वर्षको असोजमा १.८५ प्रतिशत रहेको स्प्रेड दर यो असोजमा भने २.०६ प्रतिशत रहेको छ ।
बैंकले संभावित जोखिा व्यवस्थाका लागि छुट्याएको ५ करोड ३८ लाख रुपैयाँ फिर्ता (राइटव्याक) गरेको छ ।
बैंकले असोज मसान्तसम्ममा १९ अर्ब ८३ करोड रुपैयाँ निक्षेप संकलन गरी १७ अर्ब २५ करोड रुपैयाँ कर्जा प्रवाह गरेको छ । गत वर्ष १३ अर्ब ५९ करोड रुपैयाँ निक्षेप संकलन गरी ११ अर्ब ९८ करोड रुपैयाँ कर्जा प्रवाह गरेको थियो ।
गत वर्ष कूल कर्जाको १.५० प्रतिशत रहेको खराब कर्जा यो वर्ष १.०८ प्रतिशतमा सिमित गरेको छ ।
बैंकको प्रतिसेयर नेटवर्थ १ सय ८ रुपैयाँ १८ पैसा र प्रतिसेयर आम्दानी ४ रुपैयाँ १५ पैसा छ ।

