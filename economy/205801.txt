कुमारी बैंकको ३४.७५ प्रतिशत लाभांश स्वीकृत

२६ कात्तिक, काठमाडौं । कुमारी बैंकले चुक्ता पुँजीको ३३ प्रतिशत बोनस शेयर र कर प्रयोजनाका लागि १.७४ प्रतिशत नगद लाभांश दिने भएको छ ।
बैंकको बुधबार सम्पन्न १४औं वाषिर्क साधारणसभाले बोनस शेयर र नगद लाभांश प्रदान गर्ने सञ्चालक समितिको प्रस्ताव पारित गरेको हो ।
सञ्चालक समितिका अध्यक्ष नूर प्रताप राणाले बैंकले प्राविधिक क्षमता र सेवा क्षेत्रलाई बढाउँदै लगेको जानकारी गराए ।
बैंकको अघिल्लो वर्षको तुलनामा गत आर्थिक वर्षमा वासलातको आकार १० प्रतिशतले वृद्धि भई ३१ अर्ब २ करोड रुपैयाँ पुगेको छ । यसैगरी बैंकको निक्षेप, कर्जा तथा खुद मुनाफा क्रमशः ८.९३ प्रतिशत, १३.३७ प्रतिशत तथा १७.२३ प्रतिशतले वृद्धि भई २७ अर्ब ५७ करोड, २२ अर्ब ८० करोड र ३४ करोड १६ लाख रुपैयाँ पुगेको छ ।
बैंकले ग्रामीण क्षेत्र र दुर्गम क्षेत्रका जनतालाई बैंकिङ सेवा पुर्‍याउने उद्देश्यले हालै मात्र ६ वटा शाखाहरु विस्तार गरेको छ भने काठमाडौं उपत्यकाको कलंकी तथा थलीमा थप दुईवटा शाखाहरु खोल्ने तयारीमा रहेको छ ।
हाल बैंकले ३४ शाखा, २ एक्सटेन्सन काउन्टर, ४० वटा एटिएमबाट आधुनिक बैंकिङ सेवा उपलब्ध गराइरहेको छ ।

