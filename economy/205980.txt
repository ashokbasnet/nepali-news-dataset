बैंकहरुको कूल निक्षेप साढे १२ खर्ब, हप्तामै १३ अर्ब बढ्यो
२७ कात्तिक, काठमाडौं । पछिल्लो एक हप्तामा वाणिज्य बैंकहरुले १३ अर्ब रुपैयाँ निक्षेप संकलन गरेका छन् । नेपाल राष्ट्र बैंकले उपलब्ध गराएको पछिल्लो तथ्यांकअनुसार कात्तिक १५ गतेसम्ममा वाणिज्य बैंकहरुको कूल निक्षेप १२ खर्ब ४९ अर्ब पुगेको छ ।
कात्तिक ९ गते बैंकहरुको कूल निक्षेप १२ खर्ब ३६ अर्ब रुपैयाँ थियो । उल्लेख्य मात्रामा निक्षेप संकलन भए पनि कर्जा प्रवाह भने बढ्न सकेको छैन । पछिल्लो एक हप्तामा बैंकहरुले एक अर्ब रुपैयाँले मात्रै कर्जा बढाएका छन् ।
कात्तिक १५ गतेसम्ममा बैंकहरुले ९ खर्ब ६९ अर्ब रुपैयाँ कर्जा प्रवाह गरेको राष्ट्र बैंकले जनाएको छ । कात्तिक ९ गते बैंकहरुको कूल कर्जा ९ खर्ब ६८ अर्ब रुपैयाँ थियो ।
निक्षेप संकलन र कर्जा प्रवाहमा देखिएको असन्तुलनले अधिक तरलता (लगानी योग्य पुँजीको पर्याप्तता) ले ग्रसित बैंकिङ क्षेत्र तत्काल यो समस्याबाट मुक्त हुने देखिँदैन ।
वितग केही वर्षदेखि बैंकिङ क्षेत्र अधिक तरलताको समस्याले ग्रसित छ । हाल बैंकिङ क्षेत्रमा करिब ६० अर्ब रुपैयाँ अधिक तरलता छ ।
लगानी योग्य वातावरणको अभावमा लगानी बढ्न नसक्दा बैंकिङ क्षेत्रले तरलताको समस्या भोग्नु परेको हो ।
अधिक तरलताको समस्या घटाउन राष्ट्र बैंकले पटक-पटक विभिन्न किसिमका अल्पकालीन मौद्रिक औजार प्रयोग पनि समस्याको समाधान भने हुन सकेको छैन ।

