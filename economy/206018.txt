२ सय १५ प्रतिशतले बढ्यो एनसीसी बैंकको नाफा
२७ कात्तिक काठमाडौं । नेपाल क्रेडिट एन्ड कमर्श (एनसिसि) बैंकले चालू आर्थिक वर्षको पहिलो त्रैमास (असोज मसान्तसम्म) मा गत वर्षको सोही अवधिको भन्दा २ सय १५ प्रतिशतले खुद नाफा बढाएको छ ।
२०७१ असोज मसान्तमा बैंकले १० करोड २७ लाख रुपैयाँ नाफा कमाएको छ । गत वर्षको यसै अवधिमा बैंकले ३ करोड २५ लाख रुपैयाँ नाफा कमाएको थियो ।
खुद व्याज आम्दानी उल्लेख बढेपछि बैंकको नाफा बढेको हो । यो वर्षको असोजमा बैंकले १८ करोड ३० लाख रुपैयाँ खुद व्याज आम्दानी गरेको बिहीबार प्रकाशित वित्तीय विवरणमा उल्लेख छ । गत वर्षको यसै अवधिमा बैंकले १३ कारोड ७ लाख रुपैयाँ खुद व्याज आम्दानी गरेको थियो ।
त्यसैगरी बैंकले संभावित जोखिम व्यवस्थाका लागि छुट्याएको ३ करोड ७९ लाख रुपैयाँ फिर्ता (राइटव्याक) गरेको छ । गत वर्षको असोजमा १ करोड ६९ रुपैयाँ मात्रै राइटव्याक भएको थियो । राइटव्याकलाई नाफामा गणना गर्न पाइने भएकाले यसले पनि नाफा वृद्धिमा सहयोग गरेको हो ।
त्यस्तै बैंकले बैदेहिक मुद्राको कारोबारबाट ५८ लाख २२ हजार रुपैयाँ आम्दानी गरेको छ । गत वर्षको असोजमा यस्तो कारोबारबाट ३ लाख १० हजार रुपैयाँ मात्रै आम्दानी गरेको थियो ।
बैंकको खराब कर्जामा सामान्य सुधार देखिएको छ । गत वर्षको असोजमा कूल कर्जाको २.८२ प्रतिशत रहेको खराब कर्जा यो असोजमा २.७० प्रतिशतमा झरेको छ । यद्यपि कर्जाको आकार बढेकाले प्रतिशत घटेपनि खराब कर्जाको रक मभने बढेको छ ।
बैंकको कष्ट अफ फन्ड घटेपछि आधार व्याजदर पनि घटेको छ । गत वर्षको असोजमा ६.९२ प्रतिशत रहेको कष्ट अफ फन्ड यो वर्षको असोजमा ५.५२ प्रतिशतमा झरेको  छ । त्यसैगरी १०.२४ प्रतिशत रहेको आधार व्याजदर (बेस रेट) ८.८० प्रतिशतमा झरेको छ ।
एक वर्षको अवधिमा बैंकको निक्षेप संकलन ३० करोड रुपैयाँले बढेको छ । तर कर्जा भने सवा अर्ब रुपैयाँले बढेको छ । गत वर्षको असोजमा २२ अर्ब ६७ करोड रुपैयाँ रहेको निक्षेप यो वर्षको असोजमा २२ अर्ब ३७ करोड रुपैयाँ रहेको छ ।
गत वर्षको असोजमा १६ अर्ब ८४ करोड रुपैयाँ कर्जा प्रवाह गरेको बैंकले यो असोजमा १८ अर्ब ८ करोड रुपैयाँ कर्जा प्रवाह गरेको छ ।
बैंकको वाषिर्क प्रतिसेयर आम्दानी २० रुपैयाँ ९८ पैसा र प्रति सेयर नेटवर्थ १ सय ८७ रुपैयाँ ६९ पैसा रहेको भने मुल्य आम्दानी अनुपात २०.२१ गुणा रहेको छ ।
बैंकको चुक्ता पुँजी १ अर्ब ४७ करोड रुपैयाँ छ । राष्ट्र बैंकले गत वर्ष नै वाणिज्य बैंकहरुको चुक्ता पुँजी २ अर्ब रुपैयाँ हुनुपर्ने निर्देशन दिएको थियो ।
बैंकले चुक्ता पुँजी वृद्धि गर्नका लागि सेयरधनीलाई गत वर्षको नाफाबाट ३८ प्रतिशत बोनस सेयर दिने निर्णय गरिसकेको छ । गत वर्ष बैंकले ३९ करोड २१ लाख रुपैयाँ खुद नाफा कमाएको थियो ।
नेपाल राष्ट्र बैंकले गत फागून देखि बैंकको व्यवस्थापन सम्हाल्दै आएको छ । आगामी मंसिरसम्ामा राष्ट्र बैंकले साधारणसभा गराएर लगानीकर्तालाई बैंकको जिम्मा लगाउने बताएको छ ।

