नाफा : हिमालयन बैंकको बढ्यो, मेगा बैंकको घट्यो
२८ कात्तिक, काठमाडौं । शुक्रबार हिमालयन बैंक र मेगा बैंकले चालु आवको पहिलो त्रैमाशको वित्तीय विवरण सार्वजानिक गरेका छन । वित्तीय विवरणअुनसार हिमालयन बैंकको नाफा गत वर्षको यसै अवधिको भन्दा करिब १० करोड रुपैयाँले बढेको छ भने मेगा बैंकको नाफा २ करोड ९ लाख रुपैयाँले घटेको छ ।
हिमालयन बैंक
यो बैंकले २६ करोड ८६ लाख रुपैयाँ नाफा गरेको छ । गत बर्षको यो अवधिमा बैंकले १७ करोड ३५ लाख रुपैयाँ नाफा कमाएको थियो । व्याज आम्दानी बढेपछि र प्रोभिजनिङ घटेपछि बैंकको नाफा बढेको हो । बैंकको खुद व्याज आम्दानी १६.६० प्रतिशतले बढेर ५९ करोड तीन लाख रुपैयाँ पुगेको छ ।
बैंकले यसपटक बैदेशिक मुऽाको बिनिमयबाट ८ करोड ७६ लाख कमाएको छ । त्यस्तै बैंकले अन्य आम्दानी ४ करोड ५१ लाख रुपैयाँ र फि कमिसनबाट आम्दानी १७ करोड २८ लाख कमाएको छ । बैंकको कर्जा र निक्षेपबीचको व्याज अन्तर (स्प्रेड) ४.७४ प्रतिशत छ ।
बैंकको खराब कर्जामा केही सुृधार देखिएको छ । गत वर्षको असोजमा कूल कर्जामा २.६५ प्रतिशत रहेको खराब कर्जा यो असोजमा घटेर २.१८ प्रतिशतमा झरेको छ ।
गत वर्षको असोजको तुलनामा यो असोजमा बैंकको निक्षेप १६ प्रतिशतले बढेर ६८ अर्ब ९१ करोड रुपैयाँ पुगेको छ  भने बैंकको कर्जा करिब २१ प्रतिशतले बढेर ५० अर्ब ५४ करोड पुगेको छ । बैंकले घरजग्गामा २५ प्रतिशतले लगानी घटाएको छ । बैंकको चुक्ता पुँजी २ अर्ब ८९ करोड र सञ्चत कोष ३ अर्ब ६४ करोड रुपैयाँ रहेको छ ।
मेगा बैंक
यो बैंकले चालु आवको असोज मसान्तसम्ममा ८ करोड ९ लाख रुपैयाँ नाफा कमाएको छ । गत बर्षको यसै अवधिमा बैंकले १० करोड १८ लाख रुपैयाँ नाफा कमाएको थियो ।
संभावित जोखिम व्यवस्थाका लागि छुट्याउनु पर्ने रकम बढेपछि र यसअघि संभावित जोखिम व्यवस्थाका लागि छुट्याइएको रकम फिर्ता (राइटव्याक) नभएपछि बैंकको नाफा बढ्न नसकेको हो ।
यो असोज मसान्तमा बैंकले २ करोड ४८ लाख रुपैयाँ प्राभिजनिङ गरेको छ । गत बर्षको असोजमा ४० लाख राइटब्याक गरेको बैंकले यो असोजमा कति पनि राइटव्याक गरेको छैन ।
एक वर्षको अवधिमा बैंकको खुद व्याज आम्दानी १६ लाख रुपैयाँले मात्रै बढेको छ । गत वर्षको असोजमा १९ करोड ५४ लाख रुपैयाँ खुद व्याज आम्दानी गरेको बैंकले यो वर्षको असोजमा १९ करोड ७० लाख रुपैयाँ मात्रै व्याज आम्दानी गरेको छ । गत वर्षको तुलनामा व्याज आम्दानी र व्याज खर्च दुबै एक करोड रुपैयाँले बढेको छ ।
बैदेशिक मुद्राको बारोबारबाट हुने आम्दानी पनि घटेको छ । गत वर्षको असोजमा यस्तो कारोबारबाट ३ करोड  ८० लाख रुपैयाँ कामएको थियो । यो वर्ष २ करोड ४२ लाख रुपैयाँ कमाएको छ । त्यसैगरी बैंकले अन्य आम्दानी ३ करोड २५ लाख रुपैयाँ र फि कमिसनबाट आम्दानी ७३ लाख कमाएको छ ।
गत वर्षको असोजमा १.६८ प्रतिशत रहेको कूल कर्जामा खराब कर्जाको अनूपात यो असोजमा बढेर २.१५ प्रतिश पुगेको छ ।
बैंकले १८ अर्ब ९७ करोड रुपैयाँ निक्षेप संकलन गरी १६ अर्ब ७४ करोड रुपैयाँ कर्जा प्रवाह गरेको छ ।  निक्षेप ३७ प्रतिशतले बढेको हो भने कर्जा २९ प्रतिशतले बढेको हो । बैंकले घरजग्गामा ३५ करोड रुपैयाँ लगानी गरेको छ ।  बैंकको चुक्ता पुँजी २ अर्ब ३३ करोड रुपैयाँ रहेको छ ।

