खुद ब्याज आम्दानी र राइट ब्याकले बढायो नेपाल बैंकको नाफा
३० कात्तिक, काठमाडौं । नेपाल बैंकले चालु आर्थिक वर्षको पहिलो तीन महिनामा २६ करोड ९१ लाख ९९ हजार रुपैयाँ खुद नाफा गरेको छ । जुन अघिल्लो वर्षको सोही अवधिको तुलनामा ११७३ प्रशितले बढी हो । अघिल्लो वर्ष बैंकले २ करोड ११ लाख रुपैयाँ खुद नाफा गरेको थियो ।
बैंकको नाफा बढेपछि सञ्चित नोक्सानी घटेको छ । गत असार मसान्तमा २ अर्ब ५९ करोड ८९ लाख रुपैयाँ खुद सञ्चित नोक्सानी रहेको बैंकको असोज मसान्तमा आइपुग्दा घटेर २ अर्ब ३२ करोड ९७ लाख रुपैयाँमा झरेको छ ।
बैंकको खुद ब्याज आम्दानी बढ्नुका साथै जोखिम व्यवस्थाका लागि छुट्टाएको रकम फिर्ता पाउँदा पहिलो तीन महिनामा नाफा बढ्न गएको हो । बैंकले यस अवधिमा खुद ब्याज आम्दानी ५९ करोड ६४ लाख ८९ हजार रुपैयाँ गरेको छ । जबकी अघिल्लो वर्षको यसै अवधिमा यस्तो आम्दानी जम्मा ४३ करोड ८३ लाख रुपैयाँ रहेको थियो ।
बैंकले सम्भावित जोखिम व्यवस्थाका लागि छुट्टाएको रकममध्ये ३२ करोड ९ लाख रुपैयाँ फिर्ता पाएको छ । यसले पनि बैंकको नाफा बढाउन सहयोग पुर्‍यायो ।
बैंकको जोखिमपूर्ण कर्जाको मात्रा भने यस अवधिमा ४.७२ प्रतिशतबाट बढेर ४.७८ प्रतिशत पुगेको छ । जसले गर्दा अघिल्लो वर्षभन्दा यस वर्ष बैंकले जोखिम व्यवस्थाका लागि अझ बढी रकम छुट्टाउनु परेको छ ।
अघिल्लो वर्षको पहिलो तीन महिनामा ६ करोड ५२ लाख रुपैयाँ जोखिम व्यवस्था रकम विनियोजना गरेको बैंकले यस वर्षको सोही अवधिमा ९ करोड १८ लाख रुपैयाँ विनियोजना गर्नुपरेको छ ।
बैंकको प्रतिशेयर आम्दानी (वाषिर्क) २७ रुपैयाँ १५ पैसा, प्रतिशेयर बजार मूल्य ३ सय ९० रुपैयाँ, तरलता अनुपात ३७ प्रतिशत, प्रतिशेयर नेटवर्थ ४१ रुपैयाँ २५ पैसा, मूल्य आम्दानी अनुपात १४.३६ गुणा, स्प्रेड दर ३.३६ प्रतिशत रहेको छ ।
यस अवधिसम्म आइपुग्दा बैंकले ७० अर्ब ८२ करोड ४७ लाख रुपैयाँ निक्षेप संकलन गरी ४२ अर्ब १३ करोड ७९ लाख रुपैयाँ लगानी गर्न सफल भएको छ ।

