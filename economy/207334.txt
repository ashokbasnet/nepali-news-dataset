मेट्रो डेभलपमेन्ट बैंकको १७ प्रतिशत लाभांस पारित
१ मंसिर, काठमाडौं । पोखरा न्यूरोडमा प्रधान कार्यालय रहेको मेट्रो डेभलपमेन्ट बैंक लिमिटेडको पाँचौं वार्षिक साधारण सभा शनिबार पोखरामा सम्पन्न भएको छ ।
सभाले संस्थापक शेयरधनीहरुको तर्फबाट सञ्चालक समितिमा नारायण बराल, डा. नन्द श्रेष्ठ, शिवप्रसाद पराजुली, कविराज पौडेल र झलकनाथ आचार्यहरुलाई सञ्चालक पदमा निर्विरोध निर्वाचित गरेको छ ।
बैंकका अध्यक्ष प्रा.डा.पुष्पराज शर्माको अध्यक्षतामा भएकोे साधारण सभाले आ. ब. २०७०/०७१ को सञ्चित मुनाफाबाट १६ प्रतिशत बोनस शेयर र ०.८४ प्रतिशत नगद लाभांश वितरण गर्ने प्रस्ताव सर्वसम्मतले पारित गरेको छ ।
बैंकले बोनश शेयर पश्चात कायम हुने चुक्ता तथा जारी पूँजी १८ करोड ५६ लाख ६९ हजार ६ सय रुपैयाँको १५ प्रतिशत हकप्रद शेयर जारी गर्ने र अधिकृत पूँजी ३० करोड पुरयाउने प्रस्ताव पनि पारित गरेको छ ।
चुक्ता तथा जारी पूँजी १६ करोड ६० हजार रुपैयाँ रहेको बैंकले बोनश शेयर तथा हकप्रद शेयर पश्चात चुक्ता पूँजी २१ करोड ३५ लाख २० हजार ४० रुपैयाँ पुग्ने छ ।
बैंकले असोज मसान्तसम्म १ अर्व ६६ करोड ७९ लाख रुपैयाँ निक्षेप संकलन गरि  १ अर्व ४० करोड ७८ लाख रुपैयाँ कर्जा प्रवाह गरेको छ । यस अवधिमा १ करोड ५२ लाख रुपैयाँ सञ्चालन मूनाफा आर्जन गर्न सफल भएको बैंकका प्रमुख कार्यकारी अधिकृत सूर्यप्रसाद तिवारीले जानकारी दिए ।
सञ्चालनको पहिलो वर्षबाट नै नाफामा सञ्चालित बैंकले लमजुङको भोर्लेटार, बेशीसहर, पोखराको रत्नचोक, हस्पिटलचोक, म्याग्दी जिल्लाको बेनीबजार र प्रधान कार्यालयबाट आफ्ना ग्राहकहरुलाई सेवा प्रदान गर्दै आएको छ ।

