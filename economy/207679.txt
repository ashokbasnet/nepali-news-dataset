एच एन्ड बी बैंकबाट राष्ट्र बैंक फर्कियो
२ मंसिर काठमाडौं । नेपाल राष्ट्र बैंकको व्यवस्थापन एच एन्ड बी डेभलपमेन्ट बैंकबाट फर्किएको छ । राष्ट्र बैंकले मंगलबारबाट एचएन्डबी बैंक छाडेको हो ।
प्रवर्द्धकहरुले बैंको सुधार आफूहरुले नै गर्ने प्रतिवद्धता गरेपछि राष्ट्र बैंक फर्किएको प्रवक्ता मनमोहनकुमार श्रेष्ठले अनलाइनखबरलाई जानकारी दिए । राष्ट्र बैंकले एचएन्डबीको सञ्चालक समिति बैंकका पाँच जना प्रवर्द्धकलाई जिम्मा लगाएको श्रेष्ठले बताए ।
फागुन मसान्तभित्र बाषिर्क साधारणसभा सकेर नयाँ सञ्चालक समिति गठन गर्ने शर्तमा राष्ट्र बैंकले सुशिलराज पराजुली, माधवप्रसाद आचार्य, गोपालप्रसाद वास्तोला, केशरमान कर्मचार्य र मेखवहादुर गुरुङलाई बैंकको जिम्मा दिएको हो ।
गत जेठ दोस्रो साता तत्कालीन सञ्चालक समितिलाई हस्तक्षेप गरी राष्ट्र बैंकले उप-निर्देशक ज्ञानुकृष्ण अधिकारी नेतृत्वको तीन सदस्यीय टोलीलाई बैंक सुधारका लागि पठाएको थियो । अधिकारी अवकास भएपछि उनको स्थानमा विष्णुमणि गौतमलाई पठाइएको थियो ।
राष्ट्र बैंकको व्यवस्थापनले गत असोज १३ गते सञ्चालक समितिलाई वर्खास्त गर्दै प्रमुख कार्यकारी अधिकृत जसोदा सैंजुलाई अवकास दिन निर्देशन दिएको थियो । सैंजू डेढ महिनादेखि प्रहरी हिरासतमा छिन ।
गुड फर पेमेन्ट चेक ‘काण्डमा’मा ८३ करोड रुपैयाँ अनियमितता भएपछि बैंक समस्यामा परेको थियो ।
बीरगञ्जमा प्रधान कार्यलय रहेको वीरगञ्ज फाइनान्स र पोखरामा प्रधान कार्यालय रहेको क्षत्रीयस्तरको हिमचुली विकास बैंक एकआपसमा गाभिएर राष्ट्रियस्तरको एच एन्ड बी डेभलपमेन्ट बैंक बनेको थियो ।

