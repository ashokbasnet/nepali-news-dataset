कुमारीपाटीमा स्मार्टको ग्राहक सेवा केन्द्र

पुस ११ –हालै फोरजी सेवा सुरु गरेको स्मार्ट टेलिकमले आफ्ना ग्राहकलाई सेवा उपलब्ध गराउन ललितपुरको कुमारीपाटीस्थित लब बिल्डिङमा स्मार्ट सेन्टर सुरु गरेको छ । 

उपभोक्तालाई प्रभावकारी सेवा उपलब्ध गराउन, स्मार्टका उत्पादन तथा अफरहरुको जानकारी दिन सेन्टर सुरु गरेको स्मार्ट टेलिकमले जानकारी दिएको छ । सोमबार स्मार्ट टेलिकमका अध्यक्ष सर्वेश जोशीले सेन्टर उद्घाटन गर्नुभएको हो । मंगलबारदेखि सेन्टर  सञ्चालनमा आएको छ ।
स्मार्ट सेन्टरमा सेवासम्बन्धी समस्याको समाधानसहित नयाँ सिम, रिचार्ज कार्ड, हराएको, बिग्रेको सिमकार्ड पुनः उपलब्ध गराउने तथा ग्राहकका जिज्ञासा समाधान गर्ने लगायतका सेवा उपलब्ध हुनेछन् । 

स्मार्टले पुतलीसडक तथा भक्तपुरमासमेत छिटै स्मार्ट सेन्टर सञ्चालनको तयारी गरिरहेको जनाएको छ । तेस्रो ठूलो दुरसञ्चार सेवा प्रदायक संस्था स्मार्टले हालै काठमाडौं र पोखरामा सुरु गरेको फोर जी नेपालकै उत्कृष्ट र तीव्र गतिको भएको दावी गरेको छ ।
