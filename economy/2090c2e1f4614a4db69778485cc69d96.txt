वर्षाले साढे ३ करोडको इँटा नोक्शान, मूल्य बढाउने तयारी

रमेश गिरी/उज्यालो

भक्तपुर, बैशाख १२ – वर्षाका कारण भक्तपुरमा झण्डै दुई करोड वटा काँचो इँटा नष्ट भएको छ । 

वर्षाका कारण जिल्लाका ६२ वटा इँटाभट्टामा काँचो इँटा नष्ट हुँदा तीन करोड ५० लाख रुपैयाँको क्षति भएको इँटा ब्यबसायी संघका जिल्ला अध्यक्ष विश्वराम कवांले जानकारी दिनुभयो ।

मजदुर अभाव लगायतका कारण यो वर्ष ४० प्रतिशत भन्दा कम इँटा उत्पादन भएकोमा तयारी अबस्थामा रहेको इँटा समेत वर्षाले नष्ट भएपछि नोक्सानी ब्योहोर्नुपरेको व्यवसायीको भनाई छ । ‘तयारी अबस्थामा रहेको इँटा समेत नष्ट भएका कारण यसवर्ष बजारमा अभाव हुनसक्छ’ अध्यक्ष कवांले भन्नुभयो ।

उत्पादन कम तथा नोक्सानी भएपछि इँटाको मूल्यवृद्धि गर्नुपर्ने अवस्था आएको अध्यक्ष उहाँले बताउनुभयो । अहिले एक नम्बरको इँटा आठ हजार पाँचसय रुपैयाँ र दुई नम्बर इँटा सात हजार पाँचसयमा बिक्री हुदै आएको छ ।
