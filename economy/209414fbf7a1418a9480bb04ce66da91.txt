तेल किन्न आयल निगमले आज ५० करोड पाउने

काठमाडौ, जेठ ५ – तेल आपूर्तिका लागि नेपाल आयल निगमले शुक्रवार ५० करोड रुपैँया पाउने भएको छ । रकम अभाव देखाउदै कम तेल आपूर्ति गर्दै आएको निगमले रकम बुझेपछि भने पेट्रोलियम पदार्थको अभाव कम हुने बताएको छ ।

 

लगातार जस्तो भइरहेको बन्द हड्तालले गर्दा भने केहि दिन बजारमा तेल अभाव देखिने निगमका उपनिर्देशक सुशील भट्टराईले बताउनुभयो । मन्त्रिपरिषद बैठकले पेट्रोलियम पदार्थको आपूर्ति सहज बनाउन आयल निगमलाई २ अर्ब १० करोड रुपैंया ऋण सहयोग दिने निर्णय गरेको थियो ।
सरकारले अर्थ मन्त्रालयबाट ५० करोड, सञ्चय कोषबाट ६० करोड र नागरिक लगानी कोषबाट १ अर्ब रुपैंया ऋण सहयोग उपलब्ध गराउने निर्णय गरेपनि रकम कति पाउने भन्ने निश्चित नभएको निगमका कायम मुकायम कार्यकारी निर्देशक सुरेश अग्रवालले बताउनुभयो ।
इन्डियन आयल कर्पोरेशन आइओसीलाई समयमै रकम बुझाउन नसक्दा समस्यामा परेको निगम अहिले १ अर्ब १५ करोड मासिक घाटामा छ ।
