उत्पादनमा अखाद्य बस्तुको मिसावट गर्ने भक्तपुरका दुई डेरीलाई कारबाही सुरु

रमेश गिरी/ उज्यालो, भक्तपुर कात्तिक १७ — भक्तपुरको बागेश्वरी गाविसको खरिपाटी रोडमा रहेको कालिका डेरी प्रालि र सैजु डेरी प्रालिलाई खाद्य प्रबिधि तथा गुण नियन्त्रण विभागले कारबाही सुरु गरेको छ । विभागले गरेको परीक्षणमा यी दुबै दुध डेरीले उत्पादन गरेको दूधमा आवश्यकता अनुसारको फ्याट नपुगेको र अखाद्य बस्तुको मिसावट भएको पाइएपछि खाद्य ऐन २०२३ अनुसार कारबाही प्रक्रिया अगाडि बढाएको विभागले जानकारी दिएको छ ।     

 

ऐन अनुसार यी दुबै डेरीलाई बढीमा दुई हजारसम्म जरिवाना र ६ महिना देखि एकवर्ष सम्म कैद वा यी दुई मध्ये एक सजाय हुन सक्ने भएकाले विभागले कारबाहीका लागि दुवै डेरीलाई खाद्य ऐन अनुसार कारबाही गर्न मुद्दा दायर गर्ने भएको छ । कारबाहीका लागि सैजु डेरी प्रालिलाई आज र कालिका डेरी प्रालिलाई हिजो नै विभागले पत्र पठाएको छ । विभागको दुबै डेरीबाट लगेको दूधको परीक्षणका क्रममा दूधमा चार प्रतिशत फ्याट हुनुपर्नेमा तीन देखि साडे तीन प्रतिशत मात्र फ्याट भेटिएको, सैजु डेरीमा फोहोर पाउडर दूधको मिसावट भएको पाईएको थियो ।

भदौ २८ गते अनुगमनको क्रममा सैजु डेरीमा अनुगमन टोलीले दुध उत्पादन मिति नराखी प्याकिङ्ग गरेर बजारमा पठाएको, कुहिएर कामै नलाग्ने एवं कमिला तथा किराहरु समेत भएको पाउडर दुधको प्रयोग गरिएको र अमृत ब्राण्डको दुध उत्पादन गर्ने अनुमति लिएर कान्तिपुर दुधको समेत उत्पादन गरेर बजारमा लगेको भेटिएको थियो । त्यही दिन कालिका डेरीबाट उत्पादन हुने दुधको प्याकेटमा तौल कमी भएको भेटिएको, दुध उत्पादन मिति नराखी प्याकिङ्ग गरेर बजारमा पठाएको पाए पछि अनुगमन टोलीले दुबै दूध डेरीमा शिलबन्दी गरेको थियो ।    

त्यस्तै झौखेल गाबिस ओके ब्राण्डको पानी उत्पादन गर्दै आएको ओके मिनिरल वाटर कम्पनीलाई पनि विभागले कारबाही गर्ने प्रकृया अगाडि बढाएको छ । गत भदौ २८ गते नै भएको बजार अनुगमनका क्रममा पानीमा सम्पूर्ण प्रबिधि नपुर्याएको, विगत आठ बर्ष देखि पानी शुद्ध गर्ने तीनवटा भे्रसर मेशनमा पूर्ण रुपमा खिया लागेको भेटिए पछि अनुगमन टोलीले सचेत गराएको यस कम्पनीलाई खाद्य ऐन अनुसार नै कारबाही गरिने विभागले जनाएको छ ।

विभागले गरिएको पानीको परीक्षणमा प्यारामिटर सात हुनुपर्नेमा त्यो भन्दा कम भएको पाए पछि कारबाही गर्ने भएको हो ।
