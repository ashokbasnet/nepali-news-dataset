यो हप्ता सुन तोलामा १ हजार सस्तियो

काठमाडौ, चैत २३ – सुनको भाउ यो हप्ता तोला एक हजार एक सय रुपैयाँ घटेको छ । 

आइतबार र सोमबार तोलामा ५६ हजार ७ सय रुपैयाँमा कारोबार भएको सुन शुक्रबार ५५ हजार सात सय रुपैयाँ कारोबार भइरहेको छ ।

मंगलबार ५६ हजार ८ सय रुपैयाँ पुगेको सुनको भाउ बुधबार ५६ हजार रुपैयाँमा झरेको थियो । बिहीबार अझै घटेर ५५ हजार ७ सय रुपैयाँ कायम भएको सुन शुक्रबार पनि त्यही भाउमा कारोबार भएको नेपाल सुनचाँदी व्यवसायी महासंघले जनाएको छ ।

यस्तै चाँदीको भाउ पनि यो हप्ता तोलामा ४० रुपैयाँले घटेको छ । हप्ताको पहिलो दिन आइतबार तोलाको १ हजार ४० रुपैयाँ रहेको चाँदीको भाउ निरन्तर ओरालो लाग्दै बुधबार १ हजार रुपैयाँमा झरेको हो । बुधबारदेखि भने चाँदी तोलाको १ हजार रुपैयाँमा कारोबार भइरहेको छ ।
