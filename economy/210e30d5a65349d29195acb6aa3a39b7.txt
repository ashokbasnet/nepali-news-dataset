नेपालमा लगानी गर्न २ सय ५० लगानीकर्ता आउँदै

काठमाडौं, फागुन १५ – नेपालमा लगानी गर्न अर्को महिना विभिन्न देशका दुई सय ५० जना लगानीकर्ता काठमाडौं आउने भएका छन् ।
नेपाल उद्योग वाणिज्य महासंघको पहलमा विभिन्न देशका दुई सय ५० जना लगानीकर्ता नेपाल आउन लागेका हुन् ।
नेपाल उद्योग वाणिज्य महासघका अध्यक्ष सुरज वैद्यका अनुसार मलेसियाबाट ५० जना, चीनबाट २७ जना, क्यानडाबाट १२ जना तथा थाइल्याड, भारत लगायतका देशका गरि दुई सय ५० जना उद्यमी व्यवसायी नेपाल आउन लागेका हुन् ।
मार्चको २२ देखि २४ तारिखसम्म काठमाडौंमा हुने बिजनेश सम्मेलनमा सहभागी हुन आउने ति बिदेशी लगानीकर्तासंग विभिन्न योजनाको लागि लगानी गर्ने समझदारी एमओयु गर्ने तयारी भइरहेको महासघका अध्यक्ष वैद्यले जानकारी दिनुभयो ।
तर लगानीको लागि अझै पनि केहि अवरोध रहेको भन्दै वैद्यले सरकारले त्यसलाई तत्काल सम्बोधन गर्नुपर्ने बताउनुभयो । नीतिगत सुधार गरी लगानीको वातावरण बनाउन संसदमा विचाराधिन रहेका २२ वटा कानुन तत्काल पारित गर्नुपर्ने उहाँको भनाइ छ ।
अध्यक्ष वैद्यले महासघको आयोजनामा काठमाडौंमा भएको आर्थिक शिखर सम्मेलनबाट लगानीको वातावरण बनाउन नीतिगत तथा प्रक्रियागत सुधारको लागि सरकारको ध्यानाकर्षण गराईएको भन्दै अब विदेशी लगानी बढ्ने दाबी गर्नुभयो ।
