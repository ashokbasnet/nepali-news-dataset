बैंकर्स संघको अध्यक्षमा उपेन्द्र पौडेल निर्विरोध
१७ मंसिर काठमाडौं । वाणिज्य बैंकहरूको छाता संगठन नेपाल बैंकर्स संघको अध्यक्षमा उपेन्द्र पौडेल निर्विरोध निर्वाचित हुने भएका छन ।
अध्यक्षका लागि पौडेलको मात्रै उम्मेद्धारी दर्ता भएपछि संघको शुक्रबार बस्ने साधारणसभाले उनलाई निर्विरोध गर्ने पक्कापक्की भएको हो ।
नयाँ नेतृत्वका लागि मंगलबारसम्म मनोनयन दर्ताको समय तोकिएको थियो । अहिलेको कार्यसमितिमा पौडेल उपाध्यक्ष छन । एनएमबी बैंकका प्रमुख कार्यकारी अधिकृत समेतरहेका पौडेलसँग करिब ३० वर्ष बैंकिङ गरेको अनुभव छ ।
दुई उपाध्यक्षमध्ये एकका लागि मेगा बैंकका सिईओ अनिल शाहले मनोनयन दर्ता गरेका छन् । हाल संघमा एउटा उपाध्यक्ष पद खाली छ । ग्रान्ड बैंकका सीईओ सुधिर खत्री बाहिरिएपछि सो पद खाली छ ।
संघको आठ सदस्यमा ग्लोबल आईएमई बैंकका सीईओ रत्नराज बज्राचार्य, नबिल बैंकका सीईओ अनिल ज्ञवाली, बैंक अफ काठमाण्डूका सीईओ अजय श्रेष्ठ, सनराइज बैंकका सुरेन्द्रमान प्रधान (हालै राजीनामा दिएका), सिभिल बैंकका किशोर महर्जन, राष्ट्रिय वाणिज्य बैंकका कृष्णप्रसाद शर्मा, स्ट्यान्डर्ड चार्टर्ड बैंकका पीजे सिलभानुस र सानिमा बैंकका भुवन दाहाल रहेका छन् ।
हाल सिटिजन बैंकका अध्यक्ष राजनसिंह भण्डारी संघका अध्यक्ष छन ।

