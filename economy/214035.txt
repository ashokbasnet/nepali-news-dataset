हुँदै नभएका बैंक धितोपत्र बोर्ड र नेप्सेको सूचीमा !
पुष्प दुलाल
१८ मंसिर काठमाडौं । गत चैत २४ गते ग्लोबल आइएमई बैंक र कमर्ज एण्ड ट्रष्ट गाभिएर ग्लोबल आइएमई बैंकको नामबाट एकीकृत कारोबार सुरु भयो । बैंक गाभिएपछि अहिले कमर्ज एण्ड ट्रष्ट बैंकको अस्तित्व लोप भइसकेको छ ।
त्यस्तै गत भदौ ३० मा किष्ट बैंक र प्रभु विकास बैंक गाभिएर प्रभु बैंकको नाममा एकीकृत कारोबार सुरु भयो । त्यसपछि किष्ट बैंकको पनि अहिले अस्तित्व छैन ।

तर, समग्र धितोपत्र बजारको मुख्य नियामक र सहायक नियामक निकाय नेपाल धितोपत्र बोर्ड (सेबोन) र नेपाल स्टक एक्सचेञ्ज (नेप्से) को आधिकारिक वेभसाइटमा मरिसकेका यी बैंकहरुलाई अझैसम्म सूचीकृत कम्पनीकै सूचीमा देख्न पाइन्छ ।
नेप्सेले अझै पनि कमर्ज एण्ड ट्रष्टलाई सूचीकृत कम्पनीहरुको सूचीको ५ औं नम्बरमा र किष्ट बैंकलाई १३ औं नम्बरमा राखेको छ ।
यी बैंक जस्तै अन्य करिब दुर्इ दर्जन बैंक तथा वित्तीय संस्थाको अस्तितव नै नामेट भइसक्दा पनि नियामक निकायको अाधिकारीक वेभसाइटमा भने देख्न पाइन्छ ।
सूचीकृत कम्पनीहरूको संख्या घटेर करिब २ सयमा झरिसक्दा पनि बोर्ड र नेप्सेले २ सय ४५ वटा सूचीकृत कम्पनी छन भनेर सर्वसाधारणलार्इ गलत सूचना दिइरहेको छ ।
धितोपत्र बोर्ड र नेप्सेले हुँदै नभएका बैंकहरुलाई आफ्नो वेभसाइटमा सूचीकृत गरेपछि यो गलत सूचनाबाट सेयर लगानीकर्ताहरु झुक्किने स्थिति बनेको छ ।
के नियामक निकायले सर्वसाधारणलाई यसरी गलत सूचना दिन मिल्छ ?

