तत्कालीन बुटवल फाइनान्सका कार्यकारी अध्यक्ष ध्वजु पक्राऊ
२२ मंसिर काठमाडौं । कर्जा दुरुपयोग गरेको अभियोगमा तत्कालीन बुटवल फाइनान्सका कार्यकारी अध्यक्ष देवेन्द्रप्रसाद ध्वजुलाई नेपाल प्रहरीको केन्द्रीय अनुसन्धान व्यूरो (सीआइबी) ले पक्राउ गरेको छ ।
सिआइबीको टोलीले ललितपुरको मानभवनबाट सोमबार पक्राउ गरेको हो । सोमबार नै सिआइबीले पुनरावेदन अदालत वाणिज्य इजलास पाटनबाट  १० दिन म्याद लिई अनुसन्धान थालेको जनाएको छ ।
कर्जा समितिका संयोजकसमेत रहेका ध्वजुले कर्जाका लागि धितो राखिएको सम्पतिको अधिक मूल्यांकन गरे गराएकोलगायतका आधा दर्जन कसूर देखिएको सिआइबीको दाबी छ ।
त्यसैगरी ऋणीहरुको मिलोमतोमा कम्पनीको कोष र कर्जाको दुरुपयोग गरेको, एकै समुहका व्यक्तिलाई अधिक ऋण प्रवाह गरी संस्थाको साधन र स्रोतको दुरुपयोग गरेको, कार्यकारी अध्यक्षको पदको प्रभाव र आफ्ना नजिकका नातेदारहरुको प्रभावका आधारमा अधिकारको दुरुपयोग गरी खास प्रयोजनविना कर्जा प्रदान गरी संस्थालाई ३२ करोड ४९ लाख ४९ हजार नोक्सानी पुर्‍याएको प्रहरीको ठहर छ ।
तत्कालिन बुटवल फाइनान्स, एल्पिक एभरेष्ट फाइनान्स र सिएमबी फाइनान्स एकआपसमा गाभिएर हाल सिनर्जी फाइनान्सको नामबाट कारोबार गरिरहेका छन् ।

