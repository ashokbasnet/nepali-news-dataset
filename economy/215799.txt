‘गरिव देशमा मोवाइल बैंकिङको संभावना’
२३ मंसिर काठमाडौं । नेपाल राष्ट्र बैंकका प्रवक्ता मनमोहनकुमार श्रेष्ठले गरिब देशमा मोवाइल बैंकिङको राम्रो संभावना रहेको बताएका छन ।
संयुक्त राष्ट्र संघीय पुँजी विकास कार्यक्रमले मंगलबार राजधानीमा आयोजना गरेको मोवाइल बैंकिङ सम्बन्धी कार्यक्रममा प्रवक्र श्रेष्ठले यस्तो बताए ।
‘बैंक तथा वित्तीय संस्थाहरुले दुर्गम ठाउँमा शाखा खोल्दा बढी खर्च हुने भएकाले नेपाल सरकारले पनि मोवाइल तथा शाखारहित बैंकिङलाई प्रोत्साहन गरेको छ’ उनले भने -गरिब देशहरुमा वित्तीय पहुँच विस्तार गर्ने यो उपुक्त माध्यम हो ।
कोषको प्राविधिक सहयोगमा नेपालका दुर्गम गाउँहरुमा मोवाइल बैंकिङ सञ्चालन गर्ने उनले बताए । ‘अब व्यक्तिहरु बैंकमा आउने होइन कि बैंकहरुचाहिँ व्यक्ति भए ठाउँसम्म पुग्नुपर्छ भन्ने हाम्रो भनाई हो’ उनले भने ।
सर्वसाधारणमा वित्तीय चेतना नआएसम्म वास्तविक जीवनमा प्रगति नहुने श्रेष्ठले बताए ।
कोषको गरिबका लागि मोवाइल बैंकिङ कार्यक्रममा व्यवस्थापक टिलमेन ब्रुइटले आफूहरुले अन्य गरिब मुलुकहरुमा पनि त्यहाँको केन्दि्रय बैंकको सहयोगमा मोवाइल बैंकिङ कार्यक्रम सञ्चालन गरिरहेको सुनाए ।
करिब ४० प्रतिशत नेपालीहरुमा मात्रै बैंकिङ पहुँच पुगेको विद्यमान अवस्थामा मोवाइल बैंकिङ अत्यन्तै उपयोगी भएको उनले बताए ।
‘हामीले मोवाइल बैंकिङमार्फत वित्तीय पहुँच विस्तार गर्ने कार्यक्रम ल्याएका छौं’ बुइटले भने -गरिब देशका लागि यो योजना नै सबैभन्दा उपयुक्त हो ।
अफि्रकन देशहरुमा मोवाईल बैंकिङको प्रचलन अत्यधिक रहेको उनले बताए । केन्याको बैंकिङ कारोबारमा ३५ प्रतिशत मोवाईल बैंकिङको प्रयोग हुने गरेको उनले बताए ।
मोवाइल बैंकिङ योजनामा ग्राहकले मोवाइलबाट नै विभिन्न विलहरुको भुक्तानी गर्न, निक्षेप संकलन गर्न, कर्जा प्रस्ताव गर्न, रकम ट्रान्सफर गर्न सक्नेछन ।

