चालु आर्थिक वर्षमा झण्डै ७ प्रतिशतको आर्थिक वृद्धि

काठमाडौं, वैशाख १३ – चालु आर्थिक वर्ष २०७३/०७४ मा कुल ग्राहस्थ्य उत्पादन वृद्धि ६.९४ प्रतिशत हुने भएको छ । गएको आर्थिक वर्षको यही समयमा ०.०१ प्रतिशतको वृद्धि हुने अनुमान गरिएको थियो । 
यस आर्थिक वर्षको ६ देखि नौ महिनाको यथार्थ तथ्याङ्कको आधारमा र बाँकी महिनाको सामान्य अवस्था रहेको अवस्थालाई अनुमानमा कुल ग्राहस्थ्य उत्पादन उत्साहजनक देखिएको हो । केन्द्रीय तथ्याङ्क विभागका अनुसार अनुकुल मौसमले गर्दा कृषि क्षेत्रको उत्पादनमा भएको बढोत्तरी, निर्माण कार्यले लिएको गति र ऊर्जा सङ्कट समाप्तिसँगै अर्थतन्त्रमा सुधार आएको हो । 
विभागले मंगलबार गरेको पत्रकार सम्मेलनमा राष्ट्रिय योजना आयोग सचिवालयका सचिव चन्द्रकुमार घिमिरेले आर्थिक विकासको हिसाबले चालु आर्थिक वर्ष अत्यन्त फलदायी भएको बताउनुभयो । उहाँले भन्नुभयो, “देशमा ऊर्जा सङ्कट अन्त्य भएको र बन्द हड्ताल कम भएकाले अर्थतन्त्रमा सकारात्मक असर परेको हो ।” 
कृषि क्षेत्रमा ५.२९ प्रतिशतको वृद्धि हासिल भएको छ भने गैरकृषि क्षेत्रमा ७.७४ प्रतिशतको वृद्धि हुने अनुमान गरिएको छ । त्यसैगरी चालु मूल्यअनुसार कुल ग्राहस्थ्य मूल्यमा २२ खर्ब ९३ अर्ब ९८ करोड ९० लाख रुपैयाँ रहेको छ भने चालु मूल्यअनुसार कुल ग्राहस्थ्य उत्पादन उपभोक्ताको मूल्यमा २५ खर्ब ९९ अर्ब २३ करोड ४० लाख रुपैयाँ छ । 
चालु मूल्यमा कुल स्थिर पुँजी निर्माण राष्ट्रिय लेखा अनुमान आठ खर्ब ७८ अर्ब ६० करोड ५० लाख रुपैयाँ अर्थात कुल ग्राहस्थ्य उत्पादनको ३३.८ प्रतिशत रहने अनुमान गरिएको छ । यो पटक कुल स्थिर पुँजी निर्माणमा वृद्धि भएको हो । जुन गत आवमा २८.८ प्रतिशत थियो । 
चालु मूल्यमा अन्तिम उपभोग खर्च २३  खर्ब ३२ अर्ब ७४ करोड १० लाख अर्थात कुल ग्राहस्थ्य उत्पादनको ८९.७५ प्रतिशत रहने अनुमान छ । त्यस्तै चालु मूल्यमा वस्तु र सेवाको कुल निर्यात सालाखाला आठ खर्ब ३८ अर्ब ४६ कारोड ९० लाख रुपैयाँ मात्र रहनेछ । 
उपभोक्ता मूल्य सूचकाङ्क आधार वर्षमा सन् २०००/२००१ लाई आधार वर्ष मान्ने हो भने ३२४.२२ रहेको छ । विप्रेषण आयतर्फ कुल सात खर्ब २६ करोड ३० लाख रुपैयाँ रहेको छ जुन कुल गार्हस्थ्य उत्पादन २६.९४ प्रतिशत हुन आउँछ । प्रतिव्यक्ति कुल ग्राहस्थ्य उत्पादनमा ९० हजार ५२१ रुपैयाँ अर्थात ८५३ अमेरिकी डलर हासिल भएको छ । 
कृषि क्षेत्रमा आएको सुधारका कारणले, सरकारले मल बिउ, प्राविधिक सहायता र सिँचाइ पु¥याएकाले पनि यो परिणाम आएको केन्द्रीय तथ्याङ्क विभागका महानिर्देशक सुमन अर्यालको दाबी थियो । उहाँले ऊर्जा क्षेत्र व्यवस्थामा सुधार आएकाले उत्पादन क्षेत्रमा ठूलो योगदान पुगेको बताउनुभयो ।
चालु आर्थिक वर्षको कुल ग्राहस्थ्य उत्पादनमा कृषि क्षेत्रले २९.३९ प्रतिशत तथा गैरकृषि क्षेत्रले ७०.६३ प्रतिशतको योगदान भएको अनुमान गरिएको छ । त्यसैगरी यस आर्थिक वर्षमा २८.८९ प्रतिशत योगदान रहेको कृषि तथा वन क्षेत्रमा ५.२५ प्रतिशतले वृद्धि हुने अनुमान गरिएको छ । विसं २०२१/२२ देखि निरन्तर कुल गार्हस्थ्य उत्पादनको अनुमान गर्दै आइएको छ । रासस
