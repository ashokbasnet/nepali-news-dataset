कर्मचारी अभावमा कतारस्थित नेपाली दूतावासमा प्रमाणिकरण गर्न समस्या

काठमाडौं, मंसिर २१ – कतारको दोहामा रहेको नेपाली दूतावासमा कर्मचारी अभावका कारण नेपाली कामदारले प्रमाणिकरण गर्न समस्या भोग्नु परेको छ । पर्याप्त कर्मचारी नहुँदा कामदारले प्रमाणिकरण गर्न घण्टौ कुर्नु परेको हो । 

 

अहिले दूतावासले एक दिनमा १ सय ५० भन्दा धेरै व्यक्तिलाई काम दिने संस्थासँगको सम्झौतापत्र र पारिश्रमिक प्रमाणिकरण गर्ने गरेको छ । दूतावास कार्यालयमा एक जना मात्रै जनसम्पर्क अधिकृत रहेकाले कामदारले घण्टौ कुर्नु परेको दूतावासले जनाएको छ । दूतावासमा अरबी भाषा बोल्न नसक्ने अधिकृत भएकाले पनि काम गर्न समस्या भएको कतारका लागि नेपाली राजदूत डा. सुर्यनाथ मिश्रले बताउनु भयो । 

 

सरकारले गत महिनादेखि कामदारको न्यूनतम पारिश्रमिक र हक सुरक्षित गर्न प्रमाणिकरणको व्यवस्था लागू गरेको हो । अहिले कतारमा झण्डै ३ लाख ५० हजार नेपाली कामदार कार्यरत छन् । 

एक लाख व्यक्तिका लागि एक जना जनसम्पर्क अधिकृत राख्ने व्यवस्था भएकाले अहिलेको समस्या समाधान गर्न थप कर्मचारी नेपालमा माग गरेको राजदूत मिश्रले उज्यालो अनलाइनलाई जानकारी दिनुभयो ।
