निलो रङको सिलिण्डरको आजदेखि अनुगमन

काठमाडौ, फागुन २६ – ब्यवसायिक प्रयोजनमा निलो रङका सिलिन्डर प्रयोग भएको छ की छैन भन्ने बारे सरकारले सोमबारदेखि अनुगमन गर्ने भएको छ ।
नेपाल आयल निगमले व्यवसायिक प्रयोजनका लागि भनेर आइतबारदेखि निलो रङका सिलिन्डर अनिवार्य गरेको हो । पहिलो चरणमा सरकारले काठमाडौ उपत्यका केन्द्रित गरी अनुगमन गर्न लागेको हो । काठमाडौ उपत्यकाका होटल, रेष्टुरेन्ट, पार्टी प्यालेसमा अनुगमन थाल्ने वाणिज्य तथा आपुर्ति व्यवस्थापन विभागले जनाएको छ । अनुगमन प्रभावकारी गर्न गृह मन्त्रालयलाई पनि सहयोग गर्न आग्रह गरिएको छ ।
अनुगमनका क्रममा व्यवसायीले निलो सिलिन्डर प्रयोग गरेको नपाइए एकपटक सम्झाई बुझाई गर्ने तर गल्ती दोहोर्‍याए कारबाही गर्ने निगमको तयारी छ । निगमले व्यवसायिक प्रयोजनमा प्रयोग हुने ग्यासको वास्तविक तथ्याङ्क निकाल्न निलो रङका सिलिन्डर अनिवार्य गरेको हो । अनुगमनपछि वास्तविक तथ्याङ्क आउने र घरायसी तथा व्यवसायिक प्रयोजनका लागि दोहोरो मूल्य कार्यान्वयनमा पनि सहज हुने सरकारको भनाई छ ।
ग्यास आयात गर्दा बढ्दो घाटा कम गर्न निलो रङका सिलिन्डर कार्यान्वयनमा जोड दिइएको हो । घरायसी र ब्यवसायिक प्रयोजनमा फरक फरक रङका सिलिण्डर प्रयोग गरेर घरायसी प्रयोजनको सिलिण्डरमा अनुदान दिने सरकारको तयारी छ ।
