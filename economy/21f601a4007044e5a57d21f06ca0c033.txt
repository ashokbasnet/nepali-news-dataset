पोखरामा महिनैभर मेला र महोत्सव

पोखरा, माघ २ – पर्यटकीय नगरी पोखरामा महिनैभर मेला र महोत्सव भएका छन् । एक महिनाको अवधिमा पोखरामा चार वटा महोत्सव सम्पन्न भैसकेका छन् । 

 

अहिले लेखनाथ महोत्सव जारी छ भने सार्दिखोलामा अर्को महोत्सव शुरु भएको छ । गत मंसिर अन्तिम साता पोखरा उद्योग वाणिज्य संघको आयोजनामा राष्ट्रिय औद्योगिक व्यापार मेला शुरु भएपछि रेवानको सडक महोत्सव, जिल्ला कृषि विकास कार्यालयको प्राङ्गारिक कृषि महोत्सव, युनाईटेड क्लबको पोखरा महोत्सव, लेखनाथ उद्योग वाणिज्य संघको लेखनाथ महोत्सव हुँदै सार्दिखोला महोत्सवसम्म आईपुगेको छ । 

 

यी सबै मेला र महोत्सवको लक्ष्य भने पोखरालाई कृषि र पर्यटनको शहर बनाउने नै भएको आयोजकहरुको दावी छ । मंसिर २२ देखि पुस ३ गते सम्म भएको १५ औं राष्ट्रिय औद्योगिक ब्यापार मेलामा २५ करोडको आर्थिक कारोबार भएको आयोजक पोखरा उद्योग वाणिज्य संघका अध्यक्ष कृष्णमोहन श्रेष्ठले जानकारी दिनुभयो । त्यस लगत्तै पुस १३ देखि फेवाताल किनार लेकसाईडमा शुरु भएको रेवान पोखराद्वारा आयोजित सडक महोत्सवमा पनि ४ करोडको आर्थिक कारोबार भएको थियो । 

 

यस्तै पुस २६मा सम्पन्न प्राङ्गारिक कृषि मेलामा पनि २५ लाखको कारोबार भएको थियो । पुस २८ देखि सात तालको बगैँचा शहर लेखनाथमा शुरु भएको ८ औं लेखनाथ महोत्सव जारी छ ।

 

कृषि र पर्यटनलाई नै लक्षित गरी आईतबारदेखि कास्कीको सार्दीखोलामा अर्को महोत्सव शुरु भएको छ । पछिल्लो समय सहकारी मार्फत रेन्बोट्राउट माछा र तरकारी व्यवसाय गरिरहेको सार्दिखोलामा कृषी पर्यटनको विकास गर्ने उद्देश्यसहित ‘सार्दीखोला महोत्सव’ शुरु भएको हो ।
