प्रधानमन्त्रीद्वारा उपल्लो मादी जलविद्युत आयोजना शिलान्यास

नवराज ढुंगाना/ उज्यालो । पोखरा, पुस १३ – कास्कीको सिल्दूजुरे र नामार्जुङ् गाउँ विकास समितिको बिचमा पर्ने उपल्लो मादी जलविद्युत आयोजनाको आज शिलान्यास गरिएको छ । प्रधानमन्त्री डा. बाबुराम भट्टराईले शुक्रबार आयोजनाको शिलान्यास गर्नुभयो ।

पोखरा विमानस्थलबाट सिल्दूजुरे पुग्नुभएका प्रधानमन्त्री भट्टराईले आयोजनाको शिलान्यास गर्नुभएको हो । शिलान्यास कार्यक्रममा बोल्दै प्रधानमन्त्री भट्टराईले राजनीतिक दलहरुबिच सहमति भएमात्रै आफूले प्रधानमन्त्रीको कुर्ची छाड्ने बताउनुभएको छ । दलहरुबिच पदको लडार्इं चलिरहेको र आफू त्यसको बाधक नभएको समेत उहाँले स्पष्ट पार्नुभयो ।

देशमा शान्ति, संविधान, सहमति र समृद्धिका लागि आफ्नो प्रयास जारी रहेको बताउँदै प्रधानमन्त्री भट्टराईले विकास निर्माणका कामका लागि सरकारले सक्दो सहयोग गर्ने प्रतिबद्धता पनि व्यक्त गर्नुभयो ।

चीनको थ्रि गर्जेज कम्पनी र नेपालको निजी क्षेत्रको लगानीमा २५ मेगावट क्षमताको उपल्लो मादी जलविद्युत आयोजना निर्माण हुन लागेको हो । आयोजना निर्माणका लागि ५ अर्ब २८ करोड रुपैयाँ लाग्ने अनुमान गरिएको छ ।

प्रभावित क्षेत्रका बासिन्दाको विरोध

कास्कीको मादीनदी प्रभावित बासिन्दाले आफुहरुसँग कुनै समन्वय नै नगरी आयोजना निर्माणको काम थाल्न लागिएको भन्दै विरोध गरेका छन् । आयोजना निर्माणका लागि वातावरणीय प्रभाव मूल्यांकन समेत त्रुटिगत भएको तथा प्रभावित जनता र संरक्षण व्यबस्थापन समीतीसंग समेत कुनै छलफल नगरी आयोजनाको शिलान्यास गरिएको स्थानीयको आरोप छ ।

उपल्लो मादी जलविद्युत् आयोजना अन्नपूर्ण संरक्षण क्षेत्र आयोजनाभित्र पर्ने र संरक्षण क्षेत्रसँग पनि कुनै समन्वय नगरी मनोमानीपूर्ण तवरले आयोजना संचालन गरिएको मादी समन्वय तथा सरोकार समितिका सचिव भिमकाजी गुरुङले बताउनुभयो ।

सिल्दजुरे, नार्माजुङ, थुमाकोडाँडा, पार्चे र कालिका गाबिस भएर बग्ने मादीनदीमा पुर्व सहमति विपरीत आयोजना संचालन गरिएको उहाँले बताउनुभयो ।
