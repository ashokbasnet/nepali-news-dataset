पर्यटन क्षेत्रबारे नकारात्मक प्रचारबाजी हटाउन सरकारलाई आग्रह

काठमाडौं, वैशाख ८ । गत वैशाख १२ गतेको विनाशकारी भूकम्पपछि नेपालको पर्यटन क्षेत्रबारे अन्तर्राष्ट्रियजगत्मा नकारात्मक प्रचारबाजी भएको भन्दै त्यसलाई हटाउन सरकारले तत्काल कूटनीतिक पहल थाल्नुपर्नेमा सरोकारवालाहरुले जोड दिएका छन् ।पर्यटन क्षेत्रमा पुगेको क्षतिभन्दा नकारात्मक प्रचारले पर्यटन क्षेत्र अप्ठेरोमा परेको उनीहरुको गुनासो थियो ।विनाशकारी भूकम्प २०७२ को वर्षगाँठ पारेर राष्ट्रिय पर्यटन पत्रकार संघ (नाटोज)ले बुधबार काठमाडौंमा गरेको कार्यक्रममा पर्यटन क्षेत्रसम्बद्ध व्यक्तिहरुले बीबीसी, सीएनएनजस्ता सन्चारमाध्यममार्फत् नेपालको प्रचार–प्रसार थाल्नुपर्नेमा जोड दिए ।कार्यक्रममा पर्यटन विभागका महानिर्देशक सुदर्शन ढकालले आगामी वर्षभित्र नेपालमा भूकम्पअघिकै संख्यामा पर्यटक ल्याउने योजनाकासाथ प्रचार–प्रसार थाल्नुपर्ने बताए ।त्यस्तै, नेपाल पर्वतारोहण संघका अध्यक्ष आङछिरिङ शेर्पाले भूकम्पपछि पनि करिब तीन सयजनाले सगरमाथा आरोहणको अनुमति लिएको भन्दै पर्वतीय पर्यटनका लागि यो सन्तोषजनक विषय भएको धारणा राखे ।त्यसैगरी, एमाले पर्यटन विभाग प्रमुख सूर्य थापा, वरिष्ठ पर्यटन व्यवसायी मोहन लम्साल, टानका अध्यक्ष चन्द्र रिजाललगायतले पछिल्लो दुई महिनायता पर्यटन क्षेत्रमा सकारात्मक संकेत देखिएको बताए ।
