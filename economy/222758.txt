एटिएम बन्द हुँदा सेवाग्राही मारमा
१३ पुस, सर्लाही । सर्लाहीस्थित वाणिज्य बैंकका एटिएम अधिकांश समय बन्द हुँदा सेवाग्राही मारमा परेका छन् ।
नेपाल इन्भेस्टमेन्ट बैंक, एनआइसी एसिया बैंक, मेगा बैंक, इन्टरनेसनल डेभलपमेन्ट बैंकलगायत आधा दर्जन बढी वाणिज्य बैंकका सदरमुकाम मलङ्गवा, हरिवन, लालबन्दीस्थित एटिएम अधिकांश समय बन्द हुने गरेको हो ।
सार्वजनिक माइक्रो व्यवसायी सङ्घ सर्लाहीका उपाध्यक्षसमेत रहेका हरिवन निवासी प्रकाश पौडेलले बैंकका एटिएम अधिकांश समय बन्द हुँदा आफूहरू मारमा परेको गुनासो गरे ।
‘बिदाको दिनमा समेत खातामा रहेको रकम एटिएम मेसिनमार्फत झिक्न पाइने आश्वासन दिएर खाता खोल्न लगाएँ’-पौडेलले गुनासो गरे- तर एटिम मेसिन अधिकांश समय सटर लगाएर राखिएको हुन्छ, अपर्झट पैसा चाहिएर एटिएमबाट निकाल्न जाँदा रित्तै फर्किनुपरेको छ ।’
बैंकहरूले भने रकम सकिएको वा प्राविधिक गडबडी भएका बेलाबाहेक अधिकांश समय एटिएम खुलै रहने गरेको जिकिर गरेका छन् । रासस

