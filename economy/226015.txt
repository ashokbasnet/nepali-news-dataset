सहकारीले पनि उद्योग खोल्न पाउने
२१ पुस काठमाडौं । सहकारी विभागका रजिष्ट्रार विष्णुहरि पौडेलले सहकारी संस्थाले पनि अब ‘सहकारी उद्योग’ खोल्न पाउने बताएका छन् ।
शंसोधनको क्रममा रहेको सहकारी ऐन २०४८ मा सहकारीले उद्योग खोल्न पाउने प्रावधान राखिएको बताए ।
नेपाल सहकारी पत्रकार समाज (सिजेएन)ले आयोजना गरेको ‘राष्ट्रिय अर्थतन्त्रमा साना किसान सहकारीको भूमिका’ विषयक अन्तरक्रिया कार्यक्रममा बोल्दै पौडेलले सहकारीले कृषि उद्योग स्थापना गर्न सके राष्ट्रिय अर्थतन्त्रमा महत्वपूर्ण योगदान दिन सक्ने बताए ।
दूध, मासुजस्ता कृषि उत्पादन बढाउन सके देशको अर्थतन्त्रमा सहकारीको योगदान बढ्ने उनको भनाई थियो । ‘सरकारले हालै घोषणा गरेको नयाँ नगरपालिकामा संचालित सहकारीले करमा छुट पाउने छ’ रजिष्ट्रार पौडेलले भने ।
कृषि क्षेत्रको विकास गर्न कृषि बीमातर्फ कृषकलाई आकषिर्त गर्दै सहकारीमार्फत कृषिमा आत्मनिर्भर बनाउन सकिने बताए । त्यस्तै पौडेले राष्ट्रिय सहकारी नीति २०६९ कार्यान्वयन गर्न ‘एक्सन प्लान’ बनाइने बताए ।
जिआईजेटको प्राविधिक सहयोगमा नीति कार्यान्वयन गर्न एक्सन प्लान बनाउन लागिएको उनको भनाई थियो । १४ अञ्चलमा सहकारी तालिम केन्द्र र ७५ जिल्लामा डिभिजन कार्यालय खोल्नका प्रायास थालिएको उनले बताए ।
त्यस्तै कार्यक्रममा साना किसान विकास बैंक एंवम नेपाल कृषि केन्दि्रय सहकारी संघका अध्यक्ष खेम पाठकले सहकारीले उद्योग संचालन गर्न नपाउने समस्याले कृषि सहकारीले प्रगति गर्न नसकेको बताए ।
कृषिको विकासका लागि ‘एक गाविसमा एक उत्पादन’मा जोड दिइने उनको भनाई थियो । सिचाई, प्रविधि, रिसर्च सेन्टर अभावका कारण सहकारीले कृषिमा रचनात्मक काम गर्न नसकेको पाठकले बताए । ‘साना किसान सहकारीले किसानहरुलाई व्यवसायिक बनाएको छ ।’ उनले भने -‘किसानलाई अझ व्यवसायीक बनाउन सिप र प्रविधिमा जोड दिनु पर्छ ।’


