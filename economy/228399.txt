चार कम्पनीले मात्रै गरे बाली बीमा

२८ पुस काठमाडौं । सरकारले कृषि बीमाको प्रिमियममा (बीमा शुल्क) मा ७५ प्रतिशत अनुदानको घोषणा गरेपनि बीमा कम्पनीहरु कृषि बीमामा आकषिर्त हुन सकेका छैनन् ।
बाली बीमाका लागि आवश्यक मापदण्ड तयार भइनसकेकाले बीमा कम्पनीहरु आकषिर्त हुन नसकेको हुन ।
नियामक बीमा समितिका अनुसार चालू आर्थिक वर्षको असोज मसान्तसम्ममा चारवटा बीमा कम्पनीले मात्रै बाली बीमा गरेका छन । समितिका अनुसार युनाइडेट, सगरमाथा, एलाइन्स र सिद्धार्थ इन्स्योरेन्सले मात्रै बाली बीमा गरेका हुन ।
यसअघि एनएलजी इन्स्योरेन्सलगायतले बाली बीमा गरे पनि असोज मसान्तमा भने बाली बीमा गरेका छैनन । हाल नेपालमा १७ वटा निर्जीबन बीमा कम्पनी सञ्चालनमा छन ।
प्राविधिक समस्याका कारण बीमा कम्पनीहरु कृषि तथा बाली बीमामा आकषिर्त हुन नसकेको बीमक संघका अध्यक्ष तथा एनएलजी इन्स्योरेन्सका प्रमुख कार्यकारी अधिकृत बिजय शाहले अनलाइनखबरलाई बताए ।
‘कुन ठाउँको उत्पादनकत्व कति हो भन्ने मापदन्ड नै छैन’ उनले प्रश्न गरे- यस्तो अवस्थामा बीमा कम्पनीले कसरी बालीको बीमा गर्ने ?
कृषि बीमा गर्न बीमा समितिले निर्देशन दिएपनि कसरी गर्ने भन्ने मापदण्ड बनाउन नसकेको समितिका निर्देशक श्रीमन कार्कीले बताए । भ्यालुएस (उत्पादकत्व मुल्यांकन) गर्न कठिन भएकाले बाली बीमा गर्न बीमा कम्पनीहरु आकषिर्त नभएको उनले जानकारी दिए ।
चालू अार्थिक वर्षको असोज मसान्तमा भएको बाली बीमा



बीमा कम्पनी
जारी बीमालेख
आर्जित बीमा शुल्क रु. हजारमा
दाबी भुक्तानी रु. हजारमा


 युनाइटेड इन्स्योरेन्स
२६
३६५
१२५


सगरमाथा इन्स्योरेन्स
४६
१५६५
१०१


एलाइन्स
६१
५५१
१६२


सिद्धार्थ इन्स्योरेन्स
२२
७२९
८९२


जम्मा
१५५
३२१०
१२८०



‘कहाँ कति फल्छ भन्ने तथ्यांक छैन, जसकारण अहिले बाली बीमा गर्न कठिन छ’ निर्देशक कार्कीले भने- ‘यद्यपि बीमा कम्पनीहरुले आफैं मुल्यांकन गरेर बाली बीमा गर्न थालेका छन । यो अत्यन्त्यै सकरात्मक छ ।’
भ्यालुएस कसरी गर्ने भन्ने बारेमा समितिले तीन महिना अघि नै कृषि मन्त्रालयलाई पत्राचार गरिसकेको उनले जानकारी दिए ।
‘कृषि मन्त्रालयले कस्ट अफ प्रोडक्सन (उत्पादन लागत) तयार पारेको छ, अर्को व्यवस्था नभएसम्मका लागि त्यसैलाई आधार मानेर बाली बीमाको मुल्यांकन गर्ने मनस्थितिमा छौं’ कार्कीले भने ।
समितिका अनुसार कृषि बीमाको कूल प्रिमियममा ९४ प्रतिशत हिस्सा पशु बीमाको छ । बाँकी ६ प्रतिशत मात्रै बाली बीमाको छ ।
बीमा समितिको तथ्यांक अनुसार चालू आवको असोज मसान्तसम्ममा चार वटा बीमा कम्पनीहरुले जम्मा १ सय ५५ वटा बाली बीमाको पोलीसी बिक्री गरेका छन ।
जसबाट ३२ लाख १० हजार रुपैायँ बीमा शुल्क आर्जन गरेका छन । यस अवधिमा यी कम्पनीले १२ लाख ८० हजार रुपैयाँ दाबी भुक्तानी गरेका छन

