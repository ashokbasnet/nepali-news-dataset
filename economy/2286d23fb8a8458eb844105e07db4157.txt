चितवनमा सरकारी खर्च भन्दा राजस्व संकलन धेरै

मोहन बस्याल/उज्यालो । चितवन, साउन २ – चितवनका सरकारी कार्यालयहरुले एक वर्षसम्म गरेको खर्च भन्दा धेरै राजस्व संकलन गरेका छन् । बिभिन्न सरकारी कार्यालयले आर्थिक वर्ष ०६८/०६९ मा चार अर्ब २० करोड खर्च गरेका छन् भने पाँच अर्ब ९० करोड रुपैयाँ राजस्व संकलन गरेका छन् ।

 

कोष तथा लेखा नियन्त्रक कार्यालय भरतपुरका अनुसार जिल्लामा संकलन भएको राजस्व अघिल्लो आर्थिक बर्षमा भन्दा १ अर्ब ७० करोड रुपैयाँ बढी हो । सबैभन्दा बढि राजस्व आन्तरिक राजस्व कार्यालय भरतपुरले संकलन गरेको छ । जिल्ला मालपोत कार्यालय, चितवन राष्ट्रिय निकुञ्ज, जिल्ला प्रशासन कार्यालय, यातायात ब्यवस्था विभाग पनि धेरै राजस्व संकलन गर्ने कार्यालयमा पर्छन् ।

आर्थिक वर्ष ०६८/०६९ मा ६२ वटा सरकारी कार्यालय मार्फत ४ अर्ब २० करोड १२ लाख खर्च भएको छ । जिल्लाका लागि बिनियोजित ४ अर्ब ४२ करोड ४० लाख रुपैयाँमध्ये २२ करोड २८ लाख रुपैयाँ फ्रिज भएको प्रमुख कोष नियन्त्रक कृष्णप्रसाद भण्डारीले बताउनुभयो ।

एक अर्ब २ करोड ४१ लाख रुपैयाँ पूँजीगत खर्चमध्ये ९१ करोड ८३ लाख रुपैयाँ मात्रै खर्च भएको छ । पुर्वाधार र विकास निर्माणमा खर्च गरिने यो शीर्षकको १० करोड ५८ लाख रुपैयाँ फ्रिज भएको छ । यस्तै, तलब तथा कार्यालय व्यवस्थापन खर्च अर्थात चालु खर्च ३ अर्ब ३९ करोड ९७ लाख मध्ये ३ अर्ब २८ करोड २८ लाख रुपैयाँ खर्च भएको छ ।

राजस्व संकलन र खर्चका हिसाबले चितवन आत्मनिर्भर देखिएपनि जिल्लाका बिकास कार्यालयहरुको नेतृत्व गर्ने जिल्ला विकास समिति स्थानीय निकाय वित्तिय आयोगले गरेको न्यूनतम शर्त तथा कार्यसम्पादन मुल्याङ्कनमा असफल भएको छ ।
