एनएलजी इन्स्योरेन्सले २१ प्रतिशत लाभांस दिने
 ३० पुस काठमाडौं । एनएलजी इन्स्योरेन्सले सेयरधनीलाई २१.०५ प्रतिशत लाभांस दिने भएको छ ।
आर्थिक वर्ष २०७०/०७१ को नाफाबाट चुक्ता पुँजीको १५ प्रतिशत बोनस सेयर र ६.०५ प्रतिशत नगद लाभांस दिने सञ्चालक समितिको प्रस्ताव बुधबार राजधानीमा सम्पन्न नवौं साधारणसभाले पारित गरेको छ ।
गत आर्थिक वर्षमा कम्पनीले १७ करोड २८ लाख रुपैयाँ खुद नाफा कमाएको थियो । जुन अघिल्लो वर्षकोभन्दा १३.५९ प्रतिशतले बढी हो । कम्पनीको चुक्ता पुँजी ३४ करोड १५ लाख रुपैयाँ छ ।
कम्पनीले यो वर्ष पनि विगतका वर्षहरुझैं २० प्रतिशतभन्दा बढी प्रतिफल दिन सफल भएको प्रमुख कार्यकारी अधिकृत बिजयबहादुर शाहले बताए । गत आर्थिक वर्षको असार मसान्तसम्ममा कम्पनीले ८९ करोड ९२ लाख रुपैयाँ बीमाशुल्क आर्जन गरेको शाहले जानकारी दिए ।
अघिल्लो वर्षको तुलनामा गत वर्ष ९.६२ प्रतिशतले कूल लगानी वृद्धि भई १ अर्ब ७ करोड १० लाख रुपैयाँ पुगेको छ । आव २०७१/०७२ को मंसिर मसान्तसम्ममा कम्पनीको कूल कारोबार गत सालको सोही अवधिको तुलनामा १३.८० प्रतिशतले बढेको शाहले जानकारी दिए । मंसिर मसान्तसम्ममा कम्पनीले ३५ करोड ३६ लाख रुपैयाँ बीमाशुल्क आर्जन गरेको छ ।
गत वर्ष कम्पनीले ३ शाखा विस्तार गरेको छ । हाल कम्पनीले कूल २७ शाखाबाट ग्राहकलाई सेवा प्रदान गरिरहेको छ ।
पोटीफोलियो विधिधिकरण गर्ने नीतिअनुसार २०६९ मंसिर २७ गते पशुधन बीमा र माघ २ गतेदेखि बाली बीमा सुरु गरेको थियो । पशु र बाली बीमाका लागि एनएलजी इन्स्योन्स सञ्चालनमा रहेका १७ बीमा कम्पनीहरु भन्दा अग्र स्थानमा रहेको शाहले बताए ।

