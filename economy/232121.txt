मेगा बैंक ठग्ने थाइल्याण्डबाट पक्राउ
७ माघ काठमाडौं । किर्ते गरी मेगा बैंकमा रहेको टुरिज्म डेभलप्मेन्ट बैंकको खाताबाट २ करोड ९ लाख रुपैयाँ निकाल्ने अभियुक्त सञ्जय ढकाललाई प्रहरीले थाइल्याण्डको बैंककबाट पक्राउ गरेको छ ।
ढकालले टुरिज्म डेभलपमेन्ट बैंकका तत्कालीन सीइओ रेवन्त दाहालको नक्कली हस्ताक्षर गरी ठगी गर्ने ढकाललाई नेपाल प्रहरीको एक टोली बैंकक पुगेर पक्राउ गरेको हो ।
प्रहरीले ढकाललाई गत साता पक्राउ गरी शनिवार नेपाल ल्याएको जनाएको छ । मेगा बैंकमा रकम निकाल्न जाँदा ढकालले आफ्नो नागरिकता प्रयोग गरेका थिए ।
दुई पटक दुइवटा चेकबाट भुक्तानी भएको थियो । ढकालले २०७० माघ १२ गते ९ लाख २७ हजार र १३ गते २ करोड रुपैयाँ आफ्नो खातामा जम्मा गरेका थिए ।
सिइओ दाहालले बैंक छोडेको ६ महिनापछि उनको नक्कली हस्ताक्षरमा रकम निकालिएको थियो । बैंकले सिइओ परिवर्तन भएको जानकारी नगराएकाले पुरानै सीइओको हस्ताक्षरमा भुक्तानी दिएको मेगा बैंकले दाबी गर्दै आएको थियो । घटनासँग सम्बन्धित विषयमा थप अनुसन्धान भइरहेको खबर आजको नयाँ पत्रिका दैनिकमा छ ।

