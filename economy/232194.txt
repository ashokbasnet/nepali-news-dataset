निक्षेपभन्दा कर्जाको वृद्धिदर उच्च
७ माघ काठमाडौं । चालु आर्थिक वर्षको मंसिर मसान्तसम्ममा बैंक तथा वित्तीय संस्थाहरुले संकलन गर्ने निक्षेपभन्दा कर्जा लगानीको वृद्धिदर उच्च देखिएको छ । यस अवधिमा निक्षेप ४.२ प्रतिशत अर्थात ५९ अर्ब ३६ करोडले बढेको नेपाल राष्ट्र बैंकले जनाएको छ ।
गत वर्षको यसै अवधिमा यस्तो वृद्धिदर ६.८ प्रतिशत अर्थात ८० अर्ब २६ करोड रुपैयाँले बढेको थियो ।
वाषिर्क विन्दुगत आधारमा २०७१ मंसिर मसान्तमा बैंक तथा वित्तीय संस्थाहरुको निक्षेप १५.६ प्रतिशतले बढेको छ । समीक्षा अवधिमा वाणिज्य बैंक र वित्त कम्पनीहरुको निक्षेप क्रमशः ५.५ प्रतिशत र १.८ प्रतिशतले बढेको छ ।
तर, विकास बैंकहरुको निक्षेप ४.० प्रतिशतले घटेको छ । केही विकास बैंकहरु वाणिज्य बैंकहरुमा मर्ज भएकोले समीक्षा अवधिमा विकास बैंकहरुको निक्षेप घटेको देखिएको राष्ट्र बैंकले जनाएको छ । अघिल्लो वर्षको सोही अवधिमा वाणिज्य बैंक, विकास बैंक र वित्त कम्पनीहरुको निक्षेप क्रमशः ६.३ प्रतिशत, १०.५ प्रतिशत र ६.७ प्रतिशतले बढेको थियो ।
आर्थिक वर्ष २०७१/७२ को पाँच महिनासम्ममा बैंक तथा वित्तीय संस्थाहरुको कर्जा तथा लगानी ७.७ प्रतिशत अर्थात १ खर्ब ६३ करोडले बढेको छ । गत वर्षको यसै अवधिमा यस्तो कर्जा तथा लगानी ३.३ प्रतिशत अर्थात ३७ अर्ब ४२ करोडले बढेको थियो ।
समीक्षा अवधिमा वाणिज्य बैंक र वित्त कम्पनीहरुको कर्जा तथा लगानी क्रमशः ९.५ प्रतिशत र ३.१ प्रतिशतले बढेको छ भने विकास बैंकहरुको कर्जा तथा लगानी १.७ प्रतिशतले घटेको छ । केही विकास बैंकहरु वाणिज्य बैंकहरुमा मर्ज भएकोले विकास बैंकहरुबाट प्रवाहित कर्जा तथा लगानी घटेको देखिएको हो ।
समीक्षा अवधिमा बैंक तथा वित्तीय संस्थाहरुबाट निजी क्षेत्रमा प्रवाहित कर्जा ८.० प्रतिशत अर्थात ८९ अर्ब ४ करोडले बढेको छ । गत वर्षको यसै अवधिमा यस्तो कर्जा ३.६ प्रतिशत अर्थात ३३ अर्ब ४३ करोडले बढेको थियो ।
वाषिर्क विन्दुगत आधारमा ०७१ मंसिर मसान्तमा बैंक तथा वित्तीय संस्थाहरुबाट निजी क्षेत्रमा प्रवाहित कर्जा २३.८ प्रतिशतले बढेको छ । समीक्षा अवधिमा निजी क्षेत्रतर्फ प्रवाहित कर्जामध्ये वाणिज्य बैंकहरुको कर्जा प्रवाह १०.३ प्रतिशतले बढेको छ भने विकास बैंक र वित्त कम्पनीहरुको कर्जा प्रवाह क्रमशः १.४ प्रतिशत र ०.३ प्रतिशतले घटेको छ ।
समीक्षा अवधिमा बैंक तथा वित्तीय संस्थाहरूबाट निजी क्षेत्रमा प्रवाहित कर्जामध्ये औद्योगिक उत्पादन क्षेत्रतर्फको कर्जा २१ अर्ब ६४ करोड अर्थात ९.७ प्रतिशतले बढेको छ । गत वर्षको सोही अवधिमा उक्त क्षेत्रतर्फको कर्जा १४ अर्ब १६ करोडले बढेको थियो ।
समीक्षा अवधिमा थोक तथा खुऽा व्यापारतर्फको कर्जा २३ अर्ब ३० करोड अर्थात ९.५ प्रतिशतले, निर्माण क्षेत्रतर्फको कर्जा १३ अर्ब ३७ करोडले र यातायात, सञ्चार तथा सार्वजनिक सेवा क्षेत्रतर्फको ४ अर्ब ३७ करोडले बढेको छ ।
गत वर्षको सोही अवधिमा थोक तथा खुद्रा व्यापारतर्फको कर्जा १८ अर्ब ४५ करोडले, निर्माण क्षेत्रतर्फको कर्जा ७ अर्ब ६२ करोडले र यातायात, सञ्चार तथा सार्वजनिक सेवा क्षेत्रतर्फको कर्जा १ अर्ब ८२ करोडले बढेको थियो । त्यसैगरी, अघिल्लो वर्षको सोही अवधिमा कृषि क्षेत्रतर्फको कर्जा २ अर्ब २९ करोड अर्थात ५.८ प्रतिशतले बढेको तुलनामा समीक्षा अवधिमा ४ अर्ब ६६ करोड अर्थात ९.२ प्रतिशतले बढेको छ ।
मंसिर महिनासम्ममा राष्ट्र बैंकले पटक-पटक गरी निक्षेप बोलकबोलमार्फत् ५५ अर्ब तथा रिभर्स रिपोमार्फत् २ सय २० अर्ब ५० करोडको तरलता प्रशोचन गरेको छ । गत वर्षको यसै अवधिमा रिभर्स रिपोमार्फत् ६४ अर्ब ५० करोडको तरलता प्रशोचन भएको थियो । चालू आर्थिक वर्षको मौऽकि नीतिमा उल्लेख भए बमोजिम २०७१ भदौ महिनादेखि तरलता प्रशोचन गर्ने नयाँ उपकरणको रुपमा निक्षेप बोलकबोललाई प्रयोगमा ल्याइएको राष्ट्र बैंकले जनाएको छ ।

