‘माओवादी अबरोधलाई पत्याएन सेयर बजारले’
८ माघ, काठमाडौं । निर्धारित समय (माघ ८) मा संविधान नआए पनि सेयर बजारका लागानीकर्ताहरु त्यति धेरै हतोत्साहित भएनन । बिहीबार ३.५६ अंकले घटेर नेप्से परिसूचक ९ सय ५९.२४ अंकमा झरेको छ ।
केही महिनाभित्रै संविधान आउने विश्वासका कारण माघ आठले लगानीकर्तालाई खासै हतोत्साहित नबनाएको स्टक ब्रोकर एसोसिएसनका निवर्तमान अध्यक्ष नरेन्द्र सिँजापतिले अनलाइनखबरलाई जानकारी दिए ।
‘माओवादीको अबरोधलाई सेयर बजारका लगानीकर्ताले पत्याउन छोडिसकेका छन’ नरेन्द्र सिँजापतिले भने- प्रक्रियाबाटै भएपनि संविधान आउँछ भन्नेमा लगानीकर्ता विश्वस्त छन ।
माघ आठमा संधिान जारी नहुने संकेत देखा पर्दा र नहुने पक्कापक्की हुँदासमेत सेयर बिक्री गर्नेहरुको संख्या न्यून हुनुले लगानीकर्ता संधिान आउँछ भन्नेमा विश्वस्त रहेको पुष्टि गर्ने उनले बताए ।
‘संविधान बनेपछि सेयर बजार बढ्छ छ र बिक्री गरौँला भनेर लगानीकर्ताले अझै होल्ड गरेको देखियो’ उनले भने- ‘लगानीकर्तालाई संविधान बन्दैन भन्ने भएको भए धमाधम सेयर बिक्री गर्थे ।’
सहमति भयो भन्दा नेप्से उच्च अंकले ढ्ने तर सहमति भाँडियोभन्दा थोरै अंकले मात्रै घट्ने प्रवृत्तिले लगानीकर्तामा विश्वासको वातावरण रहेको सिँजापतिको दाबी छ ।
त्यसैगरी, सेयर विश्लेषक रविन्द्र भट्टराई पनि सेयर बजारमा भएको गिरावट हेर्दा लगानीकर्ता संविधान बन्छ भन्नेमा विश्वस्त रहेको बताए ।
‘सेयर बजारको गिरावटका अंक हेर्दा संविधान बन्नेमा बजारमा ठुलै आत्मविश्वास रहेको देखिन्छ’ उनले भने । भट्टराईले आफ्नो फेसबूक वालमा लगानीकर्तामा आत्मविश्वास रहेको भनी पोष्ट गरेका छन ।
राजनीतिक दलहरुबीच सहमति भयो भन्ने खबर बाहिर आएपछि माघ ५ गते एकैदिन नेप्से ३० अंकले बढेको थियो । पाँच गते मध्यराती एमाओवादीले संसदभित्र तोडफोड गरी सहमति भाँडिएको भोलिपल्ट नेप्से परिसूचक साढे १२ अंकले मात्रै घट्यो ।
बिहीबार १ सय २७ कम्पनीका ६ लाख ६७ हजार कित्ता सेयर २३ करोड ८६ लाख रुपैयाँमा किनबेच भएको नेपाल स्टक एक्सचेञ्जले जनाएको छ । एक्सचेञ्जका अनुसार होटल र बीमा समुहको सूचक साढे ५ अंकले बढेको छ ।
त्यसैगरी, वाणिज्य बैंक समुहको सूचक ४.३ अंकले घटेको छ भने यो समुहको १० करोड ५२ लाख रुपैयाँ बराबरको कारोबार भयो । जलविद्युतको ३१.१३ अंकले, विकास बैंकको १.१७ अंकले, उत्पादनमूलकको २.५ अंकले, अन्य समुहको १.१७ अंकले र वित्त कम्पनी समुहको ०.६७ अंकले घटेको एक्सचेञ्जले जनाएको छ ।

