भिबोर बैंकको नाफा ९ करोड ७५ लाख
११ माघ काठमाडौं । चार वर्षदेखि लगातार घाटामा सञ्चालित भिवोर विकास बैंक नाफामा गएको छ । चालू आर्थिक वर्षको पुस मसान्तसम्ममा बैंकले ९ करोड ७५ लाख रुपैयाँ सञ्चालन नाफा कमाएको छ । बैंकले व्याजबापत गर्ने खर्चमा भारी कटौती गरेपछि र अन्य खर्चमा पनि मितव्यीता गरेपछि नाफा कमाएको हो ।
बैकिङ्ग व्यवसायमा वढ्दै गएको तीव्र प्रतिस्पर्धा, निक्षेपको उच्च व्याजदर, ठूलो मात्राको निष्कृय कर्जा र घर जग्गा बिक्रीमा व्यहोर्नु परकाले बैंक घाटामा थियो ।
पुस मसान्तसम्ममा ४ अर्ब रुपैयाँ निक्षेप संकलन गरी ३ अर्ब २७ करोड रुपैयाँ कर्जा प्रवाह गरेको छ । आर्थिक वर्ष २०६९/०७० मा बैंकले २  अर्ब ६९ करोड निक्षेप स.कलन गरी १ अर्ब ४१ करोड रुपैयाँ कर्जा प्रवाह गरेको थियो ।
निष्कृय कर्जा पहिलो पटक ४.४ प्रतिशत कायम हुन गएको छ । नेपाल राष्ट्र बैंकबाट निर्धारित निष्कृय कर्जाको अधिकतम सिमा ५ प्रतिशतभन्दा कम भएको कारण अबका दिनमा बैंकले नयाँ शाखाहरु खोल्न र संस्थागत निक्षेप लिन पाउने भएको छ । बैंकको निक्षेप कर्जा अनुपात ७२.३८ प्रतिशत, पूँजिकोष १३.९८ प्रतिशत,  घरजग्गा -रियल स्टेट) मा लगानी कूल कर्जाको १०.४४ प्रतिशत रहेको बैंकले जनाएको छ ।
आगामी दिनमा बैंकलाई व्यवसाय बृद्धिको रणनीति मार्फत अझ बढी मुनाफामा लैजाने, नयाँ शाखा खोल्ने, बैंकलाई अझ सशक्त बनाउन अन्य उपयुक्त बैंक/वित्तीय संस्था सँग मर्जर गर्ने तथा रणनीतिक साझेदार भित्र्याउन पहल गर्ने लगायतका योजना रहेको बैंकले जनाएको छ ।
त्यसैगरी,  संस्थाको नाममा रहेको बाँकी जग्गाहरु विक्री गर्ने, खराब कर्जा असुलीमा तिब्रता ल्याउने, बाँकी गैह्र बैंकिङ्ग सम्पत्ति बिक्री गर्ने जस्ता कार्यहरुलाई पनि निरन्तर अगाडी बढाइ बैंकलाई थप सबल बनाउने भावी योजना रहेको जारी विज्ञप्तीमा उल्लेख छ ।
बैंक २०६४ असोज १७ गतेदेखि राष्ट्रियस्तरको विकास बैंककोरुपमा सञ्चालन भइरहेको छ । सञ्चालनको सात वर्षमध्ये पहिला तीन वर्ष बैंकको व्यवसाय बैंकिङ्ग भन्दा पनि भेञ्जर क्यापिटलमार्फत खासगरी घर जग्गा तथा आवास विकास परियोजनामा बढी केन्दि्रत थियो ।
घरजग्गा व्यवसायमा आएको मन्दी, नेपाल राष्ट्र बैंकबाट घर जग्गा लगानीमा भएको नियमन र प्रतिकूल वातावरणका कारण यस विकास बैंकले घर जग्गा तथा आवास परियोजनाबाट निस्कने र बैंकिङ्ग व्यवसायमा केन्दि्रत हुने नीति लियो । पछिल्ला ४ वर्षदेखि बैंकले आफ्नो व्यवसायीक प्राथमिकतामा परिवर्तन गरी बैंकिङ कारोबार गर्दै आएको छ ।

