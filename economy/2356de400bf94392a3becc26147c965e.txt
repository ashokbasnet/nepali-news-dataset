तत्कालै औद्योगिक व्यवसाय ऐन ल्याउने सरकारको घोषणा

काठमाडौं, चैत ११ - सरकारले तत्कालै औद्योगिक व्यवसाय ऐन ल्याउने बताएको छ ।

औद्योगिक नीति कार्यान्वयन तथा उद्योगको विकास र प्रर्वद्धनका लागि ऐन तत्काल ल्याउने गरि मस्यौदामा छलफल भईरहेको सरकारको भनाई छ ।

अर्थ एवं उद्योग, बाणिज्य तथा आपूर्ति मन्त्री शंकरप्रसाद कोइरालाले  अध्यादेशबाटै भएपनि औद्योगिक ब्यवसाय ऐन ल्याउने प्रयास गर्ने बताउनुभएको हो ।

काठमाडौंमा भएको २४ औं राष्ट्रिय औद्योगिक प्रर्दशनी समापन कार्यक्रममा मन्त्री कोईरालाले औद्योगिक नीति आएको तीन बर्ष पुग्नै लाग्दा पनि ऐनको अभावमा कार्यान्वयन गर्न नसकिएकोले तत्काल ऐन ल्याउन पहल गर्ने बताउनुभयो ।

अन्तर मन्त्रालय समन्वय हुन नसक्दा विगतमा ऐन रोकिएको भन्दै अब त्यस्तो नहुने कोइरालाले बताउनुभयो । लघु घरेलु, साना उद्योगीले औद्योगिक नीति कार्यान्वयन नभएको गुनासो गरेपछि मन्त्री कोईरालाले ऐन मार्फत नीति कार्यान्वयनमा ल्याएपछि अन्य उद्योगसँगै लघु घरेलु, साना उद्योगका अधिकांस समस्या समाधान हुने दावी गर्नुभयो ।

उद्योग मन्त्रालयका सचिव कृष्ण ज्ञवालीले औद्योगिक ब्यवसाय ऐनको मस्यौदामाथी छलफल भईरहेको भन्दै यसै बर्षभित्र ल्याउने प्रयासमा रहेको बताउनुभयो । विगतमा अर्थ र उद्योगमन्त्रालयबीच समन्वय हुन नसक्दा समस्या भएको भन्दै दुबै मन्त्रालय एउटै मन्त्रीले सम्हालेका बेला ऐन आउने सचिव ज्ञवालीको विश्वास छ ।
