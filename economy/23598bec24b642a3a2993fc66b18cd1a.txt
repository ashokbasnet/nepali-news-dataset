एक नम्बरमा परेका कार्यक्रमहरु साउनभित्रै स्वीकृत गराउन अर्थमन्त्रीको निर्देशन

काठमाडौं, साउन १ – अर्थमन्त्री शंकरप्रसाद कोइरालाले प्राथमिकताको एक नम्बरमा परेका कार्यक्रमहरु साउन दोस्रो हप्ताभित्र राष्ट्रिय योजना आयोगबाट स्वीकृत गराउन सबै मन्त्रालयका सचिवहरुलाई निर्देशन दिनुभएको छ ।
आर्थिक वर्ष २०७०/७१ बजेटको प्रभावकारी कार्यान्वयनका लागि मन्त्रालयका सचिवहरुलाई निर्देशन दिँदै मन्त्री कोइरालाले दुई र तीन नम्बर प्राथमिकताका योजना एक हप्ताभित्र स्वीकृत गर्न आग्रह गर्नुभयो ।
यसका लागि योजना आयोगमा दर्ता भएको तीन दिनभित्र प्रक्रियागत कारबाही टुंगो लगाउने व्यवस्था मिलाइएको जानकारी दिँदै मन्त्री कोइरालाले काम भए नभएको अर्थ मन्त्रालयले अनुगमन गर्ने बताउनुभयो ।
हरेक वर्ष पुँजीगत खर्च वृद्धि ठूलो चुनौतीका रुपमा देखिएको भन्दै उहाँले यसै कारण खर्चको गुणात्मकतामा सधैं प्रश्न उठने गरेको बताउनुभयो । समयमै खर्च होस् र गुणात्मक काम होस् भन्नका लागि वैशाख महिनापछि कार्यक्रम संशोधन गर्न नपाइने व्यवस्था मिलाइएको उहाँले जानकारी दिनुभयो ।
राष्ट्रिय योजना आयोगका उपाध्यक्ष डा रविन्द्रकुमार शाक्यले कागजमा सुन्दर योजना बनाउने तर कार्यान्वयनमा असफल हुने आलोचनाबाट बच्न सतर्क हुनुपर्ने बताउनुभयो । उहाँले यसका लागि नियमनकारी निकायको अनुगमनलाई प्रभावकारी बनाउनुपर्नेमा जोड दिनुभयो ।
अर्थ सचिव शान्तराज सुवेदीले ऐन कानुनमा रहेर पारदर्शी ढंगमा विकास आयोजना अघि बढाउन मन्त्रालयहरुलाई आग्रह गर्नुभयो ।
