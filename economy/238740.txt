रसुवाको टिमुरेमा जनता बैंकको ३३औं शाखा, दाङमा छिट्टै
२५ माघ काठमाडौं । जनता बैंक नेपाल लिमिटेडले रसुवाको टिमुरेमा बैंकको ३३औं शाखा सञ्चालनमा ल्याएको छ । बैंकको यस शाखाले स्थानीयस्तरमा सेवा दिनुका साथै नेपालको रसुवागढी नाकाबाट मित्र राष्ट्र चीनसँग हुने ब्यापारिक कारोबारमा व्यवसायीको आवश्यकतालाई उल्लेख्यरुपमा सम्बोधन गर्ने बैंकको विश्वास छ ।
टिमुरे शाखाको समुद्घाटन एक समारोहकाबीच बैकका सञ्चालकद्वय रामचन्द्र शाह र रमेशप्रसाद न्यौपानेले गरे ।
बैंकका प्रमुख कार्यकारी अधिकृत डा. रमेश कुमार भट्टराईले कार्यक्रममा बैंकले आफ्ना ग्राहकको आवश्यकतालाई उल्लेख्य रुपमा सम्बोधन गर्दै आएको जानकारी दिए । आगामी दिनमा बैंकले अझै उत्कृष्ट सेवा दिने भट्टराईले बताए ।
आर्थिक वर्ष २०७१/०७२ को पुस मसान्तसम्ममा १० करोड ९२ लाख रुपैयाँ खुद नाफा कमाएको बैंकले हालसम्म ३२ वटा श्ााखा, २ वटा एक्सटेन्सन काउण्टर र २७ वटा एटीएममार्फत ग्राहकलाई सेवा प्रदान गर्दै आएको छ ।
चुक्तापूँजी २ अर्ब ६ करोड रुपैयाँ रहेको यस बैंकले हालसम्म १ लाख १२ हजार भन्दा बढी ग्राहकलाई सेवाप्रदान गरेको छ । पुस मसान्तसम्ममा बैंकले २१ अर्व ३० करोड रुपैयाँ निक्षेप संकलन गरी १८ अर्व ८४ करोड रुपैयाँ कर्जा प्रवाह गरेको छ ।
बैंकले निकट भविष्यमै दाङ्ग जिल्लाको घोराहीमा समेत शाखा सञ्चालन गर्ने जारी विज्ञप्तीमा उल्लेख छ ।

