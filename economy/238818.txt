चार संस्था गाभ्न एनएमबिले पायो सैद्धातिक सहमति
२५ माघ, काठमाडौं । नेपाल राष्ट्र बैंकले एनएमबी बैंक, क्लिन इनर्जी डेभलपमेन्ट बैंक, पाथिभरा विकास बैंक, भृकुटी डेभलपमेन्ट बैंक र प्रुडेन्सियल फाइनान्सलाई मर्जरको सैद्धान्तिक सहमति प्रदान गरेको छ ।
केहीदिन अघि बसेकोराष्ट्र बैंकको सञ्चालक समितिको बैठकले मर्जरको सैद्धान्तिक सहमतिको लागि दिएको निवेदन चित्तबुझ्दो भएकोले सहमति प्रदान गरेको प्रवक्ता मनमोहनकुमार श्रेष्ठले अनलाइनखबरलाई जानकारी दिए ।
क्लिन इनर्जी डेभलपमेन्ट बैंक राष्ट्रियस्तरको विकास बैंक हो भने प्रुलेन्सियल फाइनान्स पनि राष्ट्रियस्तरको संस्था हो । पाथिभरा पूर्वाञ्चल र भृकुटी पश्चिमाञ्चलको क्षेत्रीयस्तरका बैंक हुन ।
गाभिएपश्चात बैंकको नाम एनएमबी नै राख्ने सहमति भएको छ । ५ संस्था गाभिएपछि बैंकको ६९ वटा शाखा र ७ वटा एक्सटेन्सन काउन्टर हुनेछन् । हाल एनएमबीका ३३, क्लिन इनर्जीका ४ र पाथिभराको १ एटीएम सञ्चालनमा छन ।
गत असोज १३ गते यी चार संस्थाबी एकआपसमा गाभिने सैद्धान्तिक सहमतिमा हस्ताक्षर भएको थियो । मर्जरपछि बैंकको जगेडा कोष वृद्धि भई ५ अर्ब ४८ करोड रुपैयाँ पुग्ने छ भने चुक्ता पुँजी भने करिब ४ अर्ब रूपैयाँ पुग्ने बताइएको छ ।
त्यस्तै, पोखरामा मुख्य कार्यालय रहेका विश्व विकास बैंक र फेवा फाइनानसलाई मर्जरको सैद्धान्तिक सहमति प्रदान गरेको छ । सैद्धान्त्िक सहमति पाएका संस्थाहरुले चालु आर्थिक बर्षभित्रै एकीकृत कारोबार गर्ने बताएका छन ।

