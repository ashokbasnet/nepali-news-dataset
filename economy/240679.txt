अमेरिकी डलरको भाउ एक महिनाकै उच्च
१ फागुन काठमाडौं । नेपाली बजारमा अमेरिकी डलरको भाउ महिनादिन यताकै उच्च विन्दुमा पुगेको छ ।
माघ महिनाभर सय रुपैयाँभन्दा तल रहेको एक अमेरिकी डलरको फागून १ गतेनै सय रुपैयाँ पुगेको छ । पुस महिनाभर डलरको मुल्य सय रुपैयाँ माथि थियो ।
शुक्रबारका लागि नेपाल राष्ट्र बैंकले एक अमेरिकी डलर ९९ रुपैयाँ ४० पैसामा किनेर १०० रुपैयाँमा बिक्री गवर्ने जनाएको छ ।
विगत चार दिनदेखि डलरको भाउ लगातार बढेर सय रुपैयाँ पुगेको हो । बिहीबारको तुलनामा शुक्रबार डलरको भाउ ९ पैसाले महंगिएको हो ।
बिहीबारका लागि नेपाल राष्ट्र बैंकले प्रतिडलर ९९ रुपैयाँ ३१ पैसामा किनेर ९९ रुपैयाँ ९१ पैसामा बिक्री गर्ने जनाएको छ । बुधबार ९९ रुपैयाँ २० पैसामा किनेर ९९ रुपैयाँ ७७ पैसामा बिक्री गरेको थियो ।
त्यस्तै, मंगलबार राष्ट्र बैंकले ९९ रुपैयाँ १७ पैसामा किनेर ९९ रुपैयाँ ७७ पैसामा बेचेको थियो भने सोमबार ९८ रुपैयाँ ४२ पैसामा किनेर ९९ रुपैयाँ २ पैसामा बिक्री गरेको थियो ।
पुस महिनाभर सय रुपैयाँ माथि रहेको डलरको भाउ माघ लागेदेखि घटेर ९७ रुपैयाँसम्म झरेको थियो । अन्तराष्ट्रिय बजारमा डलरको भाउ बढेपछि नेपालमा पनि बढेको हो ।

