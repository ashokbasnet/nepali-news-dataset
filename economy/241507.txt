स्वीस बैंकको कालोधन छानविन गर्न अर्थ समितिको निर्देशन
३ फागुन काठमाडौं । व्यवस्थापिका संसदको अर्थ समितिले स्वीजरल्याण्डको एचएसबीसी बैंकमा रहेको नेपालीहरुको रकममाथि तत्काल छानविन गर्न सरकारलाई निर्देशन दिएको छ ।
एचएसबीसी बैंकमा ८ नेपालीको ५ करोड ४० लाख डलर रहेको भन्ने समाचार सार्वजनिक भएपछि अर्थ समितिले सोको यथार्थता बुझ्न आइतबार अर्थमन्त्री डा. रामशरण महत, राष्ट्र बैंकका गभर्नर डा. युवराज खतिवडा र सम्पत्ति सुद्धिकरण अनुसन्धान विभागका महानिर्देशक केवल भण्डारीलाई समितिको बैठकमा बोलाएको थियो ।
विदेशमा रहेकाले अर्थमन्त्री समितिको बैठकमा उपस्थित नभए पनि अर्थसचिव सुमन प्रसाद शर्मा, गभर्नर खतिवडा र महानिर्देशक भण्डारी उपस्थित थिए ।
‘स्वीस बैंकमा नेपालीहरुको कालोधन भएको समाचार आइरहेका बेला सरकारले आफ्नो औपचारिक धारणा अहिलेसम्म सार्वजानिक गरेको छैन’ समितिका सभापति प्रकाश ज्वालाले भने- ‘यसबारे तत्काल सत्यतथ्य पत्ता लगाई सार्वजानिक गर्न यो अर्थ समिति सरकारलाई निर्देशित गर्दछ ।’
त्यसैगरी, समितिले स्वीजरल्याण्डलगायतका अन्य देशसँग पारस्पारिक कानूनी सहायताका लागि तत्काल प्रक्रिया थाल्न पनि सरकारलाई दिर्नेशन दिएको छ ।
यो पनि पढ्नुहोस – भारतीय र स्वीस बैंकमा लुकाइएको कालोधनको खोजी
त्यस्तै, विदेशमा पैसा जान रोकेर स्वदेशमै लगानी गर्ने वातावरण निर्माण गर्न र उद्योग व्यवसाय सञ्चालन गर्न अजय सुमार्गीलगायतले नेपालमा ल्याएको पुँजी सम्बन्धित क्षेत्रमा खर्च भएको वा नभएको भन्ने तथ्यांक समिति समक्ष पेस गर्न उद्योग मन्त्रालयलाई निर्देशन दिएको छ । पाँच अर्ब रुपैयाँ अनुसन्धानको प्रस्थानबिन्दु मात्रै भएको समितिका सभापति ज्वालाले बताए ।

