मौद्रिक नीतिको कसिलो कार्यदिशा यथावत

४ फागुन, काठमाडौं । नेपाल राष्ट्र बैंकले चालू आर्थिक वर्षको मौद्रिक नीतिको कसिलो कार्यदिशालाई बाँकी अवधिका लागि पनि यथावत राखेको छ ।
मौद्रिक नीतिको अर्धवार्षिक समीक्षा प्रस्तुत गर्दै गभर्नर डा. युवराज खतिवडाले मौद्रिक नीतिको कसिलो कार्यदिशालाई दोस्रो अर्धवार्षिकमा पनि निरन्तरता दिएको बताए।
रेमिट्यान्स आप्रवाहमा आउन सक्ने संकुचन, आयातका कारण वाहृय क्षेत्रको स्थायित्व तथा मुद्रास्फीतिमा आउन सक्ने सम्भावित जोखिम लगायतलाई दृष्टिगत गरी कसिलो कदमलाई निरन्तरता दिएको खतिवडाको भनाइ छ ।
राष्ट्र बैंकले अर्धवार्षिक समीक्षामा अनिवार्य नगद अनुपात र बैंक दरमा कुनै परिवर्तन गरेको छैन। साथै विद्यमान पुन: कर्जा दरहरुलाई पनि राष्ट्र बैंकले यथावत  राखेको छ ।
समीक्षा अवधिमा बैंकिङ प्रणालीको अधीक तरलता व्यवस्थापन गर्न सफल भए पनि अल्पकालीन ब्याजदर न्यून स्तरमै रहँदा कसिलो नीतिलाई खुकुलो बनाउन नसकिएको खतिवडाले बताए ।
माग पक्षबाट मुद्रास्फीतिमा थप दबाब पर्न नदिन मौद्रिक योगाङ्कहरुको विस्तारलाई वाञ्छित सीमाभित्र कायम राख्नेतर्फ मौद्रिक नीति केन्द्रित रहने उनले बताए ।
गभर्नर खतिवडाले मुलुकको समष्टिगत आर्थिक परिसूचकहरुको अवस्था सन्तोषप्रद रहेको बताएका छन् । अन्तर्राष्ट्रिय बजारमा पेट्रोलियम पदार्थको मूल्यमा आएको उल्लेख्य गिरावटको कारण मूल्य स्थायित्व कायम गर्न तथा व्यापार घाटा कम गर्न सहयोग पुग्ने उनको विश्वास छ ।
मौद्रिक नीतिको कसिलो कार्यदिशालाई निरन्तरता दिएपछि बाँकी अवधिमा पनि मुद्रास्फीति अपेक्षितस्तरमा रहने, शोधानान्तर स्थिति सदृढ हुँदै जाने र वित्तीय प्रणालीमा सुशासन एवम नियमन क्षमता अभिवृद्धिबाट समग्र वित्तीय स्थायित्वमा समेत सकारात्मक प्रभाव पर्ने अपेक्षा राष्ट्र बैंकको छ ।

