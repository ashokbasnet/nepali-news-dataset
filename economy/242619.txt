सवारी दुर्घटना बीमाको भुक्तानी लिन सास्ती
आरपी सुवेदी
६ फागुन, नेपालगन्ज । सवारी दुर्घटना परी ज्यान गुमाएका आफन्तलाई दिनुपर्ने दाबी भुक्तानी तत्काल दिन अदालतले आदेश दिए पनि एनएलजी इन्स्योरेनसले नेपालगन्जले अझैसम्म दाबी भुक्तानी दिएको छैन ।
२०६९ कात्तिक ६ गते बर्दियको सोरहवा गाविसको भलागौडी नजिक मोटर साईकल दुर्घटनामा तीन जनाको मृत्यु भएको थियो । तीनै जनाको परिवारले बीमा कम्पनीसँग क्षतिपूर्ती दाबी गरेका थिए ।
भे २ प ११०८ र भे २ प ५३७९ नंबरको मोटरसाईकल एक आपसमा ठोक्कीएर तीन जनाको मृत्यु हुनुको साथै एनएलजी इन्सुरेन्स कम्पनी नेपालगन्जबाट तेस्रोपक्ष बीमा गराइएको भए पनि इन्सुरेन्स कम्पनीले विभिन्न कारण देखाउदै बीमित रकम दिन नमानेपछि पीडित जिल्ला प्रशाशन हुँदै पुनरावेदन अदालतसम्म पुग्नु परेको छ ।
सवारी दुर्घटनामा परेकालाई क्षतिपूर्ती दिनको लागि गरिएको तेस्रोपक्ष बीमा वापतको रकम लिनको लागि बर्दिया सोरहवा-७ का सन्तोष भन्ने शेरबहादुर थापाले नेपालगन्जस्थित एनएलजी इन्सुरेन्स कम्पनीबाट तेस्रो पक्ष बीमा गराएका थिए ।
पीडित थापाले भने-‘सडक दुर्घटना भयो, परिवारको सदस्य नै गुमाउनु पर्‍यो तर, दुर्घटना र आपत विपत हुँदा सहयोग होला भनेर विमा गराएको ईन्सुरेन्स कम्पनीले नै घटना भएको यत्रो समयसम्म क्षतीपूर्ती झुलाउदा त्यसै पनि पीडा थपिएको छ ।’ सो दुर्घटनामा परेका दुवै मोटरसाईकल सोही ईन्सुरेन्स कम्पनीबाट बीमित थिए ।
दुर्घटना पछि क्षतिपूर्तीको माग गर्दै जिल्ला प्रशाशन कार्यालय बर्दियामा परेको मद्दामा मिति २०७० बैशाख ४ गते मृतक परिवारको पक्षमा फैसला सुनाए पनि ईन्सुरेन्स कम्पनीले क्षतीपूर्ती दिनुको साटो पुनरावेदन अदालत नेपालगन्जमा मुद्धा दर्ता गराएकोमा त्यहाँ पनि मृतक परिवारकै पक्षमा २०७१ अशोज २६ गते फैसला आए पनि ईन्सुरेन्स कम्पनीले सो क्षतीपूर्ती दिन नमानेको पीडित थापाले बताए ।
‘घटना हुने वित्तिकै क्षतिपूर्ती पाउनको लागि आवश्यक कागजात र प्रमाण पुर्‍याउदै ईन्सुरेन्स कम्पनी पुगँे तर आनाकानी गरेपछि अदालत गुहारे अदालतले फैसला हाम्रै पक्षमा सुनाए पनि कम्पनी बाहना खोज्दै उम्कन खोजे पछि झन पीडा थपिएको छ ।’
यसैबीच सो घटनाको बारेमा एनएलजी इन्सुरेन्स कम्पनी नेपालगन्ज दुर्घटना क्लेम शाखाका असिस्टेन्ट अफिसर राकेश कुमार श्रेष्ठले सवारी चालकले चालक अनुमति पत्र नलिएकोले बीमाको रकम दिन नमिलेको बताए । यद्यपि सो बारे जिल्ला प्रशाशन बर्दिया र पुनरावेदन अदालत नेपालगन्जले मृतकलाई तत्काल क्षतीपूर्ती दिनु भन्ने आदेश गरेको छ ।
उनले सो बारेमा आफ्नो कम्पनी सर्वाेच्चमा गएकोले आफुलाई बाँकी कुराको जानकारी नभएको बताए । सो कम्पनीले गत साउनदेखि हालसम्म २ हजार ६ सय ६४ मोटरसाईकलको मात्र तेस्रो पक्ष बीमा गरेको जनाएको छ ।

