ग्रान्डको सञ्चित नोक्सानी १४ करोडमा झर्‍यो

६ फागुन, काठमाडौं । राष्ट्र बैंकको सिघ्र सुधारात्मक कारबाहीमा परेको ग्रान्ड बैंकले सञ्चित नोक्सानी घटाउन सफल भएको छ ।
चालु आर्थिक वर्षको पहिलो त्रैमासमा २८ करोड रुपैयाँ खुद घाटामा रहेको बैंकले दोस्रो त्रैमासमा आइपुग्दा उक्त घाटा कम गरेर १३ करोड ८६ लाख रुपैयाँमा झारेको छ ।
बैंक अघिल्लो वर्षको दोस्रो त्रैमासमा ९ करोड ४३ लाख रुपैयाँ खुद नाफामा रहेको थियो । खुद ब्याज आम्दानीमा भएको वृद्धि, राइट ब्याकका कारण बैंकले सञ्चित नोक्सानी घटाउन सकेको हो ।
बैंकले यस अवधिमा खुद ब्याज आम्दानी १३ करोड ७१ लाख रुपैयाँ गरेको छ भने १३ करोड ४७ लाख रुपैयाँ सम्भावित जोखिम व्यवस्थाका लागि छुट्टाइएको रकम फिर्ता (राइट ब्याक) गर्न सफल भएको छ ।
बैंकको प्रोभिजन भने पहिलो त्रैमासको तुलनामा बढेको छ । पहिलो त्रैमासमा २९ करोड २५ लाख रुपैयाँ प्रोभिजन गरेको बैंकले दोस्रो त्रैमासमा आइपुग्दा ३८ करोड ३१ लाख रुपैयाँ छुट्टाउनु परेको छ ।
बैंकको स्प्रेड दर ४.७१ प्रतिशत रहेको छ भने प्रतिशेयर आम्दानी (वाषिर्क) १३ रुपैयाँ ८७ पैसा नोक्सानी रहेको छ । त्यस्तै, प्रतिशेयर बजार मूल्य १ सय ६९ रुपैयाँ, मूल्य आम्दानी अनुपात (१२.१९), तरलता अनुपात २३.३८ प्रतिशत र प्रतिशेयर नेटवर्थ (वाषिर्क) ४६.०८ रहेको छ ।

