पोखराका ट्याक्सीमा मिटर राख्न कडाई

पोखरा, असार २५ - पोखरामा चल्ने भाडाका मिटर ट्याक्सीमा भाडा समायोजनको कामलाई कडाईका साथ अगाडी बढाईने भएको छ । पटक पटक भाडाका ट्याक्सीलाई मिटर जडान गरेर भाडा समायोजन गर्न आग्रह गरेपनि मिटर जडान नगरेपछि गुणस्तर तथा नापतौल कार्यालय कास्कीले मिटर जडान गरी भाडा समायोजनको कामलाई कडाई गर्न लागेको हो ।

 

गुणस्तर तथा नापतौल कार्यालयले मिटर जडान गरि भाडा समायोजनका लागि गएको चैत्रदेखि ट्याक्सी व्यवसायीलाई आग्रह गरेको थियो । तर अहिलेसम्म कार्यालयमा दर्ता भएका १ हजार ५ सय ८० मिटर ट्याक्सी मध्ये १ सय ३२ वटाले मात्रै भाडा समायोजनका लागि मिटर जोडेका छन् । वैज्ञानिक भाडादर अनुसार अहिले भाडाका ट्याक्सीमा चढेबापत प्रति किलोमिटर ३२ रुपैयाँ तिर्नुपर्ने व्यवस्था छ भएपनि, पोखराका ट्याक्सी चालकहरुले मनपरी शुल्क असुल्ने गरेका छन् ।

यस्तै जिल्ला प्रशासन कार्यालय कास्कीले पनि भाडा समायोजनका लागि मिटर जडान नगर्ने ट्याक्सीलाई कार्वाही गर्ने जनाएको छ । ट्याक्सी व्यवसायी समिती पोखराका अनुसार पोखरामा करिव ४ हजार भाडाका ट्याक्सी चल्छन् ।
