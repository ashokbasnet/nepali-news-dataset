चिनी उद्योगमा चुनाव

जनार्दन पोखरेल/उज्यालो । महोत्तरी, चैत २७ – महोत्तरी रामनगरको देशकै सबैभन्दा ठूलो चिनी उद्योग एभरेष्ट सुगर एण्ड केमिकल इन्डष्ट्रिजमा सोमबार आधिकारिक ट्रेड यूनियनको लागि चुनाव भएको छ । बिहान १० बजेदेखि शुरु भएको मतदान साँझ ५ बजेसम्म चल्ने छ ।

 

चुनावमा बिजयी हुने संगठनले नै उद्योगमा आधिकारिक ट्रेड यूनियनको मान्यता पाउने छ । चुनावमा एकीकृत माओवादी निकटको अखिल नेपाल औद्योगिक मजदुर संघ, नेपाली कांग्रेस निकटको नेपाल कारखाना श्रमिक संघ र मधेशी जनअधिकार फोरम नेपाल निकटको मधेशी श्रमिक फोरमले उम्मेदवारी दिएका छन् ।

चुनावमा बिजयी हुने संगठनले उद्योगमा कार्यसमिति निर्माण गर्ने उद्योगमा क्रियाशिल आधिकारिक ट्रेड यूनियनका निवर्तमान सचिव चण्डेश्वर महतोले जानकारी दिनुभयो । उद्योगमा एक हजार भन्दा बढी मजदुरले काम गर्दै आएका भएपनि ४ सय १८ जना स्थायी मजदुर कर्मचारीले मात्र मतदान गर्न पाउने छन् ।
