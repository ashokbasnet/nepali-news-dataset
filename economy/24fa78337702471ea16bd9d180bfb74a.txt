कुहिएर जाने लप्सी प्रशोधन गरेर स्वरोजगार

दुर्गाप्रसाद शर्मा/उज्यालो

पर्वत, मंसिर १२ – पर्वतको थापाठानामा लप्सी प्रशोधन शुरु भएपछि किसानले आम्दानी र रोजगारी पाएका छन् । 

कुहिएर खेर जाने समस्या झेल्दै आएका थापाठानाका किसानले घरमै प्रशोधन गरेर लप्सीका स्वादिष्ट परिकार बनाउन थालेका हुन् ।

 

लप्सीलाई प्रशोधन गरेर अचार, माडा, क्याण्डी, मुरब्बा जस्ता स्वादिष्ट परिकार  बनाउन थालिएको छ । प्रतिकिलो ५ रुपैयाँका दरमा बिक्री हुने लप्सीलाई प्रशोधन गरेपछि दशौ गुणा बढी फाइदा लिन सकिने स्थानीयबासिन्दा कमला सापकोटाले बताउनुभयो ।

‘अब लप्सीलाई ब्यवसायिक रुपमा नै प्रशोधन गर्ने उद्देश्य लिएका छौ’ उद्यमी  सापकोटाले भन्नुभयो ‘झरेर सकिने र सिलौटामा थिचेर आचार खाने लप्सीबाट स्वादिष्ट परिकार बनाएर स्वरोजगार बन्छौ ।’ पर्वतको थापाठाना र शंकरपोखरीबाट मात्रै बार्षिक ४० टन भन्दा बढी लप्सी निर्यात हुने गरेको छ ।

पर्वतको थापाठाना शंकपोखरी, ठुलीपोखरी र खौला गाबिसका बासिन्दाले लप्सी प्रशोधन गरी अचार, क्याण्डी, मुरब्बा बनाउन थालेका छन् । अब लप्सीलाई कुहिएर जान नदिने ठुलीपोखरीकी उद्यमी गुमा शर्माले बताउनुभयो । ‘अब लप्सीलाई कुहिएर जान दिदैनौ, शहर बजारमा स्वादिष्ट परिकारका रुपमा पुर्‍याउँछौ ।’
