कर्जा सूचना केन्द्र नहुँदा सहकारीको लगानीमा जोखिम
२६ फागुन, काठमाडौं । कर्जा सूचना केन्द्र नहुँदा सहकारी संस्थाहरुको ऋण लगानीमा जोखिममुक्त हुन सकेको छैन् । केन्द्र नहुँदा एक सहकारीको ऋण नतिर्ने खराब ऋणीले अर्को संस्थाबाट ऋण लिई ठगी गर्ने गरेको सरोकारवालाहरुले बताउँदै आएका छन् ।
मन्त्रिपरिषद्ले सहकारी कर्जा सूचना केन्द्रको कार्यविधि पारित गरेको पाँच महिना बित्यो । तर, केन्द्र अझै सञ्चालनमा आउन सकेको छैन । मन्त्रालयले आवश्यक कार्यविधि नबनाएकाले सूचना केन्द्र संचालनमा ढिलाई भएको हो ।
कार्यविधिमा सहकारी तथा गरिवी निवारण मन्त्रालय अन्र्तगत सहकारी ऋण लगानी सुचना इकाई गठन गर्ने र त्यसअन्र्तगत रहनेगरी कर्जा सूचना केन्द्रलाई सुचना व्यवस्थापन र आदानप्रदानको जिम्मेवारी दिने उल्लेख छ ।
निर्देशिकामा एक करोड रुपैयाँभन्दा बढी कारोबार गर्ने सहकारीले ५० हजार रुपैयाँभन्दा बढी ऋण लगानी गर्दा सुचना केन्द्रमा जानकारी आदान-प्रदान गर्नुपर्ने पनि उल्लेख गरिएको छ ।
अहिले कर्जा सुचना केन्द्रले बैंक तथा वित्तीय संस्थाका लागि कर्जा सुचना सेवा दिदै आएको छ । केन्द्रले कर्जा लिने ग्राहकहरुको सुचना दिनुका साथै ऋण लिएर नतिर्नेलाई कालो सुचिमा राख्दै आएको छ । जसअनुसार एउटा बैंकले कालोसूचीमा राखेको व्यक्तिलाई अन्य बैंक तथा वित्तीय संस्थाले ऋण दिँदैनन् ।
तर, सहकारीमा भयो यो सेवा नहुँदा एउटा सहकारीमा ऋण लिएर कालो सुचिमा परेका व्यक्तिले अर्को सहकारीबाट पनि ऋण लिने गरेको पाइएको छ । अहिले देशभर ३० हजार सहकारी संस्था छन, जसमा बचतकर्ताको २ खर्ब रुपैयाँ निक्षेप छ ।

