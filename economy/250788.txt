चैत चार गतेदेखि मिर्मिरे माइक्रोफाइनान्सको साधारण सेयर
२६ फागुन, काठमाडौं । काभ्रेको बनेपामा केन्द्रीय कार्यालय मिर्मिरे माइक्रोफाइनान्स डेभलपमेन्ट बैंकले चैत ४ गतेबाट सर्वसाधारणका लागि सेयर निस्काशन गर्ने भएको छ ।  बैंकले एक सय रुपैयाँ अंकित दरका ६० हजार कित्ता सेयर जारी गर्न लागेको हो ।
बैंकको कुल सेयरमध्ये १२ सय कित्ता कर्मचारीलाई छुट्याएको छ । ती हजार कित्ता सामूहिक लगानी कोष कम्पनीहरुलाई छुट्याइएको बैंकले जनाएको छ । बाँकी सेयरका लागि मात्र सर्वसाधारणले आवेदन दिन पाउने छन् ।
बैंकको सेयरका लागि न्युनतम ५० कित्ता र अधिकतम एक हजार कित्तासम्मका लागि आवेदन दिन सकिने बताइएको छ । चैत ९ गतेसम्म बिक्री खुला हुने छ । एक करोड ४० लाख रुपैयाँ चुक्ता पुँजी रहेको बैंकको ६० हजार कित्ता साधारण सेयर निस्कासनपछि पुँजी दुई करोड रुपैयाँ पुग्ने छ ।
ग्रोमोर मर्चेन्ट बैंकर निस्कासन तथा विक्री प्रबन्धक रहेको छ । बैंकको सेयरका लागि ग्रोमोर मर्चेन्ट बैंकर, मिर्मिरे माइक्रोफाइनान्स, गुडविल फाइनान्स, सिद्धार्थ डेभलपमेन्ट बैंक, एनआइबिएल क्यापिटल मार्केट र साझा विकास बैंकमा आवेदन दिन सकिने छ ।

