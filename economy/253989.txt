नेपालबाट बाहिरिने भन्दा भित्रिने रकम ३२ अर्ब बढी
४ चैत काठमाडौं । नेपालबाट बाहिरिने रकमभन्दा देशमा भित्रिने रकम उल्लेख्य बचतमा रहेको छ । चालू आर्थिक वर्षको सात महिनामा देशबाट बाहिरिनेभन्दा देशमा भित्रिने रकम (शोधनान्तर स्थिति) ३२ अर्ब ८० करोड रुपैयाँले बचतमा रहेको राष्ट्र बैंकले जनाएको छ ।
यद्यपि यो गत वर्षको यसै अवधिको भन्दा ६१ अर्ब ९८ करोड रुपैयाँले कम हो ।  गत आर्थिक वर्षको माघ मसान्तमा शोधनान्तर स्थिति ९५ अर्ब ७८ करोड रुपैयाँले बचतमा रहेको थियो ।
चालू खातामा आएको गिरावटका कारण शोधनान्तर स्थितिमा पनि गिरावट आएको हो ।  राष्ट्र बैंकका अनुसार यो वर्षको माघ मसान्तसम्ममा चालू खाता ११ अर्ब ६९ करोड रुपैयाँले बचतमा रहेको छ । गत वर्षको माघ महिनामा चालू खाता ६७ अर्ब २४ करोड रुपैयाँले बचतमा रहेको थियो ।
यसकारण घट्यो चालू खाता
राष्ट्र बैंकका अनुसार वस्तु तथा सेवा आयात बढेको, अनुदान घटेको र रेमिटान्स आप्रवाह न्यूनदरले बढेकाले चालू खाता न्यून मात्रै बचतमा रहेको हो । माघ मसान्तसम्ममा अमेरिकी डलरमा शोधनान्तर बचत ३२ करोड ८२ लाख डलर छ भने चालू खाता बचत ११ करोड ४२ लाख डलर रहेको छ ।
गत वर्षको सोही अवधिमा शोधनान्तर बचत ९६ करोड ३४ लाख डलर र चालू खाता बचत ६७ करोड ५९ लाख डलर रहेको थियो ।
वस्तु व्यापार घाटा १६ प्रतिशत बढ्यो
एफओबी मूल्यमा आधारित वस्तु व्यापार घाटा अघिल्लो वर्षको सोही अवधिमा २५ प्रतिशतले बढेको तुलनामा समीक्षा अवधिमा १६.१ प्रतिशतले वृद्धि भई ३ खर्ब ७९ अर्ब १६ करोड रुपैयाँ पुगेको छ । समीक्षा अवधिमा खुद सेवा खाता ९ अर्ब १६ करोडले बचतमा रहेको राष्ट्र बैंकले जनाएको छ । गत वर्षको यसै अवधिमा खुद सेवा खाता १२ अर्ब ५० करोडले बचतमा रहेको थियो ।
त्यस्तै, खुद ट्रान्सफर आय अघिल्लो वर्षको सोही अवधिको ४१.८ प्रतिशत वृद्धिको तुलनामा समीक्षा अवधिमा ०.९ प्रतिशतको सीमान्त दरले वृद्धि भई ३ खर्ब ६६ अर्ब ९ करोड रुपैयाँ रहेको छ । ट्रान्सफर अन्तर्गत विप्रेषण आप्रवाह गत वर्षको सोही अवधिको ३८.६ प्रतिशत वृद्धिको तुलनामा समीक्षा अवधिमा २.९ प्रतिशतले बढी रु. ३२० अर्ब ९३ करोड पुगेको छ ।
अमेरिकी डलरमा विप्रेषण आय अघिल्लो वर्षको सोही अवधिको २१.५ प्रतिशत वृद्धिको तुलनामा समीक्षा अवधिमा ३.९ प्रतिशतले वृद्धि भई ३ अर्ब २६ करोड डलर पुगेको छ । मासिक रुपमा हेर्दा विप्रेषण आप्रवाह चालू आर्थिक वर्षको पुस महिनाको तुलनामा माघ महिनामा ७.८ प्रतिशतले घटेका छ ।
त्यसैगरी, समीक्षा अवधिमा वित्तीय खाता अन्तर्गत रु. १ अर्ब ५५ करोड प्रत्यक्ष वैदेशिक लगानी भित्रिएको छ ।

