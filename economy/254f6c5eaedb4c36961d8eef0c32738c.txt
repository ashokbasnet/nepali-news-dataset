ठूला आयोजनाको पूर्व तयारीलाई उच्च प्राथमिकता दिन संसदीय समितिको निर्देशन

काठमाडौं, फागुन ६ – व्यवस्थापिका संसदको विकास समितिले  ठूला आयोजनाको पूर्व तयारीलाई उच्च प्राथमिकता दिन लगानी बोर्डलाई निर्देशन दिएको छ ।
समितिले बुधबार बोर्डका प्रमुख कार्यकारी अधिकृत राधेश पन्त लगायतसँगको छलफलपछि पूर्व तयारी राम्रो नहुँदा राष्ट्रिय गौरवका आयोजनाको प्रगति सन्तोषजनक हुन नसकेको भन्दै पूर्व तयारीलाई उच्च प्राथमिकता दिन निर्देशन दिएको हो ।
अहिले राष्ट्रिय गौरवका २१ वटा आयोजना सञ्चालनमा छन् । समितिले सहि आयोजना छनोट गर्न तथा जग्गा प्राप्ति, लगानी र ऋणको स्रोत, आयोजना कार्यान्वयनका क्रममा आइपर्ने समस्या लगायतका विषयमा एकद्धार प्रणालीमार्फत पर्याप्त गृहकार्य गर्न पनि निर्देशन दिएको छ ।
ठूला लगानीका आयोजनाको सम्भाव्यता अध्ययन गर्दै आएको लगानी बोर्डले केही समय पहिले ९ सय मेगावाट क्षमताका माथिल्लो कर्णाली र अरुण तेस्रो जलविद्युत आयोजनाको आयोजना विकास सम्झौतामा भारतीय कम्पनीसँग हस्ताक्षर गरेको थियो ।
