पदभार ग्रहण गर्दै गभर्नरले भने- निजी क्षेत्रले बैंकलाई विश्वास गर्ने बनाउँछु

८ चैत काठमाडौं । नेपाल राष्ट्र बैंकका नवनियुक्त गभर्नर डा. चिरञ्जीबी नेपालले निजी क्षेत्र र बैंकिङ क्षेत्रबीचको सम्बन्धलाई सुमधुर बनाउने बताएका छन् ।
‘निजी क्षेत्रसँगको सहकार्य र समन्वय बढाउनु पर्ने आवश्कयता छ’ आइतबार पदभार ग्रहण गर्दै डा. नेपालले भने- ‘मेरो कार्यकालमा निजी क्षेत्रले बैंकिङ क्षेत्रलाई विश्वास गर्नसक्ने वातावरण तयार गर्छु ।’
निजी क्षेत्र उत्साहित भए मात्रै देशमा लगानी बढ्ने र देश सम्मृद्ध हुने भन्दै डा. नेपालले देश विकास गर्ने जिम्मा निजी क्षेत्रको भएको प्रष्ट पारे । ‘अहिले पनि देशको अर्थतन्त्रमा निजी क्षेत्रको योगदान ७० प्रतिशत छ’ उनले भने । तर, निजी क्षेत्रमैत्री हुने नाममा छाडातन्त्र हुन नदिने उनले बताए ।
गभर्नरले वित्तीय अपराध मौलाएको भन्दै शुसासनमा जोड दिने बताए । ‘सबैजना वित्तीय सुशासनमा बस्नुपर्छ । सुशासनमा नबस्ने जो कोहीलाई पनि राष्ट्र बैंकले छोड्दैन ।’ उनले भने- वित्तीय अपराध नियन्त्रण गर्ने सवालमा म जस्तो सुुकै दबाव थेग्न तयार छु ।’
वित्तीय क्षेत्र जनविश्वासमा चल्ने भएकाले यस क्षेत्रमा जनताको विश्वास जित्ने गरी वित्तीय अपराध न्यूनिकरण गर्ने उनले बताए । ‘बचतकर्ता र लगानीकर्ता दुवैको विश्वास जगाउने गरी राष्ट्र बैंकले काम गर्नुपर्छ’ उनले भने ।
आफ्नो पहिलो प्राथमिकता राष्ट्रको हित भएको उनले प्रष्ट पारे । ‘राष्ट्र सबैभन्दा ठूलो कुरा हो, त्यसैले मेरो पहिलो प्राथमिकता राष्ट्रको हित हो’ उनले भने ।
अनौपचारिक क्षेत्रलाई खुम्च्याउँदै औपचारिक क्षेत्र बढाउनेतर्फ आफू केन्दि्रत हुने नेपालले बताए । त्यसैगरी, अन्तराष्ट्रिय जगतसँग गरिएका प्रतिवद्धतालाई शशक्तरुपमा अघि बढाउने नेपालको प्रतिवद्धता छ । त्यसैगरी नेपाललाई वित्तिीयरुपमा सुरक्षित गन्तव्य बनाएर देखाउनुपर्ने चुनौति आफ्ना अघि रहेको उनले उल्लेख गरे ।
केन्द्रीय बैंकले लिने हरेक नीतिले अर्थतन्त्रमा प्रभाव पार्ने भन्दै नेपालले देशको अर्थतन्त्रलाई सरल र सहज रुपमा अगाडि बढाउन केन्द्रीय बैंकको भूमिका महत्वपूर्ण हुने बताए ।
कुनैपनि देशको अर्थतन्त्र त्यस देशको वित्तीय स्थितिमा निर्भर रहने भन्दै आफूले वित्तीय क्षेत्रलाई बलियो बनाउन कुनै कसर बाँकी नराख्ने बताए । आफ्नो पाँच वर्षे कार्यकालमा राष्ट्र बैंकको प्रभावलाई अझ स्थापित गर्ने उनले बताए । त्यस्तै, राष्ट्र बैंकका कर्मचारीलाई सबल र सक्षम बनाउन सकेमात्रै समग्र वित्तीय क्षेत्र बलियो हुने उनको भनाई थियो ।
राष्ट्र बैंकले सरकारसँग सुमधुर सम्बन्ध कायम गरी अघि बढ्नुपर्ने भएकाले आफू जुनसुकै सरकारसँग पनि सुमधुर सम्बन्ध राखेर अघि बढ्ने बताए । ‘राष्ट्र बैंकको जिम्मेवारी भनेको सरकारको वित्त नीतिलाई प्राविधिकरुपमा सहयोग गर्ने हो, हामी आफ्नो भूमिकामा जानकार हुनु पर्छ’ उनले भने ।
आर्थिक विकासका लागि वित्तीय स्थायित्व अपरिहार्य भएको उल्लेख गर्दै त्यसका लागि वित्तीय साक्षरता र वित्तीय पहुँच बढाउनतर्फ आफू केन्दि्रत हुने बताए ।
गभर्नर एक्लैले केही गर्न सक्ने भन्दै उनले राष्ट्र बैंकका कर्मचारी र सरोकारवाला सबैलाई सहयोग गर्न आग्रह गरे ।
तीनै जना सक्षम एकै ठाउँमा
गभर्नर डा. नेपालले गभर्नरमा सिफारिस भएका तीनै जना अहिले राष्ट्र बैंकमा रहेको भन्दै इतिहासमै यो भन्दा सक्षम टोली राष्ट्र बैंकमा नरहेको दाबी गरे ।
‘हिँजोका दिनमा हामी तीनैजना प्रतिस्पर्धी थियौं । सरकारले मलाई गभर्नर बनाएर पठाएको छ । दुई जना डेपुटी गभर्नर पनि यहीँ हुनुहुन्छ । यो जत्तिको सक्षम टिम राष्ट्र बैंकमा कहिल्यै पनि थिएन ।’ उनले भने । आफू राष्ट्र बैंकको पूर्व कर्मचारी नभए पनि नियाकम निकाय धितोपत्र बोर्डकोे काम गरेको भन्दै राष्ट्र बैंकमा काम गर्न कठिन नहुने बताए ।
डेपुटी गभर्नरद्वय भन्छन्- पूर्ण सहयोग गर्छौ
राष्ट्र बैंकका डेपुटी गभर्नर गोपालप्रसाद काफ्ले र महाप्रसाद अधिकारीले नवनियुक्त गभर्नर डा. नेपाललाई सम्पूर्णरुपले सफल बनाउन लागि पर्ने बताए । नयाँ गभर्नरलाई केन्द्रीय बैंकमा काम गरेको अनुभव नभए पनि आफूहरुले कुनै कुराको अभाव हुन नदिने बताए ।
‘बैंकिङ क्षेत्र उहाँका लागि केही समय नयाँपन हुनसक्छ । तर, उहाँ आर्थिक क्षेत्रको परिपक्व व्यक्तित्व हुनुहुन्छ । बैंकिङ क्षेत्रको नयाँपनलाई भने हामी परिपूर्ति गर्छौं’ काफ्लेले भने ।
वित्तीय व्यवस्थाका लागि सबै मिलेर काम गर्नुपर्ने भन्दै सहयोग र असहयोगको प्रसंग नै नआउने डुपुटी गभर्नर अधिकारीले बताए ।
‘निजी क्षेत्रमैत्री केन्द्रीय बैंककोरुपमा र जिम्मेवार र आधुनिक संस्थाको रुपमा काम अगाडि बढइनेछ’ अधिकारीले भने ।
कार्यक्रममा पाँचवटै युनियनका प्रतिनिधिहरुले गभर्नरलाई स्वागत गर्दै बधाई दिएका थिए ।



