जलविद्युत उत्पादनले मात्र औद्योगिक विकास हुन्छ : मन्त्री महत

चितवन, असोज ६ –  अर्थमन्त्री डा.रामशरण महतले भारतसँग गरिएको विद्युत व्यापार सम्झौता (पिडिए) ले आर्थिक क्रान्तिको ढोका खोलेको बताउनु भएको छ ।
भरतपुर यूवा समाजको आयोजनामा सोमबार सुरु भएको भरतपुर महोत्सव–२०७१ को उद्घाटन गर्दै मन्त्री महतले पिडिए सम्झौतासँगै अब अन्य सम्झौताको ढोका खुलेको बताउनुभयो ।
उहाँले अब माथिल्लो मस्र्याङदी, पञ्चेश्वर योजना, माथिल्लो त्रिशुली लगायतका योजना पनि अगाडी बढाउनु पर्ने बताउनुभयो । जलस्रोतको सम्भावना भएर मात्र केही नहुने भन्दै उहाँले विकसका लागि यसको उपयोग गर्न सक्नु पर्ने बताउनुभयो ।
उहाँले विद्युत उत्पादन वा सिँचाइ लगायतका काममा प्रयोग नभई एक थोपा पानी पनि सीमा नाघ्न दिन नहुने बताउनुभयो । स्रोत भएरपनि सदुपयोग गर्न नसक्नु नेपालका लागि दुर्भाग्य बनिरहेको उहाँले बताउनुभयो । कार्यक्रममा मन्त्री महतले जलस्रोतमा आधारित विद्युत उत्पादन गर्न सके औद्योगिक विकास सम्भव भएको बताउनुभयो । डिजेलबाट उत्पादन हुने विद्युत जलस्रोतबाट उत्पादन हुने विद्युत भन्दा धेरै गुणा महंगो पर्ने भएकाले त्यस्तो विद्युत प्रयोग गरी  औद्योगिक विकास सम्भव नहुने उहाँको भनाई छ ।
जलस्रोतको अधिकतम उपयोग गरेर विद्युत उत्पादन बढाउने सरकारको योजना रहेको जानकारी दिँदै मन्त्री महतले आगामी आठ वर्षभित्र नेपाललाई अल्पविकसित देशबाट विकासशील देश बनाउन जलविद्युतको भूमिका महत्वपूर्ण हुने पनि बताउनु भयो ।
