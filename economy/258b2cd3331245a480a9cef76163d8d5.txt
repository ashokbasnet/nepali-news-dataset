मेगा बैंकको शेयर खुल्योः होस् नगरे घाटामा परिन्छ

कमल पराजुली/उज्यालो । काठमाडौं - धेरै लगानीकर्ताले प्रतिक्षा गरेको मेगा बैंकको प्राथमिक शेयरको लागि आवेदन खुलेको छ ।
६९ लाख ९० हजार कित्ता शेयर मध्ये ६ लाख ९९ हजार कित्ता म्युचल फण्ड र बैंकका कर्मचारीको लागि छुट्टयाईएको छ । बाँकी करिब ६३ लाख कित्ता शेयरका लागि सर्वसाधारणले आवेदन दिन सक्नेछन् ।
पछिल्लो पटक शेयर निश्कासन गरेको अर्को वाणिज्य बैंक कर्मज एण्ड ट्रष्ट बैंकले ६० करोड बराबरको शेयर आवेदन माग गर्दा १३ गुणा बढि आवेदन परेको थियो । त्यसबेला ५ सय कित्ता भन्दा कम सेयर माग गर्ने साना लगानीकर्तालाई १० प्रतिशतको अनुपातमा र त्यो भन्दा बढी माग गर्ने ठूला लगानीकर्तालाई ६ प्रतिशतको अनुपातमा शेयर बाँडफाँड गरिएको थियो ।
त्यस्तै केही समय अघिको एनएलजी ईन्स्योरेन्समा ३० गुणा बढि आवेदन पर्दा ३ प्रतिशतका दरले शेयर बाँडफाँड गरिएको थियो ।
अहिले खुलेको मेगा बैंकको प्राथमिक शेयरमा पनि माग गरिएभन्दा धेरै गुणा बढि आवेदन पर्ने अनुमान छ । पछिल्ला केही बर्षयता शेयर बजारमा आएको गिरावटका बावजुद वाणिज्य बैंक प्रतिको आम उपभोक्ताको बिश्वास र मेगा बैंकको प्रचारमुखी नीतिका कारण पनि शेयर आवेदन धेरै पर्ने सहज अनुमान गर्न सकिन्छ ।
माग गरिएभन्दा धेरै आवेदन पर्नुको अर्थ आवेदन दिएकाहरुलाई कम शेयर पर्नु हो । बिश्लेषकहरुले अहिलेको अवस्थालाई हेर्दा मेगा बैंकको शेयर आवेदन गर्नेहरुले २ प्रतिशतको हाराहारीमा मात्रै शेयर पाउने अनुमान गरेका छन् ।
शेयर विश्लेषक रविन्द्र भट्टराई बजारको अवस्था र लगानीकर्ताको अपेक्षा बुझ्दा यसअघि शेयर जारी गर्ने बैंकहरु सिभिल बैंक, जनता बैंक, कर्मज एण्ड ट्रष्ट बैंकमा भन्दा मेगा बैकमा धेरै आवेदन पर्ने अनुमान गर्नुहुन्छ ।
शेयरको बाँडफाँड कसरी गरिन्छ त ?
शुरुमा आवेदन दिनेहरुलाई २ भागमा बाँडिन्छ । ५ सय कित्ता भन्दा कम अर्थात ५० हजार भन्दा कमको शेयर माग गर्नेहरुको एउटा समुह र त्यो भन्दा धेरै शेयर माग गर्नेहरुको अर्को समुह बनाईन्छ । यसमा ५ सय कित्ता भन्दा कमका लागि आवेदन दिनेहरुलाई कुल शेयरको ४० प्रतिशत र ५ सय कित्ता भन्दा धेरैका लागि आवेदन दिनेहरुलाई ६० प्रतिशत छुट्ट्याईएको हुन्छ ।
१ लाख आवेदनकर्ता भएमा ४० दिन भित्र शेयरको बाँडफाँड गरि बाँकी पैसा पाँच दिन भित्र फिर्ता गरिन्छ भने त्यो भन्दा धेरै आवेदनकर्ता भएमा ५० दिन भित्र शेयर बाँडफाँड गरि ५ दिन भित्र बाँकी पैसा फिर्ता गरिन्छ । अब शेयर कति पर्छ भन्ने कुरा कति आवेदन पर्छ भन्ने कुरामा निर्भर रहन्छ ।
जस्तो सामान्य रुपमा हेर्दा यदि २० गुणा बढि आवेदन पर्‍यो भने ५ सय कित्ता माग गरेको व्यक्तिलाई २५ कित्ता मात्रै शेयर पर्ने भयो ।
लगानी गर्दा ध्यान दिनुपर्ने कुरा  
नेपालमा अहिले लगानीका अरु क्षेत्र खुम्चिएको अवस्थामा लगानीको राम्रो क्षेत्र हो शेयर । त्यसमाथी प्राथमिक शेयरमा लगानी गर्ने धेरैको ईच्छा हुन्छ । शेयरमा लगानी गर्न चाहनेहरुलाई अहिले खुलेको मेगा बैंकको प्राथमिक शेयर एउटा अवसर हो । तर यसमा लगानी गर्दा केहि कुरामा ध्यान दिईएन भने नोक्सानमा पर्न सकिन्छ । अहिले बढेको ब्याजदर तथा शेयरले दिने प्रतिफललाई हेर्दा मेगा बैंकको शेयरको लागत धेरै हुने देखिन्छ ।
५० हजारसम्मको शेयर आवेदन दिनेहरुलाई त्यत्ति धेरै समस्या नहोला किनकी उनीहरुले आफुसँगको बचतबाट लगानी गर्छन् । तिनीहरुले आफूले पाउने व्याज केही समयको लागि गुमाउने मात्रै हो । तर ठूला लगानीकर्ता जसले कर्जा लिएर शेयरमा लगानी गर्न खोज्दैछन ति लगानीकर्ताको लागि भने मेगा बैंकको शेयरले तत्काल फाईदा दिने अवस्था छैन ।
अहिले बजारमा १४ प्रतिशत भन्दा थोरैमा कर्जा पाउन कठिन छ । यस्तो अवस्थामा शेयरको लागत धेरै पर्न जान्छ । जस्तो सामान्य रुपमा विश्लेषण गर्दा १० लाख रुपैयाँ २ महिनाका लागि ऋण लिएर मेगा बैंकको शेयरमा आवेदन गर्ने हो भने व्याज मात्रै २३ हजार तिर्नुपर्छ ।
यो अवस्थामा यदि २ सय कित्ता शेयर पर्‍यो भने २० हजार बरावरको शेयर पर्छ । त्यसमा व्याज २३ हजार जोड्दा २ सय कित्ता शेयरको कुल लागत ४३ हजार पर्छ । यसले एक कित्ता शेयरको लागत २ सय १५ रुपैया पर्न आउँछ ।
यसरी परेको शेयर नेपाल स्टक एक्सचेन्जमा सुचिकरण हुँदा कतिमा हुन्छ, त्यसले वास्तविक नाफा नोक्सान प्रष्ट हुन्छ । नियम अनुसार प्रतिशेयर नेटवर्थको तीन गुणासम्ममा सुचिकरण गर्न सकिन्छ ।
यसरी हेर्दा अहिले मेगा बैंकको प्रतिशेयर नेटवर्थ १ सय ९ रुपैया छ अर्थात ३ सय २७ रुपैयासम्ममा सुचिकरण हुन सक्ने देखिए पनि त्यस्तो हुन्न । यसअघि कमर्ज एण्ड ट्रष्ट बैकको १ सय ४२ रुपैयाँ तथा सिभिल बैंकको १ सय ६७ रुपैयाँमा सूचिकरण भएको थियो ।
यसरी हेर्दा मेगा बैंकको शेयर पनि १ सय ५० देखि २ सयसम्ममा सूचिकरण हुने देखिन्छ । यसले ऋण लिएर मेगा बैंकको शेयरमा आवेदन दिंदा नोक्सान छ भन्ने कुरा देखाउँछ । शेयर विश्लेषक रविन्द्र भट्टराई पनि धेरै आवेदन पर्ने र ब्याज, सेवा शुल्क लगायतको कारणले प्रतिशेयर लागत बढ्न गई शेयरले प्रतिफल दिन नसक्ने बताउनुहुन्छ ।
ऋण लिएर लगानी गर्दा लागत उच्च पर्ने भएकोले जोखिम मूल्यांकन गरेर मात्रै लगानी गर्न उहाँको सुझाव छ ।
त्यसैले आफ्नो बचतलाई लगानी गर्न चाहने साना लगानीकर्तालाई मेगा बैंकको शेयर लगानीका लागि उचित क्षेत्र नै भएपनि ऋण लिएर लगानी गर्न तयार भएकाहरुले भने एकपटक सोच्नु उचित हुन्छ ।
