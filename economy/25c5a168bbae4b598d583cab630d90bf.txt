गरिबले तिरेको कर दुरुपयोग गर्ने अधिकार कसैलाई छैन : अर्थमन्त्री

काठमाडौं, पुस ४ – अर्थमन्त्री शंकरप्रसाद कोइरालाले गरिबले कर तिरेको पैसा दुरुपयोग गर्ने या अनुत्पादक ढंगले थुपार्ने सुविधा कसैलाई नभएको बताउनुभएको छ ।
उद्योग मन्त्रालयको चौमासिक समीक्षा बैठकमा बोल्दै उद्योगमन्त्री समेत रहेका कोइरालाले जनता प्रत्यक्ष लाभान्वित हुने बजेटले सम्बोधन गरेका विषयलाई तत्काल अघि बढाउन आग्रह गर्नुभयो ।
उहाँले तुलनात्मक हिसावले अहिले लगानी मैत्री वातावरण बनेको दावी गर्दै मन्त्रालयले पहिलो चौमासिकमा गरेको भौतिक र वित्तीय प्रगति निराशाजनक नभएको बताउनुभयो ।
‘चारैतिरबाट गुनासो आउने कम्पनी रजिष्टारको कार्यालयमा समेत अनलाईन सेवा सुरु भएको छ । अन्य निकायमा पनि यस्तै सेवाको खाका लिएर आउनुस् , श्रोत र साधनको अभाव हुन दिइने छैन् । औद्योगिक विकास ऐन मन्त्रिपरिषद्मा पुगेको छ । चुनाव भइसकेको अवस्थामा अध्यादेशबाट ऐन ल्याउँदा नकारात्मक सन्देश जाने भएकाले अड्किएको हो ।’ मन्त्री कोइरालाले भन्नुभयो, ‘व्यापारिक समुदाय हाम्रो पछाडि छ । सरकार र निजीक्षेत्रको सहकार्य घनीभूतसंग बढ्दै गएको छ । विशेष आर्थिक क्षेत्र (सेज) लाई प्रभावकारी ढंगले अघि बढाउन सकियो भने औद्योगिक क्षेत्रमा कोशेढुंगा सावित हुनेछ ।’
उहाँले धराशायी अवस्थामा पुगेका बुटवल धागो, औषधि लिमिटेड, म्याग्नेसाइट कम्पनीलाई जनकपुर चुरोट कारखानालाई जस्तै तत्काल टुंगोमा पुर्‍याउन आग्रह गर्नुभयो । मन्त्री कोइरालाले सिमेन्ट उत्पादनमा नेपाल आत्मनिर्भर बन्दै गएकोमा खुसी प्रकट गर्दै सरकारको प्रोत्साहनले यो उद्योग केही वर्षमै विदेश निर्यात गर्ने अवस्थामा पुग्ने बताउनुभयो ।  
उद्योग सचिव कृष्ण ज्ञवालीले उद्योग मन्त्रालयलाई चिनाउने एजेण्डामा गम्भीर भएर लाग्न मातहतका निकायलाई निर्देशन दिँदै खानीसम्म बिजुली र यातायातको पहुँच पुर्‍याउने सरकारी प्रतिवद्धतालाई तीब्रताकासाथ पूरा गर्नुपर्नेमा जोड दिनुभयो ।
मन्त्रालयका अन्तर्गतका निकायहरुमा समस्या दोहोरिने गरेको बताउँदै जहाँ समस्या छ, त्यहाँ मात्र समाधान गर्ने परिपाटी थालिनुपर्ने बताउनुभयो ।
सहसचिवद्वय जितबहादुर थापा र यामकुमारी खतिवडाले औद्योगिक प्रोफाइल बनाउने र प्रधानमन्त्री उद्यमी राष्ट्रिय पुरस्कार घोषणा गर्ने काम छिट्टै गरिने जानकारी दिनुभयो ।
सो अवसरमा उद्योग मन्त्रालय अन्तर्गत रहेका विभाग, आयोजना र निकायका प्रमुखहरुले चौमासिकमा भएका प्रगति र आगामी दिनमा गरिने कामका विषयमा जानकारी गराएका थिए ।
