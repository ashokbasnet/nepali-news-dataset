गोरखाका सहकारी पसल बन्द हुँदै

प्रकाश ढकाल/उज्यालो । पोखरा, जेठ २६ – उपभोक्तालाई सुपथ मुल्यमा उपभोग्य सामग्री बेचविखनका लागि खुलेका गोरखाका सहकारी पसल धमाधम बन्द हुन थालेका छन् ।
कुशल व्यवस्थापन र उपभोक्ता समितिको अभावले सहकारी पसलहरु बन्द भएका हुन् ।
ग्रामिण क्षेत्रका बासिन्दालाई सुपथ मुल्यमा उपभोग्य सामग्री पुर्‍याउने उद्देश्यले डिभिजन सहकारी कार्यालय दमौलीमा दर्ता भएका गोरखाका ६३ मध्ये २७ वटा मात्रै संचालनमा छन् ।
गोरखाका ६६ मध्य ६३ गाविसमा सहकारी खुलेका थिए । स्थानिय व्यापारीसँग प्रतिस्पर्धा गर्न नसक्नु र पुँजी नै घट्दै जानु सहकारी बन्द हुनुको मुख्य कारण रहेको उपभोक्ता सहकारी संघ गोरखाका अध्यक्ष कृष्णप्रसाद धौरालीले जानकारी दिनुभयो । उहाँले चलेका २७ वटाको अवस्था पनि निकै नाजुक रहेको बताउनुभयो ।
सरकारी अनुदान आउने भएर सहकारी खुले तर अहिले निरन्तरता दिन नसक्दा बन्द भएको धौलारीले बताउनुभयो । सरकारले सहकारी सञ्चालन गर्न प्रत्येक सहकारीलाई १ लाख रुपैयाँका दरले अनुदान दिएको थियो ।
सहकारी संघ गोरखाले सरकारी अनुदान लगेर बन्द भएका सहकारी पसललाई बन्द हुनुको कारण पेश गर्न पत्राचार गरिसकेको छ । जिल्लामा सञ्चालित अधिकांश सहकारी पसलले साधारणसभा गरेका छैनन् भने सहकारी डिभिजन कार्यालयमा वार्षिक प्रतिवेदन पनि बुझाएका छैनन् ।
सरकारी अनुदान लगेर काम नगरे सरकारी बाँकी सरह नै असुलउपर गर्ने प्रावधान छ । त्यस्ता सहकारीलाई कस्तो कारबाही हुने भन्नेबारेमा निर्णय भैनसकेको धौरालीले बताउनुभयो ।
