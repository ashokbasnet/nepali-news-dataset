बेत्रावती हाइड्रोमा ६ बैंकले १ अर्ब ७५ करोड लगानी गर्ने
२० चैत काठमाडौं । वेत्रावती हाइड्रोइलेक्ट्रिक कम्पनी लिमिटेडद्वारा प्रवद्र्धित १३ दशमलब ७ मेगावाट क्षमताको फलाखुखोला जलविद्युत् आयोजनामा ६ बैंकले १ अर्ब ७५ करोड रूपैयाँ ऋण लगानी गर्ने भएका छन ।
बैंक अफ काठमाण्डुको नेतृत्वमा सनराइज बैक, लक्ष्मी बैंक, जनता बैंक, एनसीसी बैंक र प्रभु बैंकबाट एक अर्ब ७५ करोड रूपैयाँ ऋण लगानी गर्ने सम्झौता गरेका हुन । बैंकहरूले ऋण लगानीको सम्झाैता गरेसँगै अायोजना विकासको वित्तीय व्यवस्थापन (फाइनान्सियल क्लोजर) भएको छ ।
आयोजनाको कुल लागत दुई अर्ब ४० करोड रहेको कम्पनीका अध्यक्ष दिनेशभक्त श्रेष्ठले जानकारी दिए । बाँकी ६५ करोड रूपैयाँ आयोजनाका प्रवद्र्धकहरुबाट स्वपूँजीमार्फत लगानी जुटाइने बताइएको छ ।
रसुवा जिल्लाको यार्सा र सरमथली गाविसमा आयोजनाको संरचना निर्माण गरिने छ । फालाखुखोला जलविद्युत् आयोजना निर्माणका लागि आवश्यक पूर्वाधार संरचनाको कार्यसम्पन्न भइसकेको छ ।
आयोजनास्थल पुग्ने पहुँचमार्गको जग्गा अधिग्रहण लगायतका काम सम्पन्न भई क्याम्पहरुसमेत निर्माण सुरु हुने तयारीमा रहेको अध्यक्ष श्रेष्ठले जानकारी दिए ।
उक्त जलविद्युत् आयोजनाबाट उत्पादित विद्युत् १३२ के भी सिङ्गल सर्किट लाइनमार्फत् त्रिशुली ३ बिहब हुँदै राष्ट्रिय जलविद्युत् प्रणालीमा जोडिने छ । आयोजनाको निर्माण ३० महिनाभित्र सम्पन्न गर्ने लक्ष्य लिइएको छ ।
यो आयोजनाबाट वार्षिक कुल ७ करोड ४३ लाख ५१ हजार ६२३ किलोवाट आवर ऊर्जा उत्पादन हुनेछ । यसमध्ये सुख्खायाममा एक करोड ११ लाख ९८ हजार ७८ किलोवाट आवर तथा वर्षायाममा छ करोड ३१ लाख ५३ हजार ५४४ किलोवाट आवर ऊर्जा उत्पादन हुने आयोजनाले बताएको छ ।

