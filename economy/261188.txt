गभर्नरले भने- राष्ट्र बैंकलाई निरंकुश बन्न बाध्य नपारियोस्
गभर्नर डा. चिरञ्जीबी नेपाल (फाइल फोटो)
२० चैत काठमाडौं । नेपाल राष्ट्र बैंकका गभर्नर डा. चिरञ्जीबी नेपालले राष्ट्र बैंकलाई निरंकुश बन्न बाध्य नपार्न सरोकारवालाहरुलाई आग्रह गरेका छन् । शुक्रबार डेभलपर्स बैंकर्स एसोसिएसनको ९औं साधारणसभामाको उदघाटन गर्दै गभर्नर नेपालले यस्तो बताए ।
राष्ट्र बैंकले बैंक तथा वित्तीय संस्था टेकअोभर गर्न नचाहेको उनले बताए । ‘एकातिर केन्द्रीय बैंकले हामीलाई हेरेन भन्ने गुनासो आउँछ, अर्कोतिर राष्ट्र बैंकले व्यवस्थापन लिइदिए हुन्थ्यो भन्ने सोच्नुहुन्छ ।’ गभर्नर नेपालले भने, ‘केन्द्रीय बैंक हस्तक्षेप गर्न चाँहदैन, तपाईंहरु नै जनताको विश्वासलाई खेर नफाल्ने गरी काम गर्नुस ।’
वित्तीय क्षेत्र अर्थतन्त्रको ब्रेन (दिमाग)  भएकाले यसलाई राम्रोसँग चल्न दिनुपर्ने उनको भनार्इ छ । ‘वित्तीय क्षेत्र ट्र्रयाक बाहिर जान खोज्यो भने राष्ट्र बैंक बाध्य भएर निरंकुश बन्नु पर्छ । म त्यो अवस्था सिर्जना नगर्न सबैलाई आग्रह गर्दछु ।’ गभर्नर नेपालले भने ।
राष्ट्र बैंक नीतिगत सुधार गर्न लागि परेको उल्लेख गर्दै अन्य काममा नअल्झाउन उनको सबैलाई आग्रह छ । विकास बैंकहरुको अाैषत खराब कर्जा ४ प्रतिशतको हाराहारीमा रहेको उल्लख गर्दै यो मात्रालाई घटाउन निर्देशन दिए । विकास बैंकले वाणिज्य बैंक र अर्कातिर लघुवित्तसँग प्रतिस्पर्धा गर्नुपरिरहेको भन्दै त्यसलाई मध्यनजर गरेर काम गर्न गभर्नरको सुझाव छ ।
गभर्नर नेपालले बैंक तथा वित्तीय संस्थाहरुलाई संस्थागत सुशासनमा रहेर काम गर्न निर्देशन दिए । त्यसैगरी उनले विकास बैंकहरुलाई आफ्नो उद्देश्यअनुसार चल्न पनि गभर्नरले निर्देशन दिए ।
६० प्रतिशत जनता अझै वित्तीय पहुँच बाहिर रहेको उल्लेख गर्दै उनले वित्तीय पहुँच विस्तारमा लाग्नुपर्ने बताए । वित्तीय क्षेत्रको स्थायित्व राष्ट्र बैंकको मुल लक्ष्य भएको र उक्त लक्ष्य प्राप्त गर्न वित्तीय पहुँच विस्तार गर्नुपर्ने उनको भनाई थियो ।
विकास बैंकहरुको छाता संगठन डेभलपर्स बैंकर्स एसोसिएसनले आगामी कार्यकालका लागि नयाँ नेतृत्व चयन गर्दैछ ।

