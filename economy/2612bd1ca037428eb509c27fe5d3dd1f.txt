हुण्डी कारोबार रोक्न युएईमा जनचेतनामुलक कार्यक्रम गरिँदै

उमाकान्त पाण्डे/उज्यालो ।
मंसिर २९ – नेपाली दूतावास युएईले रेमिट्यान्सको प्रयोग र हुण्डी कारोबारसम्बन्धी जनचेतना फैलाउनका लागि कार्यक्रम गर्ने भएको छ । आउँदो पुस १५ शुक्रबार रसअलखेमामा कार्यक्रम गर्न लागेको दूतावासले जनाएको छ । 
युएईबाट नेपालमा अबैध रुपमा आर्थिक कारोबार (हुण्डी) गर्दा देशको अर्थतन्त्रमा नकरात्मक असर पर्ने भन्दै सरोकारवाला निकाय नेपाली दूतावास र यहाँ कार्यरत विभिन्न बैंकका प्रतिनिधिहरुले चासो देखाएका हुन् । 
दूतावासले जनचेतनाका लागि कार्यक्रम गर्ने र त्यसका लागि आवश्यक तयारी गर्न युएईमा रहेका नेपालका बैंकका प्रतिनिधिसँग समेत छलफल गरेको छ । बैंकका प्रतिनिधिले पछिल्लो समय हुन्डीमार्फत कारोबार बढेको र अबैध कारोबार रोक्न दूतावासले नेपाल राष्ट्र बैंकसँगको समन्वयमा  विशेष कार्ययोजना ल्याउनु पर्ने सुझाएका हुन । 
‘दूतावासलाई पनि धेरै जानकारी छ । नेपालमा आन्तरिक रुपमा पैसा पठाउने क्रममा थप कडाइ गर्ने र आय स्रोत खुलाउन बाध्यकारी नियम बनाए हुण्डीमार्फत गरिने कारोबारमा कमी आउँछ’ सिद्धार्थ बैंक लिमिटेडका युएई प्रतिनिधी प्रकाश पौडेलले भन्नुभयो ।    
रोजगारीमा आएका नेपालीले पठाउने पैसा अनावश्यक रुपमा खर्च हुने क्रम बढेको र त्यसले कामदार नेपाल फर्कदा रित्तो हात हुनुपरेको भन्दै सचेत बनाउन कार्यक्रम गर्न लागिएको दूतावासले जनाएको छ ।
‘हुण्डीको कारोबार आफैंमा गलत हो । हुण्डी मार्फत पैसा पठाउँदा व्यक्तिलाई तत्काल फाईदा भए पनि त्यसले राष्ट्रलाई दिर्घकालिन असर पार्छ’ दूतावासका द्वितिय सचिव कृष्ण अर्यालले भन्नुभयो । दूतावासले जनचेतनाको कार्यक्रम संयोजन गर्ने जिम्मेवारी द्वितिय सचिव बिष्णु अधिकारीलाई तोकेको छ ।
