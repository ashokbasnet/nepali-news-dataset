किन दिए जनता बैंकका सीइओ भट्टरार्इले राजिनामा ?
२२ चैत काठमाडौं ।  जनता बैंकका प्रमुख कार्यकारी अधिकृत डा. रमेशकुमार भट्टराईले राजिनामा दिएका छन । दुई वर्षे कार्यकालका लागि नियुक्ति पाएका भट्टराईले कार्यकाल सकिनु ६ महिना अघिनै राजिनामा दिएका हुन ।
शुक्रबार बसेको बैंक सञ्चालक समितिको बैठकमा उनले राजिनामा दिएका थिए । भट्टराईको राजिनामा शुक्रबारनै स्वीकृत भएको छ ।
‘राजिनामा दिनुपर्ने कुनै विषेश कारण छैन, मेरो व्यक्तिगत अनिच्छाका कारण राजिनामा दिएको हुँ ।’ भट्टराईले अनलाइनखबरसँग भने- आनन्दले घरमै बस्ने सोच बनाएको छु । तत्काल कतै काम गर्ने योजना छैन ।’ कर्मचारी सञ्चयकोषको प्रशाशकबाट अवकास पाएपछि उनले जनता बैंकको सीइओ पद सम्हालेका हुन ।
सञ्चालक समिति र सीइओबीच सामान्य विवाद हुँदै आएको थियो । डा. भट्टराईले आफू कार्यकारी प्रमुख रहुञ्जेल राष्ट्र बैंकले जारी गरेका नीति निर्देशन अक्षरस पालना गर्ने अडान राख्दै आएका थिए । राष्ट्र बैंकको नीति निर्देशनको अक्षरस पालना गर्दा बैंकले सोचअनुरुप नाफा कमाउन सकेको थिएन ।
सञ्चालनमा आएको पाँच वर्षमै जनता बैंकका दुई जना प्रमुख कार्यकारी अधिकृतले बैंक छोडेका छन । विदेशी मुद्राको कारोबारमा आठ करोड रुपैयाँ नोक्साी व्यहोरेपछि बैंकका संस्थापक सीइओ विजय पन्तले पनि राजिनामा दिएका थिए । बैंकका सञ्चालकहरुबीच भएको विवाद व्यवस्थापनसम्म पुगेको हो ।
बैंकमा पृथ्वी श्रेष्ठ डेपुटी सिइओ छन् । नयाँ सिइओ नियुक्त नहुँदासम्म श्रेष्ठले नै निमित्त भएर काम गर्ने इएको छ ।
बैंकमा आठ सय ३७ जना सस्थापक छन् । हालसम्म चुक्तापुँजी दुई अर्ब ६ करोड रुपैयाँ छ । चालु आर्थिक वर्षको दोस्रो त्रैमासिक अवधिसम्म बैंकले १० करोड रुपैयाँ नाफा कमाएको छ । भट्टरार्इले व्यवस्थापन सम्हाल्दा बैंक घाटामा थियो । सञ्चालकहरूले बैंकले पर्याप्त नाफा कमाउन नसकेको भन्दै व्यवस्थापनलार्इ तीब् दबाब दिँदै अाएका थिए ।

