पाँच बैंकमा सीइओ खाली ! दर्जन बैंकर बेरोजगार !

पुष्प दुलाल
२३ चैत काठमाडौं । जनता बैंकका प्रमुख कार्यकारी अधिकृत (सीइओ) डा. रमेश भट्टराईले शुक्रबार पदबाट राजीनामा दिए । सञ्चालक समितिले सोही दिन भट्टराईको राजीनामा स्वीकृत गरी डेपुटी सीइओ पृथ्वी श्रेष्ठलाई निमित्त सीइओको जिम्मेवारी दियो । जनता बैंक अहिले सीइओबिहीन भएको छ ।
फागुन २२ गतेदेखि कुमारी बैंक पनि सीइओविहीन छ । फागुन १० गते राजधानीको कोटेश्वरबाट युवतीसहित प्रहरीको फन्दामा परेपछि तत्कालीन सीइओ उदयकृष्ण उपाध्यायले राजीनामा दिएका थिए । सञ्चालक समितिले फागुन २२ गते उनको राजीनामा स्वीकृत गर्दै डेपुटी सीइओ राजीव गिरीलाई निमित्त सीइओको जिम्मेवारी दिएको छ ।
त्यस्तै, गत मंसिरदेखि ग्राण्ड बैंक पनि सीइओविहीन भएको छ । मंसिर १ गतेदेखि लागू हुने गरी तत्कालीन सीइओ पर्शुराम कुँवरले राजीनामा दिएपछि ग्राण्ड बैंक सीइओविहीन भएको हो । बैैंकले राजेन्द्रबहादुर श्रेष्ठलाई कार्यवाहक सीइओेको जिम्मेवारी दिएको छ ।
विगत ६ महिनादेखि सनराइज बैंक पनि सीइओविहीन छ । तत्कालीन प्रमुख कार्यकारी अधिकृत सुरेन्द्रमान प्रधानले बैंक छोडेपछि सनराइजले डेपुटी सीइओ बलराम विष्टलाई निमित्त सीइओको जिम्मेवारी सुम्पिएको छ ।
त्यसैगरी, २०७० चैतदेखि सेञ्चुरी बैंक पनि सीइओ विहीन छ । सञ्चालक समितिले तत्कालीन सीइओ गणेशकुमार श्रेष्ठलाई दोस्रो कार्यकालका लागि नवीकरण नगरी डेपुटी सीइओ अनुजमणि तिमल्सीनालाई निमित्त सीइओको जिम्मेवारी दिएको छ ।
पाँचवटै वाणिज्य बैंकहरुले नयाँ सीइओ खोजिरहेका छन । तर, करिब दर्जन बैंकरहरू बेरोजगार छन् ।
तीन महिनाभित्रै पूर्णकालीन सीइओ : राष्ट्र बैंक
फागुन २९ गते राष्ट्र बैंकले तीन महिनाभन्दा बढी सीइओ तथा अन्य व्यवस्थापकीय पद खाली नगर्न बैंकहरुलाई निर्देशन दिएपछि बैंक सञ्चालकहरुले सीइओको खोजीलाई अझ तीब्र पारेका छन् ।
राष्ट्र बैंकको निर्देशनसँगै कुनै पनि बैंक तथा वित्तीय संस्थाहरुले निमित्त/कायम मुकायम सीइओबाट तीन महिनाभन्दा बढी बैंक सञ्चालन गर्न पाउने छैनन् । निमित्त/कायम मुकायम सीइओबाट लामो समय बैंक सञ्चालन गर्ने प्रवृत्ति बढ्दै गएपछि राष्ट्र बैंकले यस्तो व्यवस्था गरेको हो ।
को-को छन् खाली ?
बजारमा कहलिएका करिब दर्जन बैंकरहरु खाली छन् । कोही पढाएर बसेका छन् भने कसैले बिजनेस सुरु गरेका छ्न् । यद्यपि राम्रो अवसर पाए सक्रिय बैंकिङमै फर्किने उनीहरुको मनसाय छ ।
अनलराज भट्टराईः- तत्कालीन कमर्ज एण्ड ट्रष्टका सीइओ अनलराज भट्टराई एक वर्षदेखि खाली छन् । कमर्ज एण्ड ट्रष्ट बैंक ग्लोबल आइएमइसँग गाभिएपछि उनी जागिरविहीन भएका हुन् ।
कुमार लम्सालः- प्रभु बैंक छोडेदेखि कुमार लम्साल पनि खाली छन् । लम्सालले गत कात्तिक पहिलो साता राजीनामा दिएका थिए ।
पर्शुराम कुँवरः- ग्राण्ड बैंकबाट मंसिर १ गतेदेखि लागु हुने गरी राजीनामा दिएपछि पर्शुराम कुँवर क्षेत्री खाली छन् । हाल उनी बैंकिङ सम्बन्धी प्रशिक्षकका रुपमा कार्यरत छन् ।
डा. रमेश भट्टराईः- चैत २० गते जनता बैंक छोडेपछि डा. रमेश भट्टराई पनि खाली छन् । जनता बैंक आउनुअघि उनी कर्मचारी सञ्चय कोषका प्रशासक थिए ।
विजय पन्तः- मंसिर १ गतेबाट नै ग्राण्ड बैंकको डेपुटी सीइओ छोडेपछि विजय पन्त पनि बेराेजगार छन् । त्यसअघि उनी जनता बैंकका सीइओ थिए ।
सुरेन्द्रमान प्रधानः- कात्तिक दोस्रो साता सनराइज बैंक छोडेपछि सुरेन्द्रमान प्रधान पनि खाली छन् । उनी राष्ट्र बैंकका पूर्वकार्यकारी निर्देशकसमेत हुन् ।
सुमन जोशीः- लक्ष्मी बैंक छोडेपछि सुमन जोशी पनि खाली छन् । जोशी व्यापार गर्ने तयारीमा छन् ।
गणेशकुमार श्रेष्ठः- सेञ्चुरी बैंक छोडेपछि गणेशकुमार श्रेष्ठ पनि खाली छन् । श्रेष्ठ पनि राष्ट्र बैंकका पूर्व कार्यकारी निर्देशक हुन् ।
मनोज गोयलः- डेभलपमेन्ट बैंकर्स एसोसिएसनका पूर्वअध्यक्ष एवं क्लिन इनर्जी बैंकका पूर्व सीइओ मनोज गोयल पनि खाली छन् । स्वास्थ्यमा समस्या आएपछि वर्ष दिनअघि राजीनामा दिएका थिए ।  स्वास्थ्यमा पूर्ण सुधार आएकाले उनी सक्रिय बैंकिङमै फर्किने मनस्थितिमा छन् ।
यीलगायत अन्य केही पुराना बैंकरहरू पनि बेरोजगार छन् ।

