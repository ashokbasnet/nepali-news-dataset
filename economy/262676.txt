माइक्रोफाइनान्सको साधारण सेयरमा ५० गुणा बढी अावेदन
 २४ चैत, काठमाडौं । पछिल्लो सयम सूचीकृत कम्पनीहरूले निष्काशन गरेको अाइपिअोमा सर्वसाधारणको अत्यधिक अाकर्षण देखिएको छ । लगानी गरेको छोटो समयमै राम्रो फाइदा हुने भएकाले अाइपिअोमा सर्वसाधारणको चासो बढेको हो ।
गत सातामात्र साधारण सेयर निश्कासन गरेका आइएलएफसीओ माइक्रोफाइनान्सको सेयरका लागि ५८ गुणा बढी र आईतबार आवेदन बन्द भएको विजय लघुवित्तका लागि ५० गुणा बढी आवेदन परेको छ ।
आइएलएफसीओले चार लाख कित्ता सेयरका लागि आवेदन मागेकोमा दुई करोड ३० लाख ५० हजार कित्ता सेयरका लागि आवेदन परेको बिक्री प्रवन्धक सिभिल क्यापिटलले जनाएको छ ।
त्यसैगरी, विजय विकास लघुवित्त संस्थाले बुधबार चार लाख २० हजार कित्ता साधारण शेयर बिक्री खुल्ला गरेकोमा ५० गुणाभन्दा बढीको आवेदन परेको ग्रोमर क्यापिटलले अनुमान गरेको छ ।
यसअघि निश्कासन भएको जनउत्थान लघुवित्तको सेयरमा ३ सय २७ गुणा आवेदन परेको थियो भने बरूण हाइड्रोमा १०० गुना बढी अावेदन परेको थियो ।

