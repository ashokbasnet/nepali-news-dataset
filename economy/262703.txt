सामुदायिक स्वास्थ्य बीमा कार्यक्रम सुरु
२४ चैत, उर्लाबारी । मोरङको उर्लाबारी-६ मङ्गलबारेस्थित प्राथमिक स्वास्थ्य केन्द्रले २०७१/०७२ का लागि सामुदायिक स्वास्थ्य बीमा कार्यक्रम सुरु गरेको छ ।
बीमा समितिले स्वास्थ्य बिमालाई प्रेषणयुक्त, प्रेषणविहीन र सहुलियतपूर्ण प्रेषणविहीन गरी तीन भागमा वर्गीकरण गरेको छ । प्रेषणयुक्त बीमित परिवारका सदस्यले विराटनगरको नोवेल मेडिकल कलेजबाट स्वास्थ्य सेवा लिन सक्नेछन् ।
प्रेषणविहीन र सहुलियतपूर्ण प्रेषणविहीन बीमित परिवारका सदस्यले स्वास्थ्य केन्द्र र सर्पदशंका लागि दमक रेडक्रसबाट स्वास्थ्य सेवा लिन पाउने बीमा समितिका सदस्य कमलनारायण मल्लिकले बताए ।
प्रेषणयुक्त बीमाका लागि चारजनाको परिवारले एक हजार ३ सय रूपैयाँ र छजनाको परिवारले दुई हजार रूपैयाँ बुझाउनुपर्ने हुन्छ । सोभन्दा बढी भए प्रतिसदस्य ३ सय रूपैयाँ शुल्क लाग्ने छ । प्रेषणयुक्त बिमित परिवारका एक सदस्यले २० हजार रूपैयाँ तथा छ सदस्य भएको परिवारले एक लाख २० हजार रूपैयाँ बराबरको औषधोपचारको सेवासुविधा पाउने मल्लिकले जानकारी दिए ।
प्रेषणविहीन बीमाका लागि चारको परिवारले ७ सय रूपैयाँ तथा छको परिवारले एक हजार रूपैयाँ बुझाउनुपर्ने र सोभन्दा बढी भए प्रतिसदस्य ३ सय रूपैयाँ शुल्क लाग्ने छ । सहुलियतपूर्ण प्रेषणविहीन बीमाका लागि चारको परिवारले ४ सय रूपैयाँ र छको परिवारले ५ सय रूपैयाँ बुझाउनुपर्ने तथा सोभन्दा बढी भए प्रतिसदस्य सय रूपैयाँ शुल्क लाग्ने छ ।
प्रेषणविहीन र सहुलियतपूर्ण प्रेषणविहीन बिमित परिवारका परिवारले छ हजार रूपैयाँ बराबरको मात्र औषधोपचारको सेवासुविधा लिन पाउने छ । उर्लाबारी, पथरी-शनिश्चरे, जाँते, टाँडी, वयरवन र केरौन गाविसका बासिन्दाले स्वास्थ्य बिमा गर्न पाउने स्वास्थ्य केन्द्रले जनाएको छ ।
सो स्वास्थ्य केन्द्रले सरकारको सहयोगमा २०६१/०६२ देखि सामुदायिक स्वास्थ्य बिमा कार्यक्रम सञ्चालन गर्दै आएको बताइएको छ । रासस

