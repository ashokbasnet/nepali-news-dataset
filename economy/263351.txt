अरुण भ्यालीका सेयरधनीले १२ वर्षमा ९ गुणा कमाए
पुष्प दुलाल
२६ चैत काठमाडौं । बाह्र वर्षअघि अरुण भ्याली हाइड्रोपावरमा एक लाख रुपैयाँ सेयर लगानी गर्ने लगानीकर्ताको त्यही पुँजी बढेर अहिले ९ लाख रुपैयाँ पुगेको छ ।

त्यसबेला एक सय रुपैयाँमा किनिएको कम्पनीको एक कित्ता सेयरको मुल्य अहिले साढे ३ सय रुपैयाँको हाराहारीमा छ । बाह्र वर्षको अवधिमा कम्पनीले सेयरधनीलाई १ सय ८७ प्रतिशत प्रतिफल दिएको छ । कम्पनीले सेयरधनीलाई ९७ प्रतिशत नगद लभांस र ९० प्रतिशत बोनस सेयर दिएको हो ।
न्यूनतम लागत र छोटो अवधिमा आयोजना निर्माण भएकाले सेयरधनीलाई आकर्षक प्रतिफल दिन सफल भएको कम्पनीका कार्यकारी निर्देशक रमेश न्यौपानेले अनलाइनखबरलाई जानकारी दिए ।
‘हामीले प्रतिमेगावाट १२ करोड रुपैयाँको लागतमा २८ महिनामै आयोजना सम्पन्न गर्‍यौं । त्यसैले लगानीकर्तालाई आकर्षक प्रतिफल दिन सफल भयौं ।’ न्यौपानेले भने ।
अरुण भ्यालीसँगसँगै निर्माण भएका अन्य आयोजनाहरुको प्रतिफल कम भएको उनको दाबी छ ।
तीन मेगावाटको उक्त आयोजना निर्माणमा ३६ करोड रुपैयाँ खर्च भएको थियो । २०६० साल असोज १ गते आयोजनाको विद्युत नेसनल ग्रीडमा जोडिएको थियो ।
प्रतिकित्ता सय रुपैयाँका दरले आर्थिक वर्ष २०५९/०६० सम्म एक लाख रुपैयाँमा किनिएको कम्पनीको हजार कित्ता सेयर अहिले बढेर २ हजार २ सय ४० कित्ता भएको छ । जसको मुल्य हाल ७ लाख ८४ हजार रुपैयाँ छ ।
त्यस्तै, यस अवधिमा एक लाख रुपैयाँ लगानी गर्ने कम्पनीका सेयरधनीले १ लाख १० हजार रुपैयाँ नगद लाभांस पाएका छन् ।
कम्पनीले आर्थिक वर्ष २०६०/०६१ देखिनै प्रतिफल दिन सुरु गर्‍यो । उक्त वर्ष कम्पनीले सेयरधनीलाई ८ प्रतिशत नगद लाभांस दिएको थियो । त्यसपछिका ३ वर्ष कम्पनीले लगातार १०, १० र १५.५ प्रतिशत नगल लाभांस दियो ।
आर्थिक वर्ष २०६५/०६६ देखि कम्पनीले सेयरधनीलाई बोसन सेयर पनि दिन सुरु गर्‍यो । पहिलो वर्ष नै कम्पनीले ४० प्रतिशत बोनस सेयर दियो । उक्त वर्ष सेयरधनीले नगद लभांस भने पाएनन् । त्यसपछिका पाँच वर्ष लगातार कम्पनीले सेयरधनीलाई आकर्षक प्रतिफल वितरण गरिरहेको छ ।
३६ करोड रुपैयाँ लगानी गरेको उक्त आयोजनाले कम्पनीलाई वाषिर्क ७ देखि ८ करोड रुपैयाँ नाफा दिन्छ
आर्थिक वर्ष ०६६/६७मा ३७.१३ प्रतिशत नगद लाभांस र १० प्रतिशत बोनस सेयर दियो । त्यसैगरी, आव ०६७/०६८मा १५ प्रतिशत नगद लाभांस दियो भने आव ०६८/०६९ मा १५ प्रतिशत बोनस सेयर र त्यसको कर प्रयोजनका लागि ०.७५ प्रतिशत नगद लाभांस दियो ।
त्यस्तै, ०६९/७० मा पनि १५ प्रतिशत बोनस सेयर र ०.७५ प्रतिशन नगद लाभांस दियो भने १० प्रतिशत बोनस सेयर र ०.५३ प्रतिशत नगद लभांस दिएको छ ।
३६ करोड रुपैयाँ लगानी गरेको उक्त आयोजनाले कम्पनीलाई वाषिर्क ७ देखि ८ करोड रुपैयाँ नाफा दिन्छ । १२ करोड रुपैयाँ रहेको चुक्ता पुँजी अहिले ८० करोड छ । कम्पनीले सेयरधनीलाई बोनस र हकप्रद सेयर दिएर पुँजी बढाएको कार्यकारी निर्देशक न्यौपानेले बताए ।
कहाँ-कहाँ छ अरुण भ्यालीको लगानी ?
अरुण भ्यालीले आधा दर्जन अन्य संस्थाहरुमा झन्डै करोड रुपैयाँ लगानी गरेको छ । २५ मेगावाटको निर्माणधीन अपर कावेलीमा कम्पनीको ३६ करोड रुपैयाँ लगानी छ । त्यसैगरी, कम्पनीले सहायक कम्पनीमार्फत ऋडी हाइडोबाट २.४ मेगावाट विद्युत उत्पादन गरिसकेको छ भने ८.५ मेगावाटको अपि नेसनल ग्रीडमा जोड्ने तयारी भइरहेको छ ।
त्यसैगरी, यो कम्पनीको जनता बैंकमा ४ करोड, रैराङ हाइड्रोपावरले निर्माण गरेको इङवा आयोजनामा २ करोड, हिमाल उर्जाले विकास कम्पनीले निर्माण गरिरहेको अपर खिम्तीमा ४ करोड रुपैयाँ लगानी छ । आगामी दिनमा ५० देखि १०० मेगावाट विद्युत उत्पादन क्षमताका आयोजना निर्माण गर्ने लक्ष्य रहेको न्यौपानेले बताए ।
हाइड्रोमा आकर्षण किन ?
विद्युत आयोजनामा गरिएको लगानी सुरक्षित हुने र विद्युत उत्पादन हुन थालेपछि निरन्तर आम्दानी हुने भएकाले यस्ता आयोजनामा सेयर हाल्नेहरुको आकर्षण बढेको विज्ञहरुको विश्लेषण छ
पछिल्लो समयमा जलविद्यत आयोजनाहरुमा प्रवर्द्धक र सर्वसाधारण लगानीकर्ताको अत्यधिक आकर्षण छ । विद्युत आयोजनाहरुको नाफा सुनिश्चित भएकाले र सरकारले विषेश सहुलियतको घोषणा गरेकाले आकर्षण बढेको न्यौपाने बताउँछन । त्यसैले, अन्य क्षेत्रको तुलनामा जलविद्युत क्षेत्रको नाफा पनि उल्लेख्य भएको उनको भनाइ छ ।
बैंक तथा वित्तीय संस्था र बीमा कम्पनीहरुले हरेक वर्ष आम्दानीको ३० प्रतिशत कर सरकारलाई बुझाउनुपर्छ । तर, सरकारले जल विद्युत आयोजनालाई १० वर्षसम्म पूरै र थप पाँच वर्ष आयकरमा ५० प्रतिशत छुटको व्यवस्था गरेको छ । त्यस्तै, जलविद्युत उत्पादन गर्ने सरकाले स्वदेशी प्रवर्द्धकहरुलाई प्रतिमेगावाट ५० लाख रुपैयाँ छुट दिने घोषणासमेत गरिसकेको छ ।
विद्युत आयोजनामा गरिएको लगानी सुरक्षित हुने र विद्युत उत्पादन हुन थालेपछि निरन्तर आम्दानी हुने भएकाले यस्ता आयोजनामा सेयर हाल्नेहरुको आकर्षण बढेको विज्ञहरुको विश्लेषण छ ।

