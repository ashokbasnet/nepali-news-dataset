जोखिम बहन गर्ने क्षमता बढाउँदै बैंकिङ क्षेत्र
२९ चैत काठमाडौं । वित्तीय क्षेत्र (बैंक तथा वित्तीय संस्था) हरुको सम्पत्ति उल्लेख्य रुपमा बढेको छ । पछिल्ला पाँच वर्षमा देशको कूल ग्रार्हस्थ उत्पादनको भन्दा एक खर्ब बढीले वित्तीय क्षेत्रको सम्पत्ति थपिएको छ ।
पछिल्ला वर्षमा जीडीपीको औषत वृद्धिदर २ खर्ब छ भने वित्तीय क्षेत्रको औषत वृद्धिदर करिब ३ खर्ब छ । यही अनुपातमा वित्तीय क्षेत्रले आफ्नो सम्पत्ति विस्तार गरे चालू आर्थिक वर्षभित्रै जीडीपी भन्दा वित्तीय क्षेत्रको सम्पत्ति बढी हुने देखिएको छ ।
हाल जीडीपीको आकार १९ खर्ब २८ अर्ब रुपैयाँ छ भने बैंकिङ क्षेत्रको सम्पत्ति १९ खर्ब १३ अर्ब रुपैयाँ छ । जीडीपीमा वित्तीय क्षेत्रको सम्पत्तिको अनुपात ९९.२३ प्रतिशत पुगेको छ । आर्थिक वर्ष २०६७/०६८ मा जीडीपीको आकार ११ खर्ब ७० अर्ब रुपैयाँ र वित्तीय क्षेत्रको कूल सम्पत्ति १० खर्ब २६ अर्ब रुपैयाँ थियो । सो वर्ष जीडीपीमा वित्तीय क्षेत्रको सम्पत्तिको अनुपात ८७.६७ प्रतिशत थियो ।
वित्तीय क्षेत्रको सम्पत्ति थपिनुले यस क्षेत्रका ग्राहकलाई अझ सुरक्षित महसुस गराएको अर्थशास्त्री केशव आचार्य बताउँछन ।
‘वित्तीय क्षेत्रमा सम्पत्ति थपिनु भनेको उनीहरुको जोखिम बहन गर्न सक्ने क्षमता बढ्नु हो’ आचार्यले भने- यस अवधिमा बैंकिङ क्षेत्रको सम्पत्तिको भएको वृद्धिदरले आगामी दिनमा आइपर्ने संकटको सामना गर्न सहज हुने संकेत गर्छ ।’
त्यसयताका वर्षहरुमा यस्तो अनुपात लगातार बढिरहेको छ । आव २०६९/०७०मा जीडीपीको आकार १३ खर्ब ४५ अर्ब रुपैयाँ र वित्तीय क्षेत्रको सम्पत्ति बढेर ११ खर्ब ६६ अर्ब पुग्यो । त्यसैगरी, आव २०६९/०७०मा जीडीपीको आकार १५ खर्ब ५८ अर्ब रुपैयाँ र वित्तीय क्षेत्रको सम्पत्ति १३ खर्ब ८० अर्ब पुग्यो । त्यस्तै, आव २०७०/०७१ मा जीडीपीको आकार १७ खर्ब १ अर्ब रुपैयाँ र वित्तीय क्षेत्रको सम्पत्ति १६ खर्ब २० अर्ब रुपैयाँ पुग्यो भने चालू आवको असोज महिनासम्ममा जीडीपीको आकार १९ खबए २८ अर्ब र वित्तीय क्षेत्रको सम्पत्ति १९ खर्ब १३ अर्ब रुपैयाँ पुगेको छ ।
जिडिपिको आकारभन्दा वित्तीय मध्यस्थताको आकार ठूलो हुनु अर्थतन्त्र आधुनिकरणको बाटोतर्फ अग्रसर भएको अर्थशास्त्री आचार्यको तर्क छ ।
‘नेपालको अर्थतन्त्र आधुनिकीकरणतर्फ अग्रसर भएको छ तर संक्रमणकाली राजनीतिले गर्दा तीब्र गतिमा पाइला अघि बढाउन भने सकेको छैन ।’ उनले भने- वित्तीय क्षेत्रको बलियो विस्तारले राजनीतिक स्थायित्व हुनेवित्तिकै औद्योगिकरण हुने सम्भावना देखाउँछ ।’
बैंक तथा वित्तीय संस्थाहरुको संख्या ३ हजार ५ सय ६० पुगेको छ । यद्यपि अझै वित्तीय पहुँचको विस्तार गर्न भने बाँकी नै रहेको आचार्यको भनाई छ ।
२ करोड ६५ लाख कूल जनसंख्या रहेपनि बैंक तथा वित्तीय क्षेत्रमा हालसम्म१ करोड ४४ लाख मात्रै निक्षेप खाता खुलेका छन् । एकै व्यक्तिका पनि दुई/तीन वटा बैंक खाता हुने गरेकाले ४० प्रतिशतभन्दा कम मात्रै वित्तीय पहुँच रहेको उनको भनाई छ । राष्ट्र बैंकका अनुसार हाल ९ लाख ५० हजार जनाले कर्जा लिएका छन् । यस्तै, डेविट कार्ड प्रयोगकर्ताको संख्या ४१ लाख ४५ हजार रहेको छ भने, ५९ हजार ३ सय ५२ जनाले क्रेडिट कार्ड प्रयोग गर्दै आएका छन् ।
‘वित्तीय पहुँचको विस्तारसँगै कति मान्छेले यो क्षेत्रबाट कर्जा लिए भनेर हेर्नु जरुरी छ’ उनले भने- कर्जा लिनेहरुको संख्या बढाउन सकियो भने अर्थतन्त्रले छिटो गति लिन्छ ।

