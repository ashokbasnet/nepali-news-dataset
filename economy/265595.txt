नेप्सेले चुम्यो ६ वर्षकै उच्च अंक
१ बैशाख काठमाडौं । गएको वर्ष सेयर लागनीकर्ताका लागि सुखद रहृयो । २०७० को अन्तिम दिन ८१७ अंक रहेको नेप्से सूचक १ सय ३० अंकले बढेर २०७१को अन्तिम दिन ९४८ अंकमा पुगेको छ ।
बितेका वर्षहरुको तुलनामा नेप्सेको यो वृद्धिदर कमजोर देखिए पनि बजारले ठूलो आकार लिँदै जाँदा भएको वृद्धिदर भने सन्तोषजनक नै हो । गत वर्ष ५६ प्रतिशत र अघिल्लो वर्ष ६३ प्रतिशत बढेको नेप्से यस वर्ष १४ अंकले मात्रै बढ्यो ।
यस वर्ष नेप्से ६ वर्षअघि अवस्थामा फर्किन त खोज्यो तर सकेन । ०७१ को साउन महिनामा नेप्से सूचक १०८३ अंकसम्म पुग्यो । यो २०६५ यताकै उच्च विन्दु हो । ०६५ भदौ ११ गते नेप्से हालसम्मै उच्च अर्थात ११७५ अंकमा पुगेको थियो ।
‘बितेका दुई वर्षसँग दाँज्दा २०७१ सेयर लगानीकर्ताका लागि सन्तोषजनक मात्रै रहे पनि २०६५ यताकै उच्च विन्दुमा पुग्नु भनेको निकै सुखद हो ।’ सेयर विश्लेषक रविन्द्र भट्टराईले अनलाइनखबरसँग भने ।
नेप्सेको वृद्धिदरलाई आधार मानेर विश्लेषण गर्दा नेप्से बढ्दो अर्थात बुलिस ट्रेन्टमा रहृयो । राजनीतिक संक्रमणकालका कारण लगानीकर्ता आशंकामै रहे ।
नयाँ संविधान बन्ने आशाले लगानीकर्ताहरु पर्ख र हेर कै अवस्थामा रहे पनि हतोत्साहित भएनन् । तोकिएको समय अर्थात माघ ८ मै संविधान नआए पनि लगानीकर्ताहरुको आशा मरेन ।
राजनीतिक अनिश्चितता बढे पनि लगानीकर्ताहरु हतोत्साहि नभएको भट्टराईको ठहर छ । ‘तोकिएको समयमा संविधान नबन्दा पनि सेयर बजार बुलिस ट्रेन्डमै रहनुले लगानीकर्ता केही समयमा संविधान बन्छ भन्नेमा विश्वस्त भएको देखियो ।’ उनले भने- संविधान बन्यो र राजनीतिक स्थिरता भयो भने आगामी वर्ष ठूलो वृद्धिदर हुनेछ ।
राजनीतिक स्थायित्व भएन भने आगामी वर्ष यस वर्षजतिको पनि वृद्धिदर नहुने भट्टराईको तर्क छ । ‘आर्थिक सूचकांकहरु सकारात्मक छैनन्, आर्थिक वृद्धिदर कम हुने देखिन्छ । त्यस्तै, व्याजदर बढ्ने संभावना छ भने बैंकहरुको नाफामा चुनौति छ,’ उनले भने- राजनीतिक स्थायित्व भयो भने सबै कुरा ठीक हुन्छ ।

