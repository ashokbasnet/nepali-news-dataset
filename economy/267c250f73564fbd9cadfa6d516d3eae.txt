नेपाल शेयर मार्केट्स एण्ड फाईनान्सको ब्यवस्थापन राष्ट्र बैंकको हातमा

काठमाडौं, माघ २४ - नेपाल राष्ट्र बैंकले समस्यामा रहेका वित्तीय संस्थाहरुमा एकपछि अर्को गर्दै हस्तक्षेप गर्न सुरु गरेको छ ।
सञ्चालकहरुबीच बिवाद बढेर समस्यामा परेको एनसिसी बैंकको ब्यवस्थापन केहि दिनअघि जिम्मा लिएको राष्ट्र बैंकले फेरि अर्को वित्तीय संस्थामा हस्तक्षेप गरेको छ ।
राष्ट्र बैंकले समस्याग्रस्त नेपाल शेयर मार्केट्स एण्ड फाईनान्सको ब्यवस्थापन आफ्नो हातमा लिएको हो ।
राष्ट्र बैंक सञ्चालक समितिले फाईनान्स सुधारका लागि उपनिर्देशक सन्तोष घिमिरेको नेतृत्वमा तीन सदस्यीय ब्यवस्थापन टोली खटाएको छ । टोलीमा सहायक निर्देशक काजीराम कार्की र प्रकाश श्रेष्ठ हुनुहुन्छ ।
राष्ट्र बैंकबाट गएको यो ब्यवस्थापन टोलीलाई फाईनान्स सुधारका लागि ६ महिनाको समय दिईएको छ । नेपाल शेयर मार्केट्सका तत्कालिन कार्यकारी अध्यक्ष योगेन्द्रप्रसाद श्रेष्ठले सर्बसाधारणबाट उठाएको निक्षेप दुरुपयोग गरेको पाईएपछि दुई वर्षअघि नै संस्थालाई समस्याग्रस्त घोषणा गरिएको थियो ।
त्यसपछि निर्देशन र समय दिंदा पनि संस्थामा सुधार हुन नसकेपछि ब्यबस्थापन जिम्मा लिने निर्णयमा पुगेको राष्ट्र बैंकका डेपुटी गर्भनर महाप्रसाद अधिकारीले जानकारी दिनुभयो । ब्यवस्थापन टोलीले आईतबारदेखि काम थाल्ने छ ।
संस्थाको सम्पत्ति र दायित्व र सम्पत्ति मुल्यांङन गर्दा दायित्व बढि देखिएपछि केन्द्रीय बैंकले ब्यवस्थापनमा हस्तक्षेप गरेको हो । यहि हप्ता सञ्चालक समिति निलम्वन गरेर केन्द्रिय बैंकले पठाएको टोलीले एनसिसी बैंकमा काम सुरु गरिसकेको छ ।
