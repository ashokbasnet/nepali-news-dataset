सार्कको असर सुन्तला कारोबारमा

काठमाडौं, मंसिर ६  -  सार्क सम्मेलनका कारण सुन्तला तथा अरु फलफूलको कारोबार प्रभावित भएको छ । सार्क सम्मेलनलाई लक्षित गर्दै काठमाण्डू उपत्यकाका सडक तथा खुल्ला ठाउँमा बजार राख्न, ठेला तथा साइकलमा बिक्री गर्न नदिएकाले विशेष गरी अहिले सुन्तलाको कारोबार प्रभावित भएको फलफूल व्यवसायीले बताएका छन् ।
अहिले दैनिक ३० टनको हाराहारीमा बजारमा सुन्तला भित्रिएपनि बिक्री भने पोहोरको तुलनामा कारोबार घटेको फलफूल व्यवसायी भरत खनालले बताउनुभयो । यसवर्ष धेरै ठाउँमा सुन्तला उत्पादनमै कमी आएकाले अघिल्ला वर्षभन्दा कम मात्रै सुन्तला बजारमा भित्रिएको पनि उहाँले जानकारी दिनुभयो ।
विशेष गरी काठमाण्डूमा कास्की, स्याङ्जा, गोरखा तथा लमजुङबाट सुन्तला भित्रिन्छ । अहिले गुणस्तरिय सुन्तलाको भाउ किलोको ५० देखि ५५, मध्यम खालको ३० देखि ३५ रुपैयाँ रहेको छ । सार्क सम्मेलनपछि सुन्तलाको खपत बढी हुने भएकाले भाउ बढ्नसक्ने संभावना रहेको व्यवसायी खनालले बताउनुभयो ।
