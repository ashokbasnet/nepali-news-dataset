लेखा समितिले चमेलिया आयोजनाको स्थलगत अनुगमन गर्ने

काठमाडौं, साउन २० – संसदको सार्वजनिक लेखा समितिले चमेलिया जलविद्युत आयोजनाको स्थलगत अनुगमन गर्ने भएको छ ।
२०६८ सालमै बन्नुपर्ने आयोजना अझै पुरा हुन नसकेपछि लेखा समितिले उपसमिति गठन गरेर छनविन गरिरहेको छ ।
उपसमितिले काठमाडौंमा, विज्ञ, ऊर्जामन्त्रालय, आयोजना प्रमुखसँग छलफल गरेपछि थप अध्ययनका लागि आयोजनास्थल नै अनुगमन गर्ने आज निर्णय गरेको  उपसमितिका संयोजक राजेन्द्रकुमार केसीले जानकारी दिनुभयो ।
दार्चुलामा निर्माण हुँदै गरेको ३० मेगावाट क्षमताको चमेलियामा आयोजना सुरुमा २०६८ जेठभित्रै सक्ने लक्ष्य लिइएको थियो तर काम नसकिएपछि दुई वर्ष म्याद थपेर २०७० भदौभित्र निर्माण गर्ने लक्ष्य लिइएको थियो । तर फेरि थपिएको समयमा पनि आयोजना बन्ने नबन्ने टुंगो छैन ।
चाइनिज ठेकेदार कम्पनी गेजुवाले भेरिएसन दाबी गरेर काम रोकेको छ । सार्वजनिक लेखा समितिले चाइनिज गेजुवा कम्पनीको दाबी अनुसार नेपाल विद्युत प्राधिकरणले दिने निर्णय गरेको अर्ब ९ करोड रुपैयाँ रोक्न निर्देशन दिएर छानविन गरिरहेको छ । सार्वजनिक लेखासमितिको उपसमिति संयोजक केसीले बेलैमा काम नसक्नु, लागत बढ्नुको कारणबारे अनुसन्धान गरिरहेको जानकारी दिनुभयो ।
