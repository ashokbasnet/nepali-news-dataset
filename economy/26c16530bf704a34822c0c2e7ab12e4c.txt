सयदेखि लाखसम्मका सामान एकै ठाउँमा (फोटो फिचर)

मिलन तिमिल्सिना/उज्यालो । काठमाडौं, मंसिर १२ – चिसोमा टाउको छोप्ने टोपी, हातखुट्टा ढाक्ने मोजापञ्जा या पुरै शरीर ढाक्ने ज्याकेट, स्वीटर र पछ्यौरा । चामल केलाउने नाङलो, बस्ने कुर्सी, ओछ्याउने चकटी या सुत्ने बिछ्यौना । घर सजाउन महंगा मूर्ति चाहियो कि गरगहना र सजावटका अरु सरसामग्री ? तपाईंले खोजेका यि सबै सामान एकै ठाउँमा पाउन सकिन्छ ।
बुधबारदेखि काठमाडौंको भृकुटीमण्डमा सुरु भएको हस्ताकला प्रदर्शनीमा एकसय रुपैंया पर्ने मोजा–पञ्जादेखि लाखौं रुपैंया पर्ने मूर्तिसम्म राखिएका छन् । अत्यन्तै आकर्षक ढंगले सजाएर राखिएका सामानले सबैको मन लोभ्याउँछ । हेर्न मात्रै जानेहरु पनि केही न केही किनेर फर्कन्छन् । प्रदर्शनीस्थल भित्र पस्दा आकर्षक सरसामग्री त देख्न सकिन्छ नै । तानमा कपडा बनाइरहेका महिला, चित्र बनाइरहेका कलाकारलाई पनि भेट्न सकिन्छ । मेलामा पश्मिना, धातुका कलात्मक वस्तु, चाँदीका गरगहना, हाते कागजका सामान, तयारी पोशाक राखिएका छन् । सुनका जलप लगाइएका मूर्ति पनि देख्न सकिन्छ । सुर्खेत, पर्वत, नुवाकोट, सिन्धुपाल्चोक, नवलपरासी लगायत २० जिल्लाका हस्तकलाका व्यवसायीको पनि सहभागिता छ ।
११ औं हस्तकला व्यापार मेला तथा नवौँ प्रतियोगितात्मक हस्तकला प्रदर्शनीले नेपाललाई सार्कस्तरीय व्यापार केन्द्रका रुपमा विकास गर्न टेवा पुर्याउने आयोजकको विश्वास छ । नेपाल हस्तकला व्यापार महासंघको आयोजनामा मेला भएको हो ।
