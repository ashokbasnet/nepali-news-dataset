‘बाध्यता’ भन्दै कोरिया जान भाषा परीक्षा फारम भर्नेको भीड 

काठमाडौं, वैशाख १८ । रोजगारीका लागि कोरिया जान हजारौंले रोजगारी अनुमति प्रणाली (इपीएस)अन्तर्गत्को भाषा परीक्षाको आवेदन फारम भरेका छन् ।फारम भर्ने अन्तिम दिन शनिबार पनि राजधानीका विभिन्न स्थानमा कोरिया जान चाहनेहरुको भीड लागेको थियो ।नेपालमा विभिन्न पेशा–व्यवसाय गरी बसेका एवं उच्चशिक्षा हासिल गरेका युवाहरु पनि कोरिया जान प्रयासरत् छन् ।फाराम भर्नेक्रममा नेपालमै रोजगारीमा रहेका अर्घाखाँचीका भेषराज खनालले यहाँको कमाइले नपुग्ने भन्दै विदेश जानु आफ्नो बाध्यता भएको हामीसँग बताए ।स्नातकोत्तर अध्ययनरत् भुवन गुरुङले नेपालमा पढे–लेखेका व्यक्तिहरुका लागि कुनै अवसर नभएको एवं राज्यलेसमेत केही सेवा–सुविधा दिन नसकेको अवस्थामा कोरिया जानु नै उपयुक्त लागेको बताए ।यस्तै, स्नातकमा अध्ययनरत् दावा शेर्पाले राजनीतिक अस्थिरताका कारण देशमा बेरोजगारी बढेको भन्दै विदेशमा जानु आफ्नो बाध्यता भएको उल्लेख गरे ।सरकारले देशमै रोजगारीको अवसर सिर्जना गरे विदेश जानुपर्ने आवश्यकता नै नपर्ने कोरिया जान प्रयासरत् अधिकांश युवाहरुको भनाइ छ ।
