बाढीले धानबाली नष्ट भएपछि किसान चिन्तित

साउन २८ गते आएको बाढीले कृषि क्षेत्रमा ठूलो असर गरेपछि टीकापुरसहित भजनी, कैलारी गाउँपालिका लगायत बाढी प्रभावित क्षेत्रका स्थानीयलाई जीवन गुजारा गर्न नै समस्या भएको छ । मूख्य पेशा कृषि रहेको उक्त क्षेत्रमा बासिन्दा बाढीले धानबाली चौपट पारेपछि खाने, लाउने, बच्चा पढाउन खर्च समेत जोहो गर्न समस्यामा परेको बताउँछन् ।

कृषि पेशा बाहेक गुजाराको अरु आधार नभएका उनीहरु आर्थिक भार कसरी थेग्ने र घर व्यवहार कसरी चलाउने भन्ने चिन्तामा छन् । बाढीले प्रभावित क्षेत्रमा खेतमा लगाएको बालीमा क्षति भएपछि त्यहाँ भोकमरीको त्रास पनि बढेको छ । साउन २८ को बाढीले भजनी, टीकापुरमा मात्रै करीब ३ हजार ६ सय हेक्टर जमिनमा लगाइएको धानबाली नष्ट भएको भन्दै स्थानीय तहले तथ्यांक संकलन गरेका छन् ।

त्यसमध्ये १ हजार ८ सय हेक्टर जमिनको धान खेती पूर्ण रुपमा नष्ट भएको छ ।
