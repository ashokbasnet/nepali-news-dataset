‘बेलुकीसम्म पेट्रोलियम पदार्थको आपूर्ति सहज’

काठमाडौं, जेठ २८ – सरकारले ऋण दिने भएपछि बेलुकीदेखि पेट्रोलियम पदार्थको आपूर्ति केही सहज हुने नेपाल आयल निगमले जनाएको छ । शनिबार रक्सौलबाट इन्धन भरेर छुटेका गाडी आज भित्रिने र बेलुकीदेखि तेल अभाव केही कम हुने निगमका प्रवक्ता मुकुन्द ढुङगेलले बताउनुभयो ।

 

रक्सौलबाट शनिबार ४/ ४ लाख पेट्रोल र डिजेल लोड भएको ढुङगेलले बताउनुभयो । निगमले सरकारबाट १ अर्ब ४० करोड, नागरीक लगानी कोषबाट १ अर्ब र कर्मचारी सञ्चय कोषबाट ६० करोड रकम पाउने भएको छ । सञ्चय कोष र नागरीक लगानी कोषले भोलिसम्ममा रकम उपलब्ध गराउने निणर्य भएको निगमले बताएको छ ।

निगमले इन्डियन आयल कर्पोरेशन (आइओसी) लाई रकम उपलब्ध गराउने लिखित जानकारी गराएकाले पेट्रोलको आपूर्ति भोलिदेखि पूर्ण रुपमा सहज हुने प्रवक्ता ढुङगेलको भनाई छ । तेल अभाव भएपछि काठमाडौंमा गाडी निकै कम चलेका छन् । बक्यौता रकम बुझाउन नसक्दा आईओसीले ७० प्रतिशत इन्धन आपूर्ति कटौती गरेको थियो  ।

तेल अभाव तत्कालका लागि टरेपनि यसको दिगो समाधान खोज्न निगमले सरकारसित आग्रह गरेको छ ।
