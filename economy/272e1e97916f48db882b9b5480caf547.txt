निलो सिलिन्डर कार्यान्वयनमा अटेर गर्नेलाई कारबाही गर्ने सरकारको तयारी

काठमाडौं, फागुन ३० – निलो सिलिन्डर कार्यान्वयन गर्न अटेर गर्नेलाई सरकारले कारबाहीको तयारी गरेको छ ।
सरकारले व्यवसायिक प्रयोजनका लागि ग्यास उद्योगीलाई यथासिघ्र निलो रंगका सिलिन्डर बनाई बजारमा पर्‍याउन र व्यवसायीलाई पनि निलै रंगका सिलिन्डर खरिद गर्न आग्रह गरिसकेको छ ।
सरकारी आग्रह अटेर गरी निलो सिलिन्डर समयमै नबनाउने र खरिद  नगर्ने विरुद्ध आउँदो एक हप्तापछि कारबाही थालिने वाणिज्य तथा आपूर्ति व्यवस्थापन विभागले जनाएको छ । सरकारी निर्णय अटेर गर्नेलाई उद्योग र व्यवसाय नै बन्द गर्ने कारबाही हुने विभागका निर्देशक हरिनारायण बेल्वासेले जानकारी दिनुभयो ।
अहिले विभागले निलो रंगका सिलिन्डर बजारमा पुगे÷नपुगेको बारे अनुगमन गरिहेको छ । तर व्यवसायीले माग अनुसार सिलिन्डर नहुँदा समस्या भएको बताएका छन । ग्यासमा भइरहेको घाटा कम गर्न नेपाल आयल निगमले गएको आइतबारदेखि व्यवसायिक प्रयोजनका लागि निलो रंगका सिलिन्डर अनिवार्य गरेको हो ।
