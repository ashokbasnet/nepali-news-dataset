हेवा ए जलविद्युत् आयोजना डेढ वर्षभित्रमा सम्पन्न हुने

भीमकुमार बाँस्कोटा/उज्यालो । पाँचथर, पुस १३ - पन्ध्र मेगावाट क्षमताको हेवा ए जलविद्युत् आयोजना सम्पन्न हुन अझै डेढ बर्ष लाग्ने भएको छ । तीन बर्ष पहिलेदेखि प्रारम्भिक काम सुरु भएको यो आयोजनाको मुख्य काम गत बर्षदेखि मात्र सुरु भएको थियो ।
पाँचथर पावर कम्पनी प्रालीका सञ्चालक बसन्तकुमार नेम्बाङका अनुसार आयोजनाको हेड वर्क र पावर हाउसको निर्माण कार्य तिब्र गतिमा भईरहेको छ ।  चार हजार मिटर टनेल खन्ने काम मध्ये १२ सय मिटर पूरा भइसकेको जनाईएको छ ।     
१८ महिना भित्रमा विजुली बाल्ने उद्देश्यका साथ तिब्र गतिमा काम भईरहेको पाँचथर पावर कम्पनीले जनाएको छ । कम्पनीका अनुसार १७ जना इन्जिनियर र तीन सय जना कामदार आयोजनाको कार्यक्षेत्रमा खटिएका छन् ।
आयोजनाबाट उत्पादित विद्युत् पावर हाउसदेखि चार किलोमिटरको दुरिमा रहेको काबेली करिडोरको १३२ केभीको ट्रान्समिसन प्रसारण लाईन फिदिमस्थित सोक्तिम सवस्टेसनमा जोडिने र इलाम हुँदै झापाको  दमकमा अर्को केन्द्रिय प्रसारण लाइनमा जोडिने  कम्पनीले जनाएको छ ।
दुई अर्ब ६२ करोड रुपैयाँको लागतमा पाँचथर पावर कम्पनीमार्फत सुरु भएको आयोजनामा ७५ प्रतिशत बैंकिङ ऋण र २५ प्रतिशत रकम लगानी कर्ताको लगानी रहेको छ । लगानी कर्तामध्ये ३५ प्रतिशत युबी इन्भेष्टमेन्ट कम्पनी लिमिटेडको, ३० प्रतिशत एक्सेस इन्भेष्टमेन्ट कम्पनी लिमिटेड काडमाडौंको, २० प्रतिशत मेगा भेन्चर प्रालीको र १५ प्रतिशत स्थानीय आगेजुङ विद्युत् कम्पनी लिमिटेडको लगानी रहेको पाँचथर पावर कम्पनी प्रालीका सञ्चालक बसन्तकुमार नेम्वाङले जानकारी दिुनभयो ।
