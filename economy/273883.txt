बीमा कम्पनीसँग भूकम्प पीडितका ३५ सय दाबी
पुष्प दुलाल
२२ वैशाख काठमाडौं । महाभूकम्पका पीडितले १७ निर्जीबन बीमा कम्पनीहरुसँग भुक्तानीका लागि ३ हजार ५ सय वटा दाबी गरेका छन् । बीमा कम्पनीका कार्यकारी प्रमुखहरुले नियामक बीमा समितिलाई मंगलबारसम्म ३५ सय वटा दाबी परेको जानकारी दिएका हुन ।
तर, कति रकमको दाबी परेको छ भन्ने बारेमा यकिन तथ्यांक आउन सकेको छैन । ‘बीमा कम्पनीहरुले आजसम्मसम्म भूकम्पसँग सम्बन्धित ३५ सय वटा दाबी जानकारी दिएका छन’ समितिका अध्यक्ष प्रा.डा. फत्तबहादुर केसीले अनलाइनखबरसँग भने ।
समितिले भूकम्पसँग सम्बन्धित भुक्तानीका लागि गरिएको दाबी र भुक्तानी प्रक्रियाका बारेमा छलफल गर्न सबै बीमा कम्पनीका कार्यकारी प्रमुखहरुलाई आफ्नै कार्यालयमा बोलाएको थियो ।
समितिका अध्यक्ष केसीका अनुसार विजनेसको आकार ठूलो भएका, शिखरमा ४ सय ७, सिद्धार्थमा ३ सय ५०, सगरमाथामा २ सय ६२ वटा दाबी परेका छन । त्यस्तै, लुम्बीनी जनरलमा १ सय ९७ वटा र यूनाइटेड इन्स्योरेन्समा १ सय ७६ वटा दाबी परेका छन । एनएलजी इन्स्योरेन्समा पनि ठूलो संख्यामा दाबी परेको छ । त्यस्तै, सबै बीमा कम्पनीमा पीडितले भुक्तानीका लागि दाबी गरेका छन् ।
भूकम्पसँग सम्बन्धित दाबीलाई छिटो र सरल तरिकाले भुक्तानी दिन बीमा समितिले यसअघि नै कम्पनीहरुलाई निर्देशन दिइसकेको केसीले बताए । ‘हामीले यसअघि नै अन्य दाबीलाई थाती राखेर भूकम्पसँग सम्बन्ध्ित दाबीको भुक्तानी प्रक्रिया सरल र छिटो अघि बढाउन निर्देश्न दिइसकेका छौं’ उनले भने-‘आजको बि्रफिङमा कम्पनीहरुले भुक्तानी प्रक्रिया अघि बढिसकेको जानकारी दिएका छन ।’
भुक्तानी प्रक्रियाका लागि सर्भेयरले क्षतिको यकिन तथ्यांक संकलन र मुल्यांकन गरिरहेको यूनाइटेड इन्स्योरेन्स कम्पनीका प्रमुख कार्यकारी अधिकृत शेखर बरालले जानकारी दिए । ‘तर सर्भेयरले प्रारम्भिक प्रतिवेदन पनि बुझाएका छैनन्’ उनले भने-‘कम्पनीका कर्मचारीहरुले पनि स्थलगत निरिक्षण गरिरहेका छन ।’
यूनाइटेडले अग्नि र भूकम्पको बीमा गराएका प्रत्येक ग्राहककहाँ कर्मचारी खटाएर क्षति भएको नभएको बारे जानकारी लिइरहेको बरालले जानकारी दिए । ‘क्षति भएकाहरुलाई हामी तपाईको क्षतिको भुक्तानी दिन्छौ भनेर आश्वस्त पारिरहेका छौं ।’ उनले भने ।
कम्पनीहरुले आफूले मात्रै जोखिम नराखेर ठूलो हिस्सा पुनर्बीमा कम्पनीलाई दिएको हुनाले भूकम्पबाट उत्पन्न जोखिमको क्षति तिर्न नेपाली बीमा कम्पनीहरु सक्षम रहेको बरालले जानकारी दिए ।
त्यसैगरी, जीबन बीमा कम्पनीतर्फ पनि भुक्तानीका लागि दाबीहरु परेको अध्यक्ष केसीले जानकारी दिए । ‘जीबनबीमातर्फ परेको दाबीको संख्या निकै कम छ’ उनले भने । मिट लाइफ एलिकोले आफ्नो कम्पनीमा ८२ लाख रुपैयाँको दाबी गर्दै २२ वटा आवेदन परेको र जसमध्ये ७ वटा दाबीको ३३ लाख रुपैयाँ भुक्तानीसमेत गरिसकेको जानकारी दिएको छ । हाल नौ जीवन बीमा कम्पनी सञ्चालनमा छन् ।
हालसम्म बीमा कम्पनीहरुले दुई वटा विदेशी सर्भेयरलाई क्षतिको मुल्यांकन गर्न लगाएका छन । बीमा समितिले भूकम्पसँग सम्बन्धित दाबीको मुल्यांकनका लागि विदेशी सर्भेयर ल्याउन बीमा समितिको अगि्रम स्वीकृति नचाहिने व्यवस्था गरेको छ ।

