अझै तय भएन उखुको मूल्य, किसान र उद्योगीका आ–आफ्नै अडान

जनार्दन पोखरेल/उज्यालो ।
महोत्तरी, पुस ४ – उखुको मूल्य तय गर्न उद्योग र किसान प्रतिनिधिबीच बुधबार हेटौंडामा भएको दोस्रो वार्ता पनि विना निश्कर्ष सकिएपछि उखुको मूल्य तत्काल तय नहुने भएको छ ।
हेटौंडामा रहेको रियल रिसोर्टमा ६ घण्टासम्म चलेको वार्तामा उद्योगपतिहरुले उखुको मूल्य गत वर्षको जतिपनि दिन नसक्ने अडान दोहोर्‍याएपछि वार्ता विना निश्कर्ष स्थगित भएको हो । 
पुस ९ गते वीरगंज, हेटौडा वा काठमाडौं मध्ये कुनै एक ठाउँमा पुनः अर्को वार्ता गरी उखुको मूल्य टुङ्ग्याउने वार्तामा सहभागि मिलगेट उखु उत्पादक समिति सर्लाहीका सल्लाहकार कमल बुढाथोकीले जानकारी दिनुभयो ।
उत्पादन लागत बढेको अवस्थामा उखुको मूल्य बढाउनु पर्ने किसानहरुको माग उद्योगले अस्वीकार गरेका छन् । उल्टै गत वर्षको मूल्य पनि घटाउनु पर्ने अडान उद्योगपतिहरुले लिएपछि वार्तामा सहमति हुन नसकेको बुढाथोकीले बताउनुभयो ।
गत वर्ष किसानले उखुको मूल्य सरकारले चिनीमा दिएको भ्याट छुटको रकम समेत जोडेर प्रतिक्वीन्टल ४ सय ८१ रुपैयाँ पाएका थिए । वार्तामा उद्योगतहरुले यस वर्ष चिनीको मूल्य घटेकाले गतवर्षको उखु प्रवद्र्धनबापत थप भएको २५ रुपैयाँ यसवर्ष दिन नसकिने अडान लिएका छन् ।
वार्तामा महोत्तरी, सर्लाही, रौतहट, बारा, पर्सा, सुनसरी, मोरङ लगायतका जिल्लाका किसान प्रतिनिधी र देशै भरीका उद्योगीहरुको सहभागिता थियो । वार्तामा किसान प्रतिनिधीहरुले भने उखुको उत्पादन लागत बढेको कारण यस वर्ष उखुको मूल्य प्रतिक्वीन्टल ६ सय २५ रुपैयाँ हुनु पर्ने अडान दोहोर्‍याएको बुढाथोकीले बताउनुभयो ।
आफूहरुले उद्योग तत्काल संचालन गर्न र मूल्य सहमतिमा पछि तय गर्न भनेर गरेको प्रस्ताब पनि उद्योगपतिहरुले अस्वीकार गरेका बुढाथोकीको भनाइ छ । चिनी उद्योग सञ्चालन हुन ढिलाई हुँदा किसानको बारीमा उखु सुक्न थालेको छ ।
उद्योग ढिला सञ्चालन गर किसानलाई अत्याएर उखुको भाउ घटाउन खोज्ने उद्योगहरुको षडयन्त्र देखिएको किसान प्रतिनिधीहरुले बताएका छन् । गतवर्ष पुस नलाग्दै देशै भरीका चिनी उद्योगहरु सञ्चालनमा आएका थिए । तर यस वर्ष भने पुस पहिलो साता वित्न लाग्दा समेत उखुको मूल्य निर्धारण नहुँदा उद्योग चल्ने छाँट देखिएको छैन ।
तेस्रो वर्षको खुट्टी उखु सुकेर नष्ट हुने अवस्थामा पुगेकाले किसानहरु चिन्तामा परेका छन् । उखुको मूल्यलाई लिएर वर्षेनी उद्योगी र किसानबीच संघर्ष हुँदै आएको छ । उद्योगी र किसानबीचको द्वन्द्व अन्त्यको लागि सरकारले नै उखुको मूल्य तोक्नु पर्ने किसान प्रतिनिधी बुढाथोकीले बताउनुभयो ।
