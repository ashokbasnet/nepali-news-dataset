भूकम्प पीडितलाई घर बनाउन दिएको ऋणमा प्रोभिजनिङ हटाउ : बैंकर
२८ वैशाख, काठमाडौं । बैंकरहरुले भुकम्प पिडितलाई २ प्रतिशत ब्यादरमा प्रवाह गरिएको आवास ऋणमा कर्जामा नोक्सानी व्यवस्था (प्रोभिजनिङ) हटाउन माग गरेका छन् । भूकम्प पीडितका लागि सुपथ दरमा घर कर्जा सम्बन्धी तयार भइरहेको कार्यविधिमा नेपाल बैंकर्स संघले यस्तो सुझाव दिएको हो ।
राष्ट्र बैंकले यसअघि नै भूकम्प पीडतिलाई मोफसलमा १५ लाख र उपत्यकामा २५ लाख रुपैयाँसम्म आवास कर्जा दिन बैंकहरुलाई निर्देशन दिएको थियो । त्यसका लागि राष्ट्र बैंकले शून्य प्रतिशत व्याजदरमा बैंकहरुलाई पुनकर्जा सुविधा उपलब्ध गराउने बताएको छ ।
प्रवाह गरिएको ऋण असल भएपनि १ प्रतिश नोक्सानी व्यवस्था गर्नुपर्ने व्यवस्था छ । यही व्यवस्थामा शुन्य प्रतिशत व्याजदरमा पुनकर्जा लिएर पनि २ प्रतिशतमा ऋण उपब्ध गराउन नसक्ने भन्दै बैंकर्स संघले प्रोभिजनिङ हटाउन माग गरेको हो ।
एक प्रतिशत प्रोभिजनिङ गरेपछि बाँकी रहेको एक प्रतिशत व्याज आम्दानीले बैंकहरुको लागत नधान्ने संघको ठहर छ ।
भुकम्प पिडितका लागि सुपथ दरको ऋण उपलब्ध गराउने सम्न्धी कार्यविधि बनाएर राष्ट्र बैंंकले बैंकरहरुसँग सुझाव लिएको हो ।
बैंकरहरुले गत शुक्रवार नै आफ्ना सुझावहरु राष्ट्र बैंक पठाएका छन । सरोकारवालाहरुको सुझाव पछि राष्ट्र बैंकले कार्यविधि लागू गर्ने छ ।
राष्ट्र बैंकको निर्देशन अनुसार ऋणीले बढीमा ६ महिनाका लागि यस्तो कर्जा पाउँछन् । किनभने राष्ट्र बैंक ऐन २०५८मा ६ महिनाभन्दा बढी पुनकर्जा दिन पाउने व्यवस्था छैन । यो समय आवास कर्जाका अत्यन्तै कम भएकाले त्यसलाई बढाउन पनि संघले माग गरेको छ ।

