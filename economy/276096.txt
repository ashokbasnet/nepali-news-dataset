भैंसीको बीमा गरिन्छ, महंगो अपार्टमेन्टको गरिँदैन !
२८ वैशाख, काठमाडौं । बल्खुमा भैंसी पालन गरिरहेकी टीका याख्खाले पाडो किन्नेबित्तिकै त्यसको बीमा गराइन् । दुर्भाग्यवस उनको पाडो चोरी भयो । याख्खाले बीमा कम्पनीसँग दाबी गरिन् र भुक्तानी लिइन् । उनको लगानी जोगियो ।
भूकम्पले भत्किएको राजधानीको एक अपार्टमेन्ट
इटहरीका लोचन शर्माले करिब ६० लाख रुपैयाँ खर्चेर धापासीस्थित पार्क भ्यू अपार्टमेन्टको फ्ल्याट किने । अपार्टमेन्ट किनेको वर्ष दिन बित्दा पनि उनले बीमा गराएनन् । बैशाख १२ गते आएको महाभूकम्पले पार्क भ्यूमा ठूलो क्षति गर्‍यो । शर्माको ६० लाख डुब्यो ।
भूकम्प पीडित शर्मालेे अहिले पत्नी र छोरालाई इटहरी पठाएका छन् । उनी आफू भने आफन्तकहाँ शरण लिएर बसेका छन् । सुरक्षित र आरामदायी जिन्दगीका लागि अपार्टमेन्ट किनेका शर्मा महाभूकम्पले उठीबास गराएको पीडामा छन् । उनले किनेको अपार्टमेन्टमा शहरी विकास तथा भवन निर्माण विभागले तत्काल बस्न नमिल्ने ठहर गर्दै रातो स्टिकर टाँसिसकेको छ ।
शर्माले फ्ल्याटको बीमा गराएको भए यतिखेर बीमा कम्पनीबाट क्षतिपूर्ति दाबी गर्न पाउने थिए । वीमाबाट पाउने रकमबाट शर्माले सुरक्षित अपार्टमेन्ट किन्न वा काठमाडौंकै जग्गा अलि सस्तो भएको ठाउँमा नयाँ घर बनाउन सक्थे ।
‘अब शर्मासँग न घर बनाउन सक्ने हैसियत छ, न त अर्को फल्याट किन्ने नै’ उनले भने- ‘आजसम्मको कमाइ स्वाहा भयो ।’
६० लाख रुपैयाँको फ्ल्याटको बीमा गराउँदा वर्षमा १० देखि १२ हजार रुपैयाँ बीमा कम्पनीलाई तिर्नुपर्छ । बीमा गराएको अवधिमा बीमा गराएको वस्तु क्षति हुँदा बीमा कम्पनीले क्षतिपूर्ति दिन्छ ।
तर, राजधानीमा कसैले भैंसीको समेत वीमा गराउन थालेको भए पनि महंगो घर र अपार्टमेन्ट किन्नेहरुमा समेत वीमा गराउने प्रचलन छैन ।
शर्मा बस्ने गरेको पार्क भ्यू अपार्टमेन्टमा फ्ल्याट किन्ने अन्य डेढ सय परिवारको पनि हालत उनको जस्तै छ ।
त्यसो त राजधानीमा भएका ७० अर्पाटमेन्टमध्ये अधिकांश पीडितहरु शर्माजस्तै आफन्तकहाँ शरण लिन बाध्य भएका छन् । शहरी विकास विभागले दुई दर्जन अपार्टमेन्टको निरीक्षण गरेकोमा १५ अपार्टमेन्ट बस्न अयोग्य भएको निष्कर्ष निकालिसकेको छ ।
महाविपत्तिमा करिब तीन लाख घरहरुमा क्षति पुगे पनि हालसम्म करिब ५ हजार जनाले मात्रै भुक्तानीका लागि बीमा कम्पनीसँग दाबी गरेका छन् । महाभुकम्पले हजारौं सवारी साधनमा पनि क्षति पुर्‍याएको छ र उनीहरुले पनि वीमा दाबी गरेका छन् ।
कति घरको बीमा छ ?
नेपालमा कतिवटा घरहरुले बीमा गरेका छन् ? अनलाइनखबरको प्रश्नमा बीमा समितिका निर्देशक श्रीमान कार्कीले समितिसँग त्यसको तथ्यांक नभएको जवाफ दिए ।
‘हामीसँग कति बीमा पोलीसीहरु जारी भए भन्ने मात्रै तथ्यांक हुन्छ’ कार्कीले भने- क्षेत्रगत बीमाको तथ्यांक छैन ।
भूकम्प आएपछि वीमा समितिले समितिले कम्पनीहरुसँग अग्नि बीमा र महाविपत्ति बीमा पोलीसीको तथ्यांक मागेको बताए । ‘हामीले तथ्यांक माग गरेका छौं, संभवतः आगामी हप्ता महाविपत्तिका लागि कति घर तथा गाडीहरुको बीमा गराइएको थियो भन्ने तथ्यांक आउँछ’ कार्कीले अनलाइनखबरसँग भने ।
यो पनि पढ्नुहोस्
 बीमा कम्पनीसँग भूकम्प पीडितका ३५ सय दाबी

