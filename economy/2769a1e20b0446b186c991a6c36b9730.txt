किसानको दूध खेर जाँदैन: डिडिसी

काठमाडौ, जेठ २५ – दुग्ध विकास संस्थान डीडीसीले यो वर्ष किसानले उत्पादन गरेको दुध खेर नजाने दावी गरेको छ ।
प्लान्टको क्षमता वृद्धि र निजी क्षेत्रबाट सञ्चालित पाउडर प्लान्ट पूर्ण क्षमतामा सञ्चालनका लागि प्रयास गरिरहेकाले किसानको दुध खेर नजाने डीडीसीको दावी छ ।
कृषि पत्रकार सञ्जालले शनिबार काठमाडौमा गरेको पत्रकार सम्मेलनमा डीडीसीका महाप्रबन्धक सियारामप्रसाद सिंहले किसानले उत्पादन गरेको दुध खेर जान नदिन विराटनगरको प्लान्टको क्षमता वृद्धि र चितवनमा रहेको पाउडर दुध प्लान्ट पूर्ण क्षमतामा सञ्चालन गर्ने तयारी गरिरहेको जानकारी दिनुभयो ।
दैनिक ४० हजार लिटर दुध प्रशोधन गर्दै आएको विराटनगर प्लान्टको क्षमता बढाएर ८० हजार पुर्‍याउने उहाँको भनाई छ ।
चिवतवनको पाउडर दुध प्लान्ट सञ्चालनका लागि सहयोग गर्ने विषयमा संस्थान बोर्ड बैठकले निर्णय गरिसकेको जानकारी दिनुभयो । संस्थानले दैनिक २ लाख ५० हजार लिटर दुध संकलन गर्दै आएको छ ।
