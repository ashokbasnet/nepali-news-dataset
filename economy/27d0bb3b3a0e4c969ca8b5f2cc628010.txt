पिडिएको टुंगो लाग्यो

काठमाडाै, असाेज २ - प्रधानमन्त्री तथा लगानी बोर्डका अध्यक्ष सुशील कोइरालाको अध्यक्षतामा बसेको लगानी बोर्डको पन्ध्रौं बैठकले सन् २००८ मा प्रारम्भिक सम्झौता गरी लगानीकर्ता छनौट गरिएको तथा सन् २०१३ देखि लगानी बोर्डको कार्यालयले लगातार वार्ता गरी आएको परियोजना विकास सम्झौता (पिडिए) माथि प्रारम्भिक टुंगो लगाएको छ ।
माथिल्लो कर्णाली जलविद्युत परियोजनाको विकासका सन्दर्भमा लगानी बोर्डको कार्यालय तथा लगानी बोर्डको निर्णयानुसार गठित पिडिए वार्ता टोली र उक्त परियोजनाको विकासकर्ता जीएमआर अपरकर्णाली हाइड्रोपावर लिमिटेडका बीचमा लामो छलफल पश्चात् तयार पारिएको पिडिएलाई परिमार्जन गर्ने गरी स्वीकृत गर्ने निर्णय गरेको छ । उक्त पिडिए परिमार्जन भएपश्चात् मन्त्रिपरिषद्मा पेश गरिने र मन्त्रिपरिषद्द्वारा अन्तिम स्वीकृत भएपछि माथिल्लो कर्णाली जलविद्युत परियोजनाको विकास कार्य अगाडि बढाउने बाटो खुल्नेछ ।
बोर्डको यो निर्णयपश्चात् प्रधानमन्त्री तथा बोर्डका अध्यक्ष सुशील कोइरालाले भन्नुभयो ‘हामीले लामो समयसम्म देशको हितको पक्षमा घनिभूत रुपमा छलफल गरी आज सहमतिका साथ यो निर्णय गर्न सफल भएका छौं, यसले देश तथा विदेशमा नेपाल प्रत्यक्ष वैदेशिक लगानीका लागि उपयुक्त स्थल भएको समाचार प्रवाहित हुने आशा लिएको छु ।’
पिडिए सम्झौता भएपछि ठूला परियोजनामा लगानी गर्न देशमा स्वदेशी तथा विदेशी लगानीकर्ताहरु आकर्षित गर्न सहयोग पुग्ने वताउ“दै पूर्वाधारको विकास मार्फत् देशमा गरिबी निवारणमा समेत सहयोग पुग्ने विश्वास व्यक्त गर्नु भयो ।  ‘यो पिडिए राष्ट्रको अधिकतम हित हुने गरी तयार परिएको छ । त्यसैले परियोजनाको कार्यान्वयनमा सबै राजनीतिक दल लगायत सम्पूर्ण सरोकारवालाहरुको सहयोगको अपेक्षा गरेको छु,’ कोइरालाले भन्नुभयो ।
लगानी बोर्डका प्रमुख कार्यकारी अधिकृत राधेश पन्तले हालसम्म कडा परिश्रमका साथ गरेको कामको लगानी बोर्डले उच्च मूल्यांकन गरेको अनुभव गरेको र यसले राष्ट्रिय तथा अन्तर्राष्ट्रिय क्षेत्रमा नेपालमा लगानीका पक्षमा सकारात्मक सन्देश प्रवाह हुने बताउनुभएको छ ।
