पोखरामा सवारी दर्ता घट्यो

पोखरा, साउन १२ - गण्डकी अञ्चल यातायात व्यवस्था कार्यालय पोखरामा यातायातका साधन दर्ता हुने क्रम घटेको छ । कार्यालयमा गत आर्थिक वर्ष २०६८।६९ मा ९ हजार ४ सय २१ वटा यातायातका साधन दर्ता भएका छन् । जुन अघिल्लो आर्थिक वर्षको भन्दा ६ सय ५० वटा कम हो । कार्यालयमा आर्थिक वर्ष ०६७।६८ मा १० हजार ७१ वटा यातायातका साधन दर्ता भएका थिए ।

 

यातायातका साधन खरिदमा, बैंक तथा वित्तीय संस्थाहरुले चर्को व्याज लिने तथा यातायात व्यवसायीले कास्कीमा भाडाका सवारी दर्तामा कडाई गरेपछि, गण्डकी अञ्चलमा यातायातका साधन दर्ता घटेको कार्यालयले जनाएको छ । गण्डकी अञ्चल यातायात व्यवस्था कार्यालयमा अहिलेसम्म कुल ९८ हजार ८० वटा विभिन्न प्रकारका यातायातका साधन दर्ता छन् ।

कार्यालयमा अहिलेसम्म सबैभन्दा बढी मोटरसाईकल ७४ हजार ९ सय वटा दर्ता भएको कार्यालयका नायव सुव्वा गमबहादुर केसीले जानकारी दिनुभयो ।

त्यस्तै बस ३ हजार ३ सय ६१ वटा, मिनीवस, ट्रक १ हजार ७ सय २४, के्रन टिपर ९ सय १६, कारजीप भ्यान १२ हजार ८ सय ४९ र २ हजार ९ सय ९६ वटा ट्याक्टर दर्ता भएको छ । कार्यालयले गतवर्ष ३६ करोड ७२ लाख १७ हजार ४ सय ८९ रुपैंया राजस्व संकलन गरेको छ ।
