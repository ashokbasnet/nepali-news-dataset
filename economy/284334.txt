एनआइसी एशिया बैंकको २५ लाख सहयोग
२० जेठ, काठमाडौं । एनआइसी एशिया बैंकले भूकम्प पीडितलाई २५ लाख ५१ हजार रुपैयाँ आर्थिक सहयोग गरेको छ । बैंकले उक्त सहयोग रकम प्रधानमन्त्री दैवी प्रकोप उद्धार कोषमा जम्मा गरेको छ ।
बैंकका अध्यक्ष जगदिश प्रसाद अग्रवालले उक्त रकम बराबरको चेक प्रधानमन्त्री सुशील कोइरालालाई हस्तान्तरण गरे । बैंकले संस्थागत सामाजिक उत्तरदायित्व निर्वाह गर्न स्थापना गरेको एनआइसी एशिया फाउन्डेसनले भूकम्प प्रभावित बिभिन्न जिल्लाका ५ सय २५ परिवारहरुलाई राहत वितरण गरिसकेको छ ।
राहतका लागि फाउन्डेसनले १० लाख रुपैयाँ छुट्टाएकोमा अधिकांश रकमको राहत सामाग्री वितरण गरिसकेको बैंकले जनाएको छ । फाउन्डेसनले बैंकका कर्मचारीसँग सहकार्य गरेर काठमाडौं उपत्यका र आसपासका भूकम्प प्रभावित क्षेत्रहरुमा सरसफाई जागरण अभियान सञ्चालन गरिरहेको छ ।

