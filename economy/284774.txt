भूकम्पपछि : १०० अंकले घटेको नेप्से ८९ अंकले बढ्यो
२१ जेेठ, काठमाडौं । विनासकारी भूकम्पपछि बजार खुलेको चार दिनमा सय अंकले घटेको नेप्से परिसूचक त्यसयताका ६ दिनमा ८९ अंकले बढेको छ । भूकम्पअघिको अन्तिम कारोबार अर्थात बैशाख १० गते परिसूचक ९ सय ३८ अंक थियो । बिहीबार नेप्से सूचक ९ सय २७ अंकमा छ ।
लगानीकर्ताहरुको विश्वास फर्किएसँगै नेप्से सूचकमा सुधार आएको सेयर विश्लेषकहरु बताउँछन । भूकम्पपछि नेपाल स्टक एक्सचेञ्जमा १० दिन सेयर कारोबार भयो । जसमध्ये चार दिन घट्यो भने ६ दिन बढ्यो । सूचकसँगै कारोबार रकम, कारोबार सेयर,  कारोबार संख्या र करोबार कम्पनीहरूको संख्यासमेत बढेको छ ।
नेप्से खुलेकै दिन अर्थात जेठ १० गते ३५ कम्पनीका सेयर ११ करोडमा किनबेच भएका थिए । तर, बिहीबार १ सय १६ कम्पनीका सेयर २७ करोड १० लाख रूपैयाँमा किनबेच भएका छन ।
भूकम्पपछिको पहिलो दिन २८, दोस्रो दिन २९, तेस्रो दिन २० र चौथो दिन २२ अंकले नेप्से सूचक घटेको थियो । तर, पाँचौ दिनदेखि लगातार बढिरहेको छ । भूकम्पपछिको १०औं कारोबार भएको दिन बिहीबार मात्रै नेप्से सूचक झिनो अर्थात् १.३५ अंकले बढेको हो ।
बिहीबार १ सय १६ कम्पनीका ७ लाख ८५ हजार कित्ता सेयर २७ करोड १० लाख रुपैयाँमा किनबेच भएको नेपाल स्टक एक्सचेञ्जले जनाएको छ ।
बिहीबारको कारोबारमा उत्पादनमूलक समूहको सूचक १३ अंकले, अन्य समूहको १६ अंकले, बीमा समूहको साढे ३ अकंले, विकास बैंक समूहको २ अंकले, वित्त कम्पनी समूह सूचकको ०.५४ अंकले बढेको एक्सचेञ्जले जनाएको छ ।
यो दिनको कारोबारबाट वाणिज्य बैंक मसूहको सूचक साढे १ अकंले घटेको छ । त्यस्तै, होटल र जलविद्युत समूहका सूचक पनि साढे ६ अंकले घटेका छन ।

