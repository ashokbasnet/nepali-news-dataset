रातो रंगले पोतियो नेप्से, परिसूचक ११ अंकले घट्यो
२७ जेठ, काठमाडौं । मंगलबार २१ अंकले बढेको नेप्से परिसूचक बुधबार भने ११ अंकले घटेको छ । सोमबार भएको राजनीतिक सहमतिको प्रभावस्वरुप मंगलबार उछालिएको नेप्से बुधबार भने दोहोरो अंकले घटेर परिसूचक ८ सय ५५.६६ अंकमा झरेको हो ।
सबै मसूहगत सूचकहरू घट्दा नेप्से रातो रंगले पोतिएको छ । नेप्सेमा हरियो रंगले बढेको र रातो रंकले घटेको संकेत हो ।
राजनीतिक समहतिको नाममा लगानीकर्ताको आत्मविश्वास बढेपनि भूकम्पको असरका कारण सूचीकृत कम्पनीहरुको नाफा बढ्न सक्ने आधार नदेखिएपछि नेप्सेको वृद्धिदरले निरन्तरता नपाएको विश्लेषण गरिएको छ ।
मंगलबार सवा ५३ करोडको सेयर किनबेच भएको नेप्सेमा बुधबार १ सय १९ कम्पनीका ४ लाख ४ हजार २६ करोड ३५ लाख रुपैयाँमा कनिबेच भएका छन ।
मंगलबारको कारोबारमा उच्च अंकले बढेका सबै समुहगत सूचकहरु बुधबारको कारोबारमा भने घटेका छन् ।
वाणिज्य बैंकको ११ अंकले, बीमाको ५५ अंकले, जलविद्युत र होटल समुहको सूचक २८ अंकले घटेको नेपाल स्टक एक्सचेञ्जले नाएको छ ।
त्यसैगरी, विकास बैंकको ७ अंकले, व्यापारको ४ अंकले, वित्त कम्पनीको १ अंकले, उत्पादनमूलकको डेढ अंकले र अन्य समूहको सूचक ७ अंकले घटेका छन ।
कारोबार रकमका आधारमा बुधबार नेपाल बैंक, एभरेष्ट बैंक, चिलिमे हाइड्र र बैंक अफ काठमाण्डू अग्र स्थानमा छन ।
नेपाल बैंकको ३ करोड ३५ लाख, एभरेष्ट बैंकको २ करोड २७ लाख, चिलिमेको १ करोड ७२ लाख, बीओकेको १ करोड ९ लाख रुपैयाँ बराबरको सेयर कारोबार भयो ।
त्यसैगरी प्रभू बैंकको ९६ लाख, माछापुच्छ्रे बैंकको ९५ लाख, प्राइम बैंकको ८७ लाख, सानिमा बैंकको ८५ लाख र ८३ लाख रुपैयाँमा इन्भेष्टमेन्ट बैंकको प्रवर्द्धक सयर किनबेच भएको एक्सचेञ्जले जनाएको छ ।

