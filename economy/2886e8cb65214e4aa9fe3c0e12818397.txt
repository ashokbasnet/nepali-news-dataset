तातोपानीको लिपिङ खोला जलविद्युत् निजी क्षेत्रबाट निर्माण गरिने

चौतारा, जेठ २९ । सिन्धुपाल्चोकको तातोपानी गाविस–३ स्थित लिपिङ खोला जलविद्युत् आयोजना निजी क्षेत्रबाट निर्माण गरिने भएको छ ।हिमरिभर हाड्रोपावर कम्पनीको तीन अर्ब लगानीमा निर्माण गरिने १६.२६ मेगावाटको उक्त आयोजनाको शुक्रबार नेपाल विद्युत् प्राधिकरणसँग विद्युत् खरिद बिक्री सम्झौता (पीपीए) भएको प्रबन्ध सन्चालक रामकाजी पौडेलले जानकारी दिए ।आयोजनाको लागि प्रवेशमार्ग बनाउनु नपर्ने हुँदा केही सस्तो पर्ने बताइएको छ ।विसं. २०७७ साल वैशाखमा सम्पन्न गर्नेे लक्ष रहेको सो आयोजना गौरिशंकर संरक्षण क्षेत्र र नेपाल–चीनको सीमानामा पर्दछ ।उक्त आयोजनाको वातावरणीय प्रभाब मुल्यांकनको कामसमेत सम्पन्न भइसकेको छ ।विद्युत् विकास विभागबाट केही दिनभित्रै उत्पादन अनुमति प्राप्त हुने प्रबन्ध सन्चालक पौडेलले बताए ।एक हजार १०० मिटर पेनस्टक पाइप र एक हजार ३०० मिटर हेडरेस पाइपद्वारा पानी खसालिने आयोजनाको हेड ८०० मिटर रहनेछ ।त्यहाँ उत्पादित विद्युत्लाइ ३४ किलोमिटर प्रशारणलाइनमार्फत् लामोसाँघुस्थित सब–स्टेसनमा आवद्ध गरी राष्ट्रिय प्रशारणलाइनमा जोडिनेछ ।जिल्लामा योबाहेक निजी क्षेत्रबाट ६ ओटा आयोजनाको निर्माणकार्य भइरहेको छ ।कुल २१२.९ मेगावाटका ती आयोजनाबाट आगामी एक वर्षदेखि दुई वर्षभित्र १७३.९ मेगावाटको पाँचओटा आयोजना सम्पन हुनेछन् भने ३९ मेगावाटको एक आयोजनामा चार वर्षभित्र सम्पन्न गरिने कार्यक्रम रहेको छ । रासस
