ब्यापारीले तरकारीको भाउ दोब्बर बनाए

काठमाडौ, जेठ ३० – बजारमा तरकारीको अभाव देखाउँदै खुद्रा व्यापारीले तरकारीको भाउ दोब्बर बढाएका छन् । थोक बजारमै कम भएकाले महंगो भएको भन्दै खुद्रा व्यापारीले तरकारी किलोमा २० देखि ५५ रुपैंया सम्म भाउ बढाएका छन् ।

 

थोक व्यापारीहरुले भने अघिल्लो महिना भन्दा कम आएको भएपनि भाउ त्यति नबढेको बताएका छन् । थोक बजारमा ५० देखि ५५ रुपैंया किलोमा पाईने बोडी खुद्रा बजार र पसलमा १ सय १० रुपैंया किलो सम्ममा बिक्री भएको छ ।

थोक बजारमा भेंडेखुर्सानी, माच्छे खुर्सानी हाईब्रिड काँक्रो र लोकल काँक्रो तथा ठूलो गोलभेंडाको भाउ घटेको छ । यी तरकारीको भाउ थोक बजारमा २८ देखि ४० सम्म भएपनि खुद्रा बजार पसलमा ५० रुपैंया भन्दा कममा कुनै तरकारी पाउन सकिंदैन ।

खडेरीले उत्पादन कम भएपछि तराईबाट काठमाडौ भित्रने तरकारी केही कम भएपनि काठमाडौ आसपास फाट्टफुट्ट पानी परीरहेकाले उत्पादनमा खासै असर परेको छैन । जसले गर्दा कालिमाटी थोक बजारमा भित्रने तरकारीको मात्रा अब विस्तारै बढ्दै जाने संभावना रहेको थोक बिक्रेताहरुले बताएका छन् ।
