ठूला परियोजनामा लगानी गर्न विश्व बैंकसमक्ष अर्थमन्त्रीको आग्रह

काठमाडौं, कात्तिक ३ – अर्थमन्त्री शंकरप्रसाद कोइरालाले ठूला परियोजनाहरुमा लगानी बढाउन विश्व बैंकसँग आग्रह गर्नुभएको छ ।
विश्व बैंकका नेपाल निर्देशक जोन जुटसँग आइतबार अर्थ मन्त्रालयमा भएको भेटमा मन्त्री कोइरालाले बैंकले नेपालका लागि बनाउन लागेको पाँच वर्षे सहयोग रणनीतिमा गुणात्मक लगानीलाई प्रोत्साहन गर्न अनुरोध गर्नुभयो ।
विश्व बैंकले खिम्ती–ढल्केबर विद्युत प्रसारण लाइन छिटो गर्न गरेको आग्रह प्रति समर्थन जनाउँदै मन्त्री कोइरालाले सरोकारवालाहरु निकायसँग आपूmले जतिसक्दो छिटो छलफल चलाउने आश्वासन दिनुभयो ।
उहाँले उर्जा देश विकासको पूर्वाधार भएकाले सरकारले यसलाई पहिलो प्राथमिकतामा राखेको र विश्व बैंकले पनि त्यसलाई समर्थन गर्दै आफ्ना कार्यक्रम ल्याएकोमा आभार प्रकट गर्नुभयो ।
सो अवसरमा निर्देशक जुटले विद्युत प्रसारण लाइन विस्तारमा आउने गरेको व्यवधानप्रति गुनासो गर्दै खिम्ती–ढल्केबर प्रसारण लाइन १० वर्षमा पनि पूरा हुन नसकेकोमा असन्तुष्टि जनाउनु भयो ।
उहाँले प्रसारण लाइनमा अवरोध हुँदा विद्युत उत्पादन प्रभावित हुने भन्दै खिम्ती–ढल्केबर प्रसारण लाइनको परियोजना अवधि यो वर्षको अन्त्यसम्म मात्र रहेको जनाउ दिँदै त्यो समयसम्म काम सक्न आग्रह गर्नुभयो ।
जुटले नेपाल रणनीतिबारे छलफल गर्न विश्व बैंकको विज्ञ टोली छिट्टै नेपाल आउन लागेको जानकारी दिँदै बैंकले उर्जाको विकासलाई प्राथमिकता दिने बताउनु भयो ।
भेटमा बैंकका नेपाल हेर्ने देशीय प्रबन्धक टसिन शैयदको पनि उपस्थिति थियो ।
