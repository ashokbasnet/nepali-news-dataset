पोखरा महोत्सवको तयारी पूरा

पोखरा, पुस २३ – पोखरामा मंगलबारदेखि हुने तेश्रो पोखरा महोत्सवको तयारी पुरा भएको छ । 

‘युवाँको जाँगर, राष्ट्र निर्माणको आधार’ भन्ने नारासँगै शिक्षा, स्वास्थ्य र खेलकुद विकासमा टेवा पुर्‍याउने उद्देश्यले पोखरा यूनाईटेड क्लबले महोत्सव गर्न लागेको हो ।

अमरसिंह उच्च माविको खेलमैदानमा हुने महोत्सव माघ ३ गतेसम्म चल्नेछ । महोत्सवमा औद्योगिक उत्पादन र हस्तकलाका सामाग्रीहरुको प्रर्दशनी एवं बिक्री, सूचना प्रविधिहरुको प्रर्दशनी र स्थानीय तथा अन्तराष्ट्रिय उपभोग्य वस्तुको बिक्री वितरण गरिने आयोजक क्लबका अध्यक्ष हिमालय बख्रेलले जानकारी दिनुभयो ।

१ लाख ३० हजार जनाले अवलोकन गर्ने अनुमान गरिएको महोत्सवका लागि ४३ लाख ८५ हजार रुपैयाँ खर्च लाग्ने र ६० लाख ५३ हजार रुपैयाँ आम्दानी गर्ने लक्ष्य राखिएको छ । महोत्सवको मंगलबार राष्ट्रिय योजना आयोगका सदस्य डा. अव्दुर रहिम मिकरानीले उद्घाटन गर्ने कार्यक्रम छ ।

महोत्सव शुरु हुनुअघि पोखरा रगंशालादेखि बाजागाजा सहितको झाँकी, विभिन्न जाति र समुदायको र्‍याली महोत्सवस्थलसम्म पुग्नेछ । महोत्सवको पूर्वसन्ध्यामा सोमबार मोटरसाइकल र्‍याली निकालिने क्लबले जानकारी दिएको छ । महोत्सवको आकर्षणको रुपमा रहेको ऊटलाई पनि पोखराका विभिन्न स्थानमा प्रदर्शनी गरिनेछ ।

पोखरा महोत्सवबाट बचत भएको रकम शिक्षा, स्वास्थ्य र खेलकुद र पोखरामा चिडियाखाना स्थापनामा खर्च गरिने महोत्सवका प्रचारप्रसार संयोजक लालकाजी गुरुङले जानकारी दिनुभयो ।
