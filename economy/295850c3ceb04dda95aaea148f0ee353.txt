पेट्रोलियम पदार्थ चोरीमा संलग्न १६ जना विरुद्ध पक्राउ पुर्जी जारी

बुटवल, वैशाख १९ – पेट्रोलियम पदार्थ चोरीमा संलग्न रहेको आरोपमा रुपन्देही प्रहरीले १६ जना ट्यांकर व्यवसायी विरुद्ध पक्राउ पुर्जी जारी गरेको छ ।
पक्राउ परेका ट्यांकर चालकहरुसँगको बयानको आधारमा व्यवसायीहरुको संलग्नता देखिएको रुपन्देहीका प्रहरी प्रमुख विक्रमसिंह थापाले जानकारी दिनुभयो ।
पक्राउ पुर्जी जारी हुनेहरुमा नेपाल उद्योग वाणिज्य महासंघका केन्द्रीय सदस्य चोपनारायण श्रेष्ठसहित हरि कुँवर, प्रेम गैरे, विनोद उप्रेती, विकास क्षेत्री, रामचन्द्र अधिकारी, विनोद उप्रेती, दयासंकर प्रसाद कशौधन, लक्कु चौधरीलगायत रहेकाछन् ।
थापाले तेल चोरी कार्य संगठित रुपमा हुने गरेको देखिएको बताउनुभयो । पक्राउ पुर्जी जारी गरेकाहरुलाई नियन्त्रणमा लिन प्रहरी परिचालन गरिएको र कुनै पनि हालतमा उनीहरुलाई नछोड्ने प्रहरी प्रमुख थापाले बताउनुभयो ।
उहाँले अन्य निकायहरुको पनि संलग्नताबारे  अनुसन्धान भएको भन्दै पुष्टी भए उनीहरुलाई पनि नछोड्ने जानकारी दिनुभयो । चोरी गरी जमिनमुनी लुकाइ राखेको अवस्थामा १७ हजार लिटर डिजेल प्रहरीले बरामद गरेको थियो । प्रहरीले यस अघि २१ जनालाई पक्राउ गरेको थियो ।
