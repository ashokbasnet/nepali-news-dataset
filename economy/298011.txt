आगामी बर्ष ८.५ प्रतिशत मात्रै मूल्य वृद्धि हुने गभर्रनको दाबी
२५ असार, काठमाडौं । विज्ञहरूले अागामी अार्थिक वर्षको मूल्यवृद्वि १० प्रतिशत हुने बतार्इरहेका बेला नेपाल राष्ट्र बैंकका गभर्नर डा. चिरन्जीबी नेपालले भने अागामी अावको मूल्य बृद्धि ८ दशमलब ५ प्रतिशत मात्रै हुने दाबी गरेका छन् ।
एनडीइपी डेभलपमेन्ट बैंक र राइजिङ्ग डेभलपमेन्ट बैंक मर्जर भएर बनेको देवः विकास बैंकको एकिकृत कारोवार संचालन गर्दै डा. नेपालले यस्तो दाबी गरेका हुन् ।
गत बैशाखमा गएको विनासकारी भूकम्पको कारण ठूलो मात्रामा पुननिर्माण गर्नुपर्ने भएकोले मूल्य बृद्धि पनि यो बर्षको भन्दा बढी हुने उनले बताए ।
‘चालु आर्थिक बर्षको मूल्यबृद्धि ७ प्रतिशतमै सिमित हुने देखिएको छ । आगामी आर्थिक बर्षमा ठूलो मात्रामा पुननिर्माण गर्नुपर्ने भएकोले रकमको परिचालन पनि ठूलै हुने हुदा मूल्यमा चाप बढी पर्ने देखिएको हो ।’  नेपालले भने ।
सरकारले आगामी आर्थिक बर्षको बजेट तयार पार्दैछ । बजेट सार्वजनिक भएको केहि दिन भित्रमा नै नेपाल राष्ट्र बैंकले मौदि्रक नीति सार्वजनिक गर्ने गर्छ । मौदि्रक नीतिको तयारीको लागि राष्ट्र बैंकले विभिन्न चरणमा छलफल गरिसकेकोले मूल्य बृद्धिको आकलन गर्न सजिलो भएको हो । यस्तै उनले आगामी आर्थिक बर्षमा ब्यापार घाटा पनि उच्च रहने अनुमान गरे ।
चालु आर्थिक बर्षको १० महिनामा नै साढे ५ खर्ब भन्दा बढीको ब्यापार घाटा भैसकेको छ । पुननिर्माणको लागि ठूलो मात्रामा निर्माण सामाग्री आयात गर्नुपर्ने भएकोले ब्यापार घाटा अझ बढ्ने डा. नेपालले बताए । ब्यापार घाटा उच्च रुपमा बढ्ने भएकोले बैंक तथा वित्तीय संस्थाहरुले उत्पादनशील क्षेत्रमा कर्जा बढाएर ब्यापार घाटा कम गर्न सहयोग गर्नुपर्ने उनको भनाइ छ ।
मर्जर पछि पनि बैंक तथा वित्तीय संस्थाहरुमा कर्मचारी समायोजन तथा संचालक समितिमा प्रतिनिधित्व जस्ता विषयमा बढी विवाद हुने गरेकोले यस्ता विषयमा सचेत रहन सुझाव दिए ।
बैंक संचालक समितिका अध्यक्ष डा. सुवर्ण बज्राचार्यले राइजिङ्ग र एनडीइपी बैंकको सेयर अनुपात १ बराबर १ नै गरेर मर्जर गरिएको जानकारी दिए । बैंकले आगामी दिनमा आफ्नो सेवा र शाखा संजाल विस्तार गर्दै भूकम्प प्रभावित जिल्लामा लगानी बढाउने र उत्पादन बृद्धिको क्षेत्रमा थप सहयोग गर्ने बताए ।
बैंकले अझै पनि उपयुक्त बैंक तथा वित्तीय संस्थासँग मर्जर गर्ने डा. बज्राचार्यको भनाइ छ । नेपालको पूर्बी क्षेत्रमा बैंकको उपस्थिति राम्रो भएको भन्दै उनले आगामी दिन सुदुर पश्चिम क्षेत्रमा सेवा विस्तार गर्नको लागि सोही क्षेत्रमा संचालित बैंक वित्तीय संस्था खोजेर मर्जर गरिने जानकारी दिए ।
साविकको राइजिङ्ग डेभलपमेन्ट बैंकका संचालक समिति अध्यक्ष मदन अधिकारीले सेयरधनीलाई बोनस दिने र उपयुक्त संस्थासँग मर्जर गर्ने आफ्नो बैंकको उद्देश्य पूरा भएको धारणा राखे । बैंकका प्रमुख कार्यकारी अधिकृत विजयबहादुर श्रेष्ठले बैंकको शाखा संख्या ३५ पुगेको, निक्षेप साढे ६ अर्ब पुगेको र कर्जा तथा लगानी ५ अर्ब रुपैयाँ पुगिसकेको जानकारी दिए ।

