एक वर्षमा २ सय अंकले बढ्यो नेप्से परिसूचक
२९ असार, काठमाडौं । पछिल्लो एक वर्षमा सेयर बजारमा उल्लेख्य सुधार आएको छ । अर्थ मन्त्रालयले सार्वजानिक गरेको आर्थिक सर्वेक्षणमा एक वर्षको अवधिमा नेप्से परिसूचक १ सय ९५ अंकले बढेको उल्लेख छ ।

२०७० फागुन मसान्तमा ७८३.७९ अंक रहेको नेप्से परिसूचक २०७१ फागुन मसान्तमा २४ प्रतिशतले बढेर ९७८.४४ अंकमा पुगेको हो ।
९ अर्बको सेयर थपियो
सूचीकृत कम्पनीको विकास र लगानीकर्ताको सेयर प्रतिका आकर्षणले पुँजी बजारमा वर्षेनी ठूलो पुँजी थपिने गरेको छ । पछिल्लो आठ महिनामा मात्रै ३० वटा संगठित संस्थाले साधारण, हकप्रद र डिबेञ्चर गरी ८ अर्ब ८९ करोड ३१ लाख रुपैयाँ बराबरको धितोपत्र निष्काशन गरेको सर्भेक्षणमा उल्लेख छ ।
यो वर्षको फागुन महिनासम्ममा निष्काशन भएको धितोपत्रको रकम गत वर्षको फागुन महिनाको भन्दा ७४.४१ प्रतिशतले बढी हो ।
यो वर्ष ११ वटाले साधारण सेयर, १५ वटाले हकप्रद सेयर, २ वटाले डिबेञ्चर र अन्य २ वटाले सामुहिक लगानी कोषको धितोपत्र निष्काशन गरेका हुन् । गत वर्षको यसै अवधिमा १२ वटाले साधारण सेयर, २० वटाले हकप्रद गरी ३२ वटाले धितोपत्र निष्काशन गरेका थिए ।
२५ प्रतिशतले बढ्यो सेयर करोबार
चालू आर्थिक वर्षको फागुन मसान्तसम्ममा गत वर्षको सोही अवधिको भन्दा २४.८३ प्रतिशतले सेयर कारोबार बढेको छ । यो फागुनमा १२ करोड ११ लाख कित्ता सेयर ५० अर्ब ४३ करोड रुपैयाँमा किनबेच भएका छन् । गत वर्षको फागुनमा ११ करोड ९३ लाख कित्ता सेयर ४० अर्ब ३९ करोड रुपैयाँमा कारोबार भएका थिए ।
मूल्य साढे ८ प्रतिशतले बढ्यो
एक वर्षको अवधिमा सूचीकृत कम्पनीको मूल्य ८.४५ प्रतिशतले वृद्धि भई १ खर्ब ५६ अर्ब ५७ करोड रुपैयाँ पुगेको छ । गत वर्षको असार मसान्तसम्ममा सूचीकृत कम्पनीहरुको चुक्ता पुँजी १ खर्ब ४४ अर्ब ३६ करोड रुपैयाँ पुगेको छ । 

