द्वन्द्वपीडितका लागि आएको ६२ लाख रुपैयाँ फ्रिज

राजन्द्र कार्की/ उज्यालो । जाजरकोट, असार ३० – द्वन्द्वपीडितका लागि विनियोजित ६२ लाख रुपैया फ्रिज भएको छ । कार्यक्रम संचालनका लागि गठन गर्नुपर्ने समिति दलिय विवादका कारण गठन हुन नसकेपछि शान्ति तथा पुर्ननिर्माण मन्त्रालयबाट आएको रकम फ्रिज भएको हो ।  

 

दुई पटक सम्म समिति गठनका लागि प्रयास गर्दा पनि दलीय हस्तक्षेप र विवादले समिति गठन हुन नसक्दा रकम फ्रिज हुन पुगेको  जिल्ला कृषि विकास कार्यालयका प्रमुख भरतमणी पोखरेलले जानकारी दिनुभयो । द्वन्द्वपीडितका लागि क्षमता विकास तथा आयआर्जनमा सहयोग पु¥याउन शान्ति मन्त्रालयले कृषि विभाग मार्फत गत वर्षको मंसिर देखि सञ्चालन गर्ने गरि कार्यक्रमको अख्तियारी पठाएपनि  समिति गठनमा  पार्टीको  मान्छे राख्नु पर्ने विवादले रकम फ्रिज भएको हो ।

दुई निर्वाचन क्षेत्र रहेको जाजरकोटमा ३१ लाखका दरले ६२ लाख रकम आएको थियो । गत वैशाख ७ गते जिल्लाका दुई निर्वाचन क्षेत्रमा भएको द्वन्द्वपीडितको भेलाले गठन गरेको समिति माओवादीको आन्तरिक विवाद र  नेपाली काँग्रेसको  विरोधका कारण विघटन भएको थियो ।
