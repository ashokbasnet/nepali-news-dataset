तिहारको बेला फलफूलको भाउ बढ्ने

काठमाडौ, कात्तिक १७ – यसवर्ष तिहारको बेलामा फलफूलको भाउ बढ्ने भएको छ । उत्पादन कम भएको र सिजनका फलफूल कम आयात भएकाले भाउ बढ्ने ब्यापारीहरुले बताएका छन् ।

तिहारमा फलफूलको माग धेरै हुने तर उत्पादन र आयात कम भएकाले त्यतिबेला फलफूलको भाउ बढ्ने संकेत मिलेको उनीहरुको भनाई छ ।

 

तिहारमा सुन्तला, स्याउ, मौसम र केराको बढी खरीद बिक्री हुन्छ । लमजुङ, स्याङ्जा, गोरखा, धादिङबाट काठमाडौमा सुन्तला ल्याइन्छ । तर फूल खेल्ने र फल्ने बेलामा सुन्तलाको बोट मर्न थालेकाले उत्पादन कम भएको किसानहरुले बताएका छन् ।

पोहोर दुई सय टनसम्म फलफूल काठमाडौ भित्रिएकोमा यसवर्ष घटेर ६० देखि ७० टन मात्र आउने फलफुल व्यवसायीहरु बताउँछन् । तिहारमा पोहोरको तुलनामा यो वर्ष ४० प्रतिशतसम्म फलफूल कम आउने उनीहरुको भनाई छ ।
