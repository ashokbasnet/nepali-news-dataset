युरोपियन युनियनले नेपाललाई ४४ अर्ब सहयोग गर्ने

काठमाडौं, कात्तिक २ – सरकारले युरोपियन युनियनको ४४ अर्ब ८ करोड रुपैयाँ सहयोगमा इयु–नेपाल सहयोग कार्यक्रम सुरु गरेको छ ।
ग्रामीण विकास, रोजगारी सिर्जना, शिक्षाको गुणस्तर वृद्धि र सुशासनका लागि रणनीतिक कार्यक्रमका रुपमा इयु–नेपाल सहयोग कार्यक्रम सुरु गरिएको हो ।
अर्थमन्त्री डा.रामशरण महत र नेपाल भ्रमणमा रहेका विकासका लागि युरोपियन आयुक्त एन्ड्रिस पाइबल्गस्को उपस्थितमा आइतबार अर्थ मन्त्रालयमा एक समारोहबीच कार्यक्रम सुरु गरिएको हो । युरोपियन युनियनले सात वर्षे कार्यक्रमका लागि अघिल्लो सात  वर्षको तुलनामा सहयोग रकम तेब्बर बढाएर ४४ अर्ब ८ करोड रुपैयाँ दिने भएको छ ।
अर्थसचिव सुमनप्रसाद शर्मा र नेपालका लागि युरोपियन युनियनकी राजदूत  रेन्सजे टीरिङले सहयोग सम्बन्धी सम्झौतापत्रमा हस्ताक्षर गर्नुभयो । सम्झौता अनुसार युरोपियन युनियनले दिने रकमको ४० दशमलव ५ प्रतिशत अर्थात १७ अर्ब ८५ करोड रुपैयाँ दिगो ग्रामिण विकासका लागि खर्च गरिने छ । दिगो ग्रामिण विकास अन्र्तगत कार्यक्रम कृषिको उत्पादकत्व वृद्धि, बजारमा पहुँचका लागि पूर्वाधार निर्माण, रोजगारी सिर्जना र पोषणमा केन्द्रीत हुने अर्थ मन्त्रालयका अधिकारीहरुले जनाएका छन् । 
यस्तै कार्यक्रमको ३८ प्रतिशत अर्थात १६ अर्ब ७५ करोड रुपैयाँ भने आधारभूत तहको शिक्षाको सुधार, विभेदमा पारिएकाहरुलाई जीवनोपयोगी हुने खालका सिप विकास र प्राविधिक तथा व्यवसायीक तालिममा खर्च गरिने छ ।  २० दशमलव ५ प्रतिशत अर्थात ९ अर्ब रुपैयाँ ३ करोड रुपैयाँ लोकतन्त्र र विकेन्द्रीकरण सुदृढिकरणमा खर्च गरिने सम्झौतापत्रमा उल्लेख छ । युरोपियन युनियनले बाढी पहिरो प्रभावितहरुको पुनर्रस्थापनाका लागि ६ करोड २८ लाख रुपैयाँ दिने घोषणा पनि गरेको छ ।
