बीमा समितिका कर्मचारी आन्दोलनमा

काठमाडौं, असार ८ – व्यवस्थापनसँग भएका सहमति कार्यान्वयन नभएको भन्दै बीमा समिति कर्मचारी युनियनले व्यवस्थापनको विरुद्धमा आन्दोलन गर्ने भएको छ ।
युनियनले सोमबारदेखि चरणबद्ध आन्दोलन सुरु गर्न लागेको हो । पहिलो चरणमा सोमबारदेखि एक हप्तासम्म हातमा कालोपट्टी बाँधेर काम गर्न युनियनका अध्यक्ष शम्भुप्रसाद मिश्रले जानकारी दिनुभयो ।
युनियनले १३ बुँदे माग अघि सार्दै पुरा नभएसम्म आन्दोलन गर्ने जनाएको छ । ऐन कानुनमा भएका व्यवस्था बमोजिमको सेवा तथा शर्त पाउनुपर्ने भन्दै युनियनले बीमा ऐन २०४९ लाई समय सापेक्ष परिवर्तन गर्न पनि माग गरेको छ ।
बीमा समिति नियमनकारी निकाय भएपनि भूमिका साँघुरो भएको भन्दै युनियनले नियमनकारीको भूमिका थप सक्षम बनाउने गरी भूमिका खेल्न पनि आग्रह गरेको छ ।
