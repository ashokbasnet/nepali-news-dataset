चीनको सामान रोकिएपछि कृत्रिम अभाव सिर्जना

काठमाडौ, साउन २२ – पहिरोले अरनिको राजमार्ग भत्किएर तातोपानी नाका ठप्प भएपछि व्यापारीले अत्यावश्वक सामानको कृत्रिम अभाव देखाउन थालेका छन् ।
वाणिज्य तथा आपूर्ति ब्यवस्थापन विभागले कृत्रिम अभाव रोक्न अनुगमनलाई तीब्र पारेको बताएको छ । सिन्धुपाल्चोकको जुरेमा गएको पहिरोले सडक अबरुद्ध गरेपछि अहिले तातोपानी नाकाबाट आउने सामान ठप्प छ । केही व्यापारीले असामान्य परिस्थितिको फाइदा उठाउदै कृत्रिम अभाव सिर्जना गराएको पाइएकाले निगरानी र अनुगमन तीब्र पारेको विभागले जनाएको छ ।
कृत्रिम अभाव रोक्न विभागले मुख्य र ठूला आयातकर्ताहरुबाट सूचना संकलन गरिरहेको जनाएको छ । केही ठाउँमा अनुगमनका क्रममा चिनी लगायत अरु सामाग्री लुकाएका पाइएको विभागका एक कर्मचारीले बताए । चीनबाट आयात गर्ने सामान आउन नसकेपछि महंगोमा बेच्न व्यापारीले सामान लुकाउने गरेका ती कर्मचारीको भनाई छ ।
