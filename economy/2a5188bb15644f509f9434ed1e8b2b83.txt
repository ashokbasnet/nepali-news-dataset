भक्तपुरमा ५० प्रतिशत रोपाइँ सकियो

भक्तपुर, असार १५ । भक्तपुरमा ५० प्रतिशत रोपाइँ सकिएको छ ।समयमा मनसुन सुरु भइ वर्षा हुनु र किसानले खेतनजिकका खोलानाला, खोल्सा र पोखरीको पानी पम्पसेटमार्फत् सिँचाइ गरेकाले ५० प्रतिशत रोपाइँ सकिएको जिल्ला कृषि विकास कार्यालयका प्रमुख पूर्ण ढुंगानाले जानकारी दिए ।जिल्लाको दुई मुख्य खोला मनोहरा र हनुमन्तेका साथै खस्याङ खुसुङखोला किनारको फाँटमा सिचाइँको सहज सुविधा भएपनि सिरुटार, दधिकोट, गुन्डु, सिपाडोल, ताथली, सुडाल, नखेललगायत गाउँमा आकासेपानीको भरमा रोपाइँ गर्नुपर्ने बाध्यता छ ।यस वर्ष प्रिमनसुनदेखि लगातार परेको वर्षाका कारण असारको दोस्रो हप्तामा नै आकासेपानीमा निर्भर रहेका खेतमासमेत रोपाइँ सकिएको किसानहरु बताउँछन् ।जेठको अन्तिम साता र असारको पहिलो साता रोपिएका धान गोड्नसमेत सुरु गरेको भक्तपुर नगरपालिका–१४ का ७२ वर्षीय नारायण ग्वाछा बताउँछन् ।जिल्लाकोे ११ हजार १०६ हेक्टर खेतीयोग्य जमिनमध्ये चार हजार ३४८ हेक्टरमा धानखेती गरिन्छ ।यहाँ प्रतिहेक्टर ६ दशमलव दुई टनका दरले वार्षिक २७ हजार मेट्रिकटन धान उत्पादन हुन्छ । रासस

फाइल फोटो
