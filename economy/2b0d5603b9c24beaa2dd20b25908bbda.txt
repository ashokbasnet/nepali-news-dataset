लगानी मैत्री वातावरण बनाउन एनआरएन अध्यक्ष घलेको आग्रह

आश गुरुङ/उज्यालो । लमजुङ, माघ १९ - गैरआवासीय नेपाली संघ एनआरएनका अध्यक्ष शेष घलेले लगानीमैत्री वातावरण निर्माण गर्न सरकारलाई आग्रह गर्नुभएको छ ।
अहिलेको सरकारी नीतिलाई परिमार्जन गरि सरकारले लगानीमैत्री वातावरणका लागि नयाँ नीति ल्याउनुपर्ने उहाँको भनाई छ ।
नेपालको विकासका लागि एनआरएन नेपाली साथै विदेशीहरु नेपालमा लगानी गर्न चाहेपनि नेपालमा लगानीमैत्री वातावरण नहुँदा प्रायोजकहरु फर्कने गरेको उहाँले वताउनुभयो ।
लम्जुङ सदरमुकाम वेसीशहरमा आइतबार उज्यालो अनलाइनसँग कुरा गर्दै घलेले नेपालको नीति नियम सरकारी कार्यालयका मानसिकतामा भर पर्ने खालको रहेको टिप्पणी गर्नुभयो । लगानीमैत्री वातावरणको लागि शान्ति सुरक्षा र राजनीतिक स्थायित्व चाहिने भन्दै अहिलेको नीतिलाई नेपालीले सहने तर, विदेशीले सहन नसक्ने उहाँको भनाई छ ।
लगानीमैत्री वातावरणका लागि सरकारले आफ्नो नीतिलाई सुधारेर सुरक्षाको ग्यारेन्टी गर्नुपर्ने घलेको भनाई छ । उहाँले रोजगारीको शिलशिलामा विदेश गएका नेपालीहरुको मृत्यू भएमा वा अंगभंग भएमा समयमै उद्धार हुन नसकेको भन्दै विशेषगरि खाडी मुलुक र मलेशियामा कल्याणकारी कोष स्थापना गर्ने तयारी सुरु भएको वताउनुभयो ।
यसअघि सरकारले स्थापना गरेको कोष, कोषमा मात्रै सीमित रहने र पीडितसम्म नपुग्ने भएकाले सरकारसंगको सहकार्यमा एनआरएनले कल्याणकारी कोष स्थापना गर्न लागिएको घलेले वताउनुभयो । उहाँले यसका लागि कोषमा आफ्नो तर्फबाट रकम राख्न समेत सुरु गरिसकिएको जानकारी दिनुभयो ।
विश्वकै धनीको सूचीमा पर्न सफल अष्ट्रेलियाका सफल ब्यवसायी समेत रहेका घलेले सरकारबाट एनआरएनले बैधानिकता पाएसंग काम गर्ने जाँगर थपिएको वताउनुभयो । आफू अध्यक्ष भएको सय दिन पुग्न लागेको तर, बाहिरी रुपमा केही गरेको नदेखिएपनि संस्थागत रुपमा महत्वपूर्ण काम भएको उहाँले दावी गर्नुभयो ।
एनआरएनका लागि मात्रै नभएर उहाँले नेपालमै रहेका युवाहरुको विदेश जाने क्रमलाई रोक्न सक्रिय भूमिका खेल्ने वताउनुभयो । यसका लागि युवाहरुका लागि उद्यम विकासका कार्यक्रम र विदेश गएर फर्केकाहरुलाई पुनः विदेश जानबाट रोक्न आफूले पहल गर्ने उहाँको भनाई छ । युवाशक्तिलाई विदेशिनबाट रोक्न सकेमा मात्र विकास सम्भव रहेको घलेले वताउनुभयो ।
 
नेपालमा पर्यटन, जलविद्युत र कृषिको सम्भावना प्रचुरमात्रामा रहेकाले यसको उच्चतम सदुपयोग गर्नुपर्नेमा उहाँले जोड दिनुभयो । नेपाल सम्भावनै सम्भावना भएको देश भएपनि सोँचे अनुसारको विकास हुन नसकेको घलेले वताउनुभयो ।
नेपालको पर्यटन र जलविद्युतको श्रोतमा एनआरएनले संस्थागत र ब्यक्तिगत रुपमा लगानी सुरु गरेको भन्दै उहाँले काठमाडौंमा अन्तराष्ट्रिय अन्तराष्ट्रिय स्तरको होटल तथा लमजुङमा जलविद्युतमा लगानी सुरु गरिसकेको उहाँले जानकारी दिनुभयो । घलेले लमजुङमा पर्यटन, जलविद्युत र कृषिको प्रचुर सम्भावना रहेको र यसलाई सदुपयोग गर्नुपर्नेमा जोड दिनुभयो ।
उहाँले राजधानी काठमाडौंमा १० करोड रुपैँयाको लागतमा एनआरएनको भवन समेत निर्माण गर्ने तयारी गरिएको वताउनुभयो । एनआरएनको मुख्य एजेण्डा नै आर्थिक विकास रहेको भन्दै नेपालको आर्थिक उन्नति र विकासका लागि एनआरएनले सँधै पहल गर्ने उहाँले वताउनुभयो ।
एनआरएन स्थापना भएको १० बर्षपछि बल्ल संस्थागत भएको भन्दै उहाँले एनआरएनको मूल समिति मातहातमा विभिन्न उपसमितिहरु समेत गठन गर्ने प्रक्रियामा लागेको वताउनुभयो ।
