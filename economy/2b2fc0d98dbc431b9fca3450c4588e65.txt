मनपरी पैसा असुल्ने धादिङका चारओटा होटलमा प्रशासनको ताला

धादिङ, असोज १५ — धादिङ जिल्लाको धार्केमा सञ्चालित चारओटा होटलमा स्थानीय प्रशासनले आइतबार ताला लगाई दिएको छ । जिल्ला अनुगमन समितिले दिएको निर्देशनको वेवास्ता गर्दै महंङ्गो मुल्यमा खानेकुरा बेच्ने, होटलमा मुल्य सुचि नराख्ने तथा सरसरफाईमा ध्यान नदिने चारओटा होटलमा सार्वजनिक सूचना टाँस गरेर ताला लगाइएको हो ।

 

दशैँको बेला उपभोक्तालाई ठगि गरिरहेको गुनासो बढ्नुका साथै प्रधानमन्त्रीको कार्यालयले समेत राजमार्गमका होटलको तत्काल अनुगमन गरि कारवाहीका लागि निर्देशन दिएपछि धादिङका सहायक प्रमुख जिल्ला अधिकारी कृष्ण गैरेको नेत्तृत्वमा गएको बिशेष अनुगमन टोलीले आइतबार साँझ होटलमा ताला लगाएको हो ।

अन्नपूर्ण होटल, न्यु भेरी होटल एण्ड फास्ट फुड, एभरेष्ट होटल तथा न्यु एभरेष्ट रेष्टुरेन्टमा तालाबन्दि गरिएको अनुगमन समितिका संयोजक गैरेले जानकारी दिनुभयो ।

आइतबार मात्र प्रधानमन्त्री डा. बाबुराम भट्टराईले राजमार्गका होटलमा सडेगलेको खाना खुवाएर मनपरी पैसा असुल्ने होटलमाथि तत्काल कारवाही गर्न निर्देशन दिनुभएको थियो ।
