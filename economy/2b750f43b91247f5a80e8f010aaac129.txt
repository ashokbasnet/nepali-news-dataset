माथिल्लो मर्स्याङ्दी जलविद्युत आयोजना नबन्दै समस्यामा

आश गुरुङ/उज्यालो । लमजुङ, साउन ७  - उत्तरी लमजुङको खुदी र भूलभूले गाउँ विकास समितिको सिमाना भई बग्ने मर्स्याङ्दी नदीमा निर्माण गर्न लागिएको ५० मेगावाट क्षमताको माथिल्लो मर्स्याङ्दी जलविद्युत आयोजना नबन्दै समस्यामा परेको छ ।
चिनियाँ कम्पनी सिनो हाईड्रो र नेपालको सगरमाथा हाईड्रोपावर कम्पनी प्रालिले निर्माण गर्न लागेको जलविद्युत आयोजनाको पूर्वाधार निर्माणकै क्रममा समस्या उत्पन्न भएको हो ।
अहिले निर्माण कम्पनी सिनोहाईड्रो र स्थानीयवासिन्दाको बीचमा मनमुटाव बढेको छ । मजदुरहरु पनि समय समयमा आन्दोलनमा उत्रँदै आएका छन् । निर्माण कम्पनीले मजदुरहरुलाई काम गरेअनुरुपको ज्याला नदिएको तथा बेलाबेलामा कर्मचारीलाई निकाल्ने गरेको आरोप मजदुरहरुले लगाएका छन् । मजदुर र स्थानीयवासिन्दाले अनावश्यक दवाव दिईरहेको आरोप निर्माण कम्पनीले लगाएको छ ।
५० मेगावाट क्षमताको माथिल्लो मर्स्याङ्दी जलविद्युत आयोजनाको पूर्वाधार निर्माण कार्य केही दिन यता सहज रुपमा हुन सकेको छैन । केही दिनअघि निर्माण कम्पनीले यातायातका साधनलाई राम्रोसंग नचलाएको आरोप लगाउँदै लाईट मोटर चालक विष्णु थापालाई निकाल्ने निर्णय गरेपछि मजदुरहरु आन्दोलनमा उत्रिएका थिए । पछि निर्माण कम्पनीले थापालाई पुनः काममा फर्कन भनेपछि मजदुरहरुले भने काम शुरु गरेका छन् ।
तर, चिनियाँ कामदारहरु भने अझै कामका खटिएका छैनन् । माथिल्लो मर्स्याङ्दीमा काम गर्ने नेपाली मजदुरहरुले पहिल्यैदेखि दैनिक ज्याला कम भएको भन्दै गुनासो गर्दै आएका छन् ।
स्थानीयवासिन्दाद्वारा ड्याम साईडमा कामकाज ठप्प
शनिबार राती माथिल्लो मर्स्याङ्दी जलविद्युत आयोजनाको ड्याम निर्माणस्थलमा सुरक्षाकर्मीले एक ब्यक्तिलाई कुटपिट गरेको भन्दै हिजो आईतवार दिनभर स्थानीयवासिन्दाले ड्याम साईडमा कामकाज ठप्प पारे ।
सुरक्षाकर्मीले रातारात ड्याम एरियामा आएको भन्दै तनहुँ घर भई दिदीको घर आएका सागर श्रेष्ठलाई नआउन आग्रह गरेका थिए । तर, आफ्नो काम परेको भन्दै श्रेष्ठ आएपछि दुईजनाबीच कुटाकुट हुँदा आयोजनाका सुरक्षा गार्डले श्रेष्ठमाथि लाठी प्रहार गरेका थिए । सोही विरोधमा स्थानीयवासिन्दा सुरक्षाकर्मीलाई कारवाही गर्न माग गर्दै आन्दोलनमा उत्रिएका थिए ।
पीडित, पीडक, सुरक्षाकर्मी, प्रहरी र कम्पनीबीच दिउँसो भएको छलफलमा उपचारमा लाग्ने खर्च निर्माण कम्पनीले ब्यहोर्ने सहमतिपछि आयोजनाको निर्माणकार्य सञ्चालनमा आएको छ ।
तर, निर्माण कम्पनी सिनो हाईड्रोका कर्मचारीहरुले केही दिनअघि जस्तै गरि मन लाग्ने तरिकाले भने भने काम गरेका छैनन् । साईडमा खटिनुपर्ने आयोजनाका प्रमुख लगायतका चिनियाँहरु आइतवार दिनभर सदरमुकाम वेशींशहरमै बसेका थिए ।
आयोजनामा दिनहुँजसो आन्दोलन हुनु, खुदीको छहरे र भूलभूलेका स्थानीयवासिन्दाले शनिबार बालिकालाई खोलाले बगाएको भन्दै १० लाख रुपैँया तिर्न लगाउनु, स्थानीयलाई आक्रमण गरेको भन्दै आफ्ना कर्मचारीमाथि कारवाही गर्न लगाउनुलगायतका कारणले उनीहरुले सोचे अनुरुप काम गर्न सकेका छैनन् ।
पूल नबनाएका कारण बालिकालाई खोलाले बगाएको आरोप स्थानीयबासिन्दाले आयोजनामाथि लगाएका थिए । आक्रोसित स्थानीयवासिन्दाले शनिबारमात्रै आयोजनाको ७ वटा सवारी साधन र सम्पर्क कार्यालयमा तोडफोड गरेका थिए ।
असुरक्षाबारे दुतावासमा पत्राचार
निर्माणकार्यमा असुरक्षा बढेको भन्दै सिनो हाईड्रोले राजधानीमा रहेको चिनियाँ दुतावासमा ईमेलमार्फत यस्तो अवस्थामा माथिल्लो मर्स्याङ्दी जलविद्युत आयोजनामा काम गर्न नसकिने ब्यहोरासहितको पत्र पठाएको श्रोतले वताएको छ ।
उत्तरी लमजुङमा माथिल्लो मर्स्याङ्दी जलविद्युत आयोजना केन्द्रीत नकरात्मक गतिबिधि बढेको भन्दै यसको सुरक्षा राज्यबाट दिएमा मात्रै आफूहरुले तोकिएको समयमा जलविद्युत आयोजना निर्माण गर्न सक्ने भन्दै थप सुरक्षाको समेत माग गरिएको श्रोतले वताएको छ ।
यस्तै जिल्ला प्रशासन कार्यालयमा समेत सुरक्षाको माग गरेको छ । दैनिकजसो हुने आन्दोलनका कारण आयोजनाको पूर्वाधार निर्माणमा बाधा पुगेको भन्दै आयोजनाले प्रशासनसमक्ष सुरक्षाको माग गरेको आयोजनाका जनसम्पर्क अधिकृत अर्जुन गुरुङले बताउनुभयो । तर, चिनियाँ दुतावासमा पत्र पठाएको सम्बन्धी आफूलाई जानकारी नभएको गुरुङले जानकारी दिनुभयो ।
लगानीमैत्री र सुरक्षाको प्रत्याभुति दिलाउने भन्दै लमजुङलाई जलविद्युतमय बनाउन सबै सरोकारवाला, राजनीतकि दल साथै प्रशासनविच जिल्लाका कुनैपनि जलविद्युत आयोजनाको निर्माणकार्यमा अबरोध नगर्ने र गर्न नदिने सहमति भएपनि पटक पटक सो आयोजना बन्द हुँदै आएको छ । तर, चिनियाँ कार्यशैलीप्रति स्थानीय प्रशासनसमेत असन्तुष्ट रहेको छ । उनीहरुले एकलौटी रुपमा कसैसंग समन्वय नगरि आफ्ना काम अघि बढाएको प्रशासन श्रोतको भनाई छ ।
उत्तरी लमजुङको भूलभूले ङादीमा बाँध बाँधेर ६ दशमलब ५ किलोेमिटर सुरुङबाट भुलभूलकै वडा नम्बर ३ को मस्र्याङदी तटमा बिद्युत गृह निर्माणका सिनो हाइड्रो र सगरमाथा हाइड्रोपावर कम्पनी लागेको छ । आयोजनाको अहिलेसम्म झण्डै २ किलोमीटर भुमिगत सुरुङ समेत निर्माण गरिसकेको छ ।
२०७३ असोजदेखि ब्यापारिक रुपमा बिद्युत उत्पादन गर्ने लक्ष्य लिएको सो आयोजना चाइनिज कम्पनी सिनो हाइड्रोको ९० र सगरमाथा हाइड्रोपावरको १० प्रतिशत लगानीमा निर्माण हुन लागेको हो । रन अफ द रिभर प्रविधिमा बन्न लागेको यो आयोजना निर्माणका लागि झण्डै १० अर्ब रुपैयाँ लाग्ने कम्पनीले जनाएको छ ।
पाँच बर्षसम्ममा निर्माण सक्ने लक्ष्यका साथ पूर्वाधारको निर्माण थालेको आयोजनाले बिद्युत प्राधिकरणसँग बिद्युत उत्पादन हुने बर्ष प्रतियुनिट ६ दशमलब ९५ सेन्टमा पिपिए गरेको थियो ।
