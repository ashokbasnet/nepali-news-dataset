विपक्षीलाई अर्थमन्त्रीको जवाफ : बजेट अनुशासन नाघेको छैन

काठमाडौं, जेठ २१ – अर्थमन्त्री विष्णु पौडेलले बजेटले आर्थिक अनुशासन नघानेको बताउनुभएको छ । बजेटको सैद्धान्तिक छलफलका क्रममा उठेका प्रश्नको जवाफ दिँदै अर्थमन्त्री पौडेलले बजेट आर्थिक नियम र सिद्धान्तअनुसार नै ल्याएको दाबी गर्नुभएको हो । 
प्रमुख प्रतिपक्ष दल नेपाली कांग्रेसले बजेटले आर्थिक अनुशासन नाघेको भन्दै चर्को विरोध गरेका थियो । पौडेलले आगामी आर्थिक वर्षमा २३ प्रतिशत राजश्व बढ्ने दाबी गर्नुभएको छ । नाकाबन्दी भएर पनि यो आर्थिक बर्षमा लक्ष्यको हाराहारीमा राजश्व उठेको जानकारी दिंदै आगामी आर्थिक वर्षमा राजश्व असुली २३ प्रतिशतले बढ्ने दाबी गर्नुभएको हो । 
कुल ग्राह्स्थ उत्पादन घटेकाले बजेट पनि घटाउँदा पुननिर्माण, देशको आर्थिक विकास, कृषिको आधुनिकिकरण हुन नसक्ने भएकाले बजेट ठुलो आकारको बनाउनुपरेको उहाँले बताउनुभयो । आकार ठूलो भयो भनेर चिन्ता नलिन पौडेलले सांसदहरुलाई आग्रह गर्नुभयो । 
त्यस्तै मन्त्री पौडेलले विपक्षी भने जस्तो देशले धान्नै नसक्ने गरी बजेट सामाजिक सुरक्षा भक्ता नबढाइएको जिकिर गर्नुभयो । सबै खालका भक्ता बैंकमार्फत दिइने योजना ल्याइएकाले अब सामाजिक सुरक्षा भत्ताको दुरुपयोग नहुने उहाँको भनाई छ । 
अर्थमन्त्रीको जवाफसँगै संसदमा बजेटमाथिको छलफल सकिएको छ । गएको मंगलबारदेखि शुरु भएको छलफलमा १ सय ६४ जना सांसदले नयाँ बजेटमाथि धारणा राखेका छन् । छलफलमा सबैजसो सांसदले बजेटको कार्यान्वयनको पक्षमा ध्यान दिन सरकारलाई सुझाव दिएका छन् ।
