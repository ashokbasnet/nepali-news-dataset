भोजपुरमा कपासबाट उत्पादित कपडा संकटमा

भोजपुर, साउन  ४ – भोजपुरको पहिचानको रुपमा रहेको कोकटी तथा कपास खेतीबाट कपडा तयार गरिने घरेलु उद्योग संकटमा पर्न थालेकोे छ । भोजपुरको पूर्वी क्षेत्रको अरुण गाउँपालिकाको जरायोटार, चरम्बी र याकुलगायतका गाउँमा सञ्चालित कपासबाट बनाइने घरेलु उद्योग संकटमा पर्न थालेको हो । कोकटी तथा कपास खेतीबाट अहिले घरेलु कपडा उत्पादन हुन छाडेका छन् । १० वर्ष अघिसम्म ती गाउँका सबैजसो घरमा कपास उत्पादन गरी कपडा बुनिने यो पेसा लोप हुने अवस्थामा पुगेको छ । कपास खेती तथा कपडा उत्पादनमा अहिले तीनदेखि चार घरमात्र कपासको कपडा उत्पादन भइरहेका छन् ।
आदिवासी जनजातीको मौलिक पहिचानको रुपमा रहेको यो घरेलु उद्योग अहिले जरायोटारमा केही घरले मात्र यो पेशालाई निरन्तरता दिइरहेको छन् । कपडा तयारी गर्दा धेरै मेहनेत गर्नुपर्ने र कपडा बुन्न झन्जटिलो हुने भएकाले नयाँ पुस्ताले यो व्यावसायप्रति चासो दिन छोडेको जरायोटारका उद्यमी धनकृष्ण राईले बताउनुभयो । 
ईश्वरले रङ्गाएको रङको रुपमा लिइने कोकटीलाई स्थानीय भाषामा ‘ज्यापु’ भन्ने गरिन्छ । पृथ्वी नारायण शाहले राज्य एकीकरणको समयमा कोकटी तथा कपासबाट बनेको लुगा लगाएर युद्ध लडेको जरायोटारका स्थानीयाबासीको भनाई छ ।
पहिले अहिले जस्तो बनावटी कपडा पाइन्नथ्यो र वाध्यतावश पनि कोकटीबाट उत्पादित कपासको बढी प्रयोगमा थियो । अहिले वनावटी कपडा घरेलु उद्योगमा उत्पादित कपडा भन्दा धेरै सस्तो र सहजरुपमा पाइने भएकाले यो व्यवसाय संकटमा पर्न थालेको स्थानीय उद्यमी रानीमाया राई बताउनुहुन्छ । 
कोकटीबाट तयार हुने दौरासुरुवालको प्रति सेट १० हजार रुपैयाँदेखि १५ हजार रुपैयाँसम्म पर्ने गर्छ । गाउँमै खपत हुने कोकटी संखुवासभा, धनकुटा, धरानलगायतका ठाउँसम्म थोरै मात्रमा पुग्ने गरेको छ । यसको उत्पादन वृद्धिमा घरेलु उद्योग कार्यालय र सहकारी संघसंस्थालगायतको आँखा नपरेमा यो व्यवसाय पेशा हराएर जाने व्यवसायीहरुको भनाई छ ।
