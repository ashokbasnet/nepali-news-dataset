आउँदो वर्षको वजेट ४ खर्ब ३९ अर्बको हुने

सरकारले आर्थिक वर्ष २०६९/०७० का लागि चार खर्ब ३९ अर्ब रुपैयाँसम्मको बजेट ल्याउने भएको छ । राजधानीमा शनिवार भएको कार्यक्रममा राष्ट्रिय योजना आयोगका उपाध्यक्ष दीपेन्द्रबहादुर क्षेत्रीले चार खर्ब ३९ अर्बभित्र रहेर बजेट ल्याउने तयारी भइरहेको जानकारी दिनुभयो ।

 

जिल्ला परिषद्बाट पारित भई सम्बन्धित मन्त्रालयले अगाडि बढाएका योजनामा केन्द्रीत रहेर बजेटको तयारी भइरहेको जानकारी दिनुभयो । बजेट बाँडफाँडमा राजनीतिक तहबाट दबाब आउने गरेको भन्दै उहाँले कार्यक्षमताको आधारमा बजेट तर्जुमा गरिने स्पष्ट पार्नुभयो ।
रोजगारी र उच्च आर्थिक वृद्धिलाई विशेष ध्यान दिएर कार्यक्रम अगाडि बढाइएको र जनचाहनालाई विशेष ध्यान दिएरमात्र नीति तथा कार्यक्रम कार्यान्वयन गरिने बताउनुभयो । अर्थविद् डा. विमल कोइरालाले सरकारले महत्वकाङ्क्षी नीति तथा कार्यक्रम बनाएपनि कार्यान्वयन नगरेकाले नागरिक निराशा भएको टिप्पणी गर्नुभयो ।
