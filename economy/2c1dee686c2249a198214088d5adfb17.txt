अब हरेक वर्ष राष्ट्रिय कर दिवस मनाइने

कमल पराजुली/ उज्यालो । काठमाडौं, साउन ३२ – सरकारले अब हरेक वर्ष राष्ट्रिय कर दिवस मनाउने भएको छ । आन्तरिक राजस्व विभागले बिहीबार काठमाडौंमा गरेको ठुला करदातासँगको छलफल कार्यक्रममा अर्थमन्त्री वर्षमान पुन अनन्तले कुनै एक दिनलाई कर दिवस घोषणा गरेर करदाताको सम्मानमा विभिन्न कार्यक्रम गर्ने तयारी भैरहेको जानकारी दिनुभयो ।

 

केहिदिन मै निश्चित दिन तोकेर हरेक वर्ष कर दिवस मनाउने परम्पराको सुरुवात गरिने अर्थमन्त्री पुनले बताउनभुयो । करको दायरा बढाउन नसकिएको अहिलेको अवस्थामा केही सिमित करदाताले बुझाएको करले राज्यको ठुलो खर्च धानिएकोले उनीहरुलाई सम्मान गर्न यो व्यवस्था ल्याईएको अर्र्थमन्त्रीको भनाई छ ।

अहिले ठुला करदाता कार्यालयमा ७ सय २२ करदाता दर्ता छन् । ठुला करदाता यो वर्ष १ हजार पुग्ने मन्त्री पुनले बताउनुभयो । ठुला करदाता मध्ये गएको वर्ष १० वटाले मात्रै १२ अर्ब रुपैयाँ राजस्व बुझाएका छन् ।

सरकारले २५ करोड भन्दा धेरै कर तिर्नेलाई ठुला करदातामा राख्ने गरेको छ । कार्यक्रममा आन्तरिक राजस्व विभागका महानिर्देशक टंकमणी शर्माले कतिपय अवस्थामा ठुला करदाताबाटै कर छल्ने खालका कृयाकलाप भएको भेटिएको भन्दै त्यो दुखद भएको बताउनुभयो ।

कार्यक्रममा अर्थसचिव कृष्णहरि बास्कोटाले आर्थिक क्षेत्रलाई अझै पनि राजनीतिक प्रभावबाट भिन्न राख्न नसिकएकोले अपेक्षा अनुसार आर्थिक प्रगति हुन नसकेको बताउनभुयो ।
