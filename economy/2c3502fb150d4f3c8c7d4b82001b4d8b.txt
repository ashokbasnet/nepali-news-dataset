उर्जामा सहयोग गर्न भारतको चासो

काठमाडौ, पुस ६ – भारतले नेपालको उर्जा विकासमा सहयोग र सहकार्य गर्ने तत्परता देखाएको छ ।
मन्त्रिपरिषद्का अध्यक्ष खिलराज रेग्मीसँगको भेटमा भारतीय नवीन तथा नवीकरणीय उर्जा मन्त्री डा. फारुक अव्दुल्लाहले नेपालको उर्जा क्षेत्रमा पनि भारतीय अभ्यास अपनाउन सकिने भन्दै त्यसका लागि भारत सरकार सहयोग गर्न तयार रहेको बताउनुभयो ।
भेटमा मन्त्रीपरिषदका अध्यक्ष रेग्मीले उर्जाका क्षेत्रमा भारतीय लगानीप्रति नेपाल सँधै सकारात्मक रहने भन्दै दुबै देशलाई फाइदा हुने गरि सहकार्य गर्न सकिने बताउनुभयो ।
भेटमा मन्त्री अब्दूल्लाहले आपसी समझदारी, सम्मान र सहकार्यबाट आर्थिक विकास र समृद्धि हासिल गर्ने प्रशस्त सम्भावना रहेको बताउनुभएको मन्त्रीपरिषद् अध्यक्षका प्रेस संयोजक राजेन्द्रप्रसाद पाण्डेले जानकारी दिनुभयो ।
मन्त्रिपरिषद् अध्यक्ष रेग्मीले नेपालको विशेष परिस्थितिमा सम्पन्न भएको संविधानसभा चुनावको सफलतासँगै देशमा संविधान निर्माण भई राजनीतिक स्थायित्व कायम हुने भन्दै नेपालमा आर्थिक विकास र समृद्धिको मार्गप्रशस्त भएको पनि बताउनुभयो ।
