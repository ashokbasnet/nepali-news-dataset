कुलमान घिसिङ प्रकरणः रसुवाका दुई जलविद्युत आयोजनामा तालाबन्दी

बलराम घिमिरे/उज्यालो ।
रसुवा, साउन ३ – रसुवाका स्थानीय बासन्दाले चिलिमे जलविद्युत कम्पनीले निर्माण गरिरहेको सान्जेन र माथिल्लो सान्जेन जलविद्युत आयोजनाको साइट अफिसमा तालाबन्दी गरेका छन् ।
चिलिमे जलविद्युत कम्पनीका प्रबन्ध सञ्चालक कुलमान घिसिङलाई कम्पनीको प्रबन्ध सञ्चालकबाट नेपाल विद्युत प्राधिकरणले फिर्ता गरेको विरोधमा स्थानीय बासिन्दाले रसुवा जिल्लामा निमार्ण भइरहेका आयोजनाहरुमा अनिश्चतकालीन तालाबन्दी गरेका हुन् ।
४२.५ मेगावाट सान्जेन र १४.५ मेगावाटको माथिल्लो सान्जेन जलविद्युत आयोजनामा तालाबन्दी गरिएको चिलिमे गाविस २ का गुम्बुछिरिङ तामाङले बताउनुभयो । कुलमान घिसिङलाई चिलिमे जलविद्युत कम्पनीमा पदस्थापन नगरेसम्म अयोजनामा लगाएको ताला नखोलिने बरु थप आन्दोलन गर्ने उनीहरुको माग छ । तालाबन्दीका कारण आयोजनाको काम प्रभावित भएको छ ।
नेपाल विद्युत प्रधिकरण सञ्चालक समितिको बुधबार बसेको बैठकले घिसिङलाई चिलिमे जलविद्युत कम्पनीको प्रबन्ध सञ्चालकबाट फिर्ता बोलाउने निर्णय गरेको थियो ।
