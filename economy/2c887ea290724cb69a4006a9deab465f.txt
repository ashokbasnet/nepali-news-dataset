आजदेखि हप्तामा ४० घण्टा लोडसेडिङ

काठमाडौं, मंसिर १९ – सोमबार देखि हप्तामा ४० घण्टा लोडसेडिङ शुरु भएको छ । अब दिनमा २ पटकका दरले हप्तामा ४० घण्टा लोडसेडि हुने विद्युत प्राधिकरणले जनाएको छ । 

 

नयाँ तालिका अनुसार हप्तामा ५ दिन ६–६ घण्टा र २ दिन ५–५ घण्टा लोडसेडिङ हुनेछ । मर्स्याङदी जल विद्युत केन्द्रमा आवश्यक मर्मत गर्नुपर्ने भएकाले र नदीहरुमा पानीको बहाव पनि घटेकाले विद्युत उत्पादन कम भएको भन्दै लोडसेडिङ्गको समय बढाउनु परेको प्राधिकरणले जनाएको छ । 

 

प्राधिकरणले ४० देखि ५० प्रतिशत विद्युत चुहावट हुने ठाउँमा तालिका भन्दा दुई घण्टा बढी र ५० प्रतिशत भन्दा बढी चुहावट हुने फिडरमा दैनिक ३ घण्टा भन्दा धेरै लोडसेडिङ गर्नेछ । 

 

यस्तै हेटौंडा बीरगञ्ज ६६ केभी औद्योगिक फिडरहरुमा दिउसो १२ बजेदेखि बेलुकी ६ बजेसम्म, ११ केभी र ३३ केभीबाट विद्युत सप्लाई भएका औद्योगिक फिडरमा राति १० बजेदेखि भोलिपल्ट बिहान ४ बजेसम्म लोडसेडिङ्ग हुनेछ ।
