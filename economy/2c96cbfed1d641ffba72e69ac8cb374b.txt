काठमाडौमा काउली बिकेन

काठमाडौ, मंसिर २७ – माग भन्दा उत्पादन धेरै भएपछि बजारमा अहिले काउलीको बिक्री वितरण धेरै कम छ । माग नभएकाले यो हप्ता काउलीको भाउ निकै घटेको व्यापारीले बताएका छन् ।

हप्ताको पहिलो दिनदेखि काउलीको भाउ क्रमश ओरालो लागेको छ । कालिमाटी तरकारी बजारमा बुधबार काउली किलोको ५ देखि ७ रुपैयाँ थोक मूल्यमा कारोबार भईरहेको छ ।

 

यो अहिलेसम्मकै सबैभन्दा कम मूल्य भएको कालीमाटी फलफूल तथा तरकारी बजार विकास समितिले जनाएको छ । मूल्य सस्तो हुदा पनि काउलीको कारोबार भने राम्रो नभएको व्यापारीको भनाई छ ।

मंगलबार काउली किलोको ६ देखि ७ रुपैयाँ र अस्ति ७ देखि ८ रुपैयाँमा बिक्री गरिएको थियो । बिक्रेताका अनुसार बुधबार बजारमा भित्रिएको एक सय मेट्रिक टन काउलीमध्ये १५ प्रतिशत पनि बिक्री भएको छैन ।

उपभोक्ताले काउलीमा खासै रुची नदेखाएको उनीहरुको भनाई छ । बजारमा अरु तरकारीको भाउमा भने खासै फेरबदल भएको छैन ।
