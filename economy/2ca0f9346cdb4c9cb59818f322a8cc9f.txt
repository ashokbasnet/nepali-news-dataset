शुक्रबार एकैदिन २७ आरोही सगरमाथाको चुचुरोमा

काठमाडौं, वैशाख ३१ । १३ जना नेपालीसहित २७ जना आरोहीले शुक्रबार सगरमाथाको सफल आरोहण गरेका छन् ।मध्याह्नसम्म १४ विदेशी र १३ नेपालीले सगरमाथा आरोहण गरेको आधार शिविरमा रहेका पर्यटन विभाग, पर्वतारोहण शाखाका प्रमुख ज्ञानेन्द्रकुमार श्रेष्ठले राससलाई जानकारी दिए ।यसअघि, बिहीबार तीन नेपाली र तीन विदेशी तथा बुधबार ९ शेर्पा आरोहीले सगरमाथाको सफल आरोहण गरेका थिए । यसरी तीन दिनमा ४२ आरोहीले सगरमाथा आरोहण गरेका छन् ।अहिले धेरै आरोही समूह क्याम्प चारनजिक पुगेको र शनिबारसम्म धेरै संख्यामा सगरमाथाको चुुचुरोमा पुग्ने विभागले जनाएको छ ।पर्वतारोहण शाखाको तथ्यांकानुसार वसन्त ऋतुको यस मौसममा सगरमाथासहितका हिमाल आरोहणका लागि विभिन्न देशका ९७ समूहका एक हजार ४३२ आरोही गएका छन् ।तीमध्ये सगरमाथा आरोहणका लागि मात्र ३४ टोली गएका छन् । रासस
