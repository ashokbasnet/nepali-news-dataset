चीनले संविधानसभा चुनाव र भौतिक पूर्वाधारमा सहयोग गर्ने

काठमाडौं, असार ११ – चीनले संविधानसभा चुनाव र भौतिक पूर्वाधार निर्माणमा नेपाललाई सघाउनेबारे मंगलबार सहमतिपत्रमा हस्ताक्षर हुँदैछ ।
मन्त्रिपरिषदका अध्यक्ष खिलराज रेग्मी र नेपाल भ्रमणमा रहेका चिनियाँ स्टेट काउन्सिलर याङ जेइचीको उपस्थितिमा हस्ताक्षर हुने कार्यक्रम छ ।
मन्त्रिपरिषदको कार्यालय सिंहदरबारमा विहान ११ बजे हुने कार्यक्रममा निर्वाचन, भौतिक निर्माण र सहायतासम्बन्धी तीनवटा सहमतिपत्रमा अर्थ सचिव शान्तराम सुवेदी र चिनियाँ उपवाणिज्यमन्त्री जियाङ योपिङले हस्ताक्षर गर्नु हुनेछ ।
सोमबार काठमाडौं आइपुगेको चिनियाँ उच्चस्तरीय प्रतिनिधिमण्डलले संविधानसभा चुनाव र विभिन्न विकास निर्माणमा नेपाललाई झण्डै चार अर्ब रुपैयाँ सघाउने प्रतिबद्धता जनाइसकेको छ ।
कार्यवहाक राष्ट्रपति परमानन्द झा र मन्त्रिपरिषदका अध्यक्ष रेग्मीसँग छुट्टाछुट्टै भेटपछि चिनियाँ प्रतिनिधिमण्डल मंगलबार नै स्वदेश फर्कने कार्यक्रम छ ।
