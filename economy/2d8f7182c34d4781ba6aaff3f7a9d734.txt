​होटल तथा रेष्टुरेन्टले लिने १० प्रतिशत सेवा शुल्क खारेज हुन सक्ने

काठमाडौं, माघ ९ – होटल तथा रेष्टुरेन्टमा ग्राहकले तिर्नुपर्ने १० प्रतिशत अतिरिक्त सेवा शुल्कको विषयमा विवाद बढ्दै गएको छ । होटल संघ नेपाल हानले काठमाडौंमा पत्रकार सम्मलेन गरेर ग्राहकबाट लिँदै आएको १० प्रतिशत अतिरिक्त सेवा शुल्क खारेज हुन सक्ने जानकारी दिएको छ । १० वर्ष अघिदेखि मदजुरले ६८ प्रतिशत र होटलले ३२ प्रतिशत रकम राख्ने सहमतिसहित होटल व्यवस्थापनले होटल तथा रेष्टुरेन्टमा ग्राहकबाट १० प्रतिशत सेवा शुल्क लिइरहेको छ । तर अहिले केहि ट्रेड युनियनहरुले १० प्रतिशत सेवा शुल्क सबै कामदारलाई दिनुपर्ने माग राखेपछि हानले आफूले ३२ प्रतिशत रकम नपाए १० प्रतिशत सेवा शुल्क खारेजीको पक्षमा उभिने जनाएको छ । 
कामदारले सेवा दिँदा होटलमा हुने टुटफुटको रकम यसअघि कामदारकै तलबबाट काटिने नियम भएकोमा अहिले सेवा शुल्कको १० प्रतिशतमध्येबाट आफूहरुले राखेको ३२ प्रतिशतबाटै टुटफुटको पूर्ति गरेको र कामदारलाई अरितिक्त भार नपारेकोले ३२ प्रतिशत आफूहरुले पाउनुपर्ने होटल संघ नेपालका अध्यक्ष अमरमान शाक्यले जानकारी दिनुभयो ।
‘त्यो बेला भएको २० बुँदे सहमतिमा भएका धेरै कुरा मजदुरले मानेका छैनन्, १० प्रतिशत  मध्येबाट हामीले लिएको ३२ प्रतिशत रकम पनि उनीहरुकै हकहितको लागि प्रयोग भैरहेकोे छ, उनीहरुले अडान राखेमा १० प्रतिशत सेवा शुल्क नै खारेज हुन सक्छ’ होटल संघ नेपालका अध्यक्ष शाक्यले भन्नुभयो ।
विश्वका धेरै देशमा ग्राहकले इच्छाअनुसार सेवा शुल्क दिने ब्यवस्था भए पनि नेपालमा भने बिलमा नै तोकेर १० प्रतिशत सेवा शुल्क ग्राहकबाटै असुल्ने नियम बनाइएको थियो । अहिलेसेवा शुल्क बापतको १० प्रतिशत सबै कामदारले नै पाउनुपर्ने माग राखेपछि व्यवसायीहरु यो नियम खारेज गर्ने पक्षमा पुगेका छन् । सेवा शुल्कवापतको १० प्रतिशत रकम नै मजदुरले पाउनुपर्नेसहितका ५ बुँदे माग राख्दै केहि ट्रेड युनियनले होटल संघ नेपाललाई अल्टिमेटम दिएका छन् ।
