चौंथो अन्तर्राष्ट्रिय व्यापार मेला सुरु

काठमाडौं, फागुन २८ – अन्तर्राष्ट्रिय व्यापार मेलाको चौंथो संस्करण काठमाडौंमा सुरु भएको छ । नेपाल उद्योग वाणिज्य महासंघले आर्थिक विकास तथा नेपाली वस्तुको व्यापार प्रवद्र्धनका लागि भन्दै मेला गरेको हो ।
वाणिज्य तथा आपूर्तिमन्त्री सुनिलबहादर थापाले मेलाको उदघाटन गर्नुभयो । बिहीबार भुकुटीमण्डपमा सुरु मेलामा ३ सय ४० वटा स्टल छन् । मेलामा भारतका २८, पाकिस्तानका २२, बंगलादेशका ९२, भुटानका २ तथा मलेसिया र ताइवानका एक एक वटा स्टल छन् ।
३ सय ४० मध्ये बाँकी स्टल नेपाली हुन् ।  चैत २ गतेसम्म चल्ने मेलामा स्थानीय जडिबुटीलाई प्राथमिकता दिइएको छ । मेलामा जडिबुटी उत्पादनकर्ता, प्रशोधनकर्ता र निर्यातकर्ताका ६५ वटा स्टल छन् ।
मेलाको उदघाटनका क्रममा वाणिज्य तथा आपूर्तिमन्त्री सुनिलबहादुर थापाले बढ्दो व्यापार घाटा कम गर्नका लागि नेपाली वस्तुको बजार प्रवद्र्धन गर्नुको विकल्प नभएको बताउनुभयो । उहाँले अन्तर्राष्ट्रिय व्यापार मेलाबाट नेपाली वस्तुको बजार प्रबद्र्धनमा ठूलो सहयोग पुग्ने भन्दै स्थानीयस्तरमा पनि निरन्तर मेलाहरु गरिनुपर्ने बताउनुभयो ।
कार्यक्रममा नेपाल उद्योग वाणिज्य महासंघका अध्यक्ष प्रदिपजंग पाण्डेले अन्तर्राष्ट्रियस्तरका व्यापार मेला गर्न प्रदर्शनीस्थलको अभाव खड्किएको बताउनुभयो । उहाँले भृकुटीमण्डप निकै साँघुरो भएकाले यसपटक केही स्वदेशी तथा विदेशी  प्रदर्शनीकर्तालाई स्थान दिन नसकेको भन्दै अन्तर्राष्ट्रियस्तरको प्रदर्शनी कक्ष बनाउनतिर ध्यान दिन सरकारलाई आग्रह गर्नुभयो ।
अन्तर्राष्ट्रियस्तरको प्रदर्शनी कक्ष बनाउनका लागि सरकारले वाणिज्य तथा आपूर्ति मन्त्रालयलाई ९ सय रोपनी जग्गा उपलब्ध गराइसकेको छ ।
