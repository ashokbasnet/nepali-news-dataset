पोखरामा अन्तर्राष्ट्रिय विमानस्थल निर्माणका लागि अर्थमन्त्रालय र प्राधिकरणबीच ऋण सम्झौता

पोखरा, जेठ २३ - पोखरामा अन्तर्राष्ट्रिय विमानस्थल निर्माणका लागि अर्थ मन्त्रालय र नेपाल नागरिक उड्डयन प्राधिकरणबीच आइतबार सहायक ऋण सम्झौता भएको छ ।
अर्थ मन्त्रालयले ५ प्रतिशत ब्याजदरमा प्राधिकरणलाई ऋण उपलब्ध गराउने सहमतिमा प्राधिकरण र अर्थमन्त्रालय बीच हस्ताक्षर भएको पोखरा अन्तराष्ट्रिय विमानस्थल निर्माण आयोजनाका प्रमुख प्रदीप अधिकारीले जानकारी दिनुभएको हो ।
विमानस्थल बनाउन २१ अर्ब ४७ करोड रुपैयाँ लागत अनुमान गरिएको छ । यो रकम अर्थ मन्त्रालयले चीनको एक्जिम बैंकसँग सहुलियत ऋणका रुपमा लिने सहमति भएको थियो ।
र्थमन्त्रालयले एक्जिम बैंकसँग ऋण लिएर प्राधिकरणलाई उपलब्ध गराउने भएकोले अर्थ र प्राधिकरणबीच सहायक ऋण सम्झौता हुनु आवश्यक थियो । तर, अर्थले प्राधिकरणलाई ऋण दिँदा ७ प्रतिशतसम्म ब्याज लिने तयारी गरेपछि लामो समयदेखि सम्झौता हुन सकेको थिएन । प्राधिकरणले लिएको ऋण १३ वर्षमा चुक्ता गर्नुपर्ने सम्झौता भएको अधिकारीले बताउनुभएको छ । उहाँका अनुसार सुरुका ७ वर्षलाई ग्रेस पिरियड मानिएको छ ।
त्यसैले प्राधिकरणले ७ वर्षपछि मात्र ऋण तिर्न थाल्नेछ । वर्षमा दुई किस्ताका दरले २६ किस्ता (१३ वर्ष) मा ऋण चुक्ता गर्नेगरि सम्झौता भएको अधिकारीले बताउनुभयो । सुरुका ७ वर्ष किस्ता तिर्नु नपरेपनि ऋण चुक्ता गर्न पुरै २० वर्ष कुर्नुपर्नेछ ।
सरकारले बैदेशिक विनिमय दरको जोखिम भन्दै ३ प्रतिशत ब्याजदर बढाएर प्राधिकरणलाई उपलब्ध गराउनेछ । पोखरामा अन्तर्राष्ट्रिय विमानस्थल बनाउन करिब दुइवर्षअघि चिनियाँ कम्पनी चाइना सिएएमसी इन्जिनियरिङ र नेपाल नागरिक उड्डयन प्राधिकरण क्यानबीच सहमति भएको थियो ।
