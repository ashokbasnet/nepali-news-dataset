पुनःनिर्माणको पाँच वर्षे कार्ययोजना सार्वजनिक, ‘८ खर्ब ३८ अर्ब खर्च’

काठमाडौं, वैशाख ३० । प्रधानमन्त्री केपी शर्मा ओलीले भूकम्पपछिको पुनःनिर्माणसम्बन्धी पाँच वर्षे कार्ययोजना व्यवस्थापिका–संसदमार्फत् विहीबार सार्वजानिक गरेका छन् ।राष्ट्रिय पुनःनिर्माण प्राधिकरणले यही पुस १० गतेदेखि कार्य सुरु गरेको थियो ।प्रधानमन्त्री ओलीले भूकम्पपश्चात पुनःनिर्माणसम्बन्धी स्पस्ट मार्गनिर्देशन कार्ययोजनाले प्रदान गरेको जानकारी दिए ।प्रधानमन्त्री ओलीले ‘भूकम्पपछिको आवश्यकता मूल्यांकन प्रतिवेदन (पीडीएनए)को सट्टामा कार्ययोजना आएको होइन’–भने ।भूकम्पपछि पुनःनिर्माणका लागि सरकारी, निजी दातृनिकायलाई स्पस्ट मार्गदर्शनका लागि कार्ययोजना ल्याइएको उनले स्पस्ट पारे ।यसअघि, पीडीएनएको प्रतिवेदनमा रु ६ खर्ब ९९ अर्ब लागत प्रक्षेपण गरिएकामा अहिले क्षतिग्रस्त घरधुरीको संख्या थप देखिएको र मन्त्रालयलेसमेत थप माग गरेका कारण अहिलेको रकम बृद्धि भएको प्रधानमन्त्री ओलीले बताए ।उनले कार्ययोजनाले रु ८३८ अर्ब बराबरको रकम पाँच वर्षका लागि विनियोजन गरेको जानकारी दिँदै दुई वर्षभित्रमा सबै आवास निर्माण गरिसक्ने गरी निजी आवासका लागि रु ६ खर्ब ४५ अर्ब, उत्पादन क्षेत्रमा रु एक खर्ब ६ अर्ब, प्रवद्र्धनात्मक खर्चमा रु ६१ अर्ब र अन्तरविनियोजनमा रु २६ अर्ब विनियोजन गरिएको जानकारी दिए ।प्रधानमन्त्री ओलीले पाँच वर्षभित्र सबै सांस्कृतिक तथा पुरातात्विक धरोहरको पुनःनिर्माण गरिसक्ने, तीन वर्षभित्र स्वास्थ्यचौकी, अस्पताल र सरकारी भवन निर्माण गरिसक्ने गरी कार्ययोजना आएको जानकारी दिए ।उनले महत्वपूर्ण निर्माणका लागि आवश्यक नीति र संरचनागत् व्यवस्था, आवश्यक वित्तीय व्यवस्थापनको मार्गनिर्देशन कार्ययोजनामा रहेको बताए । रासस
