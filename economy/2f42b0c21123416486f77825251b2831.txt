४ सय केभी विद्युत प्रशारण लाइनको शिलान्यास

शैलेन्द्र महतो/उज्यालो
धनुषा, पुस ४ – भारतबाट विजुली आयात गर्न महत्वपूर्ण मानिएको ४०० केभी प्रसारण लाइन टावरको विहीवार शिलान्यास गरिएको छ  ।
नेपाल विद्युत प्रधिकारणका आयोजना निर्देशक गोपालबावु भट्टराईले विद्युत प्रसारण लाइनको टावर धनुषाको पुष्पलपुरमा शिलान्यास गर्नुभएको हो । सरकार, नेपाल विद्युत प्राधिकरण र विश्व बैंकको संयुक्त लगानीमा नेपाल, भारत विद्युत प्रसारण तथा व्यापार आयोजना अन्तर्गतको ४०० केभी प्रसारण लाइनको पहिलो टावर शिलान्यास गरिएको हो ।
हेटौडादेखि ढल्केवर हुदै इनरुवासम्म करिब ८ सय ३० वटा टावर निर्माण गरिने छ । ठाउँ अनुसार एउटा टावरको लम्बाई ५२ देखि ७५ मिटर अग्लो हुने नेृपाल विद्युत प्राधिकरणले जनाएको छ । करिव १ सय ४९ मिलियन अमेरिकी डलर (करिब १५ अर्ब रुपैयाँ) को लागतमा निर्माण हुने प्रशारण लाइनको लम्बाई करिब २ सय ८५ किलोमिटर हुनेछ ।
यो सरकारको प्राथमिकता प्राप्त आयोजना हो । यसको निर्माण सकिएछि नेपालभित्र र नेपाल भारतबीच विद्युत शक्ति आदान प्रदान गर्न ठुलो मदत पुग्ने आयोजना निर्देशक भट्टराईले बताउनुभयो । आयोजनाले तराईका औद्योगिक क्षेत्रमा पनि ठुलो टेवा पुग्ने उहाँको भनाई छ ।
आयोजनाले नेपाल र भारतको विद्युत व्यापारमा समेत सघाउने उल्लेख गर्दै उहाँले भन्नुभयो ‘अहिलेसम्म भारतबाट करिब १५० मेगावाट विद्युत आयात गर्न सकिने स्थिति रहेकोमा यो आयोजना र ढल्केबर भित्तामोड हुदै भारतको मुज्फरपुरसम्मको निर्माणाधीन प्रशारण लाइन निर्माण भएपछि करिब १२ सय मेगावाट विद्युत आदान प्रदान गर्न सकिन्छ ।’
प्रशारण लाइनको निर्माणको जिम्मा भारतीय ठेकेदार कम्पनी एआईएल एलटिबी जेभीले लिएको छ । आयोजना सुरपर भिजनको जिम्मा पावर ग्रिड इन्डियालाई दिइएको छ ।
