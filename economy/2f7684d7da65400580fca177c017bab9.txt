राजनीतिक किचलोका कारण धुलिखेलमा विमानस्थल नबन्ने

कपिल कोइराला/उज्यालो । काभ्रे, भदौ १० - त्रिभुवन अन्तर्राष्ट्रिय बिमानस्थलको बढ्दो हवाई चापलाई मध्यनजर गर्दै काभ्रेको धुलिखेलमा बनाउने भनिएको विमानस्थल राजनीतिक किचलोका कारण नबन्ने भएको छ । काभ्रेको धुलिखेलस्थित देविस्थान डाँडामा रहेको ठुलोचौरमा बैकल्पिक बिमानस्थलको लागि उपयुक्त भएको निष्कर्ष निकाल्दै अध्ययन सकेर विमानस्थल बनाउने भनिए पनि धुलिखेलका स्थानीय राजनीतिक किचलोका कारण नबन्ने भएको हो ।

 

ठुलाचौर धुलिखेल नगरपालिका र काभ्रे गाविसको सिमानामा पर्छ । काभ्रे गाविसका स्थानीय दलले १० रोपनी जग्गा नदिएको निहुँमा धुलिखेल नगरपालिका र काभ्रे गाविसका दलहरुबीचमा झगडा भएको थियो ।
त्यस्तै काठमाडौ विश्वविद्यालयले पनि नेपाल नागरिक उड्यन प्राधिकरणमा पढाईलाई डिस्टर्ब हुने भन्दै उजुरी हालेको धुलिखेल नगरपालिकाले जनाएको छ । काभ्रेकै बिभिन्न स्थानमा विमानस्थल बन्ने चर्चा चले पनि पछिल्लो समयमा काभ्रेको धुलिखेलमा रहेको ठुलोचौरलाई उपयुक्त मान्दै विमानस्थलका बारेमा अध्ययन शुरु भएको थियो ।
यसअघि काभ्रेकै भकुण्डेबेशी, पाचँखाल र नागीडाँडाको पनि बिमानस्थलका लागि भन्दै सर्भे गरिए पनि त्यतिकै थन्किएर रहेको थियो । अब काभ्रे गाबिसको धुलिखेल डाँडा पनि त्यत्तिकै थन्कने भएको छ । काभ्रे गाबिसका स्थानीय बासिन्दाका साथै राजनीतिक दलका प्रतिनिधीले बिमानस्थल बनाउन माने पनि धुलिखेल नगरपालिका दलका प्रतिनिधीले बिभिन्न समस्या देखाएपछि बिमानस्थल नबन्ने पक्का पक्कि भएको छ ।
पर्यटकीय नगरीका साथै हावापानी र राजधानीबाट नजिक रहेको कारण पनि धुलिखेलको देबिस्थान उपयुक्त रहेको नेपाल नागरिक उड्यन प्राधिकरणले जनाएको थियो । डिटेल सर्भे सकेर उपयुक्त रहेको निष्कर्ष प्राधिकरणले गरे पनि स्थानीय राजनीतिक किचलोका कारण बिमानस्थल बन्ने भएपछि खुसी भएका स्थानीय र होटल व्यवसायी दुःखी हुन पुगेका छन् । धुलिखेलमा सञ्चालन भएको होटल होराईजनका प्रोपाइटर सुरेन्द्र श्रेष्ठ विमानस्थल नबन्ने भए पछि दुःखी भएको बताउनुहुन्छ । उहाँ मात्र होईन धुलिखेलका अधिकाँश होटल व्यवसायी दुःखी हुन पुगेका छन । पर्यटन क्षेत्रमा लागेका पर्यटन पर्याबरणका अध्यक्ष अरुण श्रेष्ठले पनि विमानस्थल नबनेकोमा दुःखी भएको बताउनुभयो । उहाँले विमानस्थल नबन्दा आर्थिक रुपमा समेत घाटा हुने बताउनुभयो ।  
१ हजार २ सय मिटर लम्बाई र १ सय ५० मिटरको चौंडाईमा डिटेल सर्भे सकिएको थियो । धुलिखेल नगरपालिकाको साथै काभ्रे गाबिस वडा नम्बर ४ मा ५ सय १३ रोपनी १० आना तीन पैसा क्षेत्रफलमा बिमानस्थल बन्न लागेको थियो । धुलिखेल ठुलाचौरमा आन्तरिक बिमानस्थल बनाइएको भए अन्र्तराष्ट्रिय बिमानस्थल काठमाडौको ३५ प्रतिशत भन्दा बढि चाप कम हुने प्राधिकरणले जनाएको थियो ।
