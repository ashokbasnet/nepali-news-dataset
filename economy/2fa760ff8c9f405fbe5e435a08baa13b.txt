सरकारी जागिर छाडेर मौरीपालन

सुमन तिमल्सिना/उज्यालो ।
विराटनगर, असार २५ – छँदाखाँदाको सरकारी जागिर नै छाडेर मौरीपालन गरेको भन्ने सुन्दा धेरैलाई पत्यार नलाग्न सक्छ । तर यो साहस गर्ने ब्यक्ति मोरङ लेटाङका ३९ वर्षका कमलबहादुर राई हुन् । जागिरबाट भन्दा मौरीबाट फाइदा धेरै भएको उहाँ सुनाउनुहुन्छ ।
२०५८ सालमा नेपाल प्रहरीको जागिर सुरु गरेका राईले जागिरबाट खासै प्रगति गर्न नसक्ने देखेपछि घर फर्केर २०६३ सालदेखि मौरी पालन सुरु गर्नुभएको हो । ३ वटा घारबाट सुरु भएको उहाँको मौरीपालन ब्यवसाय अहिले ८० घारसम्म विस्तार भएको छ ।
१२ हजार रुपैयाँ लगानीबाट सुरु गरेको मौरी पालनबाट खर्च कटाएर बार्षिक ३ लाख रुपैयाँ आम्दानी हुने राई बताउनुहुन्छ । छिमेकका ६ घरका छत भाडामा लिएर उहाँले मौरी राख्नुभएको छ । ‘मेहनत गर्न सके गाउँमा नै राम्रो आम्दानी गर्न सकिने रहेछ’ राईले भन्नुभयो ‘विदेश जानको लागि हिँडेको मान्छे फर्किएर व्यवसाय गर्दा बिदेशमा कमाइने भन्दा बढी कमाएको छु ।’
उहाँले बेलाबेला मौरी चराउन पनि लैजानुहुन्छ । हुक्लावारी, फडानी, कीर्तिमान, रञ्जनी, लेटाङ र भोगटेनी लगायतका ठाउँमा मौरी चराउन लैजाने गरिएको उहाँले बताउनुभयो । आम्दानीको राम्रो श्रोत भएपछि राईलाई घरेलु तथा साना उद्योग कार्यालयले झण्डै तीनलाख मूल्य बराबरको मह प्रशोधन उपकरण दिएको छ । मूल्याङ्कनको आधारमा राम्रो उद्यम गरेका ग्रामीण किसानलाई लक्षित गरी सरकारको कार्यक्रम अनुसार राईलाई उपकरण बितरण गरिएको घरेलु तथा साना उद्योग कार्यालयका प्रमुख प्रकाश आचार्यले जानकारी दिनुभयो ।
छिमेकका अरु पनि राईकै सिको गर्दै मौरीपालन व्यवसायमा लागेका छन् । गाउँमा नै आम्दानीको श्रोत खोज्न सक्ने हो भने मनग्गे आम्दानी गर्न सकिने प्रशस्तै अवसरहरु छन् भन्ने कुरा यहाँबाट पनि पुष्टी हुन्छ ।
