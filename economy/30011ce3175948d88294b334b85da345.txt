सिजनमा पनि सन्तोषजन भएन सुनको कारोबार

काठमाडौं, पुस २१ – विवाहको सिजन सुरु हुन लागेसँगै सुनको माग बढ्दै गएको छ ।
तर माग बढेपनि त्यहि अनुसारको आपूर्ति नहुँदा कारोबार सन्तोषजनक नभएको सुन चाँदी व्यवसायीले बताएका छन् । मंसिर महिना सकिएपछि माग ठप्प जस्तै भएको सुनको माग पुसको दोस्रो हप्तादेखि भने ह्वात्तै बढेको सुन व्यवसायी तेजरत्न शाक्यले बताउनुभयो ।
पुसको पहिलो हप्ता २० किलो पनि माग नभएको सुन दोस्रो हप्तादेखि भने लगातार बढ्दै अहिले दैनिक ४० किलो भन्दा बढी पुगेको उहाँले बताउनुभयो । वाणिज्य बैंकले दैनिक १५ किलो सुन मात्र वितरण गर्ने भएकाले माग धान्न कठिन भएको उहाँको भनाइ छ ।
माग बढेपछि केहि व्यवसायीले कालोबजारी गर्न सुन लुकाउने गरेका गुनासा आउने गरेको छ । बजारमा आइतबार सुनको भाउ केहि बढेको छ । हप्ताको पहिलो दिन आइतबार सुन तोलामा २ सय रुपैयाँले बढेर ५३ हजार २ सय रुपैयाँमा कारोबार भइरहेको नेपाल सुनचाँदी व्यवसायी महासंघले जनाएको छ ।
चाँदीको भाउ भने स्थिर छ । शुक्रबार जस्तै आइतबार पनि चाँदी तोलामा ८ सय ६५ रुपैयाँमा किनबेच भइरहेको छ ।
