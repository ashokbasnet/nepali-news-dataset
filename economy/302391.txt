सिटिजन बैंकले कमायो ७२ करोड ३८ लाख
६ साउन, काठमाडौं । गत आर्थिक वर्षमा सिटिजन बैंकले ७२ करोड ३८ लाख रुपैयाँ खुद नाफा कमाएको छ । यो अघिल्लो वर्षको यसै अवधिको भन्दा साढे २१ करोड रुपैयाँले बढी हो । गत वर्ष बैंकले ४९ करोड ८० लाख रुपैयाँ नाफा कमाएको थियो ।
४९ करोड रुपैयाँ नाफा कमाउँदा नै सेयरधनीलाई १९ प्रतिशत लाभांस दिएको बैंकले यस वर्ष सेयरधनीलाई २५ प्रतिशतसम्म लाभांस दिनसक्ने नाफा कमाएको छ । गत वर्ष बैंकले १३ प्रतिशत बोनस र ५.९५ प्रतिशत नगद लाभांस दिएको थियो ।
कर्जा र निक्षेपबीचको व्याज अन्तर (स्प्रेड दर) घटेपनि बैंकको खुद व्याज अाम्दानी भने ४७ करोड रुपैयाँले बढेको छ । नाफा वृद्विको मूख्य अाधार व्याज अाम्दानी नै हो । त्यसैगरी बैदेशिक मुद्राको कारोबारबाट हुने आम्दानी पनि २ करोड रुपैयाँले बढेको छ ।
संभावित जोखिम व्यवस्थाला लागि छुट्याइएको रकम भने अघिल्लो वर्षको भन्दा ८ करोड कम मात्रै फिर्ता (राइटब्याक) भएको बुधबार प्रकाशित अपरिस्कृत वित्तीय विवरणमा उल्लेख छ । अघिल्लो वर्ष ३१ करोड रुपैयाँ राइटब्याक भएकोमा गथत वर्ष २३ करोड रुपैयाँ मात्रै राइटब्यक भएको छ ।
अघिल्लो वर्षको तुलनामा गत वर्ष बैंकको खराब कर्जामा उल्लेख्य सुधार आएको छ । ०७१ असार मसान्तमा कूल कर्जामा ३.४० प्रतिशत रहेको खराब कर्जाको मात्रा ०७२ मा १.५८ प्रतिशतमा सीमित भएको छ ।
त्यसैगरी, कर्जा र निक्षेपबीचको व्याज अन्तर (स्प्रेड दर) पनि अघिल्लो वर्षकोभन्दा कम छ । ०७१ असार मसान्तमा ४.९९ प्रतिशत रहेको स्प्रेड दर ०७२ असार मसान्तमा ४.१३ प्रतिशत रहेको छ ।
बैंकको प्रतिसेयर वाषिर्क आम्दनानी २८ रुपैयाँ ३४ पैसा छ भने मूल्य आम्दानी अनुपात १७.२६ प्रतिशत छ । त्यसैगरी, प्रतिसेयर नेटवर्थ १ सय ४७ रुपैयाँ ६० पैसा छ ।
गत वर्षमा बैंकको अधिकतम प्रतिसेयर मूल्य ४ सय ८९ रुपैयाँ र न्यूनतम ३ सय ५८ रुपैयाँ रहृयो । वर्षभरीमा बैंकका ३ लाख ७० हजार ६ सय ७३ कित्ता सेयर कारोबार भयो ।
अत्यधिक तरलताका कारण व्याजदर अत्यन्त कम हुनु, सञ्चालन खर्च वृद्धि हुँदै जानु, कारोबार तथा शाखाको वृद्धिसँगै सञ्चालन जोखिम व्यवस्थापन चुनौतिपूर्ण हुनु र यस्तो अवस्थामा नाफा बढाउनु कठिन भएको बैंकले जनाएको छ ।
एक वर्षको अवधिमा बैंकले निक्षेप ८ अर्ब र कर्जा ६ अर्ब रुपैयाँले बढाएको छ । इ७२ असार मसान्तमा बैंकले ३५ अर्ब ७८ करोड रुपैयाँ निक्षेप संकलन गरी २९ अर्ब २० करोड रुपैयाँ कर्जा प्रवाह गरेको छ । बैंकको चुक्ता पुँजी २ अर्ब ५५ करोड र १ अर्ब २१ करोड रुपैयाँ रिजर्भ छ ।
सम्बन्धित समाचार
बैंकहरूको लाभांसमा देखियो पुँजी बढाउनुपर्ने दबाबको असर, कसको कति ? 
अर्ब बढी कमाउने निजी बैंकको प्रतिफल पनि आकर्षक

