कैलाश बैंकको वित्तीय प्रतिवेदनले पायो प्रथम पुरस्कार
१० साउन, काठमाडौं । कैलाश विकास बैंकले तयार पारेको आर्थिक वर्ष २०७०/०७१को वाषिर्क वित्तीय प्रतिवेदन प्रथम पुरस्कार हात पार्न सफल भएको छ । नेपाल चार्टर्ड एकाउन्टेन्ट संस्थाले बैंकलाई उत्कृष्ट वित्तीय प्रतिवेदन पुरस्कार प्रदान गरेको हो ।
संस्थाले निर्धारण गरेका आवश्यक मापदण्डहरु बैंकले वित्तीय प्रतिवेदनमा पुरा गरेको छ । बैंकले आगामी वर्ष पनि यस्तै उत्कृष्ट वित्तीय विवरण तयार गर्ने प्रतिवद्धता व्यक्त गरेको छ ।
बैंकले वाषिर्क वित्तीय प्रतिवेदनलाई पारदर्शिता, जवाफदेहिता र विश्वसनीय बनाउँदै निरन्तर उत्कृष्ट सेवा प्रदान गर्दै जाने बताएको छ ।
बैंकले असार मसान्तसम्म चुक्ता पूँजी ८९ करोड ५३ रुपैयाँ, कूल निक्षेप ८ अर्ब ९९ करोड रुपैयाँ, कूल कर्जा ७ अर्ब ९४ करोड रुपैयाँ तथा संचालन मुनाफा ४० करोड ४५ लाख रुपैयाँ रहेको छ ।
हालसम्म विभिन्न जिल्लाका २४ शाखा मार्फत इन्टरनेट बैंकिङ्ग, एसएमएस बैंकिङ्ग सुविधासहित १४ वटा एटीएम मेशिनमार्फत बैंकले आफ्नो सेवा प्रदान गर्दै आएको छ । बैंकले निकट भविष्यमा चितवन र गोरखामा १/१ वटा शाखा थप गरी कारोवार संचालन गर्ने तयारी गरिरहेको जनाएको छ ।

