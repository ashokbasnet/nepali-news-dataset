एकै गाविसमा ९ जलविद्युत आयोजना

प्रताप बानियाँ/उज्यालो । म्याग्दी, माघ ५ – म्याग्दीको नारच्याङ गाविसमा साना ठूला गरी ९ वटा जलविद्युत आयोजना दर्ता भएका छन् । गाविसमा रहेका विभिन्न खोलामा ९ वटा जलविद्युत आयोजना दर्ता भएका छन् ।
एउटै क्षेत्रमा जलविद्युत निर्माण गर्दा पूर्वाधार निर्माणमा कम खर्च लाग्ने, स्थानीयको सहकार्यमा अगाडि बढ्नसक्ने भएकाले लगानीकर्ता आकर्षित भएको जलविद्युत निर्माण कम्पनीले जनाएको छ । नारच्याङमा नेक्टहिम जेभीले एकसय ६४ मेगावाटको कालीगण्डकी गर्ज, रोवष्ट ईनर्जी प्रालिले मिस्त्रीखोला ४२ मेगावाट, निलगिरी क्यासकेट ६२ मेगावाट, मध्य कालीगण्डकी ५० मेगावाट, निलगिरीखोला ३७ मेगावाट, माथिल्लो घलेम्दी १० मेगावाट, रेलेखोला ७ मेगावाट, माथिल्लो निलगिरी ५ मेगावाट र ४ मेगावाटको घलेम्दी खोला जलविद्युत आयोजना रहेको नारच्याङका स्थानीय दलकाजी फगामीले बताउनुभयो ।
केहीले विद्युत खरिद सम्झौता (पिपिए), वातावरणीय प्रभाव मूल्यांकन गरेको र केही तयारीमा रहेको उहाँले बताउनुभयो । मिस्त्रीखोला, घलेम्दीखोला, निलगिरी र रेलेखोलाबाट उत्पादन हुने आयोजना रन अफ रिभर प्रकारका छन् ।
अनुमति लिएकामध्ये मिस्त्रीखोला ४२ मेगावाट र ४ मेगावाटको घलेम्दी खोला जलविद्युत आयोजना निर्माणको चरणमा प्रवेश गरेका छन् भने अन्य लाइसेन्स होल्ड गरेर बसेका छन् । केही हप्ता अगाडि घलेम्दीले उत्पादन अनुमति पाएको थियो ।
रोवस्ट इनर्जी प्रालिको मिस्त्रीखोला जलविद्युत आयोजनाले निर्माण गरेको सडक, पुललगायतका पूर्वाधारको प्रयोग गरी निलगिरी, माथिल्लो घलेम्दीखोला र घलेम्दी जलविद्युतले प्रयोग गर्ने भएकाले निर्माणकार्यमा सहज र लागत कम लाग्ने अनुमान गरिएको छ । नारच्याङमा नेपाल विद्युत प्राधिकरणको २ मेगावाट क्षमताको तातोपानी साना जलविद्युत समेत रहेको छ ।
