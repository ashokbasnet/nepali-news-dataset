साधारण सेयर किन्न बैंकबाट ऋण पाइने तर कडा शर्त !
१४ साउन, काठमाडौं । सूचीकृत कम्पनीहरु निष्काशन गर्ने साधारण सेयर (आइपिओ) मा लगानी गर्न बैंक तथा वित्तीय संस्थाले ऋण दिन पाउने भएका छन् । तर, साधारण सेयर बिक्री खुल्ला गरिएको पहिलो एक हप्तासम्म भने बैंक तथा वित्तीय संस्थाले यस्तो ऋण दिन पाउने छैनन् ।
तर, त्यसरी आहृवान गरेको पहिलो सात कार्यदिन सम्ममा पनि माग गरे बमोजिमको सेयरका लागि आवेदन नपरेमा सोको आठौँ दिनदेखि भने साधारण सेयर किन्न ऋण दिन पाउने व्यवस्था राष्ट्र बैंकले गरेको छ ।
कसले पाउँदैनन् ? कसले पाउँछन् ?
निष्काशन प्रबन्धक राष्ट्र बैंकको इजाजतपत्र प्राप्त संस्थाको सहायक कम्पनी भएमा सो संस्थाले कुनै पनि व्यक्ति/र्फम/कम्पनीलाई साधारण सेयर किन्न ऋण दिन नपाउने एकीकृत निर्देशनमा उल्लेख छ ।
त्यसैगरी, बैंक तथा वित्तीय संस्थाले साधारण सेयरमा लगानी गर्ने लगानीकर्ताहरुलाई प्रदान गर्ने कर्जाको कम्तीमा ५० प्रतिशत नगद मार्जिन राखेर मात्र कर्जा प्रदान गर्नु पर्ने निर्देशनमा भनिएको छ ।
त्यस्तै, यसरी प्रदान गरिएको कर्जाको भुक्तानी अवधि बढीमा धितोपत्र ऐन, नियमावली र धितोपत्रसँग सम्बन्धित नियम बमोजिम सेयर बाँडफाँड गरी रकम फिर्ता गर्ने अवधिसम्म हुनेछ । यस्तो कर्जाको पुनरसंरचना र पुनरतालिकीकरण गर्न पाइने छैन ।
यस्तो कर्जा प्रवाह गर्दा पनि अन्य कर्जा प्रदान गर्दा अवलम्बन गर्नुपर्ने सम्पूर्ण प्रक्रिया पुरा गरेको हुनु पर्नेछ । यसरी प्रवाह भएको कर्जा असल कर्जामा रहेको अवस्था बाहेक अन्य अवस्थामा शत प्रतिशत कर्जा नोक्सानी व्यवस्था गर्नु पर्ने राष्ट्र बैंकले जनाएको छ ।
सहकारीले सेयर किन्न नपाउने

अबदेखि बैंक तथा वित्तीय संस्थाको सेयर सहकारी संस्थाहरुले खरीद गर्न नपाउने भएका छन् । यसअघि एक बैंक तथा वित्तीय संस्थाको सेयर अर्को बैंक तथा वित्तीय संस्थाहरुले खरीद गर्न नपाउने व्यवस्था गरिएको थियो ।

सहकारी संस्थाहरुले सामूहिक रुपमा सेयर खरीद गरेर संस्थाग सुशासनमा समस्या पार्न सक्ने भन्दै केन्द्रीय बैंकले नयाँ व्यवस्था गरेको हो ।

