आयोजनाका गाडी नेतालाई चढ्न नदिन सरकारलाई अर्थ समितिको निर्देशन

काठमाडौं, कात्तिक ५ – व्यवस्थापिका संसदको अर्थ समितिले अबदेखि विभिन्न आयोजनाको नाममा रहेका गाडी नेताले चढन नपाउने व्यवस्था गर्न सरकारलाई निर्देशन दिएको छ । समितिले मुख्यसचिव लिलामणि पौडेल र विभिन्न मन्त्रालयका सचिवहरुसँगको छलफलपछि आयोजनाका गाडी आयोजनासँग सरोकार नराख्ने व्यक्तिले चढन नपाउने व्यवस्था गर्ने लगायतका ९ बुँदे निर्देशन दिएको हो ।
समितिको बुधबार बिहान सिंहदरबारमा बसेको बैठकले विभिन्न आयोजनाका गाडी नेताहरुबाट तत्काल फिर्ता गर्न पनि निर्देशन दिएको छ । प्रमुख दलका प्रभावशाली नेताहरुले विद्युत प्राधिकरण र अन्य संस्थान तथा विभाग अन्तरगतका विभिन्न आयोजनाका महंगा गाडी चढदै आएका छन् । समितिले सुविधाका सवारी साधनको विवरण अद्यावधिक तथा खरिद्, मर्मत, उपयोग र लिलाम लगायतका काम एकीकृत रुपमा गर्नका लागि अलगै संरचना स्थापना गर्न पनि सरकारलाई निर्देशन दिएको छ ।
समितिले सिंहदरबारभित्र रहेका विभिन्न निकायलाई पुराना गाडीको विवरण १५ दिनभित्र सिंहदरबार पुनर्निमाण सचिवालयलाई उपलब्ध गराउन तथा पुराना गाडी तीन महिनाभित्र लिलाम गर्न सचिवालयलाई निर्देशन दिएको छ । समितिले अब आइन्दा चल्न नसक्ने अवस्थामा पुग्ने गाडीको विवरण सात दिनभित्र सचिवालयलाई दिइ पुराना सवारी साधनको लिलाम हरेक वर्ष अनिवार्य रुपमा गर्न पनि निर्देशन दिएको छ ।
समितिले सवारी साधन प्राप्त गर्ने सरकारी पदाधिकारीलाई सवारी साधन, इन्धन, चालक र मर्मतका लागि आवश्यक रकम मासिक रुपमा एकमुष्ट उपलब्ध गराउने व्यवस्था गर्न पनि सरकारलाई निर्देशन दिएको छ । सरकारी सवारी साधनमा मासिक २० लिटर तेल हालेर १ सय लिटरको बिल पेश गर्ने तथा मर्मतका नाममा पनि अस्वभाविक खर्च भएको बिल देखाउने प्रवृत्ती बढेकाले त्यसलाई निरुत्साहित गर्न यो निर्देशन दिइएको समितिका सभापति प्रकाश ज्वालाले बताउनुभयो । यो निर्देशन कार्यान्वयनमा आएपछि सरकारी सवारीसाधनमा हुने इन्धन तथा मर्मतको खर्चमा ८० प्रतिशतले कमी आउने समितिको दाबी छ ।
