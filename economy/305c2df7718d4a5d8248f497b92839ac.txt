यसवर्ष थोरै फूलमात्र आयात हुने

काठमाडौ, कात्तिक १४ – यसवर्ष तिहारमा फूलको आयात कम हुने व्यवसायीहरुले बताएका छन् । तिहार पछि परेको र वर्षा पनि रोकिएकाले यसवर्ष स्वदेशी उत्पादन धेरै रहेको फ्लोरिकल्चर एशोसिएशनले जनाएको छ ।

 

एशोसिएशनका कोषाध्यक्ष मिनबहादुर तामाङका अनुसार स्वदेशी फूल प्रशस्त रहेकाले कम मात्रै आयात गर्न व्यवसायीहरुलाई आग्रह गरिएको छ । पोहोर झण्डै ५० प्रतिशत फूल भारतबाट आयात गरिएको थियो ।

यसवर्ष आयात त्यो भन्दा कम हुने तामाङले उज्यालोलाई जानकारी दिनुभयो । नेपालमा फूल व्यवसाय फस्टाउँदै गएकाले हरेक वर्ष आयात घट्दै गएको व्यवसायीहरुको भनाई छ । तिहारमा सबैभन्दा बढी सयपत्रीको माग हुने गर्छ ।

यस्तै मखमली, गोदावरी, दुबो लगायतका फूल र मालाको पनि तिहारमा बढी कारोबार हुने गरेको छ । अरु फूलमा नेपाल आत्मनिर्भर भएपनि तिहारको बेला भने सयपत्री फूल र माला भारतबाट पनि ल्याउने गरिएको छ ।
