एक वर्षमा एनएमबी बैंकले ५० करोड कमायो

२१ साउन, काठमाडौं । एनएमबी बैंकले आर्थिक वर्ष २०७१/०७२मा ५० करोड ३८ लाख रुपैयाँ खुद नाफा कमाएको छ । अघिल्लो आर्थिक वर्षको तुलनामा बैंकले १० करोड बढी नाफा कमाएको हो । आव २०७०/०७१ मा बैंकले ४० करोड ९९ लाख रुपैयाँ नाफा कमाएको थियो ।
बैंकको खुद व्याज आम्दानी उल्लेख्य बढेपनि नाफा बढेको हो । अघिल्लो वर्षकोभन्दा गत वर्ष १८ करोड रुपैयाँ बढी खुद व्याज आम्दानी गरेको छ । ०७१ मा बैंकले ७८ करोड ९२ लाख रुपैयाँ खुद व्याज आम्दानी गरेको बैंकले ०७२ मा ९६ करोड ७३ लाख रुपैयाँ आम्दानी गरेको बिहीबार प्रकाशित वित्तीय विवरणमा उल्लेख छ ।
संभावित जोखिम व्यवस्थाका लागि छुट्याएको रकम फिर्ता राइटव्याक भने अघिल्लो वर्षको तुलनामा गत वर्ष निकै कम छ । अघिल्लो वर्ष बैंकले २० करोड रुपैयाँ राइटव्याक गरेकोमा गत वर्ष ४ करोड रुपैयाँ मात्रै राइटव्याक गरेको छ ।
यस अवधिमा बैंकले ३६ अर्ब रुपैयाँ निक्षेप संकलन गरी २७ अर्ब रुपैयाँ कर्जा प्रवाह गरेको छ । बैंकको चुक्ता पुँजी २ अर्ब ४० करोड छ ।
अघिल्लो वर्षको तुलनामा बैंकको खराब कर्जामा केही सुधार आएको छ । अघिल्लो वर्ष कूल कर्जाको ०.५५ प्रतिशत रहेको खराब कर्जा गत वर्ष ०.४२ प्रतिशतमा झरेको छ ।
त्यसैगरी, अघिल्लो वर्ष ३.९७ प्रतिशत रहेको स्प्रेड दर गत वर्ष ३.३३ प्रतिशत रहेको वित्तीय विवरणमा उल्लेख छ । बैंकको प्रतिसेयर आम्दानी २१ रुपैयाँ छ भने प्रतिसेयर नेटवर्थ १ सय ३८ रुपैयाँ छ ।

