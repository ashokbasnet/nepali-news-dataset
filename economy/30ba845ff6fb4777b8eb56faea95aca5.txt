एक हप्ता भित्र पेट्रोलियम पदार्थको अभाव अन्त्यः आपूर्तिमन्त्री भट्ट

काठमाडौं, पुष १५ – वाणिज्य तथा आपूर्तिमन्त्री लेखराज भट्टले पेट्रोलियम पदार्थको अभाव एक हप्ता भित्र अन्त्य हुने दावी गर्नुभएको छ । शुक्रबार रिपोटर्स क्लबको कार्यक्रममा मन्त्री भट्टले तत्कालको लागि सरकारले डिजेल र ग्यासमा लाग्ने भ्याट हटाएर समस्या समाधान गर्न लागेको खुलासा गर्नुभयो । 

 

‘पेट्रोलियम पदार्थको अभाव समाधानका लागि भारतीय आयल निगमसँग नयाँ सम्झौताको तयारी भैरहेको छ’, मन्त्री भट्टले भन्नुभयो, ‘तत्कालको लागि पेट्रोलियम पदार्थको अभाव एक हप्ता भित्र हट्छ ।’ सहज आपूर्तिका लागि चीन र तेस्रो मुलुकबाट पेट्रोलियम पदार्थ ल्याउने विकल्प भएपनि भारतबाट ल्याउँदा नै सहज हुने उहाँको तर्क थियो । 

 

उहाँले किसान, विद्यार्थी र आन्दोलनका सहिद तथा घाईत परिवारलाई राहत दिने गरी नयाँ योजना समेत तयार पारिएको जानकारी दिनुभयो । 

 

लोडसेडिङ घटाउने भन्दै सरकारले डिजेलबाट चल्ने थर्मल प्लान्ट ल्याउने तयारी गरिरहेको बेला मन्त्री लेखराज भट्टले थर्मल प्लान्ट नेपालले थेग्न नसक्ने बताउनुभएको छ । थर्मल प्लान्ट अनुपयुक्त भएको भन्दै मन्त्री भट्टले यसलाई सेतो हात्तीको संज्ञा दिनुभयो ।  

 

‘जुन देशमा डिजेल छैन त्यो देशमा डिजेल प्लान्ट उपयूक्त हुन सक्दैन’, मन्त्री भट्टले भन्नुभयो, ‘डिजेल प्लान्टको सट्टा ट्रान्समिसन लाईन निर्माण, सोलर उर्जाको विकास र साना जलविद्युत विकासमा लाग्नुपर्छ ।’ उर्जामन्त्री ईमान्दार भएको भन्दै केही तत्वले कमिसनको खेलमा परेर प्लान्ट खरिदको योजना बनाएको उहाँले दावी गर्नुभयो । 

 

पेट्रोलियम पदार्थको सहज आपूर्तिका लागि दीर्घकालिन राष्ट्रिय पेट्रोलियम नीति तयार भएको उहाँले जानकारी दिनुभयो ।  अब बस्ने मन्त्रीपरिषद्को बैठकमा प्रस्ताव पेश हुने उहाँको भनाई छ ।
