एनसीसी बैंकमा राष्ट्र बैंकले के-के सुधार गर्‍यो ?
बैंकको नयाँ भवन
पुष्प दुलाल
२५ साउन, काठमाडौं । नेपाल राष्ट्र बैंकले आफ्नो नियन्त्रणमा लिएयता एनसीसी बैंकको उल्लेख्य सुधार भएको छ । राष्ट्र बैंकको टोलीले बैंकको २० करोड रुपैयाँ खराब कर्जा उठाएको छ भने दुई वर्षदेखि हुन नसकेको साधारणसभा गरेको छ ।
राष्ट्र बैंकले नियन्त्रणमा लिएसँगै बैंकका वित्तीय अवस्था र कर्पोरेट गर्भनेन्स मजबुत बनेको छ । बैंकका सेयरधनीले हालसम्मकै सबैभन्दा बढी अर्थात् ४० प्रतिशत लाभांस पाएका छन् ।
सञ्चालक समितिमा तीब्र विवाद उत्पन्न हुँदा बैंकका काम प्रभावित भएपछि २०७० फागुन २१ गते राष्ट्र बैंकले एनसीसी बैंकको सञ्चालक समिति नियन्त्रणमा लिएको थियो ।
एनबी समूहसँग सम्बिन्धत अधिकांस खराब कर्जा उठेको एनसीसी बैंक सुधार गर्न राष्ट्र बैंकले पठाएको व्यवस्थापन टोलीका संयोजक शिवनाथ पाण्डेले अनलाइनखबरलाई जानकारी दिए । एनबी समूहसँग अब करिब २५ करोड रुपैयाँ असूल हुन बाँकी रहेको उनले बताए । सुधार टोलीमा राष्ट्र बैंकका रमेश अाचार्य र रमेशराज रेग्मी सदस्य छन् । संयोजक पाण्डे दुर्इ हप्ताअघि मात्रै कार्यकारी निर्देशकमा बढुवा भएका छन् ।
कहाँको उठ्यो ?
सांग्रिला हाउजिङ, हिमालय क्यापिटल र नेपाल पावर डेभलपमेन्ट कम्नीमा प्रवाह भएको कर्जा उठेको पाण्डेले जानकारी दिए ।
एनबी समूहका लक्ष्मीदास श्रेष्ठ समूहको सांग्रिला हाउजिङमा प्रवाहित २ करोड ५ लाख रुपैयाँ कर्जाबाट प्रतिफलसहित किस्ताबन्दीमा ७ करोड १ लाख रुपैयाँ असूल गरिसकेको छ । १५ प्रतिशतका दरले व्याज लगाउँदा २ करोड ५० लाख साँवाँको ४ करोड ५१ लाख ३७ हजार रुपैयाँ व्याज उठेको हो ।
त्यसैगरी एनबी इन्स्योरेन्समा रहेको एनबी समूहको १ लाख ४६ हजार कित्ता सेयर प्रतिकित्ता ८२ रुपैयाँका दरले बिक्री गरेर १ करोड १९ लाख ७६ हजार रुपैयाँ रिकोभरी गरिएको हो ।
त्यस्तै, नेपाल पावर डेभलपमेन्ट इन्भेष्टमेन्ट कम्पनीमा प्रवाह गरिएको २ करोड ३८ लाख ३९ हजार रुपैयाँ कर्जाको पनि १५ प्रतिशत व्याज जोडेर ३ करोड ४६ लाख ४२ हजार रुपैयाँ असूल गरिएको छ ।
त्यसैगरी, हिमालयन क्यापिटल मार्केट इन्भेष्टमेन्ट प्रालिमा प्रवाह गरिएको ५ करोड ६१ लाख ११ हजामर रुपैयाँ सावाँको १५ प्रतिशतका दरले व्याज लगाई ७ करोड ४५ लाख ७८ हजार रुपैयाँ असूल गरिएको छ ।
त्यस्तै, डीएनएस इन्भेष्टमेन्ट प्रालिको १८ लाख ९२ हजार सावाँको पनि १५ प्रतिशत व्याज लगाई ९४ लाख ६४ हजार रुपैयाँ असूल गरिएको पाण्डेले जानकारी दिए ।
राष्ट्र बैंकले एनसीसी बैंक सुधारका लागि पठाएको टोलीका संयोजक शिवनाथ पाण्डे
खराब कर्जामा सुधार
खराब कर्जा असूलीमा उल्लेख्य सुधार भएसँगै बैंकले प्रवाह गरेको कूल कर्जामा खराब कर्जामा मात्रा घटेको छ । ०७१ असार मसान्तमा कूल कर्जाको २.७५ प्रतिशत रहेको खराब कर्जा ०७२ को असार मसान्तसम्ममा १.९३ प्रतिशतमा झरेको छ ।
२६ करोड उठाउन बाँकी
पाण्डेका अनुसार डिएनएस बिल्डर्सको ७२ लाख ५७ रुपैयाँ सावाँ र त्यसको हालसम्मको १५ प्रतिशतका दरले व्याज गरी १२ करोड १६ लाख ४६ हजार रुपैयाँ उठाउन बाँकी छ । त्यस्तै, कुमारी बिल्डर्स एन्ड डेभलपमेन्ट कम्पन्री प्रालिको ७ करोड ६३ लाख ४६ हजार खराब कर्जाको १५ प्रतिशतका दरले व्याजसहित गरी कूल १३ करोड ९० लाख ३ हजार रुपैयाँ उठाउन बाँकी छ ।
धितो बलियो
धितो बलियो भएकाले कर्जा असूलमा समस्या नपर्ने पाण्डेले बताए । ‘कर्जाको धितो राम्रो छ, कतिपयको धितो सेयर पनि छ, त्यसैले कर्जा सुरक्षित छ’ उनले भने । राष्ट्र बैंकले गठन गरेको सञ्चालक समितिलाई समूहगत कर्जा असूल गर्न टिओआर दिएको थियो । बैंकले लगानी गरेका तर वित्तीयरुपमा घाटा भएका संस्थाहरुको पहिचान गरी त्यस्ता संस्थामा प्रवाह भई खराब कर्जामा परिणत भएको कर्जा उठाउने टिओआर छ ।
४० प्रतिशत लाभांस स्वीकृत
तीनहप्ता अघि रुपन्देहीमा सम्पन्न बैंकको १६ र १७ औं साधारणसभाले ३८ प्रतिशत बोनस सेयर र २ प्रतिशत नगद लाभांस गरी सेयरधनीलाई ४० प्रतिशत लाभांस दिने निर्णय गरिसकेको छ । बैंकको इतिहासमै लगानीकर्ताले पाएको सबैभन्दा बढी प्रतिफल हो ।
बैंकको पुँजी वृद्धि गर्न बोनस सेयर प्रदान गरिएको हो । बोनस सेयर वितरणपश्चात बैंकको चुक्ता पुँजी २ अर्ब २ करोड रुपैयाँ पुगेको छ । यसअघि चुक्ता पुँजी १ अर्ब ४७ करोड रुपैयाँ थियो ।
राष्ट्र बैंकले लिएपछि भएको प्रगति



सूचक
०७०माघ
०७२असार


चुक्ता पुँजी
१ अर्ब ४७ करोड
२ अर्ब २ करोड


निक्षेप
२२ अर्ब १८ करोड
२६ अर्ब ६६ करोड


कर्जा
१७ अर्ब ७१ करोड
२१ अर्ब ४४ करोड


खुद नाफा
१२ अर्ब ७९ करोड
४१ करोड २६ लाख


सिडी रेसियो
७३.८६ प्रतिशत
७४.२१ प्रतिशत


पुँजी पर्याप्तता अनुपात
११.६४ प्रतिशत



खराब कर्जा
२.४६ प्रतिशत
१.९३ प्रतिशत



खुद नाफा ४१ करोड
केहीदिन भित्रै बैंकले गत आर्थिक वर्षको अपरिस्कृत वित्तीय विवरण सार्वजानिक गर्दैछ । ‘राष्ट्र बैंकले जिम्मा लिएपछि बैंकका वित्तीय सूचकांकमा सुधार आएको छ’ पाण्डेले भने । आर्थिक वर्ष २०७१/०७२ मा बैंकले ४१ करोड रुपैयाँ खुद नाफा कमाएको छ । अघिल्लो वर्ष बैंकले ३९ करोड २१ लाख रुपैयाँ खुद नाफा कमाएको थियो ।
२६ अर्ब निक्षेप, २१ अर्ब कर्जा
०७२ असार मसान्तसम्ममा बैंकले २६ अर्ब ६६ करोड रुपैयाँ निक्षेप संकलन गरी २१ अर्ब ४४ करोड रुपैयाँ कर्जा प्रवाह गरेको छ । ०७१ असार मसान्तमा निक्षेप २२ अर्ब २५ करोड र कर्जा १७ अर्ब ८७ करोड रुपैयाँ थियो ।
मर्जरको जिम्मा राष्ट्र बैंकलाई
बैंकका सेयरधनीले बैंक मर्जरको जिम्मा राष्ट्र बैंकलाई सुम्पेका छन् । विषेश साधारणसभाले राष्ट्र बैंकको व्यवस्थापन टोलीलाई मर्जरको जिम्मा दिने निर्णय गरेको हो । छिट्टै मर्जर कमिटि गठन गरी संभाव्य संस्थाहरुको खोजी कार्य तीब्र पारिने उनले जानकारी दिए ।
‘साधारणसभाले बैंकलाई उपयुक्त अर्को संस्थासँग मर्ज गराई नयाँ सञ्चालक समितिलाई जिम्मा लगाएरमात्रै फर्किने प्रस्ताव पारित गरेको भनेको छ ।’ पाण्डेले भने -‘जतिसक्दो चाँडो मर्ज गराई लगानीकर्तालाई बैंक सुप्पिएर राष्ट्र बैंक फर्किनेछ ।’
लगानीकर्ताको समुह एउटै भएकाले नेपाल बंगलादेश बैंक (एनबी) सँग मर्जरको छलफल भइरहेको उनले जानकारी दिए ।
किन मर्जर ?
फेरिपनि बैंकको सञ्चालक समितिमा लक्ष्मीदास श्रेष्ठ र निर्मल प्रधान खेमाकै प्रतिनिधित्व हुने भएकाले राष्ट्र बैंकको टोलीले नै मर्ज गराउने भएको हो ।
‘मर्ज भयो भने अन्य समूहको पनि प्रवेस हुने भएकाले यी दुई समूहको झगडाले बैंकलाई समस्या गर्दैन ।’ पाण्डेले भने ।
त्यसैगरी चालू आर्थिक वर्षको मौद्रिक नीतिमार्फत राष्ट्र बैंकले आगामी दुई वर्षभित्र वाणिज्य बैंकहरुको न्यूनतम चुक्ता पुँजी ८ अर्ब रुपैयाँ हुनुपर्ने घोषणा गरेको छ । राष्ट्र बैंकको उक्त व्यववस्थाअनुसार ८ अर्ब पुँजी पुर्‍याउन पनि मर्ज आवश्यक रहेको उनले जानकारी दिए ।


