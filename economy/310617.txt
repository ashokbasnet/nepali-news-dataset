सिद्धार्थ बैंकको नाफा ७६ करोड, ३० प्रतिशत बोनस सेयर दिने संभावना
२६ साउन, काठमाडौं । सिद्धार्थ बैंकले आर्थिक वर्ष २०७१/०७२ मा ७६ करोड रुपैयाँ खुद नाफा कमाएको छ । अघिल्लो वर्ष बैंकले ७० करोड रुपैयाँ नाफा कमाएको थियो ।
नाफा र विद्यमान आवश्यकतालाई आधार मानेर विश्लेषण गर्दा यो बैंकले ३० प्रतिशतसम्म बोनस सेयर दिनसक्ने देखिन्छ । हाल बैंकको चुक्ता पुँजी २ अर्ब ३ करोड रुपैयाँ छ । आगामी दुई वर्षभित्र ८ अर्ब पुँजी पुर्‍याउन अधिकतम बोनस सेयर दिनु पर्ने, हकप्रद सेयर दिनु पर्ने वा मर्जरमा जानु पर्ने देखिन्छ ।
०७२ असार मसान्तसम्ममा बैंकले ४४ अर्ब ७६ करोड रुपैयाँ निक्षेप संकलन गरी ३६ अर्ब २९ करोड रुपैयाँ कर्जा प्रवाह रकेको मंगलबार प्रकाशित वित्तीय विवरणमा उल्लेख छ । अघिल्लो वर्ष बैंकले ३५ अर्ब ४१ करोड रुपैयाँ निक्षेप संकलन गरी २७ अर्ब १८ करोड रुपैयाँ कर्जा प्रवाह गरेको थियो ।
बैंकको स्प्रेड दर र खराब कर्जा केही घटेका छन् । ०७२ असार मसान्तमा स्प्रेड दर ४.३५ प्रतिशत छ । ०७१ असार मसान्तमा स्प्रेड ४.९४ प्रतिशत थियो । त्यस्तै, ०७१ असार मसान्तमा २.७५ प्रतिशत रहेको खराब कर्जा ०७२ असार मसान्तमा १.८० प्रतिशत छ । बैंकको प्रतिसेयर आम्दानी ३७ रुपैयाँ छ ।

