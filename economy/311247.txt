आफ्नै स्रोतबाट साढे पाँच अर्ब पुँजी थप्ने सानिमा बैंकको तयारी
२८ साउन, काठमाडौं । सानिमा बैंकले आफ्नै स्रोतबाट चुक्ता पुँजी वृद्धि गरी ८ अर्ब रुपैयाँ पुर्‍याउने योजना बनाएको छ । पुँजी बढाउन मर्जरको कुनै सोंच नभएको बैंकका प्रमुख कार्यकारी अधिकृत भुवन दाहालले अनलाइनखबरलाई जानकारी दिए ।

तीन आर्थिक वर्षको बोनस सेयरबाट २ अर्ब र हकप्रद (राइट) सेयरबाट ४ अर्ब गरी आगामी दुई वर्षमा राष्ट्र बैंकले तोकेको चुक्ता पुँजी पुर्‍याउने योजना राष्ट्र बैंकमा पेस गर्ने तयारी भइरहेको बैंकका सीइओ दाहालले बताए । हाल बैंकको चुक्ता पुँजी २ अर्ब ५५ करोड रुपैयाँ छ ।
चालू आर्थिक वर्षको मौद्रिक नीतिमार्फत राष्ट्र बैंकले ०७४ असार मसान्तसम्ममा वाणिज्य बैंकहरुको न्यूनतम चुक्ता पुँजी ८ अर्ब रुपैयाँ हुनुपर्ने घोषणा गरेको थियो ।

अधिकांस बैंक तथा वित्तीय संस्थाहरुले मर्जरमार्फत पुँजी वृद्धि गर्ने योजना तयार बनाइरहेका बेला सानिमा बैंकले भने आफ्नै स्रोतबाट बढाउने भएको हो

यसै सन्दर्भमा अघिल्लो हप्ता राष्ट्र बैंकले आगामी भदौ मसान्तसम्ममा पुँजी वृद्धिको योजना पेस गर्न बैंकहरुलाई परिपत्र जारी गरेको थियो । राष्ट्र बैंकको परिपत्रसँगै बैंक तथा वित्तीय संस्थाहरु पुँजी वृद्धिको योजना बनाइरहेका छन् ।
प्रमुख कार्यकारी अधिकृत भुवन दाहाल, सानिमा बैंक
अधिकांस बैंक तथा वित्तीय संस्थाहरुले मर्जरमार्फत पुँजी वृद्धि गर्ने योजना तयार बनाइरहेका बेला सानिमा बैंकले भने आफ्नै स्रोतबाट बढाउने भएको हो । ‘बैंकमा ७० प्रतिशत लगानी गैरआवासिय नेपालीहरुको भएकाले उहाँहरुलाई लगानी थप गर्न कुनै समस्या छैन ।’ सीइओ दाहालले भने ।
गत वर्ष, यो वर्ष र आगामी वर्ष बैंकले कमाउने नाफाबाट २ अर्ब रुपैयाँ बराबरको बोनस सेयर वितरण गर्ने योजना रहेको उनले सुनाए । गत वर्ष बैंकले ६० करोड ४० लाख रुपैयाँ खुद नाफा कमाएको छ । गत वर्षको नाफाबाट बैंकले सेयरधनीलाई यो वर्ष २० प्रतिशतको हाराहारीमा बोनस सेयर दिने दाहालले बताए ।  बैंकले सेयरधनीलाई गत वर्ष १५ प्रतिशत र अघिल्लो वर्ष १० प्रतिशत बोनस सेयर दिएको थियो ।
२०६० साल असार १५ गते ‘ख’ वर्गको सानिमा विकास बैंककोरुपमा स्थापना भएको यो बैंकले २ अर्ब चुक्ता पुँजी पुर्‍याएर ०६८ फागुन १ गतेदेखि ३२ औं वाणिज्य बैंककोरुपमा कारोबार सुरु गरेको हो ।
हाल बैंकको अध्यक्षमा बिनय श्रेष्ठ छन । यसअघि एनआरएनका पूर्वअध्यक्ष जीबा लामिछने बैकका अध्ययक्ष थिए । लगानीकर्ताको लगानीमा बैंकले १७ प्रतिशत प्रतिफल (रिटन अफ इक्विटी) दिएकाले लगानीकर्ताहरु पुँजी थप्न तयार भएको दाहालले बताए ।
‘कान्छो बैंक भएर पनि हामी आफैं पुँजी बढाउँदै छौं ।’ सीइओ दाहालले भने । नविल बैंक र तत्कालीन गि्रनलेज (हालको स्टान्डर्ड चार्टड) बैंकबाट बैंकिङ करियर सुरु गरेका ६ जना उच्च व्यवस्थापक भएकाले बैंकका वित्तीय सूचकांकहरु स्वस्थ रहेको दाहालले बताए ।
हाल बैंकले ३८ शाखा र ४० एटीएम मार्फत २ लाख बढी ग्राहकलाई बैंकिङ सेवा उपलब्ध गराउँदै आएको छ । बैंकको खराब कर्जा सबैभन्दा कम अर्थात् ०.०७ प्रतिशत मात्रै छ । बैंकको प्रतिसेयर नेटवर्थ १ सय ३४ रुपैयाँ छ । ०७२ असार मसान्तसम्ममा बैंकले ३४ अर्ब रुपैयाँ निक्षेप संकलन गरी २८ अर्ब रुपैयाँ कर्जा प्रवाह गरेको छ ।
यो पनि पढ्नुहोस्
कुन बैंकको चुक्ता पुँजी कति ? आठ अर्ब पुर्‍याउन कति थप्नु पर्ने ? 
यस्तो छ आठ अर्ब चुक्ता पुँजी पुर्‍याउने जनता बैंकको योजना

