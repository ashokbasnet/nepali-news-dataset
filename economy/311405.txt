नबिल बैंकको नाफा घट्यो, कति देला बोनस ?
२८ साउन, काठमाडौं । राष्ट्र बैंकले तोकेअनुसार स्प्रेड दर कायम गर्दा  नविल बैंकको नाफा घटेको छ । अघिल्लो वर्ष नाफामा पहिलो नम्बरमा परेको बैंक गत वर्ष भने दोस्रो नम्बरमा पर्ने भएको छ । पूर्ण सरकारी स्वामित्वको राष्ट्रिय वाणिज्य बैंकले साढे चार अर्ब खुद नाफा कमाएको व्यालेन्सिट सार्वजानिक गर्दै छ ।
आर्थिक वर्ष २०७०/०७१ को तुलनामा आव ०७१/०७२ मा नविल  बैंकको नाफा २२ करोड रुपैयाँले घटेको हो । अघिल्लो आर्थिक वर्षमा २ अर्ब ३१ करोड रुपैयाँ खुद नाफा कमाएको बैंकले गत आर्थिक वर्षमा भने २ अर्ब ९ करोड रुपैयाँ मात्रै नाफा कमाएको छ ।
खुद व्याज आम्दानी १७ करोडले घटेपछि बैंकको नाफा घटेको हो । अघिल्लो वर्ष ३ अर्ब ६९ करोड लरुपैयाँ व्याज आम्दानी गरेको बैंकले गत वर्ष ३ अर्ब ५२ करोड रुपैयाँ मात्रै व्याज आम्दानी गरेको छ । राष्ट्र बैंकले कर्जामा लिने र निक्षेपमा दिने ब्याज बीचको अन्तर (स्प्रेड दर) मा कडाई गरेपछि व्याज आम्दानी घट्दा नाफामा असर गरेको हो ।
०७१ असार मसान्तमा बैंकको स्प्रेड दर ५.७१ प्रतिशत थियो । ०७२ असार मसान्तमा स्प्रेड दर ४.५५ प्रतिशतमा झरेको बिहीबार प्रकाशित वित्तीय विवरणमा उल्लेख छ । राष्ट्र बैंकले स्प्रेड दर पाँच प्रतिशतभन्दा कम राख्न बैंक तथा वित्तीय संस्थाहरुलाई निर्देशन दिएको थियो ।
बैंकले प्रवाह गरेको कूल कर्जामा रहेको निस्क्रीय कर्जाको मात्रामा भने केही सुधार आएको छ । अघिल्लो वर्ष कूल कर्जाको ०.५८ प्रतिशत रहेको निस्क्रीय कर्जा ०.३८ प्रतिशत रहेको वित्तीय विवरणमा उल्लेख छ ।
बैंकको चुक्ता पुँजी ३ अर्ब ६५ करोड रुपैयाँ छ । ०७४ असार मसान्तसम्ममा वाणिज्य बैंकहरुको न्यूनतम चुक्ता पुँजी ८ अर्ब हुनुपर्ने राष्ट्र बैंकको नयाँ व्यवस्था छ । जसअनुसार आगामी दुई वर्षभित्र नविल बैंकले ४ अर्ब ३५ करोड रुपैयाँ पुँजी थप्नुपर्ने भएको छ । त्यसका लागि बैंकले सेयरधनीलाई अधिकतम बोनस सेयर दिने देखिन्छ ।
गत वर्ष बैंकले सेयरधनीलाई बैंकिङ उद्योगमै सबैभन्दा धेरै अर्थात ६५ प्रतिशत लाभांस दिएको थियो । यो वर्ष पनि बैंकले गत वर्षकै हाराहारीमा लाभांस दिनसक्ने हैसियत छ । चुक्ता पुँजी बढाउनुपर्ने बाध्यता भएकाले बैंकले ४० प्रतिशतसम्म बोनस सेयर र बाँकी नगद लाभांस दिने सहजै विश्लेषण गरिएको छ ।
यस अवधिमा बैंकले १ खर्ब ४ अर्ब रुपैयाँ निक्षेप संकलन गरी ६७ अर्ब १६ अर्ब रुपैयाँ कर्जा प्रवाह गरेको छ । अघिल्लो वर्ष बैंकले ७५ अर्ब ३८ करोड रुपैयाँ निक्षेप संकलन गरी ५६ अर्ब २० करोड रुपैयाँ कर्जा प्रवाह गरेको थियो ।
त्यसैगरी, बैंकको प्रतिसेयर नेटवर्थ भने अघिल्लो वर्षको तुलनामा घटेको छ। अघिल्लो वर्ष २ सय ९६ रुपैयाँ रहेको प्रतिसेयर आम्दानी गत वर्ष २ सय ६६ रुपैयाँ छ । प्रतिसेयर आम्दानी पनि घटेको छ । अघिल्लो वर्ष ८७ रुपैयाँ रहेको प्रतिसेयर आम्दानी ५७ रुपैयाँ छ । मूल्य आम्दानी अनुपात भने ३ रुपैयाँले बढेर ३३ रुपैयाँ पुगेको छ ।
यो पनि पढ्नुहोस
कुन बैंकको चुक्ता पुँजी कति ? आठ अर्ब पुर्‍याउन कति थप्नु पर्ने ? 
अर्ब बढी कमाउने निजी बैंकको प्रतिफल पनि आकर्षक

