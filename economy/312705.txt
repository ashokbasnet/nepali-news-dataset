चार करोडले घट्यो चार्टर्ड बैंकको नाफा
३१ साउन, काठमाडौं । राष्ट्र बैंकले स्प्रेडदरमा कडाइ गरेसँगै स्टान्डर्ड चार्टड बैंकको नाफा घटेको छ । स्प्रेडकै कारण नविल बैंकको पनि नाफा घटेको थियो ।
चाटर्ड बैंकले आर्थिक वर्ष २०७१/०७२ मा १ अर्ब २९ करोड रुपैयाँ खुद नाफा कमाएको छ । अघिल्लो वर्ष बैंकले १ अर्ब ३३ करोड रुपैयाँ नाफा कमाएको थियो ।
स्प्रेडका कारण अघिल्लो वर्षकोभन्दा ९ करोड रुपैयाँले घटेर गत वर्ष खुद व्याज आम्दानी १ अर्ब ९२ करोड रुपैयाँमा झरेको छ । अघिल्लो वर्षको तुलनामा गत वर्ष ९ करोड रुपैयाँले बढी अर्थात् १५ करोड रुपैयाँ राइटव्याक गरेको छ ।
अघिल्लो वर्ष ७.०९ प्रतिशत रहेको स्प्रेड दर गत वर्ष ५.२७ प्रतिशत छ । राष्ट्र बैंकले ५ प्रतिशतमा भन्दा बढी स्प्रेड दर नराख्न निर्देशन दिएको थियो ।
बैंकको चुक्ता पुँजी २ अर्ब २४ करोड र सञ्चित कोष ४ अर्ब १३ कारेड रुपैयाँ छ । गत वर्ष बैंकले ६० प्रतिशत लाभांस दिएको थियो । आगामी दुई वर्षभित्र चुक्ता पुँजी ८ अर्ब पुर्‍याउनु पर्ने भएकाले यो वर्ष बैंकले ४० देखि ५० प्रतिशतसम्म बोनस सेयर दिनसक्ने विश्लेषण गरिएको छ ।
बैंकले ५७ अर्ब २८ करोड रुपैयाँ निक्षेप संकलन गरी २८ अर्ब रुपैयाँ कर्जा प्रवाह गरेको छ । अघिल्लो वर्ष ४६ अर्ब २९ करोड रुपैयाँ निक्षेप संकलन गरी २६ अर्ब ३२ करोड रुपैयाँ कर्जा प्रवाह गरेको थियो ।
बैंकको खराब कर्जामा पनि केही सुधार आएको छ । अघिल्लो वर्ष बैंकले प्रवाह गरेको कूल कर्जामा ०.४८ प्रतिशत रहेको खराब कर्जाको मात्रा गत वर्ष ०.२८ प्रतिशतमा खुम्चिएको छ ।
बैंकको प्रतिसेयर आम्दानी ५७ रुपैयाँ छ भने प्रतिसेयर नेटवर्थ २ सय ८४ रुपैयाँ छ । लगानीकर्ताको लगानीमा व्यवस्थापनले २० प्रतिशत प्रतिफल दिएको छ ।

