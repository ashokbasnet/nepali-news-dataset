नारायणी नेशनलको नाफा सवा १८ करोड
३१ साउन, काठमाडौं । नारायणी नेशनल फाइनान्सले आर्थिक वर्ष २०७१/०७२ मा १८ करोड ३० लाख रुपैयाँ नाफा कमाएको छ । जुन नाफा अघिल्लो वर्षको तुलनामा सामान्य बढी हो ।
अघिल्लो वर्ष फाइनान्सले १८ करोड १९ लाख रुपैयाँ नाफा कमाएको थियो । अघिल्लो वर्ष १२ करोड ४५ लाख रुपैयाँ राइट ब्याक गरेका कारण फाइनान्सको नाफा उच्च रहेको थियो ।
गत वर्ष फाइनान्सको खुद ब्याज आम्दानी अघिल्लो वर्षको तुलनामा ६ करोड रुपैयाँले बढेपनि राइट ब्याक रकम २ करोड रुपैयाँमात्र रहेको छ । बैंकको प्रोभिजन रकम समेत अघिल्लो वर्षको तुलनामा घटेर ३ करोड ७४ लाख रुपैयाँमा सिमित भएको छ ।
फाइनान्सले यस अवधिसम्म ६ अर्ब २१ करोड ५ लाख रुपैयाँ निक्षेप संकलन गरी ५ अर्ब ४४ करोड १८ लाख रुपैयाँ कर्जा प्रवाह गर्न सफल भएको छ । अघिल्लो वर्षको असारमा ५ अर्ब १ करोड २५ लाख रुपैयाँ निक्षेप संकलन भई ४ अर्ब ४९ करोड ११ लाख रुपैयाँ कर्जा प्रवाह भएको थियो ।

