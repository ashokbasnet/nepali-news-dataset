यति विकाश बैंकमा आश्चर्यजनक सुधार, झण्डै ११ करोड नाफामा
३१ साउन, काठमाडौं । अघिल्लो वर्ष बैंक ४५ करोड ४९ लाख रुपैयाँ घाटामा रहेको यति डेभलपमेन्ट बैंकले गत बर्ष आश्चर्यजनक सुधार गरेको छ । गत आर्थिक बर्षमा बैंकले १० करोड ७४ लाख रुपैयाँ नाफा कमाउन सफल भएको छ ।
नाफाको वृद्धिसँगै बैंकको निक्षेप र कर्जा प्रवाह पनि उल्लेख्य मात्रामा बढेको छ । बैंकले असारसम्म ८ अर्ब ४ करोड रुपैयाँ निक्षेप संकलन गरी ६ अर्ब २६ करोड रुपैयाँ कर्जा प्रवाह गर्न सफल भएको छ ।
यसैगरी अघिल्लो वर्ष १२.८३ प्रतिशत रहेको खराब कर्जा गत वर्ष घटाएर ७.९१ प्रतिशतमा झारेको छ । यतिले आगामी पुस मसान्तसम्म खराब कर्जाको परिमाणलाई घटाएर ५ प्रतिशतमा झार्ने लक्ष्यका साथ कर्जा असुलीमा जोड दिएको छ ।
बैंकले सेफ्टी सेभिङ, ट्याक्स फि्र, फिक्स्ड डिपोजिट, रेमिट्यान्स फिक्स्ड डिपोजिट, जेष्ठ नागरीक, नारी बचतजस्ता खाताहरुमा ६ देखि ८.५० प्रतिशतसम्म ब्याज प्रदान गरिरहेको छ ।
बैंकले ९.९९ प्रतिशतदेखि १२ प्रतिशतसम्मको आकर्षक घर कर्जा, जग्गा कर्जा, सवारी कर्जा, शेयर कर्जा, ब्यक्तिगत कर्जा , ब्यापारीक कर्जाजस्ता बिभिन्न कर्जा योजनाहरु प्रस्तुत गरेको छ ।
बिभिन्न २५ शाखा र २० वटा एटीम मार्फत ग्राहकलाई सेवा प्रदान गर्दै आइरहेको बैंकले गत वर्षको वित्तीय विवरणअनुसार ठुलो फड्को मार्न सफल भएको दाबी गरेको छ ।

