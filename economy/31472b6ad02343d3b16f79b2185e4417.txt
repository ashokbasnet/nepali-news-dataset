प्यूठानमा उद्योग दर्ता घट्यो

एलबी थापा/ उज्यालो । प्यूठान, पुस २० – प्यूठानमा उद्योग दर्ता घटेको छ । आर्थिक वर्ष २०६७÷६८ मा ८० वटा विभिन्न उद्योगहरु दर्ता भएकोमा २०६८/ ६९ मा ६७ वटा मात्र उद्योग दर्ता भएका छन् ।

घरेलु तथा साना उद्योग विकास समिति मूख्य शाखा कार्यालयका अनुसार दर्ता भएका उद्योगहरुमा उत्पादमूलक भन्दा सेवामूलक बढी दर्ता भएपनि संख्यात्मक रुपमा घटेको छ  । स्थानीय घरेलु तथा साना उद्योगबाट उत्पादन गरेका घरेलु सामग्रीहरु विक्री वितरणका लागि बजारको अभावले गर्दा नयाँ उद्यमी उद्योग संचालनको लागि उत्साहित नभएको कार्यालयका प्रशासन फाँट प्रमुख मोदनाथ ज्ञवालीले बताउनुभयो ।

‘युवाहरु बैदेशिक रोजगारका लागि बिदेशिने क्रम बढ्दै जाँदा उद्योग दर्ता गराउने र ब्यवसाय संचालन गर्नेहरु घटे’, ज्ञवालीले भन्नुभयो ।

प्यूठानमा २०६७/ ६८ मा सेवामुलक ६३, उत्पादनमूलक १६ वटा दर्ता भएको थिए भने २०६८/ ६९ मा सेवामुलक ४३, उत्पादनमुलक २० र कृषिजन्य तथा बनजन्य ४ वटा मात्र दर्ता भएका छन् ।
पछिल्लो २ वर्षको अवधिमा दर्ता भएका उद्योगमा ४ करोड ६५ लाख ७६ हजार कूल पूँजी लगानी भएको छ भने ९ करोड ५३ लाख ७४ हजार ५ सय ९ रुपैयाँ बराबरको उत्पादन गर्ने लक्ष्य लिई उद्योग दर्ता भएका छन् ।

उद्योग वाणिज्य संघ प्यूठानका कार्यकारी निर्देशक भवेन्द्र शर्माका अनुसार संघमा करिब १५ सय उद्योगी सदस्य रहेपनि जिल्लामा दक्ष जनशक्ति र ठुलो राशीको लगानी गर्ने ब्यवसायीहरु छैनन् ।
