बन्दको प्रभाब : १६ अंकले घट्यो नेप्से सूचक
६ भदौ, काठमाडौं । सेयर बजारमा बन्दको प्रभाव देखिएको छ । लगातार उच्च अकंले बढ्दै आएको नेप्से सूचक साताको पहिलो दिन आइतबार १६ अंकले घटेर ११८४ अंकमा झरेको छ । बीमा समूहको बाहेक सबै समुहगत उपसूचकहरु घटेका छन् ।
वाणिज्य बैंक समूहको सूचक २० अंकले घटेको छ । यो समूहको मात्रै ३१ करोड रुपैयाँ बराबरको कारोबार भएको छ । त्यसैगरी, होटल समूहको ५१ अंकले, अन्य समूहको २९ अंकले, विकास बैंक समुहको ३ अंकले, जलविद्युत समुहको ९ अंकले र वित्त कम्पनी समूहको सूचक २ अंकले बढेको छ । यो दिन नेपाल स्टक एक्सचेञ्जमा १ सय ४१ कम्पनीका १७ लाख कित्ता सेयर ५८ करोड ३१ लख रुपैयाँमा किनबेच भए ।
राष्ट्र बैंकले बैंक तथा वित्तीय संस्थाको चुक्ता पुँजी चार गुणाले बढाउने मौद्रिक नीति ल्याएयता नेप्से इन्डेक्स लगातार बढेको थियो । मौद्रिक नीति आएको दिन साउन ७ गते साढे ९ सय रहेको सूचक बिहीबार हालसम्मकै उच्च अर्थात १२०० अंकमा पुगेको थियो । यसअघि ०६५ भदौ १५ गते ११७५ पुगेर नेप्सेले रेकर्ड कायम गरेको थियो ।
आइतबारको कारोबारबाट कालिका माइक्रोफाइनान्सका सेयरधनीले सबैभन्दा धेरै अर्थात प्रतिकित्ता १ सय २१ रुपैया“ कमाएका छन् । एभरेष्ट बैंकका सेयरधनीले भने ५० गुमाएका छन् । बिहीबार बजार बन्द हुँदा ३३५० रुपैयाँमा बन्द भएको एभरेष्ट बैंकको सेयर आइतबार बजार बन्द हुँदा ३३०० रुपैयाँमा झरेको छ ।
जनजातिहरूले अायोजना गरेको बन्दले लगानीकर्तालार्इ हिँडडुल गर्न समस्या सिर्जना भएकाले इन्डेक्समा त्यसको असर परेको हो ।

