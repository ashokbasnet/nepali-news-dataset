११ महिनाको आयात धान्ने सरकारको हैसियत
७ भदौ, काठमाडौं । नेपाल राष्ट्र बैंकले गत असार मसान्तसम्ममा ७ खर्ब ३ अर्ब रुपैयाँ विदेशी विनिमय सञ्चिति रहेको जनाएको छ । यो अघिल्लो वर्षकोभन्दा २२.८ प्रतिशतले बढी हो ।

गत वर्षको कुल आयातलाई आधारमान्दा विदेशी विनिमय सञ्चितिको विद्यमानस्तरले १३ महिनाको वस्तु आयात र ११.२ महिनाको वस्तु तथा सेवा आयात धान्न पर्याप्त देखिएको राष्ट्र बैंकले जनाएको छ ।
बैंक तथा वित्तीय संस्थाहरु (नेपाल राष्ट्र बैंक बाहेक) सँग रहेको विदेशी विनिमय सञ्चिति ३०.१ प्रतिशतले बढेर १ खर्ब २१ अर्ब पुगेको छ । २०७१ असार मसान्तमा यस्तो सञ्चिति ९३ अर्ब १ करोड थियो ।
कुल विदेशी विनिमय सञ्चिति ८ खर्ब २३ अर्ब ८७ करोड पुगेको छ । अमेरिकी डलरमा भने बैकिङ्ग क्षेत्रको कुल सञ्चिति समीक्षा अवधीमा १७.४ प्रतिशतले बढी २०७२ असारमा अमेरिकी डलर ८ अर्ब १५ करोड पुगेको छ ।
कुल विदेशी विनिमय सञ्चितिमध्ये समीक्षा वर्षमा भारतीय मुद्रा सञ्चिति २६.७ प्रतिशतले बढेर १ खर्ब २० अर्ब २८ करोड भारतीय रुपैयाँ पुगेको छ । अघिल्लो वर्ष यस्तो सञ्चिति २७.४ प्रतिशतले बढेको थियो ।
विदेशी विनिमय सञ्चितिसँग कुल गार्हस्थ्य उत्पादन, कुल आयात र विस्तृत मुद्रा प्रदायको अनुपातहरु क्रमशः ३८.८ प्रतिशत, ९३.२ प्रतिशत र ४३.९ प्रतिशत रहेका छन् । अघिल्लो वर्षमा यस्ता अनुपातहरु क्रमशः ३४.३ प्रतिशत, ८३.१ प्रतिशत र ४२.५ प्रतिशत रहेका थिए ।

