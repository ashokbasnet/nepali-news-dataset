राजस्वले जरिबाना तोकेको बिरोधमा कपडा ब्यापारी आन्दोलनमा

चितवन, भदौ २५ – नारायणगढ सहिदचोकको लक्ष्मीनारायण वस्त्रालयलाई राजस्व अनुसन्धान विभागले कर छलेको आरोपमा साढे ४ करोड जरिवाना तोकेपछि कपडा ब्यवसायी आन्दोलनमा उत्रिएका छन् ।
विभागले कर छलेको भन्दै चार करोड ५८ लाख रुपैयाँ तिर्न पत्राचार गरेपछि विरोधमा उत्रिएका कपडा व्यवसायीले मंगलबार नारायणणगढका पसलहरु बन्द गराएका छन् । कपडा ब्यापारीले पसल अगाडि कालो व्यानरमा प्रतिशोध तरिकाले तोकेको कर तिर्न नसक्ने सन्देश लेखिएका ब्यानर समेत टाँगेका छन् ।
ब्यवसायीले सबै कपडा पसलहरु बन्द गरी मन्त्रिपरिषदका अध्यक्ष र अर्थ मन्त्रीलाई भेटेर आफ्नो धारणा राख्ने तयारी समेत गरेका छन् । प्रतिशोधको नियतले बस्त्रालयलाई ठुलो मात्रामा जरिवाना तोकेको भन्दै उद्योग वाणिज्य संघ चितवनले यस अघिनै आपत्ती जनाई सकेको थियो । 
बस्त्रालयका सञ्चालक लक्ष्मीनारायण श्रेष्ठले आफ्नो सवै सम्पत्ती बेच्दा समेत राजस्वको कर र जरिवाना तिर्न नसक्ने भन्दै कर घटाउन आग्रह गर्नुभएको थियो ।
उद्योग वाणिज्य संघ चितवनका अध्यक्ष डा. तिलचन्द्र भट्टराईले कपडा ब्यवसायीको मागको बिषयमा ज्ञापनपत्र बुझाउन बुधबार काठमाडौ जान लागिएको जानकारी दिनुभयो ।
मन्त्रिपरिषदका अध्यक्ष र अर्थ मन्त्रीलाई भेटेर प्रतिशोध पूर्ण ढंगले तोकिएको कर बारे जानकारी गराउने उहाँले बताउनुभयो । व्यवसायी र उद्योग वाणिज्य संघको तर्फबाट राजस्व बिभागका विभिन्न पदाधिकारी सहित मन्त्रीलाई भेट्ने कार्यक्रम रहेको छ ।
२०६९ जेठ २४ गते राजस्व अनुसन्धान विभागका उपसचिव भरतराज सुवेदीको नेतृत्वमा आएको टोलीले लक्ष्मी नारायण बस्त्रालयमा छापा मार्दा नारायणगढका ब्यवसायीले प्रतिरोध गरेका थिए । व्यवसायीले अनुसन्धान टोलीलाई नियन्त्रणमा लिएर उनीहरु आएको गाडी समेत जलाइदिएका थिए ।
तोडफोड र आगजनीको घटनामा संलग्न भएको अभियोग लागेका सात जनाले अहिलेसम्म तारेखमा मुद्दा खेपिरहेको छन् । बस्त्रालय सञ्चालकका परिवारका सबै सदस्यको बैंक खाता समेत रोक्का भएको थियो ।
