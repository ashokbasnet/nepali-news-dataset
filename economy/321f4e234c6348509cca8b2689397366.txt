एनसेलको पुँजीगत लाभकरबारे छानबिन गर्न टोली गठन गरिने

काठमाडौं, वैशाख ३१ - व्यवस्थापिका–संसद्को सार्वजनिक लेखा समितिले एनसेलले सरकारलाई तिर्नुपर्ने सम्पूर्ण लाभकरका विषयमा कर विज्ञसहितको टोलीले छानबिन गर्नुपर्ने निष्कर्ष निकालेको छ ।
समितिको शुक्रबारको बैठकले पुँजीगत लाभकर अन्य कर भन्दा फरक विषय भएकाले खरिद बिक्रीका क्रममा प्राप्त भएको लाभका आधारमा कर तिर्नु आवश्यक रहेको भन्दै यस क्षेत्रका जानकार, नेपाल सरकारका कर अधिकारी तथा विज्ञसहितको छलफल गरेर अन्तिम टुङ्गो लगाउने निर्ण गरेको छ ।
दूरसञ्चार सेवा प्रदायक संस्था एनसेलको पटक/पटक बिक्री तथा स्वामित्व हस्तान्तरण भइसकेको सन्दर्भमा राज्यले पुँजीगत लाभकर नपाएको, राजस्व हानीनोक्सानी गरेको र मुलुकको नियम तथा कानुन नमानेको भन्दै विज्ञसहित अध्ययन गरेर मात्रै टुङ्गो लगाउनुपर्ने देखिएको समितिले जनाएको छ ।
जनस्तरको चर्को विरोध, सिम कार्ड नै फिर्ता गर्नेदेखि सामाजिक सञ्जालमा देखिएको नागरिकको सत्याग्रहका कारण एनसेलले पछिल्लो पटक नौ अर्ब ९६ करोड ९५ लाख ७१ हजार रुपैयाँ कर बुझाएको थियो । टेलियासोरेनाले मलेसियन कम्पनी एक्जिटालाई एक खर्ब ४० अर्ब रुपैयाँमा एनसेल बिक्री गरेको थियो ।
ठूला करदाता कार्यालयले टेलियासोरेनालाई पुँजीगत लाभकरका विषयमा प्रष्ट जानकारी नगराएको वा जानकारी भएर पनि नेपालको कानुन विपरित काम गरेको हो सो विषयमा प्रष्टताको जरुरी रहेको भन्दै समितिले विज्ञसहितको अध्ययन समूह बनाउने निर्णय गरेको सभापति जनार्दन शर्माले जानकारी दिनुभयो ।
एनसेल विभिन्न समयमा १३ पटक खरिद बिक्री भइसकेको भए पनि यसअघि पूँजीगत लाभकर नतिरेको पाइएको भन्दै सांसद डा मिनेन्द्र रिजालले भन्नुभयो ‘कहिले कहिले कति पटक खरिद बिक्री भयो, त्यसको गम्भीरतापूर्वक अध्ययन गरिनुपर्छ । कर नतिर्ने भन्ने हुन्न । जनस्तरको दबाबपछि मात्रै केही मात्रामा कर तिर्न तयार भएको हो ।’ सामान्य अवस्थामा एनसेलले ३३ अर्ब रुपैयाँ लाभकर तिर्नुपर्ने देखिएको विषयमा सम्पूर्ण अध्ययन गर्नुपर्ने आवश्यकता उहाँले औँल्याउनुभयो ।
कर उठाउने विषयमा अर्थ मन्त्रालय, ठूला करदाता कार्यालय, दूरसञ्चार प्राधिकरणका उच्च अधिकारीसँग छलफल गर्नुपर्ने भन्दै अर्का सांसद रामहरि खतिवडाले भन्नुभयो 'कमजोरी कहाँ कहाँ छ, कसले कमजोरी र बदमासी गरे, किन गरे, नियत र उद्देश्यसहितको छानबीन गरिनुपर्छ । दोषीमाथि कारबाही हुनुपर्छ ।’
नेपाली कांग्रेसका नेता विश्वप्रकाश शर्मा, नेकपा एमालेका नेता ठाकुर गैरे, एकीकृत नेकपा माओवादीको सहायक सङ्गठन वाइसिएल, अखिल क्रान्तिकारीलगायतले एनसेलले कर नतिरे सेवा नै बहिस्कार गर्ने आन्दोलन गरेपछि पेसागत सुरक्षाको लागि मात्रै कर तिरेको देखिए पनि नियत सफा नरहेको धारणा थियो अर्का सांसद राजन केसीको ।
सांसद भरत शाहले कर नतिर्नु अपराध भएको भन्दै समय घर्केपछि कर तिराउने हो भने शतप्रतिशत जरिवाना गर्नुपर्ने, बढी मूल्य तिर्नुपर्ने उल्लेख गर्दै गैरकानुनी रुपमा कर छुट दिने सरकारी कर्मचारीलाई पनि कारबाहीको दायरामा ल्याउनुपर्ने बताउनुभयो ।
आयकर, लाभकर तथा नेपालको नियम तथा कानुनअनुसार कस्तो कारोबारमा कस्तो कर लाग्ने हो, कसरी कर लिने हो, करको दायरा कस्तो हो भन्ने बारेमा प्रष्टता जरुरी रहेको उल्लेख गर्दै सांसद डोरप्रसाद उपाध्याय भन्नुहुन्छ ‘कर छुट दिने विषयमा निर्णय गर्ने सबैलाई कानुनको दायरामा ल्याउनुपर्छ ।’
व्यवस्थापिका–संसदमा समेत विषयले प्रवेश पाएको, व्यावसायिक सुरक्षाका लागि सामान्य रुपमा थोरै परिमाणमा मात्र कर तिर्न तयार हुने तर पूर्ण रुपमा करको दायरामा आउन नहुने प्रवृत्ति पूर्णतः गलत भएको सांसद ऋषिकेश पोखरेलको भनाइ छ । पूर्ण रुपमा अध्ययन नगरिकन पुँजीगत लाभकरका विषयमा निर्णय गर्न नहुने भन्ने अधिकाशं सांसदको मागपछि समितिले केही दिनभित्रै विज्ञसहितको समिति गठन गर्ने निष्कर्ष निकालको हो ।
समितिले यसअघि नै एनसेलको खरिद बिक्री प्रकरणबारे हालसम्म भएको अध्ययन, छानबिन, तथा कारबाहीको प्रक्रियाबारे जानकारी गराउन अर्थ मन्त्रालय, ठूला करदाता कार्यालय, दूरसञ्चार प्राधिकरणलाई जानकारी गराइसकेको छ । तर समितिको प्रश्नको उत्तर हालसम्म कुनै पनि निकायले नदिएको भन्दै सो सम्बन्धमा ताकेता गर्ने निर्णय भएको सभापति शर्माले बताउनुभयो । रासस
