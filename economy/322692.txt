सिद्धार्थ र एकता विकास बैंकबीच मर्जर सम्झौता

२१ भदौ, काठमाडौं । राजधानीको सिद्धार्थ डेभलपमेण्ट बैंक र बुटवलको एकता विकास बैंक आपसमा गाभिने भएका छन् । दुई बैंकबीच सोमबार मर्जर सम्झौता भएको छ ।
सम्झौतापत्रमा सिद्धार्थका मर्जर समिति संयोजक रामबहादुर भण्डारी र एकता विकास बैंकका सञ्चालक समिति अध्यक्ष ध्रुबप्रसाद ढकालले हस्ताक्षर गरेका छन् ।
दुई बैंक गाभिएपछि बन्ने विकास बैंकको चुक्ता पूँजी ८४ करोड ५० लाख रुपैयाँ पुग्ने छ । यसमा सिद्धार्थको ६४ करोड ५० लाख र एकताको २० करोड रुपैयाँ हिस्सा रहने छ । यस्तै सिद्धार्थको २ करोड र एकताको ५७ लाख रुपैयाँ गरी २ करोड ५७ लाख रुपैयाँको जगेडा कोष हुने छ ।
मर्जपछि बन्ने बैंकको शाखा संख्या २८ पुग्नेछन् । अहिले सिद्धार्थका १८ र एकताका १० वटा शाखा सञ्चालनमा रहेका छन् ।
गत वर्षको वित्तीय विवरणअनुसार कुल निक्षेप सिद्धार्थको ६ अर्ब ९८ करोड रूपैयाँ रहेको छ भने एकताको २ अर्ब २८ करोड रूपैयाँ रहेको छ । मर्जरपछि बन्ने बैंकको कुल निक्षेप ९ अर्ब २६ करोड रुपैयाँ पुग्नेछ । यस्तै कुल कर्जा लगानी सिद्धार्थको ५ अर्ब ७० करोड र एकताको १ अर्ब ८३ करोड गरी कुल ७ अर्ब ५३ करोड पुग्ने भएको छ ।
खुद मुनाफा सिद्धार्थको १६ करोड १८ लाख रहेको छ भने एकताको ४ करोड ७६ लाख रूपैयाँ रहेको छ । मर्जरपछि बन्ने बैंकको निष्कृय कर्जा ३.०६ प्रतिशत हुनेछ भने कर्मचारी संख्या सिद्धार्थको १९० र एकताको ७६ गरी २६६ हुनेछन् ।

