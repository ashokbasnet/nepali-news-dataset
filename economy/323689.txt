बैंकहरुको पुँजी घटाउन राष्ट्र बैंकले आदेश दिन सक्ने
२४ भदौ, काठमाडौं । बैंक तथा वित्तीय संस्थाहरुलाई चुक्ता पुँजी बढाउने आदेश दिएर राष्ट्र बैंक यतिखेर निकै चर्चामा छ । आगामी दुई वर्षमा बैंकहरुलाई हाल कायम रहेकोभन्दा ४ देखि २५ गुणासम्म चुक्ता पुँजी बढाउन निर्देशन दिएपछि राष्ट्र बैंकको यो निर्णयमाथि अहिले संसदमा समेत बहस भइरहेको छ ।
राष्ट्र बैंकलाई बैंकहरुको पुँजी बढाउन सक्ने अधिकार बैंक तथा वित्तीय संस्थासम्बन्धी एेनले दिएको छ ।
त्यतिमात्र होइन, बैंक तथा वित्तीय संस्थाहरुको चुक्ता वा जारी पुँजी घटाउन आदेश दिनसक्ने अधिकार पनि राष्ट्र बैंकसँग छ । राष्ट्र बैंक र कानून मन्त्रालयबाट पारित भएर संसदमा पुगेको बैंक तथा वित्तीय संस्था सम्बन्धी ऐन २०७० को मस्यौदामा बैंकहरुलाई पुँजी घटाउन आदेश दिनसक्ने अधिकार प्रस्ताव गरिएको छ ।
‘प्रचलित कानूनमा जुनसुकै कुरा लेखिएको भएता पनि राष्ट्र बैंकले बैंक वा वित्तीय संस्था जारी तथा चुक्ता पुँजी घटाउन आदेश दिन सक्नेछ,’ मस्यौदामा भनिएको छ ।
त्यस्तै केन्द्रीय बैंकले बैंक तथा वित्तीय संस्थाहरूको घटुवा हुनसक्ने प्रावधानको प्रस्ताव पनि गरेको छ ।

