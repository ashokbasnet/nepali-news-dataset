औद्योगिक क्षेत्रको भाडा घटाउन एक हप्ताको अल्टिमेटम

काठमाडौं, मंसिर ८ – औद्योगिक क्षेत्रको भाडा सात दिन भित्र घटाउनुपर्ने भन्दै ब्यवासायीले आन्दोलन घोषणा गरेका छन् । नेपाल औद्योगिक क्षेत्र उद्योग महासंघले काठमाडौंमा पत्रकार सम्मेलन गरेर उद्योगीको सहमति विना ब्यवस्थापन समितिले एकलौटि रुपमा साढे ८ देखि १४ गुणासम्म भाडा वृद्धि गरेको दावी गर्दै त्यो निर्णय ७ दिनभित्र फिर्ता लिनुपर्ने माग गरेका हुन् ।

 

महासंघले पहिलो चरणको आन्दोलन अन्तर्गत संवन्धित औद्योगिक क्षेत्रमा विरोधपत्र बुझाउने, विभिन्न निकायमा ज्ञापन पत्र बुझाउने, उद्योगमा कालो झण्डा गाड्ने लगायत कार्यक्रम गरिने जनाएको छ । उनीहरुले १७ गते क्षेत्रीय कार्यालयको प्रवन्धकको कार्यकक्षमा तालाबन्दी गर्ने पनि जनाएका छन् ।

महासंघका अध्यक्ष शैलेन्द्रलाल प्रधानले यसअघि हरेक दुई वर्षमा १५ प्रतिशतका दरले भाडा बृद्धि गर्ने गरी सहमति भएपनि कर्मचारीको दवावमा व्यवस्थापनले अप्राकृतिक रुपमा १४ गुणासम्म भाडा बढाएकोले त्यो स्वीकार गर्न नसकिएको बताउनुभयो ।
