सेयर बजारमा उत्साहजनक बृद्धि
२७ भदौ, काठमाडौं । संविधान निर्माणको काम अन्तिम चरणमा पुग्दा आईतबार पूँजी बजारमा उत्साहजनक बृद्धि देखिएको छ । सेयर बजार एकैदिन १५ दशमलव २२ अंकले उकालो लागेको हो । होटल र उत्पादनमूलकबाहेक सबै समुह हरियो भएपछि नेप्से बजार ११ सय ८३ दशमदव ९३ अंकमा पुगेर बन्द भएको छ ।

बीमा समुह १ सय १ दशमलव ६५ अंकले बढ्दा जलविद्युत समुह ३९ दशमलव २४ प्रतिशतले उकालो लागेको छ । बैंकिङ समुह पनि १६ दशमलव ३१, अन्य सुहमा ८ दशमलव २२, विकास बैंक ३ दशमलव १६ र फाइनान्स २ दशमलव १९ अंकले माथि गएका छन् । आज होटल समुह ४ दशमलव ८५ र उत्पादनमूलक समुह ५ दशमलव ३५ अंकले तल झरे ।
आज १ सय ३५ कम्पनीका ११ लाख ७८ हजार कित्ता सेयर कारोबार भएका छन् । ४६ करोड ८१ लाख रुपैयाँ बराबरको सेयर कारोबार भएको नेपाल स्टक एक्चेञ्जले जनाएको छ । आज हिमालयन बैंक र नेपाल ईन्भेष्टमेन्ट बैंकको संस्थापक सेयर बढी कारोबार भए ।

