ऐन अभावले सामाजिक सुरक्षा कोष कामबिहिन
२८ भदौ, काठमाडौं । सामाजिक सुरक्षा कोषले स्थापना भएको लामो समयसम्म पनि काम सुरु गर्न सकेको छैन् । कोषका लागि भन्दै कर संकलन भईरहेपनि काम गर्ने वैधानिकता दिने गरी अझै सामाजिक सुरक्षा ऐन नआउँदा समस्या भएको हो ।
काम थाल्नै समस्या
कोषले काम थाल्न नसक्दा सामाजिक सुरक्षा पाउनुपर्ने वर्ग पनि पीडित छन् । एकीकृत रुपमा समाजिक सुरक्षाका सबै कार्यक्रम कोषमार्फत नै गर्नेगरी तयार भएको मस्यौदा विधेयक संसदमा पुगेको कोषका सुचना अधिकारी दिनेशराज पन्तले अनलाइनखबरलाई जानकारी दिए ।
कोषका लागि भनेर अहिलेसम्म समाजिक सुरक्षा करका रुपमा ८ अर्ब ८ करोड रुपैयाँ उठिसकेको छ । तर, त्यो रकम अर्थमन्त्रालयबाट सामाजिक सुरक्षा कोषमा अझैसम्म जम्मा भइसकेको छैन ।
‘सामाजिक सुरक्षा ऐन नभएपछि कोषले योजना कार्यान्वयन गर्नै पाएको छैन । नीतिकै अभावमा कोषलाई अपेक्षित रूपमा अघि बढाउन सकिएको छैन ।’ पन्तले भने, ‘कोषको ऐनको मस्यौदा तयार भएपनि पारित नहुँदा सामाजिक सुरक्षाका स्किमहरु लागू गर्न सकिएको छैन ।’
चारवटा स्किम तयार
कोषले लक्षित वर्गका लागि परिचयपत्र निर्माण, योगदानको दर निर्धारण लगायत तथ्यांकीय आधार निर्माणको प्रगति हात पार्न सकेको छैन । सरकारले श्रमिक तथा कर्मचारीको आयमा १ प्रतिशत सामाजिक सुरक्षा कर लगाउँदै आएको छ ।
हालसम्म कोषमा १० लाख श्रमिक तथा कर्मचारी आवद्ध भइसकेका छन् । कोषमा ८३ प्रतिशत सरकारी कर्मचारीको योगदान छ भने १६ प्रतिशत निजी क्षेत्रबाट संकलन हुने गरेको छ । २०६८ साउनमा स्थापना भएको कोषले अहिले सामाजिक सुरक्षाका स्किमहरु तयार गरिसकेको छ ।
‘४ वटा समाजिक सुरक्षाका स्किमहरुको कार्याबिधि तयार भईसकेको छ । हामीलाई अर्थमन्त्रालयले काम थाल्ने ५५ करोड रुपैयाँ दिएको पनि छ । तर, ऐनको अभावमा काम सुरु हुन नसक्दा त्यो त्यत्तिकै थन्किएको छ ।’ सुचना अधिकारी पन्तले भने ।
कार्यस्थलमा हुने दुर्घटना, सुत्केरी, औषधोपचार र बेरोजगारी क्षेत्रका लागि समाजिक सुरक्षासम्न्धी स्किमहरु तयार भईसकेका छन् । तर, अझै ५ वटा स्किमहरुबारे कोषले कुनै तयारी अघि बढाएको छैन ।

