बन्द भएका सरकारी उद्योगहरु पुनः सञ्चालन हुने

काठमाडौं, भदौ २६ । उद्योग मन्त्री नवीन्द्रराज जोशीले सरकारले बन्द भएका सरकारी उद्योगहरु पुनः सञ्चालन गर्न लागेको बताएका छन् ।

उद्योग मन्त्रालयद्वारा तयार ‘उद्योग क्षेत्र सुधार कार्ययोजना’ सार्वजनिक गर्दै मन्त्री जोशीले विगतमा जेसुकै कारणले बन्द भएको भए पनि अब त्यस्ता उद्योगले पुनर्जीवन पाउने बताए ।

पहिलो चरणमा नेपाल औषधी लिमिटेडलाई सुचारु गर्ने तयारी भएको मन्त्री जोशीले बताए ।

यस्तै, औषधी लिमिटेडसहित वीरगञ्ज चिनी कारखाना, कृषि औजार कारखाना, गोरखकाली रबर उद्योग, नेपाल मेटल कम्पनी, बुटवल धागो उद्योग जस्ता उद्योगहरु पुनः सञ्चालन गरिने उद्योग मन्त्री जोशीले जनाए ।

मन्त्रालयले तयार पारेको ‘उद्योग क्षेत्र सुधार कार्ययोजना’ अनुसार कार्य सम्पन्न गर्ने बताउँदै मन्त्री जोशीले साना उद्योगको संरक्षण र ठूला उद्योगको प्रवर्द्धनमा सरकारको जोड रहने पनि उल्लेख गरे ।
