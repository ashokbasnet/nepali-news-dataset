गाडी किन्न ऋण माग्दै ३३ सयले बैंकमा नाम लेखाए
५ असोज, काठमाडौं । हप्तादिन चलेको १०औं नाडा अटो मेलामा ३३ सय ५० जनाले गाडी किन्न चासो देखाउँदै ऋणका लागि बैंकहरुमा नाम लेखाएका छन् । अवलोकन गर्न भृकुटीमण्डप पुगेका ग्राहकहरुले मेलामा राखिएको बैंकहरुको स्टलमा ऋण माग्दै आफ्नो नाम दर्ता गराएका हुन् ।
मेलामा नाम दर्ता गराउने ग्राहकलाई बैंकहरुले व्याजदर र सेवा शुल्कमा विषेश सहुलियतको घोषणा गरेका थिए । अटो मेलाका लागि बैंकहरुले प्रकाशित गरेको व्याजमा ऋण पाउन मेलामा रहेको बैंकको स्टलमा नै नाम दर्ता गराउनुपर्ने हुन्छ ।
आयोजकले ५० हजारले अवलोकन गर्ने लक्ष्य राखेकोमा ६० हजारले अबलोकन गरेको मेलाका संयोजक शम्भूप्रसाद दाहालले जानकारी दिए । दाहालका अनुसार मेलामा सबैप्रकारका सवारी साधन गरी ५ अर्ब रुपैयाँ बराबरको बुकिङ भएको छ ।
नाम दर्ता गराउनेमध्ये केहीले बुकिङ गरेको स्टलमा रहेका बैंकका प्रतिनिधिहरुले जानकारी दिएका छन् । सबैभन्दा बढी ग्राहकले एनएमबि बैंकमा आफ्नो नाम लेखाएका छन् । गाडी किन्न भन्दै १००० जनाले नाम लेखाएको बैंकले जनाएको छ । बैंकले ६.९९ प्रतिशतमा ऋण दिने आकर्षक योजना ल्याएको थियो ।
त्यसैगरी, हिमालयन बैंकमा ७०० जनाले नाम लखाएका छन् भने स्टान्डर्ड चाटर्ड र एनआइसी एसियामा ५००/५०० सयले नाम लेखाएका छन् ।
त्यस्तै, लक्ष्मी बैंकमा ३ सय ८०, ग्लोब आइएमइमा ३५०, मेगामा १५०, प्रभूमा १०० र यति विकास बैंकमा ५२ जनाले नाम लेखाएको सम्बन्धित बैंकका प्रतिनिधिले जानकारी दिए ।
बैंकहरुले गाडीको मूल्यको ८० प्रतिशतसम्म ऋण दिने योजना अघि सारेका थिए । ग्राहकको आम्दानीको स्रोत विश्वस्त भए बैंकहरुले २ दिनमै कर्जा दिनेसम्मका स्किम पनि ल्याएका थिए ।
अटो मेलामा  गाडी किन्न भन्दै कुन बैंकमा कतिले नाम लेखाए ?



बैंक
नाम लेखाउनेको संख्या
व्याजदर (प्रतिशतमा)


स्टान्डर्ड चार्टड
 ५००
६.५०


एनएमबि
१०००
६.९९


लक्ष्मी
३८०
७.००


एनआइसी एसिया
५००
६.९९


हिमालयन
७००
६.५०


प्रभू
१००
८.४९


ग्लोबल आइएमइ
३५०
 ७.००


मेगा
१५०
७.३५


यति विकास
५२
९.४९




