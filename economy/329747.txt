माछापुच्छ्रे र जनता बैंक गाभिने
५ असोज, काठमाडौं । माछापुछ्रे बैंक र जनता बैंक एकआपसमा गाभिने भएका छन् । राष्ट्र बैंकले चुक्ता पुँजी बढाउन दबाब दिएपछि दुबै बैंकले मर्जरको विकल्प रोजेका हुन् ।
माछापुच्छ्रे बैंकका अध्यक्ष बिरेन्द्र महतो र जनता बैंकका अध्यक्ष उदय नेपाली श्रेष्ठले असोज ३ गते मर्जरसम्बन्धी सम्झौतापत्रमा हस्ताक्षर गरेका थिए ।
आज (मंगलबार) बसेको जनता बैंकको सञ्चालक समितिको बैठकले माछापुच्छ्रे बैंकसँग मर्जर हुने निर्णय अनुमोदन गरिसकेको छ । आज साँझ बस्ने माछापुच्छ्रे बैंकको सञ्चालक समितिको बैठकले पनि मर्जरको निर्णय अनुमोदन गर्दैछ ।
दुबै बैंकका सञ्चालक समितिले मर्जरको निर्णय अनुमोदन गरिसकेपछि यसै हप्ता संयुक्त मर्जर कमिटी गठन गरिने जनता बैंकका प्रमुख कार्यकारी अधिकृत कुमार लम्सालले अनलाइनखबरलाई जानकारी दिए ।
गत साउन ७ गते ल्याएको मौद्रिक नीतिमा राष्ट्र बैंकले वाणिज्य बैंकहरुको न्यूनतम चुक्ता पुँजी ८ अर्ब रुपैयाँ हुनुपर्ने व्यवस्था गरेको थियो । पुँजी बढाउने राष्ट्र बैंकको घोषणापछि यी दुर्इ बैंकको पहिलो मर्जर प्रक्रिया अाैपचारिकरूपमा अघि बढेको हो ।
दुर्इ बैंक गाभिएर बन्ने बैंकको चुक्ता पुँजी ५ अर्ब ७५ कारेड रुपैयाँ हुनेछ । हाल माछापुच्छ्रेको चुक्ता पुँजी २ अर्ब ९५ करोड रुपैयाँ छ भने जनताको चुक्ता पुँजी २ अर्ब ६ करोड रुपैयाँ छ ।
जसअनुसार चुक्ता पुँजी ६ अर्ब रुपैयाँभन्दा बढी हुनुपर्ने भए पनि सेयर आदानप्रदान अनुपात (स्वाप रेसियो) का कारण ५ अर्ब ७५ करोड रुपैयाँ मात्रै भएको हो । माछापुच्छ्रे बैंकको प्रतिकित्ता १२१ रुपैयाँ र जनता बैंकको ८७ रुपैयाँ स्वाप रेसियो निर्धाण गरिएको हो ।
मर्जरसँगै बोनस सेयर र हकप्रद सेयर जारी गरी बैंकले तोकिएको समयमै तोएकिो चुक्ता पुँजी पुर्‍याउने माछापुच्छ्रे बैंकका एक सञ्चालकले जानकारी दिए । गत आर्थिक वर्षमा माछापुच्छ्रे बैंकले ६१ करोड र जनता बैंकले १५ करोड रुपैयाँ नाफा कमाएका थिए ।
६ महिनाभित्र मर्जर सम्पन्न गर्ने दुबै बैंकको लक्ष्य छ । दुबै बैंकले भदाै मसान्तमा राष्ट्र बैंकमा बुझाएको पुँजी वृद्विको योजनामा मर्जर नै मुख्य थियो ।

