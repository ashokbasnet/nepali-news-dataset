मन्त्रीलाई ४५ सयमा ग्यास बेच्न खोजेपछि ......

सेन्छेलुङ लिम्बू/उज्यालो । काठमाडौं, चैत २० - “म रामकुमार शर्मा ।” उपभोक्ताको उजुरीपछि वाणिज्य तथा आपूति मन्त्री लेखराज भट्टले छद्म बोलीमा सिंहदरबारभित्रैबाट ग्यास बिक्रेतालाई फोन गर्नुभयो, “मलाई एक सिलिण्डर ग्याँस चाहिएको थियो ।”

 

काठमाडौं शान्तिनगर बाबुछिरी चोकको अम्बिका एण्ड जनरल सप्लायर्सका संचालक जीवनाथ थपलियाले फोन आग्रहकै आधारमा ग्यास दिने कुरै भएन । फोनमै थपलियाले भने “छैन, छैन मेरोमा ग्यास नै छैन । तपाईजस्ता कति जना लाइनमा बस्नु भएको छ । मैले कहाँबाट ल्याएर तपाईलाई ग्यास दिनु ।”
“हैन त्यसो नभन्नुस न, मलाई साह्रै आपत परेको छ ।” मन्त्री भट्टलाई जसरी पनि थपलियाको कालोबजारी उजागर गर्नु थियो त्यसैले उहाँले भन्नुभयो “कति पैसा लाग्छ म जति पनि दिन्छु, बस मलाई एक सिलिण्डर ग्यास मिलाई दिनुस ।”
अब चाँहि ग्यास बिक्रेता थपलियाको मन लोभियो “मेरोमा त ग्यास छैन । तर ४५ सय दिनुहुन्छ भने म अन्त तिरबाट मगाएर तपाईलाई दिन सक्छु, पैसा लिएर आउनु ।”
सिंहदरवारबाट रामकुमारको नाममा मन्त्री भट्टले फालेको तिर निसानामा लागि सकेको थियो । थपलियाले रामकुमारको नाममा बोल्ने मन्त्रीलाई चिनेनन् र ४५ सय रुपैयाँमा एक सिलिण्डर ग्यास बेच्न खोज्दा उनी रंगेहात पक्राउ परे । उनले मन्त्री भट्टलाई जस्तै उपभोक्तालाई पनि तेब्बर बढी मूल्यमा खाना पकाउने ग्यास बेच्दै आएका थिए  । मन्त्रीको ठाडो निर्देशनमा वाणिज्य विभाग, काठमाण्डौं जिल्ला प्रशासन कार्यालय, मन्त्रीका निजी सचिव लगायतको टोलीले उनलाई तत्कालै पक्रेको छ । अभावको मौका छोपेर महंगोमा ग्यास बेच्ने गरेको भेटिए पछि उनलाई पक्राउ गरिएको  वाणिज्य विभागका अनुगमन अधिकृत कमल बहादुर थापाले जानकारी दिनुभयो । महानगरीय प्रहरी प्रभाग तीनकुनेमा राखिएका थपलियालाई कालोबजारी ऐन अन्तर्गत मुद्दा चलाईने छ ।
थपलियाको पसलमा सिलबन्दी
मन्त्री भट्टको निर्देशनमा थपलियाको पसलमा पुगेको टोलीले पसलमा सिलबन्दी समेत गरेको छ । उपभोक्तालाई ग्यास छैन भन्दै महंगो मुल्य लिने थपलियाले लुकाएर राखेका ११ वटा ग्यास सिलिन्डर भेटिएपछि पसलमा सिलबन्दी गरेको अनुगमन अधिकृत थापाले जानकारी दिनुभयो ।
