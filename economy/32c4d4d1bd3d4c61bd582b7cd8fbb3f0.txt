माथिल्लो कर्णाली जलविद्युत आयोजनामा भ्रष्टाचार भएको भन्दै अख्तियारमा उजुरी

काठमाडौं, मंसिर २६ – माथिल्लो कर्णाली जलविद्युत आयोजनामा उत्पादनको सर्वेक्षण अनुमति दिँदादेखि आयोजना विकास सम्झौता (पिडिए) गर्दासम्म भ्रष्टाचार भएको भन्दै छानविनका लागि अख्तियार दुरुपयोग अनुसन्धान आयोगमा उजुरी दर्ता भएको छ ।
कर्णाली जलाधार संरक्षण समाजले शुक्रबार माथिल्लो कर्णाली जलविद्युत आयोजनामा सुरुमा उत्पादनको सर्वेक्षण अनुमति दिँदा तोकिएको क्षेत्र हेरफेर गरेर भ्रष्टाचार गरिएको भन्दै अख्तियारमा उजुरी दर्ता गरेको हो ।
समाजले आयोजना क्षेत्रका करिब एक हजार सर्वसाधारण नागरिकको हस्ताक्षरसहित  दिएको उजुरीमा आयोजनास्थलबाट ४ हजार १ सय ८० मेगावाट विद्युत उत्पादन हुन सक्ने विद्युत प्राधिकरणको प्रारम्भिक अध्ययनबाट देखिएपनि तत्कालिन उर्जासचिव शंकरप्रसाद कोइरालाले २०६५ सालमा ३ सय मेगावाट मात्र उत्पादन गर्ने गरि अनुमति दिएको र २०६९ सालमा उत्पादन क्षमता गोप्य ढंगले बढाएर ९ सय मेगावाट पुर्‍याइएको उल्लेख छ ।
समाजले उत्पादन अनुमति  दिँदा र पिडिए गर्दा सरकारी अधिकारीहरुले भ्रष्टाचार गरेको भन्दै छानबिन गरेर दोषीमाथि कारवाही गर्न माग गरेको छ । लगानी बोर्ड र भारतीय कम्पनी जिएमआरले करिब तीन महिना पहिले माथिल्लो कर्णाली जलविद्युत आयोजनाको पिडिएमा हस्ताक्षर गरेका  थिए ।
