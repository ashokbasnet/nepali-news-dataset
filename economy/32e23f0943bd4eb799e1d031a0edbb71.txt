पर्यटन ब्यवसायीले भने ‘हिमाली क्षेत्रको दुर्घटना उद्धारमा ध्यान देउ’

काठमाडौ, मंसिर २७ – पर्यटन व्यवसायी तथा नीजि क्षेत्रका हवाई कम्पनीले हिमालय क्षेत्रमा हुने दुर्घटनाको उद्धारका लागि सरकारले तत्काल नीति बनाउनुपर्नेमा जोड दिएका छन् ।
सरकारले पर्यटक भित्राउन जोड दिएपनि हिमाली क्षेत्रमा जाने पर्यटकको जोखिमलाई ध्यान नदिएको उनीहरुको गुनासो छ । बिहीबार काठमाडौ पर्वतीय फिल्म महोत्सवको अन्तरक्रियामा पर्यटन व्यवसायीले उद्धार कार्य महंगो भन्दै सरकारको ध्यानाकर्षण गराएका हुन् ।
हिमालय उद्धार संघ नेपालका अध्यक्ष शान्त सुब्बाले हिमालय क्षेत्रमा उद्धार कार्य अहिले नीजि क्षेत्रको पहलमा भएपनि पर्याप्त नभएको गुनासो गर्नुभयो । उहाँले  स्वास्थ्य समस्या, दुर्घटना वा विपद्का उद्धारका लागि पूर्व तयारी गतिलो नभएको टिप्पणी गर्नुभयो ।
हिमालय क्षेत्रमा उद्धार कार्यमा खटिदै आएका सिम्रिक एअरका क्याप्नेट सिद्धार्थ गुरुङले हिमालय क्षेत्रमा गएर विरामी पर्ने आँधा नेपालीको बाटोमै ज्यान जाने गरेको बताउनुभयो ।
उद्धारका लागि काठमाडौमा भर पर्नु परेकाले जोखिम धेरै रहेको भन्दै क्याप्टेन गुरुङले कमजोर आर्थिक अवस्था भएका व्यक्तिको उद्धारमा आर्थिक समस्या आउने भएकाले कोष स्थापना गर्नुपर्नेमा जोड दिनुभयो ।
नेपाल ट्रेकिङ एजेन्सी एसोसिएसन अफ नेपाल टानका अध्यक्ष रमेश धमलाले हिमालय क्षेत्रमा जाने पर्यटकको चिन्ता धेरै हुने गरेको भन्दै सरकारले नीति ल्याएर तत्काल कार्यान्वयन गर्नुपर्ने बताउनुभयो ।
पर्यटन मन्त्रालयका सह–सचिव सुरेश आचार्यले हिमालय क्षेत्रमा हुने दुर्घटनाको उद्धारलाई गम्भिर रुपमा लिएको भन्दै निजी क्षेत्रसँग मिलेर काम गर्न चाहेको बताउनुभयो । केही अस्पतालले एअर एम्बुलेन्स सुरु गर्न खोजेपनि नीति नभएकाले समस्या भएको उहाँले बताउनुभयो ।
