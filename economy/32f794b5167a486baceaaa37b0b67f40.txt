मुङ्लिनका होटलमा फेरी महङ्गी

चितवन (मुङ्लिन), मंसिर १२ — पृथ्वीराजमार्गमा रहेका होटलले बजार अनुगमन हुन छाडेपछि फेरी महङ्गो मूल्यमा खाना खुवाउन थालेका छन् । महङ्गो मूल्य लिन थालेपछि यात्रुले ति होटलमा खाना खानै छाडेका छन् । 

 

अनुगमन पछि केहि होटलले खानाको मुल्य घटाएको बताएपनि पुनः पहिलेकै मुल्य कायम गर्न थालेका हुन् । धादिङ नौविसेमा रहेको पाथीभरा होटलका सञ्चालक नवराज गजुरेलले केही होटल व्यावसायिका कारण सवै होटलको वदनाम भएको भन्दै होटल अनुगमनलाई नियमित राख्न सुझाव दिनुभयो । 

 

धादिङ सदरमुकाम र राजमार्गमा रहेका होटल, चनाचटपटे, घुम्ती पसल, खाद्यन्न पसलको भदौ देखि कार्तिक सम्म विभिन्न समूहले ५ पटक अनुगमन गरेको थियो । अनुगमन कार्यले निरन्तरता पाउन छाडेपछि राजमार्गका होटलमा पुन मनपरि चल्न थालेको उपभोक्ता अधिकारकर्मी राजेन्द्र बस्नेतले बताउनु भयो ।

 

प्रधानमन्त्री डा. बाबुराम भट्टराईले राजमार्गका होटलहरुमा बासी, सडेगलेको र फोहोर खाना खुवाएर यात्रुहरुबाट बढी पैसा असुलेको भन्दै त्यस्ता होटलको तत्काल निरीक्षण र अनुगमन गरी कारबाही गर्न निर्देशन दिएपनि प्रभावकारी अनुगमन हुन छाडेपछि होटल व्यवसायीहरुले पहिलेकै मुल्य कायम गर्न थालेका हुन् ।
