अन्तर्राष्ट्रिय मापदण्डको लेखा प्रणाली लागु गर्ने तयारी

काठमाडौं, साउन ८ – नेपाल राष्ट्र बैंकका गभर्नर डा. चिरञ्जीवी नेपालले वित्तीय प्रणालीमा नेपालले अन्तर्राष्ट्रिय मापदण्डको लेखा प्रणाली लागु गर्ने तयारी भइरहेको बताउनुभएको छ ।
नेपाल चार्टर्ड एकान्टेन्टस एसोसिएसनको पद हस्तान्तरण कार्यक्रममा शुक्रबार उहाँले नेपालको आर्थिक प्रगतिलाई विश्वसनीय बनाउन नयाँ प्रणाली लागु गर्न लागिएको जानकारी दिनुभयो ।
कुनै पनि संस्थाको आर्थिक अवस्थाका बारेमा सबैभन्दा पहिले चार्टर्ड एकाउन्टेन्टलाई नै जानकारी हुने हुँदा उनीहरुले देश र नागरिकका लागि इमान्दार भएर काम गर्नुपर्नेमा जोड दिनुभयो ।
बिमा समितिका अध्यक्ष डा. फत्तबहादुर केसी, धितोपत्र बोर्डका अध्यक्ष डा. रेवतबहादुर कार्की, कार्यवाहक महालेखा नियन्त्रक सुकदेव खत्री लगायतले नेपालमा आवश्यक दक्ष जनशक्ति उत्पादन गर्नका लागि एसोसिएसनले भूमिका खेल्नुपर्ने बताउनुभयो । एसोसियसनले महेश खनालको संयोजकत्वमा नयाँ कार्यसमिति चयन गरेको छ । रासस
