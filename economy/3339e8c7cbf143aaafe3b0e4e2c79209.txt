पुसभित्र भारतबाट विजुली ल्याउने प्रशारण लाइन बनाउनुस् : प्रधानमन्त्री

सेञ्छेलुङ लिम्बु/उज्यालो । काठमाडौ, असोज ८ – प्रधानमन्त्री डा. बाबुराम भट्टराईले भारतबाट थप विद्युत् आयात गर्न मिल्ने गरी विद्युत प्रशारण लाईन निर्माण गर्न निर्देशन दिनुभएको छ । उर्जा मन्त्रालय विकास समस्या समाधान समितिको बैठकमा प्रधानमन्त्री भट्टराईले मन्त्रालय, विद्युत् प्राधिकरण, विद्युत् विकास विभाग लगायतका पदाधिकारीलाई आउने हिउँदमा प्रशारणलाईन बनाइसक्न निर्देशन दिनुभएको हो ।

 

उर्जामन्त्री समेत रहेका प्रधानमन्त्रीले आउँदो हिउँदमा भारी लोडसेडिङ हुन नदिन भारतबाट थप विद्युत् आयात गर्नुपर्ने भएकाले प्रशारण लाईनको काम छिटो सक्न निर्देशन दिनुभयो । सरकारले जसरी पनि भारतबाट थप विद्युत् ल्याउने व्यवस्था मिलाउने र त्यस्का लागि गृहकार्य चलिरहेको जानकारी दिँदै प्रधानमन्त्री भट्टराईले भन्नुभयो ‘आउने पुस महिनामा थप विद्युत् ल्याउने गरी प्रशारण लाईनको काम थालिहाल्नुस् ।’

सरकारले आउँदो हिउँदमा भारतबाट २ सय मेगावाट विद्युत् आयात गर्ने भनेपनि अहिलेको संरचनाबाट बढीमा १ सय ४० मेगावाट विद्युत् मात्रै ल्याउन सकिने नेपाल विद्युत् प्राधिकरणको भनाइ छ । छुट्टै प्रसंगमा प्रधानमन्त्री भट्टराईले नेपालमा जलविद्युत्को विकासका लागि उर्जा र सिंचाई मन्त्रालयलाई मिलाएर एउटै जलस्रोत मन्त्रालय बनाउनुपर्नेमा जोड दिनुभयो ।

तर उहाँले राजनीतिक खिचातानीका कारण जलस्रोत मन्त्रालयलाई दुईटा मन्त्रालय बनाउनुपर्ने बाध्यता रहेको बताउनुभयो ।
