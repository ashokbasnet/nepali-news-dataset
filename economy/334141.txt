राष्ट्र बैंक भन्छ- साउनमा मूल्यवृद्धि ६.९ प्रतिशत
१५ असोज, काठमाडौं । चालु आर्थिक वर्षको साउन महिनामा वाषिर्क विन्दुगत उपभोक्ता मुद्रस्फीति ६.९ प्रतिशतमा सिमित हुन पुगेको छ । अघिल्लो वर्षको सोही अवधिमा यस्तो मुद्रास्फीति ७.५ प्रतिशत रहेको थियो ।
राष्ट्र बैंकले पाँचौं पारिवारिक बजेट सर्वेक्षणको नतिजाका आधारमा संशोधित बस्तु तथा सेवाहरुको डालोअनुसार मुद्रास्फीति गणना गरेको हो । यस अवधिमा खाद्य तथा पेय पदार्थको मूल्य वृद्धिदर ७.३ प्रतिशत रहेको छ भने गैर खाद्य तथा सेवा समूहको वृद्धिदर ६.६ प्रतिशत रहेको छ ।
खाद्य समूहतर्फ सबैभन्दा बढी दलहन तथा गेडागुडीको मूल्यवृद्धि भएको छ । राष्ट्र बैंकका अनुसार दलहन तथा गेडागुडीको मूल्यवृद्धि २६.४ प्रतिशत रहेको छ । अघिल्लो वर्षको सोही अवधिमा दलहन तथा गेडागुडीको वृद्धिदर ७.८ प्रतिशतमात्र रहेको थियो ।
मसला पदार्थको ९.८ प्रतिशत र दुग्ध पदार्थ तथा अण्डाको ९.३ प्रतिशतले मूल्य वृद्धि भएको छ । यस अवधिमा अन्न तथा अन्नबाट बनेका बस्तुहरुको ९.१ प्रतिशत र अल्कोहलिक पेय पदार्थको ८.४ प्रतिशतले वृद्धि भएको छ ।
अघिल्लो वर्षको सोही अवधिमा ०.६ प्रतिशतले घटेको चिनी तथा मिठाईको मूल्य यस अवधिमा पनि ०.३ प्रतिशतले घटेको छ ।
गैर-खाद्य तथा सेवा समूहतर्फ शिक्षा सेवाको १२.१ प्रतिशत, कपडा तथा जुत्ताको ९.७ प्रतिशत र घरभाडा, पानी, बिजुली, ग्याँस र अन्य इन्धनको ९.६ प्रतिशतले वृृद्धि भएको छ ।
फर्निसिङ तथा घरायसी उपकरणको ४.१ प्रतिशत, सञ्चार क्षेत्रको ३.५ प्रतिशत वृद्धि भएको छ भने यातायात क्षेत्रको ४ प्रतिशतले घटेको छ ।

