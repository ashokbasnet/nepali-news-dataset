मर्जरमा जाने साना संस्थाकोमात्रै सेयर कारोबार रोक्न राष्ट्र बैंकको सुझाब
१८ असोज, काठमाडौं । नेपाल राष्ट्र बैंकले मर्जरमा जाने साना संस्थाहरुको मात्रै सेयर कारोबार रोक्का गर्न सुझाब दिएको छ । ठूला र साना बैंक तथा वित्तीय संस्थाहरुबीच मर्जर हुँदा साना संस्थाको सेयर कारोबार रोक्न र ठूला संस्थाको नरोक्न राष्ट्र बैंकले सुझाब दिएको हो ।
हाल मर्जरमा सहभागि हुने जुनसुकै संस्थाको पनि सेयर कारोबार रोक्का हुने व्यवस्था छ ।
राष्ट्र बैंकले केहीदिनअघि सार्वजानिक गरेको मर्जरपश्चात बनेका बैंक तथा वित्तीय संस्थाहरुको अवस्था र मर्जरको प्रभावकारिता सम्बन्धी अध्ययन प्रतिवेदनमार्फत सरकारलाई यस्तो सुझाव दिएको हो ।
‘तल्लो वर्गको संस्था माथिल्लो वर्गको संस्थामा र क्षेत्रीय स्तरको संस्था राष्ट्रियस्तरको संस्थामा मर्जर हुँदा तल्लो वर्गको तथा क्षेत्रीयस्तरको संस्थाको संस्थापक शेयरको (लुकिङ पिरियड) फुकुवा वा सहज गरिदिने व्यवस्था गर्न उपयुक्त हुने देखिन्छ ।’ प्रतिवेदनमा भनिएको छ ।
त्यसैगरी मर्ज हुने संस्थाहरुलाई दिइने कर छुटलगायतका सुविधाहरुमा समेत समयअनुसार पुनरावलोकन गर्न आवश्यक रहेको सुझाइएको छ ।
मर्जरपश्चात् बन्ने नयाँ संस्था सम्वन्धित निकायमा दर्ता गर्नका लागि कम्पनी रजिष्ट्रार कार्यालयमा दर्ता गर्न र उक्त संस्थाको सेयर धितोपत्रमा सूचीकरण गर्ने कार्यमा प्रक्रियागत सुधारको लागि नेपाल सरकारले सहज बनाउने कार्य गर्नु पर्ने सुझाब दिइएको छ ।
त्यसैगरी, अनुसन्धान विभागले बैंक तथा वित्तीय संस्थाहरुको मर्जर गर्ने नीतिलाई प्रभावकारी बनाउन राष्ट्र बैंकलाई आठ वटा सुझाब दिइएको छ । सम्पत्ति र दायित्व तथा कारोबारको प्रतिवेदन म्म्ब्लाई यथार्थपरक र मूल्यांकनकर्तालाई जिम्मेवार बनाउनको लागि नेपाल चार्टर्ड एकाउन्टेन्ट्स संस्थासँग सहकार्य गरी आवश्यक कार्यवाहीको व्यवस्था सहितको कार्यविधि लागू गर्नु उपयुक्त देखिन्छ ।
त्यस्तै, डीडीएले देखाएको शेयर आदान प्रदान अनुपात (स्वाप रेसियो) भन्दा फरक पर्ने गरी मोलमोलाइबाटसमेत संस्थाहरु मर्ज हुने गरेको अवस्थाले लगानीकर्ताले वास्तविक मूल्याङ्कन अनुसार लाभ नपाएको समस्याको समाधानका लागि यस्तो अनुपात डीडीएले उल्लेख भएको भन्दा निश्चित अनुपात भन्दा फरक पार्न नमिल्ने व्यवस्था गपर्ने सुझाब छ ।
मर्जरमा जाने संस्थाको डीडीए तयार गर्ने कतिपय अवस्थामा मूल्यांकनकर्ताले सुपरिवेक्षकहरुबाट औल्याइएका कैफियत समेतलाई ध्यान दिने नगरेको जस्ता गुनासोहरुको समाधानका लागि सम्पत्ति र दायित्व मूल्यांकन प्रतिवेदनमा यस्ता कैफियतहरुको विश्लेषण अनिवार्य रुपमा समावेश गर्ने व्यवस्था गर्नु उपयुक्त हुने सुझाब छ ।
मर्ज हुने वित्तीय संस्थाहरुको सम्पत्ति र दायित्व मूल्यांकनलाई थप पारदर्शी एवम् तथ्यपरक बनाउन आवश्यक परेको अवस्थामा एक संस्थाले अर्को संस्थाको पूर्ण लेखापरीक्षण गर्न सक्ने व्यवस्था समेत गर्न सकिने सुझाव दिएको छ ।
मर्जरमा जाने सबै संस्थाहरुले अनिवार्य रुपमा मानव संसाधनको अडिट गर्नुपर्ने व्यवस्था गरिएमा मर्जरपश्चात् जनशक्ति व्यवस्थापन सहज हुन सक्ने, मर्जमा जाने बैंक वित्तीय संस्थाका कर्मचारीहरुको वृत्ति विकास तथा तहगत निर्धारण र तलव भत्ताका सन्दर्भमा स्पष्ट संरचना प्रस्तुत गर्न सकेमा कर्मचारीहरुलाई अफ्नो भविष्य निर्धारण गर्न सहज हुन प्रतिवेदनमा उल्लेख छ । त्यस्तै, सबै मर्ज हुने संस्थाहरुले मर्जमा गएपश्चात् फरक फरक कर्पोरेट कल्चरमा काम गर्ने कर्मचारीहरुलाई तालिम तथा घुलमिल हुने वतावतरणको निर्माण गर्नुआवश्यक देखिएको उल्लेख छ ।
मर्जरको अवस्थाका बारेमा कर्जा सेवा लिएका तथा निक्षेपकर्ताहरुलाई समेत बैंक तथा वित्तीय संस्थाहरुले सुसूचित गर्ने र संस्था प्रति विश्वास दिलाउने कार्यक्रमहरु संचालन गर्नु समेत आवश्यक रहेको देखिन्छ । मर्जर नीतिको प्रभावकारी कार्यान्वयनको निम्ति बैंक तथा वित्तीय संस्थाहरुको चुक्ता पूंजीलाई मुलुकको आर्थिक गतिविधिसंग तादात्म्य हुने गरी विस्तार गर्नुपर्ने हुन्छ ।
मर्जर पश्चात पनि बैंक तथा वित्तीय संस्थाहरुको न्यून पूंजीको आधारका कारण पूंजी पर्याप्तता अनुपातहरु घट्ने क्रममा रहेकोले नियमनकारी पूंजी वृद्धिमार्फत उक्त संस्थाहरुको अर्थतन्त्रमा लगानी गर्ने क्षमता अभिवृद्धि गर्ने ठाउँ प्रसस्त गर्नु पर्ने हुन्छ । साथै, चुक्ता पूंजी वृद्धिबाट बैंक तथा वित्तीय संस्थामा विप्रेषण आप्रवाहको उच्च वृद्धिबाट सिर्जित अधिक निक्षेपलाई उत्पादनशील लगानीतर्फ प्रवाह गर्न सक्ने क्षमता विस्तार हुन्छ ।
चुक्ता पूँजी वृद्धि गर्ने हालैको नीतिगत व्यवस्थाबाट भविष्यमा अर्थतन्त्रका ठूला पूर्वाधार आयोजनामा सहवित्तीयकरणबिना नै एकल संस्थाबाट पनि पर्याप्त वित्तीय साधन परिचालन हुन सक्ने देखिएको प्रतिवेदनमा उल्लेख छ ।

