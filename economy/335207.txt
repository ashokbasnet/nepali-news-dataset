चुक्ता पुँजी बढाउँदा बैंक तथा अर्थतन्त्रमा कस्तो असर पर्छ  ?

१८ असोज, काठमाडौं । नेपाल राष्ट्र बैंकले बैंक तथा वित्तीय संस्थाहरुलाई पुँजी बढाउन निर्देशन दिएपछि पुँजी बढाउँदा संस्थाहरु स्वयंलाई र अर्थतन्त्रलाई के-कस्तो असर पर्छ ? भन्ने बहस सुरु भएको थियो । कतिपयले राष्ट्र बैंकको यो निर्णयले समस्या निम्याउने दाबी गर्दै आएका थिए भने अधिकांसले पुँजी वृद्धि सकरात्मक कदम भएको बताउँदै आएका थिए ।

पुँजी बढाउने व्यवस्था गरेको ७० दिनपछि राष्ट्र बैंकले पुँजी बढाउनुको कारण सार्वजानिक गरेको छ । ‘बैंक तथा वित्तीय संस्थाको पुँजी वृद्धि सम्बन्धी अबधारणापत्र’ मार्फत राष्ट्र बैंकले पुँजी बढाउने निर्णय किन लिइयो भनेर खुलाएको छ ।
राष्ट्र बैंकको निर्देशन अनुसार २०७४ असार मसान्तसम्ममा बैंक तथा वित्तीय संस्थाहरुले ४ देखि २५ गुणासम्म चुक्तापुँजी बढाउनु पर्ने भएको छ ।

राष्ट्र बैंकले पुँजी बढाउँदा बैंक तथा वित्तीय संस्था र अर्थन्त्रमा त्यसको सकरात्मक प्रभाव पर्ने दाबी गरेको छ । ‘पुँजी बढाउँदा संस्थाहरुमा आन्तरिक स्रोत अर्थात् सेयर पुँजी, संचित नाफा, रिजर्भ कोष आदि भन्दा बाहृय स्रोत अर्थात् निक्षेप, सापटी आदिबाट संकलन गरिएको वित्तीय स्रोत धेरै गुणा बढी हुने देखिन्छ ।’ अबधारणापत्रमा भनिएको छ ।

पर्याप्त पुँजी भएमा जोखिममा आधारित न्यूनतम पूँजीकोष अनुपात कायम गर्न सक्षम हुनुको साथै प्रति ग्राहक कर्जा सीमा बढ्न गई त्यस्ता वित्तीय संस्थाहरुको कर्जा प्रवाह गर्न सक्ने क्षमता अभिवृद्धि हुन सक्ने राष्ट्र बैंकको ठम्याइ छ ।

त्यसैगरी, बैक तथा वित्तीय संस्थाहरुको पुँँजीको आधार पर्याप्त नहुँदा कर्जा असुली समस्यालगायत अन्य तरिकाबाट हुने नोक्सानी बहन गर्न सक्ने क्षमतामा कमजोर हुने भएकोले समेत पुँँजी बढाउन आवश्यक रहेको राष्ट्र बैंकले जनाएको छ ।

बैंक तथा वित्तीय संस्थाहरुको पूँजी वृद्धिबाट उनीहरुको वित्तीय अवस्था सबल भई वित्तीय स्थिरता कायम गर्न मद्दत पुग्ने भएतापनि पुँजी संकलन तथा पुँजी वृद्धिको कार्य भने त्यति सहज नहुने राष्ट्र बैंकले जनाएको छ ।

त्यस्तै, एकातर्फ अर्थतन्त्रले गति लिन नसकिरहेको अवस्थामा थप पूँजी संकलन गर्ने कार्य चुनौतीपूर्ण छ भने अर्कोतर्फ पूँजी वृद्धिको मापदण्डका कारण बैंक तथा वित्तीय संस्थाहरु गैर-वासलात कारोबारतर्फ लाग्ने सम्भावना रहने र यसबाट वित्तीय प्रणालीमा थप जोखिम पनि बढ्न सक्ने राष्ट्र बैंकको दाबी छ ।

‘पूँजी वृद्धिको लागि शेयरधनीहरुले बढी रकम लगानी गर्नुपर्दा उनीहरुले बढी प्रतिफलको अपेक्षा गर्दछन् । सोही अनुरुप नाफा कायम गर्न बैंक तथा वित्तीय संस्थालाई कर्जाको ब्याजदर बढाउन दवाव पर्न सक्छ । यसबाट ब्याजदर स्प्रेड बढ्नेसम्भावना रहन्छ । यसका साथै बैंक तथा वित्तीय संस्थाहरुले पूँजी वृद्धि गर्दा लगानीयोग्य कोषमा वृद्धि हुने भएकोलेशेयरधनीहरुलाई प्रदान गर्दै आएकोलाभांश घट्न नदिनका लागि बढी जोखिमयुक्त क्षेत्रमा पनि कर्जा प्रवाह हुनगई कर्जाको गुणस्तरमा कमी हुन सक्ने सम्भावनाप्रति उत्तिकै सजग रहनुपर्ने हुन्छ ।’ अवधारणापत्रमा भनिएको छ ।

पुँजी वृद्धिबाट सेयर बजारमा पर्ने प्रभाव मूलतः लगानीकर्ताहरुको मनोविज्ञान तथा पूँजी वृद्धि गर्ने तरिकामा निर्भर रहने राष्ट्र बैंकले जनाएको छ ।  अवधारणापत्रमा भनिएको छ- ‘बैंक तथा वित्तीय संस्थाहरुको पूँजी वृद्धिबाट सेयरको आपूर्ति बढ्न गई प्रतिसेयर आम्दानी घट्ने हुनाले साधारणतया सेयर मूल्य घट्ने देखिन्छ । तर, बोनस एवं हकप्रद सेयर पाइने आशामा सुरुका दिनहरुमा सेयरको माग बढ्ने भएकोले पहिले नै जारी गरिएका सेयरको मूल्य भने केही समयसम्म बढ्न सक्ने देखिन्छ ।’

अर्कोतर्फ, पुँजीको आधार कमजोर भएका र वित्तीय परिसूचकहरु सुदृढ नभएका बैंक तथा वित्तीय संस्थाहरुको सेयरको मूल्य कम नै हुने हुँदा त्यस्ता वित्तीय अवस्था भएका संस्थाहरुमा हकप्रद सेयर जारी गर्दा सबै सेयर खरिद नहुने, त्यस्ता संस्थाहरुको संचित मुनाफा तथा कोषको अवस्था सामान्यतया कमजोर हुने भएका कारण बोनस शेयर जारी गर्न नसक्ने हुनाले सेयरको मूल्य घट्ने देखिन्छ ।

पुँजीको आधार मजबुत भएमा बैक तथा वित्तीय संस्थाहरुको जोखिम बहन गर्नसक्नेक्षमता अभिवृद्धि हुन गई वित्तीय क्षेत्रमा प्रणालीगत जोखिमको संभावना कम हुँदा अर्थतन्त्रमा सुधार आउने राष्ट्र बैंकको ठम्याइ छ । ‘यसबाट वित्तीय स्थिरता कायम हुनुको साथै पूर्वाधार एवम् दीर्घकालीन परियोजनाको लागि पुँजी परिचालनमार्फत् आर्थिक विकासलाई गति प्रदान गर्न सहयोग पुग्दछ ।’ अवधारणापत्रमा भनिएको छ ।

