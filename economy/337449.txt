इन्धन अभावले बैंकिङग कारोवारसमेत प्रभावित
२३ असोज, नवलपरासी । इन्धन अभावले गर्दा बैंकिङग कारोबारमा समेत प्रभाव परेपछि सेवाग्राही मर्कामा परेका छन् । खास गरी नवपरासीमा संचालित निजी बैंकहरुमा ईन्धनको अभावले गर्दा बैंकिङग कारोवार प्रभावित हुँदा सेवाग्राहीहरु मर्कामा परेका छन् ।
नवलपरासीको नवलपुर क्षेत्रमा रहेका अधिकांश निजी बैंकहरुले लोडसेडिङग हुँदा इन्धन अभावले जेनेरेटर चल्न नसकेपछि बैंकमा बैंकिङग सेवा नै बन्द गर्न थालेपछि सेवाग्राही मर्कामा परेका हुन् ।
कावासोतीकी रचना भण्डारीले बैंकमा रकम झिक्न जाँदा लाईन नभएकाले बैंक बन्द भएकोले रकम झिक्न नपाएको गुनासो गरे । बैंक जस्तो अत्यावसकीय काम समेत प्रभावित भएपछि बैंकसंगै अन्य कारोबारसमेत प्रभावित भएको छ ।
यस्तै कावासोतीकै पवित्रा पौडेलले पनि लाईन नहुंदा रकम झिक्न नपाएकाले आफ्नो महत्वपूर्ण काम रकम अभावले गर्दा प्रभावित भएको गुनासो गरे ।
निजी बैंकहरुले अहिले लाईन हुदा मात्रै रकम जम्मा गर्ने र भुक्तानी गर्ने देखि लिएर अन्य कारोवार गर्ने हुंदा ईन्धनको अभावले गर्दा लाइन नहुँदा सेवा बन्द गर्ने गरेका छन् ।
कावासोतीको प्रभु बैंकका प्रमुख सरोज तिमिल्सिनाले बैंकिङग कारोवार सबै कम्प्युटर सिस्टमबाट हुने भएकाले लाईन नहुँदा जेनेरेटरबाट काम हुदै आएको र अहिले ईन्धनको अभावले गर्दा जेनेरेटर चलाउन नपाउदा बैंकिङग कारोवार प्रभावित भएको बताए ।
उनले जेनेरेटरमा राख्न इन्धन नपाउदा लाईन नभएको समयमा बैंक नै बन्द गर्न बाध्य भएको बताए ।
रामकुमार श्रेष्ठबाट

