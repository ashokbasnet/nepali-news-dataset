दशैं अायो ! हेर्नुहोस् नयाँ नोट साट्नेको भीड (फोटो कथा)

२८ असोज, काठमाडौं । भारतले नाकाबन्दी लगाएपछि पेट्रोलियम पद्वार्थको चरम अभावले सिर्जना गरेको समस्याका कारण दशैं अाएको अनूभूति नभइरहेका बेला बैंकमा नयाँ नोट साट्नेहरूको लाइन देख्दा भने दशैं अाएको अाभाषा मिल्छ ।
गत वर्षको दशैंमा ४७ अर्ब रूपैयाँ बरबरका नयाँ नोट बाँडेको राष्ट्र बैंकले यो दशैंमा ५७ अर्ब रूपैयाँभन्दा बढी नयाँ नोट सहटी हुने अनुमान गरेको छ ।सर्वसाधारणलाई राष्ट्र बैंकले ५, १० र २० रुपैयाँका नोट २/२ प्याकेटका दरले र ५० र १०० रुपैयाँका १/१ प्याकेट उपलब्ध गराइरहेको प्रवक्ता त्रिलोचन पंगेनीले जानकारी दिए।
नेपाल राष्ट्र बैैंकको थापाथलीस्थित कार्यालयमा नयाँ नोट साट्ने सर्वसाधारणहरूको भीड
राष्ट्र बैंकले प्रत्येक वर्ष दशैंमा सर्वसाधारणलार्इ पुराना नोट ल्याएर नयाँ नोट साट्ने पाउने सुविधा उपलब्ध गराउँदै अाएको छ । यस वर्ष पनि राष्ट्र बैंकले असोज २४ गतेदेखि कात्तिक २ गतेसम्म नयाँ नोट साट्न पाउने व्यवस्था गरेको हो ।
एक जनाले २२ हजार रुपैयाँसम्म नयाँ नोट साट्न पाउने प्रवक्ता पंगेनीले बताए । उनका अनुसार राष्ट्र बैंकको थापाथली कार्यालय र बिराटनगर, जनकपुर, बीरगञ्ज, भैरबहा, पोखरा, नेपालगञ्ज, धनगढीमा रहेका क्षेत्रीय कार्यालयहरूबाट सर्वसाधरणले नयाँ नोट साट्न पाउनेछन् ।
बैंक वित्तीय संस्थाले राष्ट्र बैंकको केन्द्रीय कार्यालय बालुवाटारबाट असोज १८ गतेदेखि नयाँ नोट साट्न पाउने व्यवस्था गरिएको छ । सेना, प्रहरी र कर्मचारीका लागि नोट साट्नका लागि छुट्टै काउन्टरको व्यवस्था गरिएको छ ।









