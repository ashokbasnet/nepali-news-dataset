सुरु भयो १२ औं सौराहा खाना महोत्सव

प्रेम दिवसको अवसर पारेर रेष्टुरेन्ट एण्ड बार एसोसियसन नेपाल (क्षेत्रीय रेवान) सौराहाको आयोजनामा सुरु भएको खाना महोत्सवको आइतबार पूर्व अर्थमन्त्री सुरेन्द्र पाण्डेले उदघाटन गरे । प्रदेश सभा सदस्य पाण्डेले भरतपुर विमानस्थलको क्षेत्र बढाउन सके चितवनमा पर्यटकको संंख्या बढ्ने बताए ।

विमानस्थल नजिकै रहेको दि फेमस दल गणलाई शक्तिखोर स्थानान्तरण गरेर गण रहेको स्थानलाई विमानस्थलको रुपमा विस्तार गर्नुपर्ने उनको भनाइ थियो । भरतपुर विमानस्थल स्थानान्तरण होइन, विस्तार गर्नुु जरुरी रहेको उनले उल्लेख गरे ।

महोत्सवमा ७० भन्दा बढी स्टल राखिएका छन् ।

यहाँ खानाका मात्रै करिव ५० वटा स्टल छन् । विशेषगरी थारु समुदाय र नेवार समुदायको खानाका परिकारका स्टल बढी छन् ।

महोत्सवमा यस वर्ष थप आकर्षणका लागि हात्ती वनभोज कार्यक्रमको आयोजना गर्न लागिएको रेवानका अध्यक्ष गोकर्ण गिरीले जानकारी दिए । रेवान सौराहाले प्रेम दिवसको अवसर पारेर प्रत्येक वर्ष खाना महोत्सव गर्दै आएको छ ।
