उत्कृष्ट परिणाम ल्याउन कृषि वैज्ञानिकहरुलाई मन्त्रीको सुझाव

काठमाडौं, वैशाख २५ । कृषिमन्त्री हरिबोल गजुरेलले स्रोत–साधनको अधिकतम् प्रयोगबाट उत्कृष्ट परिणाम ल्याउन कृषि वैज्ञानिकहरुलाई सुझाव दिएका छन् ।कृषि अनुसन्धान परिषद (नार्क)को रजतमहोत्सवको अवसरमा शनिबार ललितपुरमा भएको कार्यक्रममा उनले कृषिमा विनियोजन गरिएको बजेट खर्च गर्न आग्रह गरे ।देशको कृषि क्षेत्रमा बजेट नपुगेरभन्दा पनि भएको बजेट खर्च नभएर समस्या भएको मन्त्री गजुरेलको भनाइ थियो ।मन्त्री गजुरेलले २५ वर्षमा परिपक्व भइसक्नुपर्नेमा नार्क अझैपनि परिपक्व नभइसकेको टिप्प्णी पनि गरे ।कार्यक्रममा नार्कका कार्यकारी निर्देशक एवं वैज्ञानिकहरुले कृषि अनुसन्धानमा बजेट विनियोजन कम भएको गुनासो गरेका थिए ।नार्कका कार्यकारी निर्देशक वाइआर पाण्डेले परिषदको स्थापनाकालकोे १८२३ जनाको दरबन्दीअन्तर्गत् नै २५ वर्षसम्म देशभर अनुसन्धान सन्चालन गर्नुपरेकोले अपेक्षित उपलब्धि हसिल गर्न नसकिएको बताए ।पाण्डेले अपुग दरबन्दीकासाथै नियमित भर्ना नहुनु, भर्ना गरिएको जनशक्तिको सेवा–सुविधामा कमी हुनुकासाथै अत्यधिक राजनीतिक हस्तक्षेपका कारण समस्या सिर्जना भएको बताए ।राष्ट्रिय जीन बैंकका वरिष्ठ वैज्ञानिक डा. बालकृष्ण जोशीले परिषदमा कृषिविज्ञहरुको भावनाको कदर हुनुपर्ने ठाउँमा राजनीतिले बढी स्थान पाएको गुनासो गरे ।उनले देशमा कृषि क्षेत्रको विकासका लागि कृषिलाई सम्मानित पेशाकोरुपमा लिइनुपर्नेमा जोड दिए ।कार्यक्रममा मन्त्री गजुरेलले कृषि क्षेत्रको विकासमा योगदान पुर्‍याउने पत्रकार, वैज्ञानिक, कृषक, प्राविधिक, कर्मचारीलाई पुरस्कार वितरण गरेका थिए ।साथै, कृषिसम्बन्धी विभिन्न विधाका २७ ओटा पुस्तकको विमोचन पनि गरिएको थियो ।रजतमहोत्सवको अवसरमा कृषि अनुसन्धान परिषद (नार्क)को परिसरमा कृषिमेला पनि सन्चालन गरिएको छ ।
