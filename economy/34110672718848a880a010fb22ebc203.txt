नेपालसँगको व्यापार बढाउन दोश्रोपटक मालवाहक रेल पठाएको चीनको भनाई

काठमाडौं, मंसिर २७ – चीनले नेपालसँगको व्यापार बढाउन दोस्रो पटक सामान बोकेको रेल नेपालतर्फ पठाएको बताएको छ । चीनको रेलवे तथा सडक कार्गो सेवाले नेपालसँगको व्यापार बढाउने विश्वासका साथ दोश्रोपटक नेपालका लागि सामान बोकेको रेल छुटेको बताएको हो ।
झण्डै २८ लाख अमेरिकी डलर मूल्य बराबरको सामान बोकेका रेल नेपालका लागि चीनको ग्वान्जाओबाट छुटेको हो । गएको शुक्रबार सामान बोकेको रेल नेपालका लागि छुटेको चिनियाँ समाचार संस्था सिन्ह्वाले जनाएको छ । ग्वान्जाओबाट तिब्बतको ग्याइरोङसम्म रेल आउन पाँचदेखि ६ दिन लाग्ने व्यापारीले बताएका छन् ।
ग्याइरोङसम्म ५२ सय किलोमिटर रेलबाट ल्याइने सामान  त्यहाँबाट ८ सय ७० किलोमिटर दूरीको काठमाडौंसम्म भने ट्रकमा ल्याइनेछ । चीनमा नेपाली व्यापारीले किनेको सामान यसअघि भारतको कोलकता बन्दरगाह–वीरगञ्ज हुँदै नेपाल ल्याउने गरिन्थ्यो । समुद्री मार्गबाट सामान ल्याउँदा यो दूरी पार गर्न २० दिन लाग्छ ।
रेलमा जुत्ता, कपडा, टोपी, फर्निचर, घरायसी समान, विद्युतीय उपकरण तथा निर्माण सामग्री रहेको सिन्ह्वाले उल्लेख गरेको छ । यसअघि गएको वैशाखमा चीनबाट नेपालका लागि सामान बोकेका रेल छुटेको थियो ।
