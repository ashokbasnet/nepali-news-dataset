पुनःनिर्माणमा एक खर्ब ४० अर्ब, हुलाकी राजमार्गलाई ७ अर्ब बजेट

काठमाडौं, जेठ १५ । नेपाल सरकारले भूकम्पपछिको पुनःनिर्माण गर्न आगामी आर्थिक वर्षका लागि रु एक खर्ब ४० अर्ब ६६ करोड रुपैयाँ बजेट विनियोजन गरेको छ ।व्यवस्थापिका–संसदमा अर्थमन्त्री विष्णुप्रसाद पौडेलले प्रस्तुत गरेको आव २०७३/७४ को राजस्व र व्ययको वार्षिक अनुमानमा पुनःनिर्माणलाई सरकारले प्राथमिकता दिएको जानकारी दिए ।‘सामाजिक न्यायविरुद्ध रहेका गरिबी र पछौटेपनकोविरुद्धमा अबको हाम्रो लडाइँ हुने’ बताउँदै उनले विकास र समृद्धिको पक्षमा रहने गरी बजेट कार्यान्वयनको लक्ष्य राखिएको उल्लेख गरे ।पूर्वबजेटको छलफलमा सांसदले दिएको सुझावलाई आत्मसात् गरेको बजेट निर्माण गरिएको बताउँदै अर्थमन्त्री पौडेलले संघीयताको संरचना तयार गर्न आवश्यक बजेट विनियोजन गरिएको जानकारी दिए ।नेपालको संविधानअनुरुप सबै तहको निर्वाचन गरिने तथा स्थानीय निकायको राजनीतिक सहमति आगामी मंसिरमा गर्नसमेत बजेटको व्यवस्था मिलाइएको छ ।सरकारले पुष्पलाल मध्यपहाडी लोकमार्गको निर्माण आगामी पाँच वर्षमा सम्पन्न गर्न बहुवर्षीय ठेक्का गर्ने भएको छ ।त्यस्तै, डोल्पा सदरमुकामलाई आगामी एक वर्षमा र हुम्ला सदरमुकामलाई आगामी दुई वर्षमा सडक सञ्जालले जोड्ने गरी काम अघि बढाइने बजेटमा उल्लेख छ ।सरकारले हुलाकी राजमार्गलाई समयमै सम्पन्न गर्न यस आवमा रु सात अर्ब रुपैयाँको व्यवस्था गरेको छ ।पृथ्वी राजमार्गअन्तर्गत् सुरुङ निर्माण कार्य आगामी आवमा सुरु गरिने र त्यसका लागि रु एक अर्ब ८६ करोड विनियोजन गरिएको छ ।सबै सडकलाई संघीय, प्रादेशिक र स्थानीय गरी वर्गीकरण गरिने बजेटमा उल्लेख छ ।काठमाडौंमा मेट्रो रेल निर्माणका लागि सर्भेक्षण गरिने बताइएको छ । रासस
