जीडीपीसँग ‘तादात्म्यता मिलाउन’ बैंकहरुको पुँजी वृद्धि
१० कात्तिक, काठमाडौं । नेपाल राष्ट्र बैंकले देशको कूल ग्रार्हहस्त उत्पादन (जीडीपी) सँग वित्तीय क्षेत्रको तादात्म्यता मिलाउन बैंक तथा वित्तीय संस्थाहरुको चुक्ता पुँजी बढाउनु परेको जनाएको छ । पुँजी वृद्धिका सम्बन्धमा केही समयअघि १३ पृष्ठ लामो धारणा सार्वजानिक गर्दै राष्ट्र बैंकले यस्तो बताएको हो ।
‘बैंकहरुको चुक्ता पुँजी २ अर्ब पुर्‍याउनु पर्ने नीतिगत पहल गरिएको आर्थिक वर्ष २०६२/६३ मा कुल गार्हस्थ्य उत्पादन ६ खर्ब ५४ अर्ब रुपैयाँ थियो । आर्थिक वर्ष २०७१/७२मा सो उत्पादन ३.२५ गुणाले बढेर २१ खर्ब २५ अर्ब रुपैयाँ पुगेको अवस्था छ भने आर्थिक वर्ष २०७३/७४ मा २८ खर्ब ४८ अर्ब रुपैयाँ पुग्ने प्रारम्भिक अनुमान छ ।’ राष्ट्र बैंकले भनेको छ- ‘यसको अर्थ आर्थिक वर्ष २०६२/६३ र २०७३/७४ बीच कुल गार्हस्थ्य उत्पादन ४.३५ गुणाले बढ्ने देखिन्छ । कुल गार्हस्थ्य उत्पादनसँग तादात्म्यता मिलाउन पनि बैंकहरुको चुक्त पुँजी वृद्धि गर्न आवश्यक देखिएको हो ।’
पूँजी वृद्धिले बैंकहरुको औसत प्रतिफल घट्ने देखिएतापनि यसले क्षेत्रगत कारोबार गर्ने सीमामा सुधार ल्याउने भएकोले बैंकहरुको व्यवसाय गतिशील ढंगले बढ्न गई औसत प्रतिफल बढ्ने राष्ट्र बैंकको दाबी छ ।
यो पनि पढ्नुहोस्- बैंकिङ क्षेत्रले २ वर्षमा कसरी थप्दैछ २ खर्ब २९ अर्ब चुक्ता पुँजी ? 
२०६४ असारदेखि २०७१ असारसम्मको ८ वर्षको अवधिमा वाणिज्य बैंकहरुको औसत वाषिर्क खुद मुनाफा १५ अर्ब ५० करोड रहेको र सेयरको औसत प्रतिफल ३२ प्रतिशत रहेको देखिन्छ । २०६३ सालमा बैंक तथा वित्तीय संस्थाको चुक्ता पुँजी वृद्घगिर्ने निर्णय गरिएको र सो निर्णय पछिका प्रत्येक वर्षमा वाणिज्य बैंकहरुको खुद मुनाफा बढ्दै २०७१ असार मसान्तमा २१ अर्ब ४० करोड पुगेको देखिन्छ ।’ केन्दि्रय बैंकले भनेको छ- ‘यस तथ्यले पनि चुक्ता पुँजी वृद्घिले वित्तीय संस्था हरुको व्यवसाय विस्तार गर्ने क्षमता बढ्ने र परिणामतः नाफा आर्जन गर्ने क्षमता समेत बढ्ने देखाउँछ ।’
बैंक तथा वित्तीय संस्थाहरुको निक्षेप परिचालन, कर्जा लगानी र कायम गर्नुपर्ने न्यूनतम पुँजी कोषबीचको अन्तरसम्बन्धले व्यावसायिक विस्तारलाई निर्धारण गर्ने र विद्यमान व्यवस्थाअनुसार वाणिज्य बैंकहरुले जोखिम भारित सम्पत्तिको न्यूनतम १० प्रतिशत पुँजीकोष कायम गर्नुपर्ने र त्यसमध्ये ६ प्रतिशत प्राथमिक पुँजी अनुपात हुनुपर्ने व्यवस्था छ ।
त्यसैगरी, विकास बैंक र वित्त कम्पनीहरुले जोखिम भारित सम्पत्तिको न्यूनतम ११ प्रतिशत पुँजीकोष कायम गर्नुपर्ने र त्यसमध्ये ५.५ प्रतिशत प्राथमिक पूँजी अनुपात हुनुपर्ने व्यवस्था रहेको छ ।
यस व्यवस्था अनुसार २०७२ जेठमा वाणिज्य बैंकहरुको पूँजीकोषमा प्राथमिक पूँजीको अनुपात ९.९५ प्रतिशत, विकास बैंकहरुको १४.९९ प्रतिशत र वित्त कम्पनीहरुको १३.१५ प्रतिशत रहेको छ । ‘बैंक तथा वित्तीय संस्थाहरुको पूँजीकोष उनीहरुले गर्ने वित्तीय कारोबार नियमनको प्रमुख आधार भएकोले निक्षेप वृद्धिसँगै कर्जा प्रवाह विस्तार गर्न पूँजीकोष वृद्धि गर्न आवश्यक हुन्छ ।’ अवधारणापत्रमा भनिएको छ ।
निक्षेप परिचालनमा हुने विस्तारसँगै कर्जा लगानी बढाउन नसकिएमा अधिक तरलताको स्थिति सृजना हुने र कर्जा लगानीको विस्तारका लागि निश्चित अनुपातमा पूँजीकोष कायम गर्नुपर्ने नियमनकारी व्यवस्थाको कारण निक्षेप परिचालन अनुरुप कर्जा लगानी विस्तार गर्न बैंक तथा वित्तीय संस्थाहरुको पँूजीगत आधार विस्तार गर्नुपर्ने आवश्यकता रहेको राष्ठ्र बैंकको ठहर छ ।
कुनैपनि मुलुकमा कति संख्यामा बैंक तथा वित्तीय संस्थाहरु संचालन गर्न उपयुक्त हुन्छ भन्ने सन्दर्भमा एकमत नभएतापनि तिनीहरुको पुँजीगत आधार बलियो हुनुपर्ने विषयले संसारभरि नै विशेष महत्व पाउँदै गएको प्रवृत्तिलाई राष्ट्र बैंकले उल्लेख गरेको छ ।
‘साना पुँजीका धेरै बैंकभन्दा संख्यात्मकरुपमा थोरै भएपनि ठूलो पुँजी भएका बैंक संचालन हुन सकेमा वित्तीय मध्यस्थताको लागत कम हुने, व्यवस्थापन गर्न सहज हुने, आर्थिक विकासका लागि आवश्यक पुँजी परिचालन गर्न सघाउ पुग्ने तथा नियमन एवम् सुपरीवेक्षणका दृष्टिकोणले समेत समग्र वित्तीय स्थायित्व कायम गर्न सहयोग पुग्ने देखिन्छ ।’ अवधारणापत्रमा भनिएको छ ।
‘नेपालको समग्र आर्थिक परिसूचकहरुको तुलनामा बैंक तथा वित्तीय संस्थाहरुको संख्या बढी नै रहेको भन्ने बहसहरु चल्ने गरेको सन्दर्भमा पनि उक्त संस्थाहरुको संख्या मर्जरमार्फत् उपयुक्त आकारमा ल्याउन तथा पुँजीगत आधारलाई अन्तर्राष्ट्रियस्तरको तुल्याउन चुक्ता पुँजी वृद्धि गर्नु आवश्यक देखिएको हो ।’ राष्ट्र बैंकले प्रष्ट पारेको छ ।

