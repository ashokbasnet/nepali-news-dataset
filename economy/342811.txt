भूकम्प र नाकाबन्दीको मारमा परेका ऋणीका लागि राष्ट्र बैंकले ल्यायो राहत प्याकेज
१० कात्तिक, काठमाडौं । वैशाखमा गएको भुकम्प र महिनादिन देखिको भारती नाकाबन्दीका कारण बैंकको किस्ता तिर्न समस्यामा परेका ऋणीहरुका लागि राष्ट्र बैंकले राहत प्याकेज ल्याएको छ ।
राष्ट्र बैंकले बैंकले मंगलबार बैंक तथा वित्तीय संस्थाहरुलाई परिपत्र गरी ऋणीलाई विशेष सुविधा उपलब्ध गराउन निर्देशन दिएको छ ।
केन्द्रिय बैंकले २०७१ चैत मसान्तसम्म सक्रिय रहेका ऋणीहरुका लागि राहत प्याकेज ल्याएको हो ।
राष्ट्र बैंकले कर्जा नोक्सानी व्यवस्था, कर्जाको पुनर्तालिकिकरण, आम्दानी तथा खर्च लेखाङ्कन, ग्रेस अवधि र टीआर कर्जा सम्बन्धिक सहुलियतको घोषणा गरेको हो ।
‘हाल उत्पन्न असहज परिस्थितिका कारण ऋण तिर्न नसक्ने अवस्थामा पुगेका ऋणीहरुका लागि कर्जाको साँवा, ब्याज वा किस्ता रकम २०७२ पुस मसान्तसम्ममा प्राप्त भएमा त्यस्तो कर्जालाई पनि असल कर्जामा नै वर्गीकरण गर्न पाइन्छ । भुक्तानी ढिलो भएको भन्दै बैंकले कुनै पनि प्रकारको पेनाल व्याज वा शुल्क लिन पाउँदैनन् ।’ परिपत्रमा भनिएको छ ।
त्यस्तै, शुक्ष्म निगरानीको कर्जाको प्रतिशत घटाएर २०७३ असार मसान्तसम्म ४ प्रतिशत कर्जा नोक्शानी गर्नु पर्ने व्यवस्थालाई दुई प्रतिशतमा झारिएको छ ।
त्यसैगरी उद्योग, व्यापार, शिक्षा, स्वास्थ्य, पर्यटन -होटल, एयरलाइन्स, ट्राभल एजेन्सी आदि) र ऊर्जा -जलविद्युत् उत्पादन, प्रशारण र वितरण आदि) लगायत सेवा क्षेत्रका ऋणीले कर्जाको पुनर्संरचना गर्न चाहेमा एक पटकका लागि एक बर्षसम्म कर्जा भुक्तानी अवधि थप गर्न सकिने परिपत्रमा उल्लेख छ ।
त्यस्तै, गत असोज मसान्तसम्मको व्याज आम्दानी लेखाङ्कन गर्ने प्रयोजनका लागि २०७२ असोजसम्म पाकेको व्याज कात्तिक मसान्तसम्म प्राप्त भएमा पनि त्यो रकम असोजको आम्दानीमा देखाउन पाइने राष्ट्र बैंकले जनाएको छ ।
‘उद्योग, व्यापार, शिक्षा, स्वास्थ्य, पर्यटन -होटल, एयरलाइन्स, ट्राभल एजेन्सी आदि) र ऊर्जा (जलविद्युत् उत्पादन, प्रशारण र वितरण आदि) लगायत सेवा क्षेत्रका निर्माणाधिन परियोजनाको निर्माण सम्पन्न हुन थप समय लाग्ने भएमा वा परियोजना सम्पन्न भइ किस्ता भूक्तानी शुरु हुने अवस्थामा ग्रेस अवधि समाप्त भएता पनि वढीमा एक बर्षका लागि ग्रेस अवधि थप गर्न सकिने छ ।’ परिपत्रमा भनिएको छ ।
त्यसैगरी, कात्तिक १० गतेअघि खोलिसकिएका प्रतितपत्रको आधारमा प्रवाह हुने ट्रस्ट रिसिप्ट कर्जा वा त्यस्तै प्रकृतिका आयात कर्जा प्रदान गर्न हालको १२० दिनसम्मको अवधिलाई वढाइ २०७२ चैत मसान्तभित्र असुल उपर हुने गरी १८० दिनसम्मको अवधि कायम गरी कर्जा प्रवाह गर्न सकिने राष्ट्र बैंकले जनाएको छ ।

