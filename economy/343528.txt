मधेस आन्दोलनसँगै बैंकहरुमा अर्बाैं थुप्रियो

पुष्प दुलाल
१२ कात्तिक, काठमाडौं । अढाई महिनादेखि जारी मधेस आन्दोलनका कारण बैंकिङ प्रणलीमा अर्बाैं रुपैयाँ बराबरको लगानी योग्य रकम (अधिक तरलता) थुप्रिएको छ । निक्षेप बढेको तर कर्जा नबढेका कारण बैंकहरूमा तरलता बढेको हो ।
अहिले बैंकिङ प्रणलीमा सवा खर्ब रुपैयाँको हाराहारीमा अधिक तरलता भएको नेपाल बैंकर्स संघका अध्यक्ष तथा एनएमबी बैंकका प्रमुख कार्यकारी अधिकृत उपेन्द्र पौडेलले अनलाइनखबरलार्इ  बताए ।
‘सवा खर्ब अधिक तरलतामध्ये करिब ६० अर्ब रुपैयाँ राष्ट्र बैंकले निक्षेपका माध्यमबाट लिएको छ भने करिब ६० अर्ब रुपैयाँ अधिक तरलता बैंकहरुसँगै छ ।’ पौडेलले भने ।
मुलुकमा लगानी र व्यापारमैत्री वातावरण नभएकाले कर्जाको माग अत्यन्तै न्यून छ तर निक्षेप भने बढिरहेको छ । तराई बन्द भएपछि लगानी गर्ने वातावरण नबनेकाले बैंकिङ प्रणलीमा तरलता बढेको उनले जानकारी दिए ।
‘भूकम्पदेखि नै बैंकहरुमा तरलता थुप्रिन थालेको थियो । तराई आन्दोलनले त झन थुपार्‍यो ।’ पौडेलले भने ।
बैंकहरुमा अधिक तरलताको उच्च रहेको निक्षेपको व्याजदर अत्यन्तै न्यून बिन्दुमा झर्नुले प्रमाणित गरेको एनबी बैंकका प्रमुख कार्यकारी अधिकृत ज्ञानेन्द्र ढुंगानाले बताए ।
‘बैंकहरुले निक्षेपमा दिने व्याजदर निकै घटेको छ ।’ ढुंगानाले भने- ‘बैंकहरुको अधिकांस लगानी हुने तराई अढाई महिनादेखि बन्द छ ।’



Date
Excess Liquidity in million


15-Jul
55,538.51


16-Jul
56,300.79


24-Jul
56,043.44


31-Jul
52,536.96


7-Aug
54,578.85


14-Aug
54,184.09


21-Aug
50,193.27


28-Aug
53,915.14


4-Sep
61,976.02


11-Sep
65,003.39


18-Sep
67,432.78


25-Sep
64,012.33


2-Oct
70,280.42


8-Oct
68,801.53


15-Oct
71,563.66



राष्ट्र बैंकका प्रबक्ता त्रिलोचन पंगेनीका अनुसार कात्तिक १० गते (मंगलबार)सम्ममा बैंक तथा वित्तीय संस्थाहरुमा ५२ अर्ब रुपैयाँ अधिक तरलता छ ।
‘अनिवार्य नगद मौज्दानत बाहेक ७४ अर्ब ८ करोड नगद मौज्दात रहेको र दैनिक कारोबारको लागि आवश्यक रकम २१ अर्ब १६ करोडलाई छुट्याउँदा अब वित्तीय प्रणालीमा ५२ अर्ब ९२ करोड रूपैयाँ अधिक तरलता रहेको छ ।’ उनले भने ।
बैंकिङ प्रणालीमा अत्यधिक तरलता भएपछि राष्ट्र बैंकले मंगलबारमात्रै १० अर्ब रुपैयाँ निक्षेप संकलनका लागि बोलकबोल आहृवान गरेको थियो । जसमा ४ गुणा अर्थात् ३९ अर्ब ८० करोड रुपैयाँ बराबरको माग रहेको प्रबक्ता पंगेनीले बताए ।
राष्ट्र बैंकले निक्षेपका लागि गरेको बोलकबोलमा बैंकहरुले न्यूनतम ०.१४ प्रतिशतमा बोलकबोल गरेका छन् । बैंकहरुले हालेको गोप्य बोलकबोलका आधारमा औषत व्याजदर ०.४ प्रतिशत कायम भएको पंगेनीले बताए ।
‘दशैंमा बढी रेमिटान्स आएका, मधेस आन्दोलन र भारतीय नाकाबन्दीका कारण व्यापार व्यवसाय सुस्ताएकाले बैंकिङ प्रणालीमा लगानी योग्य रकम थुपि्रएको हो’ पंगेनीले भने ।
तरलता बढी भएपछि सर्वसाधारणको हातमा बढी पैसा हुने र उत्पादनशीलभन्दा उपभोगमा बढी खर्च गर्ने भएकाले अर्थतन्त्रमा गंभीर संकट निम्त्याउन सक्ने खतरा रहेको भन्दै उनले चिन्ता प्रकट गरे ।
दशैंमा सर्वसाधारणका हातमा गएको रकम बैंकिङ प्रणालीमा फर्किएपछि तरलता अझ बढ्ने देखिएको छ । जसले अर्थतन्त्रलाई अझ संकटतर्फ धकेल्ने अवस्था आउने भन्दै जानकारहरु चिन्तीत छन् ।
राष्ट्र बैंकले विभिन्न मौदि्रक औजारको प्रयोग गरी बजारमा भएको अधिक तरलता लिएपनि कर्जा बढ्न नसकेका कारण समस्याको समाधान हुन सकेको छैन ।
 यो पनि पढ्नुहोस् –  तराई-मधेस बन्दले अर्थतन्त्रमा डेढ खर्बको क्षति !

