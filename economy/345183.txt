दुई महिनामा १ खर्ब ७ अर्ब रेमिटान्स भित्रियो
१६ कात्तिक, काठमाडौं । बैदेशिक रोजगारीमा जानेहरुको संख्या घटेपनि देशभित्र भित्रिने रेमिट्यान्स भने उच्च दरले बढेको छ । आर्थिक वर्ष २०७२/०७३को पहिलो दुई महिना अर्थात् साउन र भदौ महिनामा देशभित्र १ खर्ब ७ अर्ब ६७ करोड रुपैयाँ रेमिटान्स भित्रिएको नेपाल राष्ट्र बैंकले जनाएको छ ।
चालू आर्थिक वर्षको भदौ मसान्तसम्ममा भित्रिएको रेमिटान्स अघिल्लो वर्षको यसै अवधिकोभन्दा २७.५ प्रतिशतले बढी हो । अघिल्लो वर्षको तुलनामा गत वर्षभने रेमिटान्स ४ प्रतिशतले घटेको थियो ।
रेमिटान्सलाई आप्रवाहलाई प्रत्यक्ष प्रभाव पार्ने वैदेशिक रोजगारीमा जाने नेपाली नागरिकहरुको संख्यामा पछिल्ला महिनाहरुमा केही कमी आएपनि रेमिटान्स भने बढेको हो । चालू आवको साउन र भदौ महिनामा ७ हजार ७ सय ७० जना नेपालीहरु रोजगारिका लागि विदेशिएका छन् ।
राष्ट्र बैंकका अनुसार अन्तिम श्रम स्वीकृतिका आधारमा वैदेशिक रोजगारीमा जाने नेपालीको संख्या आर्थिक वर्ष २०७२/७३ को दुई महिनामा गत वर्षको सोही अवधिको तुलनामा १७.९ प्रतिशतले घटेको छ । अघिल्लो वर्षको सोही अवधिमा यस्तो संख्या ३३.८ प्रतिशतले बढेको थियो ।

