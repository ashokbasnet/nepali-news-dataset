निक्षेपमार्फत् मंगलबार राष्ट्र बैंकले २० अर्ब तरलता खिच्दै
१७ कात्तिक, काठमाडौं । मुलुकमा जारी अस्थिरताका कारण सरकारी खर्च बढ्न नसकेपछि बैंकिङ प्रणालीमा पैसा फालाफाल भएको छ ।
बैंकिङ प्रणालीमा भएको अधिक तरलता (लगानी योग्य पुँजीको पर्याप्तता) व्यवस्थापनमा राष्ट्र बैंक सक्रिय देखिएको छ ।
आज अर्थात् मंगलबार पनि राष्ट्र बैंकले बैंक तथा वित्तीय संस्थाहरुबाट बोलकबोलका आधारमा २० अर्ब रुपैयाँ निक्षेप लिँदैछ ।
दिउसो २ बजेसम्ममा बैंक तथा वित्तीय संस्थाहरुले राष्ट्र बैंकमा बोलकबोल गरिसक्नुपर्ने छ । बैंकहरुले हालेको गोप्य शिलबन्दीका आधारमा व्याजदरको निर्धारण गरिन्छ ।
यो पनि पढ्नुहोस्- मधेस आन्दोलनसँगै बैंकहरुमा अर्बाैं थुप्रियो
दुई दिन अघिमात्रै अर्थात आइतबार पनि केन्दि्रय बैंकले २० अर्ब रुपैयाँ निक्षेपमार्फत तरलता खिचेको गरेको थियो । जसमा आइतबार २७ वटा बैंक तथा वित्तीय संस्थाहरुले ३२ अर्ब ३० करोड बराबरको रकम बोल गरेका थिए । बोलकबोलबाट ०.८४ प्रतिशत व्याजदर निर्धारण भएको थियो ।
पटक-पटक गरी यो आर्थिक वर्षमा राष्ट्र बैंकले बजारबाट २ खर्ब २ अर्ब ६५ करोड रुपैयाँ तरलता प्रशोचन गरेको राष्ट्र बैंकको राष्ट्र ऋण व्यवस्थापन विभागका कार्यकारी निर्देशक डा. मिनबहादुर श्रेष्ठले अनलाइनखबरलाई जानकारी दिए ।
श्रेष्ठका अनुसार सोमबारसम्म बैंकिङ प्रणालीमा ५२ अर्ब रुपैयाँ अधिक तरलता छ । मंगलबार २० अर्ब रुपैयाँ खिचेपछि ३२ अर्ब रुपैयाँमा झर्ने उनले बताए ।
बैंकहरुसँग यसरी बोलकबोलमार्फ लिएको रकम राष्ट्र बैंकले ९० दिनपछि फिर्ता गर्छ । चालू आर्थिक वर्षमामात्रै राष्ट्र बैंकले १४ पटक निक्षेप लिएको छ भने मंगलबार प्रसोचन गर्दा १५ पटक पुग्ने छ ।
बजारमा अत्यधिक तरलता हुँदा अनियन्त्रीत लगानी नहोस र महंगी नबढाओस भनेर राष्ट्र बैंकले तरलता प्रसोशचन गर्ने मौद्रिक औजारको प्रयोग गर्दै आएको श्रेष्ठले बताए ।

