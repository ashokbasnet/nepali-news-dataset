तीन महिनामा युनिलिभरले कमायो साढे १९ करोड
१८ कात्तिक, काठमाडौं । बहुराष्ट्रिय कम्पनी युनिलिभर नेपालले तीन महिनामा १९ करोड ४७ लाख रुपैयाँ नाफा कमाएको छ । कम्पनीले बुधबार प्रकाशित गरेको चालु आवको पहिलो त्रैमासिक वित्तीय प्रतिवेदनले यस्तो देखाएको हो ।
यस अवधिमा कम्पनीले १ अर्ब १० करोड ४८ लाख रुपैयाँ आम्दानी गरेको छ । कम्पनीले उत्पादन बिक्री गरेर ९७ करोड २ लाख रुपैयाँ आम्दानी गरेको छ भने १३ करोड ४६ लाख रुपैयाँ अन्य आम्दानी गरेको छ । कम्पनीको कुल खर्च ८३ करोड ६७ लाख रुपैयाँ रहेको छ ।
कम्पनीको प्रतिशेयर आम्दानी २ सय ११ रुपैयाँ रहेको छ । अघिल्लो वर्षको सोही अवधिमा यस्तो आम्दानी २ सय १७ रुपैयाँ रहेको थियो । मुल्य आम्दानी अनुपात १२०.४८ गुना, प्रतिशेयर नेटवर्थ ११ सय १७ रुपैयाँ रहेको छ ।
९० दिनको शेयर कारोबारमा कम्पनीको अधिकतम ३१ हजार २ सय १२ रुपैयाँमा शेयर किनबेच भएको छ भने न्यूनतम २१ हजार ४ सयमा झरेर किनबेच भएको छ । यस अवधिमा अन्तिम कारोबार मूल्य २५ हजार ४८० रुपैयाँ रहेको छ ।
तीन महिनामा कम्पनीको शेयर २१ दिन किनबेच भएको छ । यस अवधिमा १३२० कित्ता शेयर ट्रान्जेक्सन भएको बताइएको छ ।

