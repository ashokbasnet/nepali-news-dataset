तीन महिनामा नबिल बैंकको ६५ करोड कमायो, भूकम्प र बन्दले पारेन असर
२० कात्तिक, काठमाडौं । भूकम्प र बन्द हडतालले मुलुक संकटमा परेपनि नबिल बैंक भने नाफा बढाउन सफल भएको छ । चालु आर्थिक वर्षको पहिलो त्रैमासमा बैंकको नाफा अघिल्लो वर्षको सोही अवधिको तुलनामा २९.४४ प्रतिशतले बढेको छ ।
बैंकले पहिलो त्रैमासमा ६५ करोड ३५ लाख रुपैयाँ नाफा कमाएको छ । अघिल्लो वर्षको सोही अवधीमा ५० करोड ४८ लाख रुपैयाँ कमाएको थियो ।
बैंकको खुद ब्याज आम्दानी गत वर्षको भन्दा ३. ८० प्रतिशतले घटेको छ । गत वर्षको पहिलो त्रैमासमा ९२ करोड ५४ लाख रुपैयाँ खुद ब्याज आम्दानी गरेको बैंकले यस त्रैमासमा ८९ करोड १ लाख रुपैयाँ आम्दानी गरेको छ ।
बैंकले कर्जा जोखिम कोषमा ३८ लाख रुपैयाँ राखेको छ । प्रतिकुल समयमा पनि बैंकले १३ करोड २९ लाख रुपैयाँ खराब कर्जा उठाउन सफल भएको छ ।
बैंकको पहिलो त्रैमासमा प्रतिशेयर आम्दानी (वाषिर्क) ७० रुपैयाँ १२ पैसा, मूल्य आम्दानीको अनुपात (वाषिर्क) ३३.६६ गुणा रहेको छ । प्रतिशेयर नेटवर्थ २ सय ७७ रुपैयाँ रहेको छ । बैंकको निष्कृय कर्जा ०.५६ प्रतिशतले घटेर १.५४ प्रतिशतमा झरेको छ ।
बैंकले गत वर्षको मुनाफाबाट ६.८४२ प्रतिशत नगद लाभांश र ३० प्रतिशत बोनस शेयर गरी जम्मा ३६.८४२ प्रतिशत लाभांश वितरण गरेको छ ।

