माइक्रो इन्स्योरेन्स योजना सुरु गर्न डिएफआइडीले माग्यो प्रस्ताव

२० कात्तिक, काठमाडौं । यूके एडबाट सञ्चालित सक्षम एक्सेस टु फाइनान्स र बीमा समितिको संयुक्त आयोजनामा राजधानीमा माइक्रो इन्स्योरेन्सको सम्भावना र चुनौतीका बारेमा अन्तरक्रिया कार्यक्रम सम्पन्न भएको छ ।
सक्षमले सोही अवसरमा सहभागी इन्स्योरेन्स कम्पनीहरुलाई ग्रामिण तथा सिमान्तकृत वर्गका लागि आफुहरुसँग मिलेर नविनतम जीवन तथा निर्जीवन वीमा कार्यक्रम सञ्चालनका लागि इच्छुक भएमा प्रस्ताव पेश गर्न आग्रह गरेको छ । उक्त प्रस्ताव पेश गर्नका लागि फागुन ८ गतेसम्मको समय दिएको छ ।
उक्त कार्यक्रममा बीमा समितिका अध्यक्ष प्राडा फत्त बहादुर केसी, डिएफआइडीका आर्थिक विकास समुह प्रमुख ग्यारेथ विर र नेपालस्थित विभिन्न इन्स्योरेन्स कम्पनीका प्रमुख कार्यकारी अधिकृतहरुको सहभागिता थियो ।
सक्षमले आफ्नो कार्य सञ्चालन एक वर्ष पूरा गरिसकेको छ । यो कार्यक्रम बहुराष्ट्रिय कम्पनी लुइस बर्जरले नेपालमा सञ्चालन गर्दै आएको छ । यसले ग्रामीण तथा सीमान्तकृत वर्गमा वित्तीये पहुँच विस्तार गर्ने काम गरिरहेको छ ।
स्थापनाको पहिलो वर्षमासक्षमले ११ वटा वाणिज्य बैंकहरूसँग १५ वटा भिन्न-भिन्न साझेदारी काम गर्दै आएको छ । त्यस्तै, ७ वटा लघुवित्त कम्पनीसँग साझेदारी गरि २३ जिल्लामा वित्तीय सेवा उपलब्ध गराएको छ ।
सक्षमले आफ्ना साझेदार संस्थाहरूलाई नयाँ प्रविधि अँगाल्नका लागि विभिन्न किसिमका नयाँ वित्तीय कार्यक्रमहरू प्रविधिमा आधारित वित्तीय सेवा प्रदान गर्ने माध्यमहरूको परीक्षणका लागि सुदृढ व्यवस्थापन सूचना प्रणाली, ट्याब्लेट बैंकिङ परियोजना र साथमा उपलब्ध वित्तीय सेवाहरूको बारेमा लाभार्थीहरूलाई शिक्षित गराउनका लागि मोबाइल प्रविधिको पहुँचको उपयोग लगायत गर्दै आएको छ  ।
यी सबै सेवाहरू विद्यमान सेवाहरूमा अभिवृद्धि गरेर लाभार्थीहरूको यात्राको समय घटाएर र उक्त क्षेत्रमा सुरक्षित कारोबारलाई टेवा पुर्‍याएर उक्त क्षेत्रको वित्तीय परिदृश्यलाई  रूपान्तरण गर्न प्रतिलक्षित छन् ।

