गाउँमै चिस्यान केन्द्र खुलेपछि किसान हर्षित, पाल्न थाले उन्नत जातका गाई

आफ्नै घर नजिकै दुग्ध चिस्यान केन्द्र स्थापना भएपछि किसानले उत्पादन गरेको दूध खेर नजाने भन्दै पशुपालक किसान हर्षित भएका हुन् ।

किसानले आफूलाई आवश्यक दूध घरमा राखेर बाँकी सबै बिक्री गर्न पाउने भएका छन् । दूध भन्डारणका लागि चिस्यान केन्द्र नहुँदा यो गाउँका किसान उज्यालो नहुँदै दूध बोकेर शुक्रबारे बजारतिर कुद्न बाध्य थिए । अब गाउँमै खुलेको दूध चिस्यान केन्द्रमा जम्मा गरेर बिक्री गर्न सहज भएको किसानले बताएका छन् ।

पशुपालक किसानलाई लक्ष्य गरेर जिल्लामा सन्चालित उन्नति परियोजनाको सहयोगमा स्थानीय सिंहदेवी पशुपालक कृषक सहकारी संस्थाले चिस्यान केन्द्र स्थापना गरेको हो । चिस्यान केन्द्रमा स्थानीय किसानको समेत लगानी रहेको छ । गाउँका पशुपालक किसानले पाँच वर्षअघि नै गाउँमै सहकारी खोलेका थिए ।

पशुपालन र उत्पादित दुग्धजन्य वस्तुसँग सम्बन्धित समस्या उत्पन्न हुँदा सामूहिकरुपमा सुल्झाउने गरी स्थापना भएको सहकारीले अहिले किसानकै हितका लागि चिस्यान केन्द्र खोलेको सहकारीका अध्यक्ष सूर्यबहादुर कार्कीले बताए ।

दूध चिस्यान केन्द्र सन्चालनका लागि कूल रु २१ लाख खर्च भएको छ । त्यसमध्ये रु १० लाख ५२ हजार उन्नति परियोजनाले अनुदान सहयोग गरेको अध्यक्ष कार्कीले बताए । बाँकी रु १० लाख ४८ हजार भने किसानबाटै जम्मा भएको रकम लगानी गरेर सहकारीले चिलिङ फ्याट नाप्ने मेसिनसहितको चिस्यान केन्द्र स्थापना गरेको उनले बताए ।

यहाँका किसानले गाईपालन गर्ने, अनि दूध बेचेरै आम्दानी गर्ने र आर्थिक लाभ लिने ध्येयले जिल्ला बाहिरबाट उन्नत जातका गाई खरिद गरेर ल्याएका छन् ।

किसानले चार वर्षअघि नै धनकुटा र इलामका विभिन्न ठाउँबाट उन्नत जातका गाई खरिद गरेर ल्याएका र अहिले गाउँका अधिकांशले गाईपालन गरिरहेको सहकारीका व्यवस्थापक मनबहादुर कार्कीले बताए । ‘यसअघि किसानले उत्पादन गरेको दूध बोकेर शुक्रबारे चिस्यान केन्द्र पुर्‍याउनु पर्थ्यो, अब यही जम्मा हुन्छ’, व्यवस्थापक कार्कीले भने ।

सहकारीमा फाक्चामारा गाउँमा गाई र भैँसी पालेर दूध उत्पादन गर्ने ५२ घरधुरी किसानहरु आवद्ध छन् । यसबाहेक यही गाउँका सगरमाथा र जनजागरण दुग्ध उत्पादक सहकारी संस्थाहरुले पनि उक्त दुग्ध चिस्यान केन्द्रमा दूध जम्मा गर्न थालेका छन् । अहिले दैनिक एक सयभन्दा बढी किसानले दूध विक्री गर्दै आएका व्यवस्थापक कार्कीले बताए ।

एक जना किसानले नै दैनिक २० लिटरसम्म दूध विक्री गर्ने गरेका छन् ।

किसानले हरेक दिन विहान ६ बजेदेखि ९ बजेसम्म केन्द्रमा दूध संकलन गर्छन् । किसानले दूधको प्रतिलिटर ३५ देखि ४८ रुपैयाँसम्म पाउँछन् । यहाँ जम्मा भएको दूध धनकुटाको हिले, धरान र विराटनगरसम्म पुग्ने गरेको छ । रासस
