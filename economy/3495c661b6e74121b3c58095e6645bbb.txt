ठुला जलविद्युत आयोजनालाई कर छुट दिने प्रक्रिया सुरु

काठमाडौं, वैशाख १३ – लगानी बोर्डले ठुला जलविद्युत आयोजनालाई कर छुट दिन प्रक्रिया सुरु गरेको छ ।
शनिबार बसेको बोर्डको बैठकले बोर्ड मातहत बन्ने विद्युत आयोजनालाई दिन सकिने अनुदान, आयकर तथा उपकरण आयातमा भन्सार छुटबारे अध्ययन गर्न अर्थ, ऊर्जा मन्त्रालय र लगानी बोर्ड सचिवालयलाई निर्देशन दिएको छ ।
यी तीन निकायले अध्ययन गरेर सुझाव पेश गरेपछि दुई हप्ता भित्र बोर्डले यसबारे निर्णय लिने छ । बैठकले ५ सय मेगावाट भन्दा ठुला जलविद्युत आयोजनाको प्रशारण लाइन निर्माणका लागि लगानीकर्तासँग सम्झौता गर्न लगानी बोर्डलाई अधिकार दिने बारे प्रक्रिया अघि बढाउने निर्णय पनि गरेको छ ।
यस्तै लगानी बोर्डले त्रिभुवन अन्तराष्ट्रिय विमानस्थलको स्तरोन्नति, दोश्रो अन्तराष्ट्रिय विमानस्थलको निर्माण प्रक्रिया अघि वढाउनेबारे निर्णय गर्न एक हप्ता भित्र पर्यटन मन्त्रालय र भौतिक योजना तथा निर्माण मन्त्रालयसँग छलफल गर्ने भएको छ ।
लगानी बोर्डको वैठकमा प्रधानमन्त्री सुशील कोइरालाले विभिन्न मन्त्रालय र अन्य सरकारी निकाय बीच केही असहमती देखिदा विकास प्रक्रियामा केही ढिलाई भएको बताउनुभयो ।
लगानी बोर्ड र विकासे मन्त्रालयहरुविच आयोजनाको स्वामित्वबारे देखिएको विवाद तर्फ संकेत गर्दै प्रधानमन्त्री कोईरालाले ति समस्या समाधान गर्दै विकास अभियानलाई तिव्रता दिनुपर्ने बताउनुभयो ।
