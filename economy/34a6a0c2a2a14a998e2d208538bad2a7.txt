सहकारीको बदमासी रोक्न कडाइ गर्ने तयारी

काठमाडौ, असार २३ – सरकारले केही सहकारीको बदमासी रोक्न कडाइ गर्ने बताएको छ ।
सहकारी संस्थाबाट सर्वसाधारणको पैसा लुटिन नदिन सरकारले कडाई गर्न लागेको प्रधानमन्त्री तथा मन्त्रिपरिषद् कार्यालयका सचिव कृष्णहरि बाँस्कोटाले बताउनुभयो ।
काठमाडौमा आइतबार भएको कार्यक्रममा बाँस्कोटाले केही सहकारीको बदमासीका कारण सिङ्गो सहकारी क्षेत्रको विकासमा समस्या आएको बताउनुभयो ।
‘एउटै परिवारका सदस्यले सहकारी चलाउने, एउटा क्षेत्रमा स्वीकृति लिएर अर्को ठाउँमा कारोबार गर्ने लगायतका ठग प्रवृत्ति मौलाएको छ’ सचिव बाँस्कोटाले भन्नुभयो ‘सर्वसाधारणको पैसा लुटिन नदिन सरकारले कडाई गर्छ ।’
सरकारले कृषि उपकरण तथा सवारी साधन खरिद गर्न, फोहोर संकलन, चिया उत्पादन लगायतका क्षेत्रमा सहकारीलाई अनुदान दिएपनि त्यसको पर्याप्त सदुपयोग हुन सकेको छैन ।
राष्ट्रिय सहकारी विकास बोर्डका सञ्चालक सदस्य दक्ष पौडेलले भने कानुनी प्रावधान र निर्देशनमा केही कुरा बाँझिएका कारण सहकारीमा बढेको अनियमितता रोक्न गाह्रो भएको बताउनुभयो ।
