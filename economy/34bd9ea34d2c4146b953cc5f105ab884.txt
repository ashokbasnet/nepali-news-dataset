कोहलपुरमा व्यापार मेला सुरु

नेपालगन्ज, फागुन ९ - बाँकेको कोहलपुरमा शुक्रवारदेखि मध्यपश्चिमाञ्चल औद्योगिक व्यापार मेला तथा कोहलपुर पर्यटन महोत्सव २०७०  सुरु भएको छ ।
कोहलपुरको न्युरोडमा फागुन १९ गतेसम्म सञ्चालन हुने मेलाको बाँके क्षेत्र नम्बर १ का संविधानसभा सदस्य देवराज भारले उदघाटन गर्नुभयो ।
हाम्रो गौरव हाम्रो शान, कोहलपुर पर्यटन महोत्सव हाम्रो पहिचान भन्ने नाराका साथ सुरु भएको मेलामा करिब चार करोड रुपैया बराबरको कारोबार हुने लक्ष्य राखिएको प्रचार समितिका संयोजक विष्णुप्रसाद बेल्वासेले जानकारी दिनुभयो ।
 यसैगरी करिब दुई लाख जनाले मेलाको अवलोकन गर्ने अनुमान गरिएको छ । मेलामा करिब दुईसय ५० स्टल राखिएको छ । व्यावसायिक सरसामानसँगै मेलामा बाल उद्यान र स्थानीय  आकर्षणको रुपमा थारु संस्कृतिका घर, परिकार र कार्यक्रमहरु छुट्टै रुपमा राखिएको  छ ।  मेलामा  जडीबुटी सम्बन्धि स्थानीय उत्पादन समेत प्रदर्शनीमा राखिएको आयोजक कोहलपुर उद्योग व्यापार सङ्घका अध्यक्ष चिन्तामणी धितालले जानकारी दिनुभयो ।
