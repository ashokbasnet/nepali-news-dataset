३९ जना उखु किसान पक्राउ

वृजराज कुशवाहा/उज्यालो । नवलपरासी, माघ १५ - उखुको उचित मुल्यको माग गर्दै धर्ना बस्नका लागि जिल्ला प्रशासन कार्यालय नवलपरासीतर्फ जादै गरेका उखु किसानहरुलाई प्रहरीले नियन्त्रणमा लिएको छ । 

प्रधानमन्त्री डाक्टर बाबुराम भट्टराईको नवलपरासी आउने कार्यक्रम रहेको भन्दै प्रहरीले धर्ना बस्न दिएन । प्रहरीले लाठीचार्ज गर्दै परासीको बुद्धचोकबाटै ३९ जना उखु किसानलाइ नियन्त्रणमा लिएको उखु उत्पादक कृषक समितिका अध्यक्ष उमेश चन्द यादवले बताउनुभयो ।

नेपालका उखु उत्पादक कृषकहरु र चिनी उद्योगबीच हेटौडामा भएको सहमति अनुसार उद्योगले उखुको भाऊ ४ सय ८३ रुपैया ५० पैसा दिन नमानेपछि नवलपरासीका किसानहरु आन्दोलित भएका हुन् । नवलपरासीमा ठुला ३ वटा चिनी मिलहरु संचालनमा रहे पनि उखुको मुल्य भने तोकिएको छैन ।

उखुको मुल्य नै निर्धारण नै नभई किसान उखु बेच्न बाध्य भएको र त्यसको विरोधमा आन्दोलनमा उत्रिनु परेको नेपाल किसान संघ नवलपरासीका अध्यक्ष श्रवण कुमार कुशवाहाले बताउनुभयो ।

किसानले उखुको भाऊ प्रति क्विन्टल ५ सय १ रुपैया हुनु पर्ने, उखुको बिकासका लागि सरकारले उखुको मुल्य निर्धारण र समयमा भुक्तानीका लागि पहल गर्नुपर्ने माग किसानले राखेका छन् ।
