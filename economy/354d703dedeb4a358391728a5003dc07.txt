धुलिखेलमा फुड फेष्टिवल

काभ्रे, फागुन १६ - काभ्रेको धुलिखेलमा धुलिखेल उद्योग बाणिज्य संघको आयोजनामा धुलिखेल फुड फेष्टिवल तथा साँस्कृतिक कार्यक्रम सुरु भएको छ ।
खाना तथा खाजाका पारखीहरुको ध्यानलाई मध्यनजर गरी शुक्रबार सुरु भएको फुड फेस्टिवल ३ दिन चल्ने छ ।
फुड फेस्टिवलमा ३२ वटा स्टल रहेका छन् । स्टलहरु विशेषगरी केराको म.म, नेवारी परिकारका खाना तथा खाजालगायतका विभिन्न परिकारहरु आकर्षणको रुपमा रहेका छ ।
धुलिखेल फुड फेष्टिवलमा ७५ हजारको अवलोकन र झण्डै १५ लाख रुपैयाँ बराबरको कारोवार गर्ने लक्ष्य राखिएको धुलिखेल उद्योग बाणिज्य संघका प्रथम उपाध्यक्ष रंगनाथ व्याञ्जुले जानकारी दिनुभयो ।
कार्यक्रममा देशका ख्याति प्राप्त विभिन्न कलाकारहरुले सास्कृतिक कार्यक्रम पनि राख्ने तयारी छ । धुलिखेल फुड फेष्टिवलको नेपाल उद्योग बाणिज्य संघका बरिष्ठ उपाध्यक्ष भाष्करराज राजकर्णिकारले उद्घाटन गर्नुभएको थियो ।
