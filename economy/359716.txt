स्टान्डर्ड चार्टर्ड बैंकले १५ प्रतिशतमात्रै बोनस सेयर दिने
२१ मंसिर, काठमाडौं । स्टान्डर्ड चार्टर्ड बैंक नेपालले गत आर्थिक वर्षको नाफाबाट सेयरधनीलाई १५ प्रतिशत बोनस सेयर र २७.११ प्रतिशत नगद लाभांस दिने प्रस्ताब गरेको छ ।
राष्ट्र बैंकले सकेसम्म नगद लाभांस वितरणमा निरूत्साहित गरिरहेका बेला बैंकले बोनस सेयरभन्दा १२ प्रतिशत बढी नगद लाभांस दिने प्रस्ताब गरेको हो ।
सोमबार बसेको बैंकको सञ्चालक समितिको ३३७औं बैठकले यस्तो प्रस्ताब गरेको हो ।  सञ्चालक समितिको उक्त प्रस्ताब नियामक निकाय नेपाल राष्ट्र बैंक र बैंककै आगामी साधारणसभाले स्वीकृति गरेपछि मात्रै वितरण गरिने छ ।
गत वर्ष बैंकले १ अर्ब २९ करोड रुपैयाँ नाफा कमाएको थियो । उक्त नाफाबाट बैंकले ३३ करोड ६० लाख रुपैयाँ बराबरका बोनस सेयर दिने प्रस्ताब गरेको हो ।
बैंकको चुक्ता पुँजी २ अर्ब २४ करोड रुपैयाँ छ । बोनस सेयर वितरण गरेपछि बैंकको चुक्ता पुँजी २ अर्ब ५७ करोड ६० लाख रुपैयाँ पुग्ने छ ।
चालू आर्थिक वर्षको मौदि्रक नीतिमार्फत नियामक नेपाल राष्ट्र बैंकले २०७४ असार मसान्तसम्ममा वाणिज्य बैंकहरुको न्यूनतम चुक्ता पुँजी ८ अर्ब रुपैयाँ हुनुपर्ने घोषणा गरेको थियो ।
राष्ट्र बैंकले बैंक तथा वित्तीय संस्थाहरुसँग चुक्ता पुँजी बढाउने योजना पनि मागेको थियो ।  भदौ मसान्तभित्रमा अधिकांस बैंक तथा वित्तीय संस्थाहरुले चुक्ता पुँजी बढाउने प्रस्ताब पेस गरिसकेका छन् ।
स्टान्डर्ड चार्टड बैंक र नेपाल एसबिहाइ बैंकले भने ले पुँजी वृद्धि योजना बुझाउने समयावधि तीन महिना थप गर्न माग गरेका थिए ।
यो पनि पढ्नुहोस्- स्टाण्डर्ड चार्टर्ड नेपाल ‘बैंक अफ दि इयर’ बाट सम्मानित

