गाविसको ३१ लाख रुपैयाँ अनियमतिता

बारा, जेठ ३ – बाराको डुमरवाना गाविसको ३१ लाख रुपैयाँ अनियमितता भएको रहस्य खुलेको छ ।
उज्यालो नाइन्टी नेटवर्कले शुक्रबार गाविस भवनमा गरेको ‘सुनौलो भविष्य गाँउवस्ती छर्लङ्गै’ कार्यक्रममा सहभागी स्थानीय राजनीतिक दल र नागरिक समाजका अगुवाहरुले गाविसको ३१ लाख रुपैयाँ अनियमितता भएको बताएका हुन् ।
ढुंगा गिट्टटी करबाट उठेको १५ लाख, सिसौको रुख बिक्री गरेबापत संकलन भएको ७ लाख र गाविसको खाताबाट आएको ९ लाख गरी कूल ३१ लाख रुपैयाँ अनियमितता भएको उनीहरुको भनाई छ ।
एकीकृत नेकपा माओवादीका केशव थपलिया र मधेशी जनअधिकार फोरम लोकतान्त्रिकका कृष्णबाबु चौधरीले साना किसान सहकारी संस्थामा संयुक्त खाता खोलेर गाविसको रकम राखेको कार्यक्रमका सहभागीले आरोप लगाएका छन् ।
तर चौधरीले खातामा जम्मा भएको ३१ लाख रुपैयाँ गाविस कार्यालय र डुमरवाना उच्च माविलाइ दिएको बताउनुभयो ।
उहाँले गाविसका पूर्वसचिव श्यामचन्द्र प्रसाइको निर्देशनमा आफुहरुले व्याक्तिगत खातामा रकम जम्मा गरेको बताएका छन् । कार्यक्रममा सहभागीहरुले भने राजनीतिक दलका प्रतिनिधि र गाविस सचिव मिलेर गाविसको रकम अनियमित तरिकाले खर्च गरेको आरोप लगाए ।
गाविस सचिव कमल भुर्तेलले आफुले १५ दिनभित्र सर्वपक्षीय बैठक डाकेर गाविसको रकम फिर्ता ल्याउन पहल गर्ने प्रतिबद्धता जनाउनुभयो ।
