खाना पकाउने ग्याँस अबदेखि तीन प्रकारको तौलमा

सेन्छेलुङ लिम्बु/ उज्यालो । काठमाडौं, मंसिर २१ – खाना पकाउने एलपी ग्याँस अबदेखि तीन प्रकारको तौलमा पाइने भएको छ । नेपाल गुणस्तर परिषद्ले ग्याँसको मापदण्डमा परिमार्जन गरेपछि अब तीन प्रकारको तौलमा ग्याँस पाइने भएको हो ।

 

उद्योग मन्त्रालयमा बिहीबार बसेको परिषद् बैठकले ‘नेपाल गुणस्तर ३६९’ मा परिमार्जन गरेर ५ केजी र १९ केजी तौलमा पनि ग्याँस पाईने व्यवस्था गरेको गुणस्तर तथा नापतौल विभागका महानिर्देशक रामआधार साहले उज्यालो अनलाइनलाई जानकारी दिनुभयो ।

यसअघि १४ दशमलव २ केजी तौलमा मात्रै खाना पकाउने ग्याँस बिक्री गर्न पाइने मापदण्ड तोकिएको थियो ।

उपभोक्ता संघसंस्था सहित सरोकारवालाले व्यवसायिक प्रयोजनका लागि १९ केजी तौलमा एलपी ग्याँसको व्यवस्था गर्नुपर्ने माग उठाइरहेको बेला परिषद्ले ३ प्रकारको ग्याँस प्रयोगमा ल्याउने कानुनी बाटो खुला गरेको हो ।

व्यवसायिक प्रयोजनका लागि नीलो रंग!

यसैबीच, अबदेखि व्यवसायिक प्रयोजनका लागि नीलो रंगमा समेत ग्याँस सिलिण्डर बिक्री बितरण गर्ने पाइने बाटो खुला भएको छ । नेपाल गुणस्तर ३६९ मा उल्लेख ग्याँस सिलिण्डरको ट्रेडमार्क रंग रातो हुनुपर्ने व्यवस्था परिमार्जन गरेर रातो र नीलो रंगको पनि व्यवस्था गरेको आपूर्ति मन्त्रालयका सहसचिव दीपक सुवेदीले जानकारी दिनुभयो ।

यसअघि कानुनी रुपमा नीलो रंगको सिलिण्डर ल्याउन नपाइने भन्दै ग्याँस उद्योगीले रातो रंगको सिलिण्डर नीलो बनाउन अस्वीकार गर्दै आएका थिए ।
