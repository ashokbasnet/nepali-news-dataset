व्यापारीको बिरोधपछि गहना पसल अनुगमन रोकियो

काठमाडौं, बैशाख १३ – उपभोक्ता ठगीको गुनासो बढेपछि सुनचाँदी तथा गरगहना पसलमा थालेको बजार अनुगमन सरकारले रोकेको छ । सुनचाँदी व्यवसायीको तीब्र दबाब पछि सरकार बजार अनुगमनको कदमबाट पछि हटेको हो ।

बजार अनुगमनको बिरोधमा नेपाल सुनचाँदी, रत्न तथा आभुषण महासंघले पसल नै बन्द गरेर आन्दोलन चर्काएपछि सरकारले बजार अनुगमन रोक्ने निर्णय गरेको हो । आपूर्ति सचिव लालमणी जोशीले तत्कालका लागि सुनचाँदी पसलमा अनुगमन नगरिने उज्यालो अनलाइनलाई जानकारी दिनुभयो ।

उहाँले सुनचाँदी तथा गरगहनाको मूल्य, गुणस्तर, तौल, जर्ती सम्बन्धी कार्यविधि तयार पारेपछि मात्रै अनुगमन थालिने जानकारी दिनुभयो । महासंघका अध्यक्ष रमेश महर्जनले सरकारले अनुगमन रोक्ने भएपछि अब शनिबारदेखि सुनचाँदी पसल खोलिने बताउनुभयो ।

वाणिज्य तथा आपूर्ति व्यवस्थापन विभागले बजार अनुगमनको क्रममा सुनचाँदी पसलले तौलमा ठगी गरेको फेला परेपछि नेपाल सुनचाँदी, रत्न तथा आभुषण महासंघ पसल बन्द गरेरै आन्दोलनमा उत्रिएको थियो ।
