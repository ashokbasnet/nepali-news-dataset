राष्ट्र बैंकले बिहीबार ५ अर्ब निक्षेप उठाउने

२४ मंसिर, काठमाडौं । भारतीय नाकाबन्दीसँगै आर्थिक क्रियाकलाप खुम्चिएपछि बैंकिङ प्रणालीमा अर्बौं रकम थुपि्रँदा त्यसको व्यवस्थापन गर्न राष्ट्र बैंकलाई हम्मे हम्मे परेको छ ।
बुधबार मात्रै एक हप्तामा फिर्ता गर्ने गरी १ अर्ब रुपैयाँ तरलता प्रशोचन (बजारबाट उठाएको) राष्ट्र बैंकले बिहीबार पनि ५ अर्ब रुपैयाँ बराबरको निक्षेप उठाउने भएको छ ।
चालू आर्थिक वर्षको यस अवधिसम्ममा केन्द्रीय बैंकले विभिन्न मौदि्रक उपकरण प्रयोग गरी अढाई खर्ब रुपैयाँभन्दा बढी तरलता बजारबाट उठाइसकेको छ । हाल बैंकिङ प्रणालीमा करिब ८० अर्ब रुपैयाँ अधिक तरलता छ ।
राष्ट्र बैंकले बिहीबार उठाउने निक्षेप ९० दिन पछि अर्थात फागुन २६ गते फिर्ता गर्ने जनाएको छ । दिउँसो २ बजेदेखि उक्त निक्षेपका लागि अनलाइनमार्फत बिडिङ गर्नुपर्नेछ ।
निक्षेप संकलनको बोल कबोल बहु ब्याजदर प्रणालीमार्फत गरिने छ । वाणिज्य बैंक, विकास बैंक र फाइनान्स कम्पनीले मात्रै यो निक्षेप खरिद गर्न सक्नेछन् ।
गोप्य बोल कबोलमार्फत निक्षेप राख्ने संस्थाहरुले व्याजदर छनोट गर्नुपर्ने र संस्थाहरुले छनोट गरेकोमध्ये सबैभन्दा कमलाई आधार मानेर व्याजदर दिने राष्ट्र बैंकले जनाएको छ ।
बोल कबोल गरेको रकम बैंक तथा वित्तीय संस्थाहरुले अनिवार्य नगद मौज्दातमा गण्ना गर्न पाउने छैनन् । तर, तरलता अनुपातमा भने यस्तो रकम राख्न पाउने राष्ट्र बैंकले जनाएको छ ।

