बैंकहरुमा एक वर्षमा साढे ३ खर्ब निक्षेप थपियो
२५ मंसिर, काठमाडौं । एक वर्षको अवधिमा वाणिज्य बैंकहरुमा साढे ३ खर्ब रुपैयाँ निक्षेप थपिएको छ । तर, कर्जा भने डेढ खर्ब रुपैयाँले मात्रै बढेको छ ।
बैंकहरुले प्रकाशित गरेको अपरिस्कृत वित्तीय विवरणअनुसार चालू आर्थिक वर्षको असोज मसान्तसम्म वाणिज्य बैंकहरुले १४ खर्ब ९३ अर्ब ७८ करोड रुपैयाँ निक्षेप संकलन गरी ११ खर्ब १७ अर्ब ३७ करोड २२ लाख ८० हजार रुपैयाँ कर्जा प्रवाह गरेका छन् ।
गत वर्षको असोज मसान्तसम्ममा वाणिज्य बैंकहरुले ११ खर्ब ४८ अर्ब ४१ करोड ७८ लाख ९२ हजार रुपैयाँ निक्षेप संकलन गरी ९ खर्ब ५९ अर्ब ५६ करोड ९६ लाख ६२ हजार रुपैयाँ कर्जा प्रवाह गरेका थिए ।
निक्षेपको तुलनामा कर्जा बढ्न नसक्दा बैंकिङ क्षेत्रमा लगानीयोग्य पुँजीको पर्याप्तता (अधिक तरलता) भएको हो । हाल बैंकिङ प्रणालीमा ५५ देखि ६० अर्ब रुपैयाँको हाराहारीमा अधिक तरलता छ ।
चालू आर्थिक वर्षमा मात्रै राष्ट्र बैंकले अढाई खर्ब रुपैयाँ तरलता बैंकिङ प्रणालीबाट उठाएको छ । जसमध्ये १ खर्ब १७ अर्ब रुपैयाँ अझै पनि राष्ट्र बैंकले नेतृत्व गरिरहेको छ, बाँकी भने परिपक्व भइसकेको छ ।
अत्यधिक तरलता भएपछि निक्षेपको ब्याजदर अत्यन्तै न्यून बिन्दुमा झरेको छ । बिहीबार राष्ट्र बैंकले उठाएको ५ अर्ब रुपैयाँ निक्षेपको ब्याजदर ०.६८ प्रतिशत निर्धारण भएको राष्ट्र बैंकका राष्ट्र ऋण विभागका कार्यकारी निर्देश डा. मीनबहादुर श्रेष्ठले जानकारी दिए ।
ब्याजदर घटेपछि पुँजीपलायन (क्यापिटल फ्लाइट) हुने ठूलो खतरा रहन्छ ।

