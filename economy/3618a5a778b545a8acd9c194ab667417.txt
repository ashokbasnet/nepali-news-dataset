मिटर ब्याजमा संलग्न दुई महिला कारागार चलान

कैलाली, साउन १७ – मिटर ब्याज धन्दामा लागेर बैंकिङ कसुरमा मुद्दा खेपिरहेका धनगढीका दुई महिला धरौटी बुझाउन नसकेर कारागार चलान भएका छन् ।
धनगढी उपमहानगरपालिका–८ बुद्धचोककी कविता चौधरी र मञ्जु बमलाई धरौटी बुझाउन नसकेपछि उच्च अदालत नेपालगञ्जको बाणिज्य ईजलासले कारागार चलान गरेको हो । कविता चौधरीबाट ७ लाख र मञ्जु बमबाट साढे तीन लाख धरौटी माग भएको र उनीहरुले बुझाउन नसकेपछि कारागार चलान गरिएको कैलालीका प्रहरी नायव उपरीक्षक वीरबहादुर बुढामगरले जानकारी दिनुभयो ।  
दुवैजनालाई बाँकेको नेपालगञ्ज कारागार चालान गरिएको छ । कविता चौधरीले रेखा अधिकारीलाई दिएको बैंक अफ काठमाडौंको १४ लाखको चेक बाउन्स भएपछि उनी पक्राउ परेकी थिइन् ।
मञ्जु बम पनि कल्पना जोशीको उजुरीका आधारमा पक्राउ परेकी हुन् । बमले वैशाख २५ गते दिएको एनआइसी एसिया बैंकको ६ लाख २९ हजारको चेक नसाटिएपछि कल्पनाले प्रहरीमा उजुरी गरेपछि उनी पक्राउ परेकी हुन् ।
प्रहरीले मिटर ब्याजकै आरोपमा पक्राउ परेकी अर्की महिला निलम पनेरुको भने बहस जारी रहेको जनाएको छ । पनेरु विरुद्ध धनगढीका ६ जनाले चेक बाउन्स गराएर प्रहरीमा उजुरी दिएका थिए ।
