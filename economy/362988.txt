सेयर दलालको अधिकार माग्दै बैंकर्स संघले गभर्नरलाई पत्र पठायो
२९ मंसिर, काठमाडौं । वाणिज्य बैंकहरुहरुको छाता संगठन नेपाल बैंकर्स संघले बैंकहरुलाई पनि धितोपत्र दलाल (ब्रोकर)को काम गर्न पाउने व्यवस्था मिलाइदिन राष्ट्र बैंकलाई आग्रह गरेको छ ।
बैंकर्स संघले राष्ट्र बैंकका गभर्नर डा. चिरञ्जीबी नेपाललाई पत्र पठाएर बैंकहरुलई पनि दलालको काम गर्न दिनु पर्ने माग गरेको हो ।
‘उपरोक्त तथ्यलाई मध्यनजर गर्दै बैंकहरुलाई धितोपत्र कारोबारको अनुमति दिए पुँजी बजारलाई अझै ब्यापक तथा व्यवस्थित गर्न सकिन्छ ।’ बैंकर्स संघले गभर्नरलार्इ पठाएको पत्रमा भनिएको छ । गत मंसिर २२ गते संघले गभर्नरलार्इ पत्र पठाएको हो ।
बैंकहरुले सेयर दलालको काम पाए भने बजारको दायरा फराकिलो हुने संघको दाबी छ । ब्रोकरहरू शहर केन्द्रित भएकाले बैंकहरूले धितोपत्र दलालको काम पाए गाउँगाउँसम्म सेवा विस्तार गर्न सक्ने संघको दाबी छ । हाल ५० सेयर दलाल छन् ।
अहिले धितोपत्र व्यवसायी दलालहरु शहर केन्द्रित रहेकाले नेपालको ठुलो जनसंख्या अझै पनि अझै पनि पुँजी बजारको परिधि बाहिर रहेको भन्दै संघले यस्तो माग गरेको हो ।

