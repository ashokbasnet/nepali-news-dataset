‘वान बेल्ट वान रोड’ परियोजना सम्मेलनमा अर्थमन्त्री महरा सहभागी हुने

प्रधानमन्त्री पुष्पकमल दाहालले सम्मेलनमा भाग लिन उपप्रधान एवं अर्थमन्त्री कृष्णबहादुर महरालाई नेपालका तर्फबाट प्रतिनिधिमन्डलको नेतृत्व गरी चीन जान निर्देशन दिएका छन् ।

सम्मेलनमा भाग लिन चीनका राष्ट्रपतिले प्रधानमन्त्रीलाई निम्तो दिएपनि निर्वाचनका कारण उनी सहभागी हुन नसक्ने भएकाले महरा त्यसतर्फ जान लागेका हुन् ।

यसै सन्दर्भमा चाइना स्टडी सेन्टरले शुक्रबार राजधानीमा गरेको कार्यक्रममा उपप्रधानमन्त्री महराले ओबीओआर परियोजना नेपालको आर्थिक विकासमा लागि ठूलो अवसर भएको बताए ।

उनले चीनसँगको कूटनीतिक सम्बन्धलाई अझ प्रगाढ बनाउन र लगानीको वातावरण तयार पार्ने सरकारको योजनालाई परियोजनाले ठूलो सहयोग पुग्ने विश्वास व्यक्त गरे ।

आगामी मे १४ र १५ मा चीनको बेइजिङमा हुने सम्मेलनमा २८ देशका सरकार प्रमुखसहित १५० देशका प्रतिनिधि सहभागी हुने बताइएको छ ।
