प्रभू इन्स्योरेन्सको १२ प्रतिशत बोनस सेयर पारित
४ पुस, काठमाडौं । प्रभु इस्योरेन्सको २० औं वाषिर्क साधारणसभाले सेयरधनीलाई चुक्ता पुँजीको १२ प्रतिशत बोनस सेयर दिने सञ्चालक समतिले प्रस्ताब पारित गरेको छ । बोनस सेयर वितरणपश्चात कम्पनीको चुक्ता पुँजी ३२ करोड ९० लाख ६८ हजार रुपैयाँ हुनेछ ।
कम्पनीका अध्यक्ष देवी प्रकाश भट्टचनको अध्यक्षतामा शुक्रबार सम्पन्न साधारणसभाले चुक्ता पुँजी वृद्धि गर्न गत वर्षको नाफाबाट बोनस सेयर वितरण गर्ने प्रस्ताब पारित गरेको हो । गत वर्ष कम्पनीले ९ करोड ५९ लाख ७४ हजार रुपैयाँ खुद नाफा कमाएको थियो ।
गत वर्ष कम्पनीले ७३ करोड १४ लाख ५९ हजार रुपैयाँ खुद बीमाशुल्क संकलन गरेको छ । यो रकम अघिल्लो वर्षको तुलनामा १५.६० प्रतिशतले बढी हो ।
कम्पनीले चालू आर्थिक वर्षको पहिलो तीन महिनामा २२ करोड ८५ लाख रुपैयाँ बीमाशुल्क आर्जन गरेको छ । जुन अघिल्लो वर्षको तुलनामा १२.८९ प्रतिशतले बढी हो ।
कम्पनीले गत आर्थिक वर्षदेखि मुलुकका विभिन्न विकट जिल्लाहरुमा कृषि शाखा स्थापना गरी कृषि बीमाको कारोबार गर्दै आएको छ ।
मुस्ताङको जोमसोम, म्याग्दीको बेनी, स्याङ्जाको वालिङ, बागलुङ तथा गुल्मीको तम्घासमा कृषि शाखा स्थापना गरेको कम्पनीले जनाएको छ । देशभर गरी कम्पनीका १९ शाखा तथा उपशाखाहरु सञ्चालनमा छन् । आगामी दिनमा ग्रामिण क्षेत्रमा सेवा विस्तार र सेवाको आधुनिकीकरण गर्दै जाने कम्पनीले जनाएको छ ।
यो कम्पनीलाई गत वर्ष मात्रै प्रभू समुहले आफ्नो स्वामित्वमा लिएको हो । त्यसअघि यो कम्पनी एलाइन्स इन्स्योरेन्सका नाममा कारोबार गर्दै आएको थियो प्रभू समुहले सेयर स्वामित्व लिएपछि नाम परिवर्तन गरी प्रभू इन्स्योरेन्स बनाइएको हो ।

