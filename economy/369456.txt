किन नवीकरण भएन एनसीसी बैंकका सीइओको पद ?
१६ पुस, काठमाडौं । एनसीसी बैंकका प्रमुख कार्यकारी अधिकृत अमृतचरण श्रेष्ठको आगामी कार्यकालका पद नवीकरण भएन । सोमबार बसेको सञ्चालक समितिको बैठकले सीइओ श्रेष्ठ र कर्पोरेट क्रेडिट प्रमुख कृष्णगोपाल मानन्धरको पदको नवीकरण नगरेको हो । एनसीसीको सञ्चालक समिति ३४ महिनादेखि राष्ट्र बैंकको नियन्त्रणमा छ ।
मंगलबारदेखि लागू हुने गरी नायव महाप्रबन्धक रमेशराज अर्याललाई कायम मुकायम प्रमुख कार्यकारी अधिकृतको जिम्मेवारी दिइएको छ ।
मर्जरको प्रक्रियामा रहुञ्जेल श्रेष्ठलाई नै निरन्तरता दिनुपर्ने प्रवर्द्धकहरुको माग भए पनि एनसीसी बैंकमा रहेको राष्ट्र बैंकको सञ्चालक समितिले उनको नवीकरण नगरेको हो ।
श्रेष्ठमाथि कारवाहीको प्रस्ताव राष्ट्र बैंकको सञ्चालक समितिमा बिचाराधीन अवस्थामा रहेकाले उनको पदको नवीकरण नभएको राष्ट्र बैंकका उच्च अधिकारीहरु बताउँछन् ।
राष्ट्र बैंकको सञ्चालक समितिमा सीइओ श्रेष्ठलाई ५ लाख जरिवाना र ५ वर्ष बैंकिङ क्षेत्रका कुनै पनि पदमा बस्न अयोग्य हुने गरी कारवाही गर्न प्रस्ताव गरिएको एक सञ्चालकले अनलाइनखबरलाई जानकारी दिए ।
वीरगञ्जको कृष्ण मोर्डन दाल उद्योगलाई कमसल धितोको अधीक मूल्यांकन गरी दिएको ८ करोड रुपैयाँ कर्जा नउठेपछि श्रेष्ठका विरुद्धमा राष्ट्र बैंकमा उजुरी परेको थियो ।
धितो कमशल भएका कारण धितो लिलामीबाट बल्ल तल्ल कर्जाको ५० प्रतिशतमात्रै उठ्ने अवस्था छ । श्रेष्ठले ऋण दिएका कृष्ण मोर्डन उद्योगका लगानीकर्ता सम्पर्कविहीन अवस्थामा छन् ।
यस्तो छ काण्ड
एनसीसी बैंकको सीइओ हुनुअघि अमृतचरण श्रेष्ठ नबिलका कार्यबाहक सीइओ थिए । त्यसबेलै उनले उक्त दाल उद्योगलाई ८ करोड रुपैयाँ ऋण दिएका थिए ।
नबिल बैंकमा नयाँ सीइओ नियुक्त भएपछि त्यसप्रति आपत्ति जनाउँदै उनले पदबाट राजीनामा दिए । केही महिनापछि एनसीसी बैंकमा सीइओ भएर आए ।
नबिल बैंकमा हुँदा श्रेष्ठले उक्त दाल उद्योगलाई दिएको कर्जा विवादमा तानियो । नबिल बैंकले उनीमाथि कारवाहीका लागि राष्ट्र बैंक गुहार्ने तयारी थाल्यो । त्यो कुरा थाहा पाएका श्रेष्ठले उक्त कर्जा एनसीसी बैंकमा सारे । जसकारण तत्कालका लागि कारबाहीबाट बचे ।
तर, सो कर्जाबारे एनसीसी बैंकमा पनि विवाद बढ्यो । एनसीसी बैंकको सञ्चालक समितिले सीइओलाई ४ करोड रुपैयाँसम्म कर्जा दिन पाउने र बाँकीका लागि सञ्चालक समितिबाट निर्णय गराउनुपर्ने अधिकार तोकिएको थियो ।
तर, श्रेष्ठले तत्कालीन अध्यक्ष पृथ्वीराज लिगलको सहमति लिएर सो उद्योगलाई ८ करोड रुपैयाँ कर्जा दिन सफल भए । एनसीसी बैंकका सञ्चालकहरुबीच चरम विवाद उत्पन्न भएकाले सीइओ श्रेष्ठ आफ्नो योजनामा सफल भएका थिए ।
तर, पछि उक्त कर्जा सञ्चालक समितिबाट अनुमोदन भएन । त्यसपछि श्रेष्ठ फेरि विवादमा तानिए । उनी विरुद्ध राष्ट्र बैंकमा उजुरी पर्‍यो । उक्त काण्डबारे राष्ट्र बैंकले छानविन थाल्यो । छानविनमा नियमविपरीत र व्यक्तिगत फाइदाका लागि सो उद्योगलाई ऋण दिएको देखियो । तर, पनि राष्ट्र बैंकले श्रेष्ठलाई कर्जा असुली गर्ने मौका दियो । तर, कर्जा उठ्न सकेन । त्यसपछि राष्ट्र बैंकले कारवाही प्रक्रिया अघि बढाएको हो ।
श्रेष्ठ भन्छन्- पद छोडिसकेपछि कारवाही नहोला
सिइओ श्रेष्ठले आफूले पद छोडिसकेकाले कारवाही नहुनेमा आफू विश्वस्त भएको बताए । ‘दुई वर्षअघि नै प्रष्टीकरण सोधिएको थियो, अहिले के भइरहेको छ भन्ने त मलाई थाहा छैन,’ उनले भने- ‘पद नै छाडिसकेकाले अब त्यो मुद्दा उठाइरहनुपर्ने आवश्यकता छ जस्तो मलाई लाग्दैन ।’
राष्ट्र बैंकले यसअघि तत्कालीन ग्राण्ड बैंकका प्रमुख कार्यकारी अधिकृत सुधीरबाबु खत्रीलाई यस्तै किसिमको कारवाही गर्ने अन्तिम तयारी गरेको थियो । त्यो थाहा पाएका खत्री पदबाट राजीनामा दिएर अमेरिका गएका थिए ।
पद छोड्दैमा पदमा रहँदा गरिएको गल्तीको सजायँबाट मुक्त नहुने कानूनी व्यवस्था भएकाले खत्रीमाथि कारवाही हुनुपर्ने प्रस्ताव फेरि सञ्चालक समितिमा पुगेको थियो । तर, सञ्चालक समितिमा पुगेको यो कारवाहीको प्रस्ताव तत्कालीन गभर्नर डा. युवराज खतिवडाले रोकेका थिए ।
तीन वर्षदेखि राष्ट्र बैंकको नियन्त्रणमा
एनबी समूह र बैंक सञ्चालक समितिमा विवाद यति चुलियो कि ०७० फागुन २१ गते राष्ट्र बैंकले टेक ओभर (हस्तक्षेप) नै गर्नुपर्‍यो ।
राष्ट्र बैंकले बैंक सम्हालेपछि बैंकमा उल्लेख्य सुभार भएको छ । एनबी समूहमा रहेको अधिकांश खराब कर्जा उठिसकेको छ । राष्ट्र बैंकको व्यवस्थापनले बैंकको २५ करोड रुपैयाँभन्दा बढी खराब कर्जा असूल गरिसकेको छ । अझै केही कर्जा उठाउन बाँकी छ । राष्ट्र बैंक नेतृत्वले दुई वर्षदेखि हुन नसकेको साधारणसभा गरेको पनि पाँच महिनाभन्दा बढी भएको छ । मर्जरमा लगेर बैंकमाथिको नियन्त्रण छोड्ने राष्ट्र बैंकले जनाएको छ ।
मर्जर नै किन ?
आगामी जेठ २ गतेभित्र एकीकृत कारोबार गर्ने लक्ष्यसहत दुई हप्ताअघि मात्रै बैंकले अन्य चारवटा विकास बैंकसँग मर्जरको सम्झौता गरेको छ । इनफ्रास्टक्चर डेभलपमेन्ट बैंक, एपेक्स डेभलपमेन्ट बैंक, सुपि्रम डेभलपमेन्ट बैंक, इन्टरनेशनल डेभलपमेन्ट बैंकसँग मर्जरको सम्झौता गरेको हो ।
फेरि पनि बैंकको सञ्चालक समितिमा लक्ष्मीदास श्रेष्ठ र निर्मल प्रधान खेमाकै प्रतिनिधित्व हुने भएकाले राष्ट्र बैंकको टोलीले नै मर्ज गराउने भएको हो । मर्ज भयो भने अन्य समूहको पनि प्रवेस हुने भएकाले यी दुई समूहको झगडाले बैंकलाई समस्या गर्दैन भनेर राष्ट्र बैंकले फोर्सफुल मर्जरमा लान खोजेको हो ।
त्यसैगरी चालू आर्थिक वर्षको मौऽकि नीतिमार्फत राष्ट्र बैंकले आगामी दुई वर्षभित्र वाणिज्य बैंकहरुको न्यूनतम चुक्ता पुँजी ८ अर्ब रुपैयाँ हुनुपर्ने घोषणा गरेको छ ।
हाल बैंकको चुक्ता पुँजी २ अर्ब २ करोड रुपैयाँमात्रै छ । राष्ट्र बैंकको उक्त व्यववस्थाअनुसार ८ अर्ब पुँजी पुर्‍याउन पनि मर्ज लानुपरेको होे ।
यस्तो छ, राष्ट्र बैंकले हस्तक्षेप गर्दा र अहिलेको बैंकको अवस्था



सूचक 
०७० माघ
०७२ असोज


चुक्ता पुँजी
१ अर्ब ४७ करोड
२ अर्ब २ करोड


निक्षेप
२२ अर्ब १८ करोड
२५ अर्ब ६२ करोड


कर्जा
१७ अर्ब ७१ करोड
२१ अर्ब ६२ करोड


खुद नाफा
१२ करोड ७९ करोड
१२ करोड ७१ लाख


खराब कर्जा
२.४६ प्रतिशत
१.८१ प्रतिशत




