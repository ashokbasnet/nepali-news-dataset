डेढ वर्षमा १७ किलो सुन, ६९ किलो चाँदीसहित १० जना पक्राउ

नारायण अधिकारी/उज्यालाे।
काठमाडौं, पुस १४ – महानगरीय प्रहरी अपराध महाशाखाले गएको डेढ वर्षमा अबैध १७ किलो सुन र ६९ किलो चाँदीसहित १० जनालाई पक्राउ गरेको छ । चीनबाट सुन तस्करी बढेसँगै निगरानी बढाएको महाशाखाले बुधबार राति काठमाडौंको कलंकीबाट ७ किलो सुनसहित कुलसाङ लामालाई पक्राउ गरेको हो । 
रसुवाका कुलसाङ गाडी चालक रहेको र उनलाई तस्करले सुन ओसारपसारमा प्रयोग गरेको हुनसक्ने महाशाखाका प्रमुख एसएसपी सर्वेन्द्र खनालले जानकारी दिनुभयो । कुलसाङले भन्सार छलेर रसुवागढी नाकाबाट धादिङ हुँदै सुन काठमाडौं भित्र्याएको उहाँले बताउनुभयो । 
२०७२ सालको भदौ ९ गतेदेखि यतामा महाखाशाखाले मात्रै सुनचाँदी तस्करीमा संलग्न १० जना पक्राउ गरेको छ । उनीहरुबाट १७ किलो सुन र ६९ किलो चाँदी बरामद गरिएको हो । निगरानी बढाएसंगै चीनबाट भन्सार छलेर माटरसाइकल र गाडीभित्र लुकाएर काठमाडौं ल्याइएको सुनचाँदी बरामद हुने र संलग्नहरु पक्राउ पर्ने क्रम बढेको महाशाखा प्रमुख एसएसपी सर्वेन्द्र खनालले जानकारी दिनुभयो । 
महाशाखाले गएको वर्षको भदौ ९ गते काठमाडौको मित्रनगरबाट ३५ तोला ३ सय ५० ग्राम सुनसहित कपिलवस्तुको वाणगंगा नगरपालिकाका कुलप्रसाद भुषालसहित २ जनालाई पक्राउ गरेको थियो । उनीहरु रसुवागढीबाट सुन तस्करी गरेर काठमाडौं भित्र्याउने क्रममा पक्राउ परेका थिए । त्यसको चारदिन पछि काठमाडौंको वोटुस्थित पशुपति सुनचाँदी खार्नी पसलका सञ्चालक भारतीय नागरिक नन्दुकुमार मर्गले सहित दुई जनालाई १ सय ९४ तोला ८७ लाल चाँदी र १ तोला ४४ लाल सुनसहिते पक्राउ परेका थिए । 
गत वर्षकै असोजमा काठमाडौंको महाबौद्धबाट ६६ किलो ८ सय ग्राम चाँदीसहित भारत साङ्गले घर भई काठमाडौंमा सुनचाँदी पसल सन्चालन गर्ने आमोल रङ्गनाथ सालुङ्गेसहित दुई जनालाई पक्राउ परेका थिए ।  
त्यस्तै गएको वर्षको पुस २३ गते अपराध महाशाखाले ९ किलो ५ सय ८ ग्राम सुनसहित काठमाडौंको क्षेत्रपाटीमा भाग्यलक्ष्मी सुनचाँदी पसल सन्चालन गर्ने भारतको दाजिर्लिङका विक्रम मित्तलसहित तीनजना पक्राउ गरेको थियो । 
योसँगै गएको डेढ वर्षयता महानगरीय प्रहरी अपराध महाशाखाकाले मात्रै १० किलो २ सय ८३ दशमलव ०३६ मिलिग्राम सुन र  ६९ किलो ७२ ग्राम ९ सय ६४ मिलिग्राम चाँदी सहित १० जनालाई पक्राउ गरेको हो । 
पछिल्लो समय भारतले सुन आयातमा कडाई गरेपछि चीनबाट नेपालको बाटो हुदै भारतीय बजारमा सुन भित्रिएको महाशाखाले जनाएको छ । त्यस्तै किलोमा ६ लाख रुपैयाँसम्म नाफा हुन थालेपछि तस्रकरले नेपालको बाटो हुँदै सुन भारत भित्र्याउने गरेको प्रहरीले जनाएको छ ।
