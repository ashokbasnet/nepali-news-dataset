कावेली ‘ए’ जलविद्युत निर्माणको जिम्मा चिनिया कम्पनीलाई

भीमकुमार बाँस्कोटा/उज्यालो ।
पाँचथर, असोज १ – पाँचथर र ताप्लेजुङको सिमाक्षेत्रमा बग्ने कावेली नदीमा ३७ दशमलव ६ मेगावाट क्षमताको जलविद्युत आयोजना निर्माण गर्ने जिम्मा चिनिया कम्पनीले पाएको छ । 
झिझ्याङ, टीडब्लु र सीडब्लु नामक तीन ओटा चिनिया कम्पनीले निर्माणको जिम्मा पाएको आयोजना प्रमुख विरेन्द्र श्रेष्ठले जानकारी दिनुभयो । यसअघि कावेली हाइड्रोपावर इनर्जि प्रालीले कावेली आयोजना निर्माणको काम सुरु गरेको थियो । उक्त कम्पनीले स्थानीय बासिन्दासँगको सम्झौता विपरित काम गरेको भन्दै स्थानीय बासिन्दा र आदिबासि जनजाति कानुन व्यवसायीहरुको संगठन लाहुर्निपले विरोध जनाएको थियो । व्यापक विरोधपछि कावेली हाइड्रोपावर इनर्जि प्रालिले आयोजना निर्माण गर्न नसक्दा पछिल्लो पटक चिनिया कम्पनीले आयोजना निर्माणको जिम्मा पाएको हो ।
कावेली आयोजनको पूर्वाधार निर्माणको काम भइरहेको छ । आयोजना प्रभावित क्षेत्रमा सडक निर्माणको काम भइरहेको छ ।  पाँचथरको अमरपुर र पञ्चमी, ताप्लेजुङको थेचम्बु र नाङ्खोल्याङ गाविसमा सडक निर्माणको काम अन्तिम चरणमा पुगेको हो । यस क्षेत्रमा सडकको पब्लिक गर्ने काम सम्पन्न भएको छ । यी गाविसहरु आयोजना प्रभावित क्षेत्रमा पर्छन् । अमरपुरको वडा नं. २ र ५ को खोला खर्कमा पोखरी बनाई साढे चार किलोमिटर सुरुङमार्गद्वारा अमरपुर ९ पिनासी घाटको पावर हाउसमा पानी खसाउने गरी पूर्वाधार निर्माणको काम भएको हो ।
स्थानीय बासिन्दासँगको सम्झौता बमोजिम नौ मिटर चौडाई भएको सडक निर्माण गरिएको हो । दसैँ लगतै तीन चिनिया कमपनीले हाईड्रो निर्माणको काम सुरु गर्ने भएका छन् । 
बुटवल पावर कम्पनीको ५६ प्रतिशत र सिंगापुरको इन्फ्राको कम्पनीको ४४ प्रतिशत लगानीबाट उक्त आयोजनाको काम सुरु गरिएको हो । एक सय मिलियन अर्थात १० अर्बको लगानीमा आयोजना निर्माण गर्न लागिएको हो ।  ‘ठूलो लगानीमा आयोजना निर्माण हुँदैछ’, श्रेष्ठले भन्नुभयो ‘त्यसका लागि पूर्वाधार निर्माणका काम सकिएको छ, अब चाँडै हाइड्रो निर्माणको काम सुरु हुन्छ ।’
स्थानीय बासिन्दासँग भएको सम्झौता बम्मोजिम काम अघि बढाइएकाले बिचमा अवरोध नहुने कम्पनीले विश्वास लिएको छ । ‘विवादको कारण यसअघिको कम्पनीले आयोजनाको काम गर्न सकेन’ श्रेष्ठले भन्नुभयो, ‘अहिले विवादित विषय मिलाएर काम सुरु गरिएको छ, आयोजनाको काम निर्धारित समयमै सम्पन्न हुन्छ ।’
चार वर्ष भित्रमा आयोजनाको सम्पूर्ण काम सम्पन्न गर्ने लक्ष्य साथ काम थालिएको हो । सन् २०२० मा आयोजनाले पूर्णता पाउने गरि काम थालिएको बताइएको छ ।
