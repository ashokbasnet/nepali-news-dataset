सिद्धार्थ बैंकमा बिजनेस युनिभर्सल डेभलपमेन्ट बैंक गाभिने

काठमाण्डौ । सिद्धार्थ बैंक लिमिटेड र बिजनेस युनिभर्सल डेभलपमेन्ट बैंक आपसमा गाभिने भएका छन् ।
यी दुवै बैंकवीच बिहीबार काठमाण्डौमा भएको समझदारीअनुसार मर्जरपछि पनि सिद्धार्थ बैंकको नामबाट कारोबार हुने छ ।
मर्जर सम्बन्धी समझदारीपत्रमा सिद्धार्थ बैंककातर्फबाट सञ्चालक हेमन्त ज्ञवाली र युनिभर्सल डेभलपमेन्ट बैंककातर्फबाट सञ्चालक दिनेशशंकर पालिखेले हस्ताक्षर गरेका छन् ।
समझदारी अनुसार मर्जरपछि बन्ने संस्थाको कुलपुँजी ३ अर्ब ४९ करोड रुपैयाँ पुग्नेछ ।
मर्जर सम्बन्धि सम्पूर्ण कार्य २०७३ वैशाख मसान्तसम्म सक्ने बैंकको लक्ष्य रहेको छ । यसका साथै मर्जर प्रयोजनका लागि दुवै संस्थाको शेयर कारोबार पौष २३ गतेदेखि नै रोक्का गरिएको छ ।
चालु आर्थिक वर्ष २०७२/७३ को आश्विनमसान्तसम्ममा सिद्धार्थ बैंक र बिजनेस युनिभर्सल डेभलपमेन्ट बैंकको संयुक्त रुपमा रु. ३६ करोड ५२ लाख सञ्चालन मुनाफा, ५१ अर्ब ७० करोड कुल निक्षेप र ४३ अर्ब ७० करोड कर्जा रहेको छ ।
मर्जर पश्चात् बैंकले नेपालभर ६५ शाखा, ७२ ए.टि.एम र ६४ स्थानमा शाखारहित बैंकिङ सेवा प्रदान गर्ने छ ।

