अब वाणिज्य बैंकहरुको पुँजी पर्याप्तता अनुपात ११ प्रतिशत हुनुपर्ने

२६ पुस, काठमडौं । अब वाणिज्य बैंकहरूले न्यूनतम ११ प्रतिशत पुँजी पर्याप्तता अनुपात (क्यापिटल एडुकेसी) कायम गर्नुपर्ने भएको छ । बासेल-थ्रीको व्यवस्थाअनुसार राष्ट्र बैंकले पुँजी पर्याप्तता संरचना परिमार्जन गरी न्यूनतम ११ प्रतिशत पुँजी पर्याप्तता कायम गर्न निर्देशन दिएको छ ।
बासलले जोखमिमा आधारित पुँजीलाई प्राथमिकता दिएको छ । राष्ट्र बैंकले पुँजी पर्याप्तताको संरचना २००७ परिमार्जन गरी पुँजी पर्याप्तता अनुपात २०१५ बनाएर कार्यान्वयनका लागि बैंकहरूलाई निर्देशन दिएको हो ।  हाल वाणिज्य बैंकहरूले न्यूनतम १० प्रतिशत पुँजी पर्याप्ता गर्नुपर्ने व्यवस्था थियो ।
नयाँ व्यवस्थाअनुसार जुनसुकै अवस्थामा पनि बैंकहरूले न्यूनतम ११ प्रतिशत पुँजी पर्याप्तता अनुपात कायम गर्नुपर्नेछ । कारोबारको आकार जति धेरै बढायो यो अनुपात पनि उति नै बढाउनुपर्ने राष्ट्र बैंकले जनाएको छ ।
वाणिज्य बैंकहरूले ०७२ पुस मसान्तदेखि यो निर्देशन कार्यान्वयन सुरु गर्नुपर्ने र ०७३ साउनदेखि पूर्णरूपमा कार्यान्वयन गरिसक्नुपर्ने छ ।
बासेल-थ्रीले बैंकहरूको पुँजीकोषको वृद्धि र तरलताको गुणस्तरमा जोड दिएकाले वित्तीय संस्थाहरूका लागि फाइदाजनक भएको बैंकहरुले बताएका छन् ।

