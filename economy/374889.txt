काष्ठमण्डप डेभलपमेन्ट बैंकले ४:१ का दरले हकप्रद सेयर दिने
३० पुस, काठमाडौं । काष्ठमण्डप डेभलपमेन्ट बैंकको आठौं वाषिर्क साधारणसभाले सेयरधनीलाई एक चार बजारब एकको अनुपातमा हकप्रद सेयर जारी गर्ने सञ्चालक समितिको प्रस्ताब पारित गरेको छ ।
हकप्रद सेयर जारी गरेपश्चात बैंकको चुक्ता पुँजी ८५ करोड रुपैयाँ पुग्ने प्रमुख कार्यकारी अअधिकृत उमेससिंह भण्डारीले जानकारी दिए । हाल बैंकको चुक्ता पुँजी ६८ करोड रुपैयाँ छ ।
नेपाल राष्ट्र बैंकले मौदि्रक नीतिमा व्यवस्था गरेबमोजिम चुक्ता पुँजी बढाउन मर्जर वा एक्वायरमा जाने प्रस्ताब साधारणसभाले पारित गरेको छ । ‘हाम्रै हाराहारीको संस्थासँग मर्जरमा जाने उद्देश्य छ,’ सीइओ भण्डारीले भने ।
पछिल्लो समयमा बैंकका वित्तीय सूचकांकहरुमा उल्लेख्य सुधार आएको छ । गत आर्थिक वर्ष २०७१/७२ मा .६ करोड ९१ लाख खुद नाफा कमाएको बैंकले चालू आर्थिक वर्षको पहिलो तीन महिनामै ११ करोड ५१ लाख रुपैयाँ खुद नाफा कमाएको छ ।
खराव कर्जा असुली, राम्रा र सुरक्षित कर्जा लगानी तथा प्रभावकारी असुली प्रक्रियाद्वारा बैंकले आफ्नो वित्तीय स्वास्थ्यलाई मजवुत बनाउँदै जान सफल भएको भण्डारीले जानकारी दिए ।
चालु आवको असोज मसान्तसम्ममा बैंकले ५ अर्ब ४९ करोड रुपैयाँ निक्षेप संकलन गरी ४ अर्ब ३५ करोड रुपैयाँ कर्जा प्रवाह गरेको छ । यस अवधिमा बैंक्को खराब कर्जा ३.८८ प्रतिशतमा झरेको छ ।
१९ शाखा तथा ७ वटा एटिएम सञ्जाल रहेको यस बैंकले एटिएम सेवाका साथै इ-बैंकिङ, एसएमएस बैंकिङ तथा स्वीफ्ट आदि सेवा उपलब्ध गराउंदै आएको छ । बैंकले काठमाडौको कालिमाटी, ललितपुरको मंगलबजार र बाग्लुङ स्थित शाखा कार्यालयबाट सुन कर्जा समेत प्रदान गर्दै आएको छ ।
एटिएम सेवा विस्तारको योजनाका साथै आगामी वर्षमा केही शाखा विस्तारका लागि सम्भाव्य स्थानहरुमा सम्भाव्यता अध्ययन समेत प्रारम्भ गरिएको भण्डारीले बताए ।

