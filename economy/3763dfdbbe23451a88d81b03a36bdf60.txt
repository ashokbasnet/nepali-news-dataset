लगानी बोर्डले ठूला जलविद्युतमा हात हालेकोमा उर्जामन्त्रीको असन्तुष्टि

काठमाडौं, वैशाख ६ – उर्जामन्त्री राधा ज्ञवालीले ठूला जलविद्युत आयोजनामा लगानी बोर्डले हात हालेकामा तिब्र असन्तुष्टि जनाउनुभएको छ । उर्जामन्त्री ज्ञवालीले आइतबार व्यवस्थापिका संसद्को कृषि तथा जलस्रोत समितिको बैठकमा जलविद्युत आयोजनाहरु उर्जा मन्त्रालय मातहत पर्ने भन्दै लगानी बोर्डले ठूला जलविद्युत आयोजनामा  हात हालेकामा असन्तुष्टि जनाउनुभएको हो ।
प्रधानमन्त्री सुशील कोइरालाको अध्यक्षतामा एक हप्ताअघि बसेको लगानी बोर्डको बैठकले ७ सय ५० मेगावाट क्षमताको पश्चिम सेती जलविद्युत आयोजना निर्माणको गृहकार्य अगाडि बढाउने जिम्मेवारी बोर्डको सचिवालयलाई सुम्पेपछि त्यसको असन्तुष्टि स्वरुप मन्त्री ज्ञवालीको यो भनाइ आएको हो ।
पश्चिम सेती आयोजना कसले अगाडि बढाउने भन्ने विषयमा उर्जा मन्त्रालय र लगानी बोर्डबीच विवाद थियो । ९ सय मेगावाट क्षमताका माथिल्लो कर्णाली र अरुण तेस्रोको आयोजना विकास सम्झौता (पिडिए) पनि लगानी बोर्डले नै गरेको थियो ।
मन्त्री ज्ञवालीले जलविद्युतका सबै आयोजना उर्जा मन्त्रालय मातहत हुनुपर्ने र वैकल्पिक उर्जा प्रवद्र्धन केन्द्रलाई पनि मन्त्रालय अन्र्तगत नै राखिनुपर्ने बताउनुभयो । उहाँले सिंचाइ र उर्जा मन्त्रालयलाई आपसमा गाभेर जलस्रोत मन्त्रालय बनाइनुपर्ने पनि बताउनुभयो ।
समितिका सदस्यहरुले उर्जा मन्त्रालयले कामभन्दा कुरा मात्र बढी गरेको भन्दै आलोचना गरेपछि मन्त्री ज्ञवालीले जलविद्युत क्षेत्रको विकासको सबै जिम्मा उर्जा मन्त्रालयलाई दिइनुपर्ने बताउनुभएको हो । समितिले आगामी आर्थिक वर्षको बजेटमा कार्यान्वयन गर्न सक्ने आयोजना मात्र प्रस्ताव गर्न उर्जा मन्त्रालयलाई निर्देशन दिएको छ ।
उर्जा मन्त्रालयले चालु आर्थिक वर्षको ९ महिनामा बुढी गण्डकी जलविद्युत आयोजनाको जम्मा ४० प्रतिशत मात्र बजेट खर्च गरेपछि समितिले कार्यान्वयन गर्न नसक्ने आयोजनालाई बजेटमा समावेश नगर्न निर्देशन दिएको हो ।
सरकारले चालु आर्थिक वर्ष बुढी गण्डकी जलविद्युत आयोजनामा ५७ करोड २२ लाख रुपैयाँ छुट्याएकामा २३ करोड १ लाख रुपैयाँ मात्र खर्च भएको छ । विनियोजित बजेट खर्च गर्न नसकेको उर्जा मन्त्रालयले बुढी गण्डकीका लागि नयाँ आर्थिक वर्षमा ७३ करोड ५० लाख रुपैयाँ बजेट प्रस्ताव गरेको छ ।
