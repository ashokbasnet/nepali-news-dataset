कुमारी बैंकले सेयरधनीलाई ११ प्रतिशत बोनस सेयर दिने
४ माघ, काठमाडौं । कुमारी बैंकको आइतबार बसेको सञ्चालक समितिको बैठकले सेयरधनीलाई चुक्ता पुँजीको ११.५८ प्रतिशत लाभांस दिने घोषणा गरेको छ ।
गत आर्थिक वर्षको नाफाबाट बैंकले सेयरधनीलाई ११ प्रतिशत बोनस सेयर र त्यसको कर प्रयोजनका लागि ०.५८ प्रतिशत नगद लाभांस दिने प्रस्ताब गरेको हो ।
सञ्चालक समितिको यो प्रस्ताब नियामक नेपाल राष्ट्र बैंक र संस्थाकै आगामी साधारणसभाले अनुमोदन गरेपछि मात्रै वितरण गरिने छ ।
बैंकले २६ करोड रुपैयाँ बरारब लाभांस वितरण गर्ने प्रस्ताब गरेको हो । हाल बैंकको चुक्ता पुँजी २ अर्ब ४३ करोड रुपैयाँ छ । गत वर्ष बैंकले ३५ करोड २७ लाख रुपैयाँ खुद नाफा कमाएको थियो ।
यो बैंकले एनसीसी लगायत अन्य पाँच विकास बैंकसँग गाभिने सम्झौता गरिसकेको छ । पुस २९ गते मर्जर सम्बन्धी सम्झौतापत्रमा हस्ताक्षर भएको थियो ।
राष्ट्र बैंकले बैंक तथा वित्तीय संस्थाहरुको चुक्ता पुँजी बढाउने नीतिगत व्यवस्था गरेपछि पुँजी बढाउनका लागि बैंकहरुलाई मर्जरमा जान र अधिकतम बोनस सेयर दिन दबाब परेको छ ।

