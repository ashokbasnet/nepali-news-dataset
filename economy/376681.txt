राष्ट्र बैंक भन्छ- मूल्यवृद्धिमा काठमाडौंले मधेसलाई जित्यो

४ माघ, काठमाडौं । ४ नेपाल राष्ट्र बैंकले चालु आर्थिएक वर्षको पछिल्लो पाँच महिनाको अर्थतन्त्रको समीक्षा प्रतिवेदन सार्वजनिक गरेको छ । सो प्रतिवेदनले नेपालको अर्थतन्त्र कतिसम्म बिग्रँदो अवस्थामा छ भन्ने देखाएको छ ।
पाँच महिनाको यो अवधिमा भूकम्प र भारतीय नाकाबन्दीका कारण राजस्व परिचालनमा २०.६ प्रतिशतले कमी आएको छ, जसले अर्थतन्त्रमा नकारात्मक प्रभाव पार्ने देखाएको छ ।
प्रतिवेदनमा जनाइए अनुसार धानको उत्पादनमा १० प्रतिशतले कमी आएको छ । त्यसै गरी मकैको उत्पादनमा ४ प्रतिशत कमी आएको छ । नाकाबन्दीका कारण मलखादको समस्या हुँदा गहुँ उत्पादन पनि घट्ने राष्ट्र बैंकले प्रक्षेपण गरेको छ । समीक्षा अवधिमा नेपाल सरकारको राजस्व परिचालन २०.६ प्रतिशतले घटी रु. ११२ अर्ब ८१ करोडमा सीमित भएको छ । अघिल्लो वर्षको सोही अवधिमा यस्तो राजस्व २४.१ प्रतिशतले वृद्धि भएको थियो ।
पाँच महिनाको अवधिमा मुद्रास्फिति दर बढेर ११.६ प्रतिशत पुगेको अघिल्लो वर्षको यही अवधिमा मुद्रा स्फिति दर ७ प्रतिशत मात्रै थियो ।
भन्सार नाकामा भएको अवरोधका कारण आयातमा संकुचन आउनाले तथा इन्धन लगायत आवश्यक सामग्रीको अभावमा आर्थिक गतिविधिमा शिथिलता आएकोले मूल्य अभिवृद्धि कर, भन्सार राजस्व, अन्तःशुल्क, आयकर लगायतका कर राजस्व संकलनमा कमी आएको छ ।
समीक्षा अवधिमा कुल राजस्व बजेट लक्ष्य रु. ४७५ अर्बको २३.७ प्रतिशत मात्र परिचालन भएकोले चालू आर्थिक वर्षमा लक्षित राजस्व संकलन हुन कठिन देखिने प्रतिवेदनमा उल्लेख छ ।
भन्सार नाका अनुसारको व्यापारिक कारोवारको प्रवृत्तिमा परिवर्तन आएको छ । नाकाबन्दीका कारण कैलाली र त्रिभुवन विकानस्थल बाहेकका नाकाहरुमा कम भन्सार उठेको छ । प्रमुख भन्सार नाकाहरु जस्तै वीरगञ्ज, विराटनगर, भैरहवा र नेपालगंजबाट भएको व्यापार क्रमशः ६७ प्रतिशत, ११.५ प्रतिशत, २.७ प्रतिशत र २१.५ प्रतिशतले घटेको छ ।
तर, त्रिभुवन अन्तर्राष्ट्रिय विमानस्थल भन्सार नाका र कैलाली नाकाबाट भएको व्यापार भने क्रमशः ७.७ प्रतिशत र १३५.४ ले बढेको छ ।
मुल्यवृद्धि आकाशियो
पछिल्लो पाँच महिनाको अवधिमा मूल्यवृद्धि आकाशिएको छ । गैर खाद्य सेवा समूहको मूल्यवृद्धि ९.१ पुगेको छ भने खाद्य तथा पेय पदार्थ समूहको मूल्यवृद्धि १४.८ पुगेको छ ।
दलहन पदार्थको मूल्यवृद्धि ४८.९ प्रतिशत पुगेको छ । त्यस्तै घिऊ र तेलको मूल्य ४२.३ प्रतिशत बढेको छ । साथै मसला, लत्ता कपडा जुत्ता, फलफूल तथा माछा मासुको मूल्यमा क्रमशः १५.३ प्रतिशत, १४.६ प्रतिशत, १४.३ प्रतिशत र १३.९ प्रतिशतले वृद्धि भएको राष्ट्र बैंकको समीक्षा प्रतिवेदनमा उल्लेख छ ।
काठमाडौंले मूल्यवृद्धिमा मधेसलाई जित्यो
क्षेत्रगत आधारमा विश्लेषण गर्दा पाँच महिने समीक्षा अवधिमा काठमाडौं उपत्यकामा सबैभन्दा बढी अर्थात् १३.२ प्रतिशतले मूल्यवद्धि भएको छ । त्यस्तै पहाडमा १२.४ प्रतिशत, हिमालमा १०.३ प्रतिशत र तराईमा १०.२ प्रतिशतले मूल्यवृद्धि भएको छ ।
अघिल्लो वर्षको यस अवधिमा मूल्य वृद्धिदर काठमाडौं उपत्यका र पहाड दुबैमा ६.९ प्रतिशतमात्रै थियो भने तराईको मूल्यवृद्धि ७.२ प्रतिशतमात्रै थियो ।
आयात र वैदेशिक रोजगारीमा कमी
पाँच महिने समीक्षा अवधिमा कुल वस्तु आयात ३२ प्रतिशतले घटेर २१३ अर्ब ८३ करोड पुगेको छ । अघिल्लो वर्षको सोही अवधिमा यस्तो आयात १६.३ प्रतिशतले वृद्धि भई ३१४ अर्ब ५२ करोड पुगेको थियो ।
पर्यटन क्षेत्रबाट हुने आम्दानीमा पनि ठूलो गिरावट आएको छ । वैशाख १२ मा गएको विनाशकारी भूकम्प र तराई क्षेत्रमा कायम असहज अवस्थाको प्रतिकूल प्रभावका कारण सय अवधिमा सेवा क्षेत्रतर्फको कुल आय १५.३ प्रतिशतले कमी आएको छ । परिणामस्वरुप खुद सेवा
आय बचत ४२.७ प्रतिशतले घटेर समीक्षा
अवधिमा ३ अर्बमा खुम्चिएको छ । अघिल्लो वर्षको सोही अवधिमा यो खाता ५ अर्ब ३१ करोडले बचतमा रहेको थियो ।
वैदेशिक रोजगारीमा जाने नेपालीको संख्या पनि घटेको छ । यो संख्या आर्थिक वर्ष ०७२/७३ को पाँच महिनामा गत वर्षको सोही अवधिका तुलनामा २२.६ प्रतिशतले घटेको छ । अघिल्लो वर्षको सोही अवधिमा यस्तो संख्या २८.६ प्रतिशतले बढेको थियो ।

