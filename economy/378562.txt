वाणिज्य बैंकले भूकम्प पीडितलाई घर बनाउन २ प्रतिशत व्याजमै ऋण दिने
९ माघ, काठमाडौं । पूर्ण सरकारी स्वामित्वको राष्ट्रिय वाणिज्य बैंकले भूकम्प पीडितलाई २ प्रतिशत व्याजदरमै कर्जा दिने भएको छ । बैंकले ५१औं वाषिर्क उत्सवको अवसरमा यस्तो कर्जा योजनाको घोषणा गर्ने भएको हो ।
आइतबार बैंक ५१ वर्षमा प्रवेस गर्दै छ । ‘आइतबारदेखि नै भूकम्प पीडितका लागि घर निर्माण गर्न राष्ट्र बैंकले दिएको निर्देशनअनुसार ऋण दिन सुरु गर्छौ,’ बैंकका कायम मुकायम प्रमुख कार्यकारी अधिकृत भेषराज पन्थीले अनलाइनखबरसँग भने ।
त्यसैगरी, सहुलियत दरको कृषि ऋणका लागि पनि नयाँ प्रोडक्ट ल्याउने तयारी भइरहेको पन्थीले जानकारी दिए ।
बैंकले वाषिर्क उत्सवको पुर्वसन्ध्यामा शनिबार बिहान प्रभातफेरि गरेको छ । रामशाहपथस्थित मुख्य कार्यालयबाट सुरु भएको प्रभातफेरि भद्रकाली, सहिदगेट, न्यूरोड, रत्नपार्क, बागबजार, पुतलीसडक र भृकुटीमण्डप हुँदै कार्यालय प्राङगडमै आएर टुङगिएको थियो ।
सर्वसाधारणलाई वित्तीय साक्षरता प्रदान गर्ने उद्देश्यले प्रभातफेरिको आयोजना गरिएको कामु सीइओ पन्थीले बताए । प्रभातफेरिमा बैंकका अध्यक्ष रविन्द्र पाण्डे, सञ्चालकहरु, उच्च व्यवस्थापन र कर्मचारी गरि करिब ४ सयको उपस्थिति थियो ।



