झन्डै ८ अर्ब भूकम्पको बीमा भुक्तानी
पुष्प दुलाल
१० माघ, काठमाडौं । गत बैशाख १२ गतेको विनासकारी भूकम्पले पुर्‍याएको क्षतिमध्ये निर्जीबन बीमा कम्पनीहरुले ७ अर्ब ७३ करोड रुपैयाँ भुक्तानी दिएका छन् । माघ ७ गतेसम्ममा बीमा कम्पनीहरुले सो बराबरको भुक्तानी दिएको नियामक बीमा समितिले जनाएको छ ।
बीमा कम्पनीहरुले दिएको यो भुक्तानी कूल दाबी रकमको ४२.२९ प्रतिशत हो । १८ अर्ब २८ करोड रुपैयाँ भुक्तानीका लागि दाबी गर्दै बीमा कम्पनीहरुमा १७ हजार ५ सय आवेदन परेका थिए ।
संख्याका आधारमा भने भूकम्पसँग जोडिएका दाबीमध्ये ७७.७८ प्रतिशतको भुक्तानी भइसकेको बीमा समितिका निर्देशक राजुरमण पौडेलले अनलाइनखबरलाई जानकारी दिए । पौडेलका अनुसार १७ हजार ५ सय ७४ दाबीभम्ये १३ हजार ६ सय ५९ वटा दाबीको भुक्तानी भएको छ । बीमा कम्पनीहरुले कूल भुक्तानीको १६.२६ प्रतिशत पेश्की भुक्तानी दिएको समितिले जनाएको छ ।
‘भूकम्पको बीमा दाबी भुक्तानीको अवस्था सन्तोषजनक नै छ,’ निर्देशक पौडेलले भने- ‘जलविद्युतलगायतका ठूला आयोजनाहरुको भुक्तानी नभएकाले संख्याका आधारमा ७७ प्रतिशत भुक्तानी हुँदा पनि रकममा भने ४२ प्रतिशत मात्रै भुक्तानी भएको देखिएको हो ।’
ठूला आयोजनाहरुको काम सुरु भएपछि भुक्तानी हुने उनले बताए । भूकम्पपछि मधेस आन्दोलन र भारतीय नाकाबन्दीका कारण धेरै आयोजनाहरुको निर्माण कार्य ठप्प भएको छ । बीमितले बीमा भुक्तानी छिटो पाउन भनेर बीमा समितिले भूकम्पसँग जोडिएका दाबीलाई सरल र सहजै भुक्तानी दिन निर्देशन नै दिएको थियो ।
कुन बीमा कम्पनीले कति भुक्तानी दिए ?
नेपाल इन्स्योरेन्समा ६ करोड ५९ लाख रुपैयाँ दाबी गर्दै १ हजार ७ सय २२ वटा आवेदन परेकोमा १ हजार २ सय ९७ वटा दाबीको ५ करोड ७४ लाख ८३ हजार रुपैयाँ भुक्तानी भइसकेको बीमा समितिले जनाएको छ । रकमका आधारमा यो बीमा कम्पनीले कुल दाबीको ८७.२३ प्रतिशत भुक्तानी गरेको हो । त्यसैगरी, ९ करोड २१ लाख दाबी गर्दै ४ सय ४ वटा आवेदन परेको दि ओरेन्टियल इन्स्योरेन्सले २ सय ४५ वटा दाबीका लागि २ करोड ४० लाख रुपैयाँ भुक्तानी दिइसकेको छ । यो कूल दाबी रकमको २६ प्रतिशत हो ।
त्यसैगरी, नेशनल इन्स्योरेन्स कम्पनीमा ७ करोड ९५ लाख भुक्तानी पाउनु पर्ने दाबी गर्दै ७ सय ४० वटा आवेदन परेको थियो । जसमध्ये ५ सय ६७ दाबीका लागि ३ करोड ५९ लाख रुपैयाँ भुक्तानी दिइसकेको छ ।
त्यस्तै, हिमालयन जनरल इन्स्योरेन्स कम्मनीमा ५ अर्ब २७ दाबी गर्दै ५ सय ४७ वटा आवेदन परेका थिए । जसमध्ये ४ सय ७७ वटा दाबीको २ अर्ब ११ करोड रुपैयाँ भुक्तानी भइसकेको छ । संख्याका आधारमा ८७ र रकमका आधारमा ४० प्रतिशत भुक्तानी भएको छ ।
त्यसैगरी, युनाइटेड इन्स्योरेन्स कम्पनीमा ९१ करोड रुपैयाँ दाबी गर्दै ७ सय ४२ वटा आवेदन परेका थिए । युनाइटेडले हालसम्म ४ सय ८८ वटा दाबीको २ अर्ब १५ करोड २२ लाख रुपैयाँ भुक्तानी गरिसकेको छ । यो संख्याका आधारमा ६५ र रकमका आधारमा २३ प्रतिशत हो ।
त्यसैगरी, प्रिमियर इन्स्योरेन्स कम्पनीमा १ अर्ब ७८ करोड रुपैयाँ दाबी गर्दै ८ सय ५९ वटा दाबी परेका थिए । जसमध्ये हालसम्म ६ सय ४६ वटा दाबीका लागि ६३ करोड १५ लाख रुपैयाँ भुक्तानी भइसकेको छ । कूल दाबीमा यो संख्याका आधारमा ७५ प्रतिशत र रकमका आधारमा ३५ प्रतिशत हो ।
त्यस्तै, एभरेष्ट इन्स्योरेन्समा २६ करोड ४१ लाख रुपैयाँ दाबी गर्दै १ सय ६३ वटा आवेदन परेका थिए । जसमध्ये कम्पनीले हालसम्म १ सय १८ दाबीका लागि २ करोड ९८ लाख रुपैयाँ भुक्तानी गरिसकेकेा छ । यो कूल दाबीमा संख्याका आधारमा ७२ प्रतिशत र रकमका आधारमा ११ प्रतिशत हो ।
त्यसैगरी, नेको इन्स्योरेन्समा ६३ करोड ८७ लाख रुपैयाँ दाबी गर्दै १४ सय ७८ वटा आवेदन परेका थिए । जसमध्ये कम्पनीले हालसम्म १४ सय ५६ वटा दाबीका लागि ४५ करोड ६७ लाख रुपैयाँ भुक्तानी दिइसकेको छ । यो कूल दाबीमा संख्याका आधारमा ९८ र रकमका आधारमा ७१ प्रतिशत हो ।
त्यस्तै, प्रभू इन्स्योरेन्समा १ अर्ब ८ करोड रुपैयाँ भुक्तानीका लागि दाबी गर्दै ११ सय ४७ वटा आवेदन परेका थिए । जसमध्ये कम्पनीले हालसम्म ७ सय २८ वटा दाबीका लागि २८ करोड १४ लाख रुपैयाँ भुक्तानी दिइसकेको छ । यो कुल दाबीमा संख्याका आधारमा ६३ प्रतिशत र रकमका आधारमा २६ प्रतिशत हो ।
त्यसैगरी, सगरमाथा इन्स्योरेन्समा १ अर्ब ६६ करोड रुपैयाँ भुक्तानीका लागि दाबी गर्दै २९ सय ७८ वटा आवेदन परेका थिए । जसमध्ये कम्पनीले हालसम्म २ हजार ५१ व्टा दाबीका लागि ८५ करोड ३५ लाख रुपैयाँ भुत्तलानी गरिसकेको छ । यो कुल दाबीमा संख्याका आधारमा ६९ प्रतिशत र रकमका आधारमा ५१ प्रतिशत हो ।
त्यस्तै, प्रुडेन्सियल इन्स्योरेन्समा ५७ करोड १७ लाख रुपैयाँ दाबी गर्दै १ हजार ४४ वटा आवेदन परेका थिए । जसमध्ये कम्पनीले हालसम्म २७ करोड ३६ लाख रुपैयाँ भुक्तानी गरिसकेको छ । जुन कूल दाबी रकमको ४८ प्रतिशत हो ।
त्यस्तै, शिखर इन्स्योरेन्समा १ अर्ब ४ करोड रुपैयाँ भुक्तानीका लागि दाबी गर्दै १५ सय ८७ वटा आवेदन परेका थिए । जसमध्ये कम्पनीले हालसम्म १४ सय ३ वटा दाबीका लागि ७६ करोड १५ लाख रुपैयाँ भुक्तानी दिइसकेको छ । यो कूल दाबीमा संख्याका आधारमा ८८ प्रतिशत र रकमका आधारमा ७३ प्रतिशत हो । कम्पनीमा परेका दाबीभरुमध्ये रकमका आधारमा सबैभन्दा बढी प्रतिशत भुक्तानी गर्ने यो पहिलो कम्पनी हो ।
त्यसैगरी, लुम्बीनी जनरल इन्स्योरेन्समा ४२ करोड ४ लाख रुपैयाँ दाबी गर्दै ८ सय ८० वटा आवेदन परेका थिए । जसमध्ये कम्पनीले हालसम्म ५ सय ८३ वटा दाबीका लागि १५ करोड १ लाख रुपैयाँ भुक्तानी दिइसकेको छ । यो कुल दाबीको संख्याका आधारमा ६६ प्रतिशत र रकमका आधारमा ३५ प्रतिशत हो ।
त्यस्तै, एनएलजी इन्स्योरेन्समा ७८ करोड ८१ ल्ाख रुपैयाँ भुक्तानीका लागि दाबी गर्दै १३ सय ५३ वटा आवेदन परेका थिए । जसमध्ये कम्पनीले हालसम्म ९ सय ८५ वटा दाबीका लागि २५ करोड ७२ लाख रुपैयाँ भुक्तानी दिइसकेको छ । यो कूल दाबीको संख्याका आधारमा ७३ प्रतिशत र रकमका आधारमा ३२ प्रतिशत मात्रै हो ।
त्यसैगरी, सिद्धार्थ इन्स्योरेन्समा १ अर्ब २८ करोड ५६ लाख रुपैयाँ भुक्तानीका लागि दाबी गर्दै १६ सय ७२ वटा आवेदन परेका थिए । जसमध्ये कम्पनीले हालसम्म १३ सय ७१वटा दाबीका लागि ४९ करोड ३० लाख रुपैयाँ भुक्तानी दिइसकेको छ । यो कुल दाबीको संख्याका आधारमा ८२ प्रतिशत र रकमका आधारमा ३८ प्रतिशत हो ।
त्यस्तै, सरकारी स्वामित्वको राष्ट्रिय बीमा कम्पनीमा १८ करोड ६ लाख रुपैयाँ दाबी गर्दै २ सय ५८ वटा आवेदन परेका थिए । जसमध्ये हालसम्ममा कम्पनीले १ सय ३३ वटा दाबीका लागि ४ करोड रुपैयाँ भुक्तानी दिइसकेको छ । यो कुल दाबीमा संख्याका आधारमा ५१ र रकममा आधारमा २२ प्रतिशत हो ।

