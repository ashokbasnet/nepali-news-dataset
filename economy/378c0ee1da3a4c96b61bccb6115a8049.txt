​को–कस्को घरमा काटियो विजुलीको लाइन

काठमाडौं, भदौ ५ - नेपाल विद्युत् प्राधिकरणले लामो समयदेखि विद्युत् महसुल नबुझाएका ग्राहकको लाइन काट्न सुरु गरेको छ । 
नेपाल विद्युत् प्राधिकरणका अनुसार ऊर्जामन्त्री जनार्दन शर्माको निर्देशनबमोजिम पहिलो चरणमा महसुल नबुझाउने ठूला ग्राहकको लाइन काटिएको छ । प्राधिकरणले काठमाडौँ उपत्यका र उपत्यका बाहिरका विभिन्न स्थानको लाइन काटेको जनाएको छ । 
प्राधिकरणका कार्यकारी निर्देशक मुकेशराज काफ्लेका अनुसार ३७ लाख ३१ हजार ३३१ रुपैयाँ बक्यौता रहेको महेन्द्र मञ्जिल, १० लाख १० हजार रुपैयाँ बक्यौता रहेको कमला दुगड र छ लाख ६३ हजार रुपैयाँ बक्यौता रहेको शारदा शेरचनको लाइन काटिएको हो । 
प्राधिकरणको ३१ औँ वार्षिकोत्सवको अवसरमा आयोजित कार्यक्रममा ऊर्जामन्त्री शर्माले बक्यौता असुलउपर गर्ने र अटेर गर्ने जो कोहीको पनि लाइन काट्न दिनुभएको निर्देशनअनुसार नै लाइन काट्न सुरु गरिएको हो ।
अत्तरीया क्षेत्रीय कार्यालय मातहतका १४ ग्राहकको लाइन काटियो
यस्तै अत्तरीया क्षेत्रीय कार्यालय मातहतका १४ ग्राहकको लाइन काटिएको छ । प्राधिकरणका अनुसार युनाइटेड टेलिकमसहित १० ग्राहकको नौ लाख १८ हजार ८५२ रुपैयाँ बक्यौता छ । 
त्यस्तै डोटीका १० ग्राहकको लाइन काटिएको छ । डोटीमा एक लाख ६४ हजार ४ सय ९५ सय रुपैयाँ, डडेल्धुराका १० ग्राहकको तीन लाख २९८ रुपैयाँ बक्यौता छ ।
दार्चुलाका १० ग्राहकको तीन लाख २४ हजार १९५ सय, बैतडीका १० ग्राहकको चार लाख ६६ हजार रुपैयाँ, महेन्द्रनगरमा १३ लाख ४१ हजार ४२६ रुपैयाँ बक्यौता छ । ती क्षेत्रीय कार्यालयको कुल ४६ लाख ३९ हजार ६०४ रुपैयाँ बक्यौता रहेको प्राधिकरणले जनाएको छ । 
प्राधिकरणले देशभर १० अर्ब रुपैयाँको हाराहारीमा बक्यौता रकम उठाउन बाँकी रहेको जनाएको छ । त्यसमा तीन अर्ब रुपैयाँ मात्रै सडक बत्तीको बक्यौता उठाउन बाँकी रहेको छ । रासस
