राष्ट्र बैंकले बैंकहरुलाई भन्यो- पुनरउद्दार कोषमा कति सहयोग गर्ने हो ? महिना दिनभित्र बुझाउ
१० माघ, काठमाडौं । नेपाल राष्ट्र बैंकले भूकम्प र नाकाबन्दीका कारण समस्यामा परेका उद्योगी/व्यवसायीलाई सहुलियत दिने आर्थिक पुरउद्दार कोषमा बैंकहरुले सहयोग गर्न सक्ने रकम बारे जानकारी मागेको छ ।
केन्दि्रय बैंकले बैंक तथा वित्तीय संस्थाहरुका नाममा आइतबार परिपत्र जारी गरी एक महिनाभित्र कोषमा सहयोग गर्न सकिने रकम खुलाउन भनेको हो ।
सरकारले चालू आर्थिक वर्षको बजेटमा समस्यामा परेका व्यवसायीलाई राहत दिन पुनर उद्दार कोष स्थापना गर्ने घोषणा गरेको थियो । कोष स्थापना गर्ने घोषणा गरी कोषमा ५० करोड रुपैयाँ राखेको छ । गत पुस २१ गते बसेको मन्त्रिपरिषदको बैठकले कोषको स्थापना गरेको थियो ।
कोष कार्यान्वयन भएपछि भूकम्पपीडित व्यवसायीले राहतका साथै ५ प्रतिशत व्याजदरमै ऋण पाउने भएका छन् ।
अहिलेसम्म बैंक तथा वित्तीय संस्थाले उद्योग तथा अन्य क्षेत्रमा न्यूनतम १० प्रतिशत कर्जा ब्याज लिँदै आएका छन् । सरकारले ल्याएको यो प्याकेजले उद्योगी व्यवसायीहरुलाई ठूलो राहतको महशुस हुने भएको छ ।
अर्थतन्त्रलाई पुनर्जीबन दिने उद्देश्यले मर्कामा परेका उद्योगी-व्यवसायीलाई राहत दिन सरकारले एक खर्ब रुपैयाँको पुनरुद्धार कोषको स्थापना गरेको बताइएको छ ।
कोषमा केही रकम सरकारले, केही विकास साझेदारले, केही बैंक तथा वित्तीय संस्थाहरुले, केही पुनकर्जाको व्याजबाट कोषमा रकम जम्मा हुने छ ।
व्यवसायीहरुलाई दिने व्याज अनुदान सरकारले सीधै कोषका खोतामा जम्मा गरिदिने र राष्ट्र बैंकले १ प्रतिशतमा दिएको पुनकर्जा लिएको रकम बैंकहरुले व्यवसाइलाई ऋण प्रवाह गर्दा प्राप्त भएको व्याज पनि कोषमा राखिने छ ।
त्यसैगरी, व्यवसायीलाई राहत होस भनेर राष्ट्र बैंकले गत कात्तिक १० गते नै राष्ट्र बैंकले कर्जा नोक्सानी व्यवस्था, कर्जा पुनतालिकीकरण गर्ने र टीआर कर्जामा १२० दिनलाई बढाएर १ सय ८० दिन पुर्याउन बैंक तथा वित्तीय संस्थाहरुलाई निर्देशन नै दिइसकेको छ ।
यसरी बैंकहरुले कोषमा गरेको योगदान बैधानिक तरलता अनुपात ९एसएलआर० मा गणना गर्न पाउने व्यवस्था मिलाइएको छ।

