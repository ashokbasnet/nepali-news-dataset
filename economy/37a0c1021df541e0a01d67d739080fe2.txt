सरकार र ग्याँस उद्योगी बीचको वार्ता असफल

काठमाडौं, साउन २८ - सरकार र ग्याँस उद्योगी बीचको वार्ता असफल भएको छ । दिउँसो ४ बजेदेखि लगातार ४ घण्टासम्म नेपाल आयल निगमको कार्यालय बबरमहलमा भएको वार्ता निष्कर्षमा पुग्न नसकेको हो । ग्याँस उद्योगीहरुले पेश गरेको कमिशन बढाउनु पर्ने सहित १६ वटै बुँदामा छलफल भएपनि कुनै बुँदामा सहमति नभएको नेपाल एलपी ग्याँस उद्योग संघका कार्यवाहक अध्यक्ष शिवप्रसाद घिमिरेले जानकारी दिनुभयो ।

 

तर निगम स्रोतका अनुसार ग्याँस उद्योगीहरु आफ्नो अडानबाट पछि नहटेपछि आइतवारको वार्ता सहमतिमा नपुगेको हो । सहमतिका लागि अझै थप छलफल आवश्यक भएकाले सोमवार फेरि दुवै पक्षबीच वार्ता हुनेछ ।

आयल निगम आपूर्ति वितरण तथा एभिएसन विभागका निमित्त निर्देशक सुशिल भट्टराईले सोमवार दिउँसो ३ बजे वार्ता हुने जानकारी दिनुभयो । ग्याँस उद्योगीहरुको आन्दोलनका कारण बजारमा अहिले ग्याँसको माग बढ्न थालेको छ ।
