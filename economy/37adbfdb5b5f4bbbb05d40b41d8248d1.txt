​कर संकलनमा गिरावट

बैतडी, फागुन ९ – महाकाली भन्सार कार्यालय झुलाघाट बैतडीले कर संकलनमा गिरावट आएको जनाएको छ ।
भारतबाट आयत हुने सामग्री चालु आर्थिक वर्षमा कम आयात भएपछि राजस्वमा कमी आएको कार्यालयले जनाएको छ । भारत सरकारले वस्तु बिक्रि कर (जिएसटी) लागू गरेको र भारतीय व्यापारीहरु पनि जिएसटी करमा दर्ता नभएकाले उनीहरुले समान नै बिक्रि गर्न नसकेको महाकाली भन्सार कार्यालयका प्रमुख डिल्लीराम सुवेदीले जानकारी दिनुभयो ।
महाकाली भन्सार कार्यालय झुलाघाटले चालु आर्थिक वर्षमा १ करोड ६० लाख रुपैयाँ राजस्व संकलन गर्ने लक्ष्य लिएको भए पनि चालु आर्थिक वर्षको ७ महिनामा ३७ लाख रुपैयाँ मात्रै राजस्व संकलन भएको छ ।
भारतले सामग्री पैठारीमा कडाई गरेपछि राजस्व संकलनमा प्रभाव परेको हो । गएको आर्थिक वर्षको ७ महिनाको अवधिमा ६० लाखभन्दा बढी राजस्व संकलन भइसकेको कार्यालयले जनाएको छ । भारतबाट सिमेन्ट, फलाम, चिनीलगायतका वस्तुहरु नेपाल आयात हुँदै आएका थिए ।
