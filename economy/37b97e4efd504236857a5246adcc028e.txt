सिधैं ग्यास बेच्दा उद्योगीलाई फाइदा

काठमाडौं, माघ २९ ग्यास अभाव चर्किएका बेला उपभोक्ताले ग्यासका सिलिण्डर खोस्न थालेपछि सुरु भएको उद्योगले सिधै ग्यास बेच्ने काम उद्योगीका लागि फाइदाजनक भएको छ । ग्यास बेच्ने डिपोले पाउने प्रति सिलिण्डर ६० रुपैंयाँ र ढुवानी भाडा प्रति सिलिण्डर ३० रुपैंया अहिले उद्योगीकै हातमा पर्ने गरेको छ ।

 

नेपालका ४३ वटा ग्यास उद्योग मध्ये प्राय सवैजसोले दुई हप्ता अघिदेखि यहि तरिकाले ग्यास बेचिरहेका छन । नियम अनुसार उद्योगले सिधै उपभोक्तालाई ग्यास बेच्न पाउँदैनन् । अहिले उद्योगले बेचेको ठाउँसम्म सिलिण्डर लिएर जाँदा र ल्याउँदा उपभोक्तालाइ थप आर्थिक भार परिरहेको छ । उद्योगहरुले अधिकार क्षेत्र बाहिर गएर काम गर्दा उपभोक्तालाई थप मर्का परेको उपभोक्ता अधिकारकर्मी रामचन्द्र सिँखडाको भनाई छ । उद्योगहरुको गैह्र कानूनी कामका बारेमा प्रधानमन्त्री बाबुराम भट्टराईको ध्यानाकर्षण गरेपनि यसलाई रोक्नेतर्फ कुनै पहल नभएको ग्यास विक्रेता महासँघका पूर्व अध्यक्ष ज्ञानेश्वर अर्यालको गुनासो छ ।
