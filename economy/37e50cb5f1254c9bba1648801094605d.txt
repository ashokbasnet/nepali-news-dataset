शेयरको आधारभूत विश्लेषण बारेको पुस्तक सार्वजनिक

काठमाडौं, साउन १४ - सेक्युरिटिज रिसर्च सेन्टर एण्ड सर्भिसेज (एसआरसिएस) ले शेयर बजार विश्लेषक रविन्द्र भट्टराईद्धारा लिखित शेयरको आधारभूत विश्लेषण किताव बजारमा ल्याएको छ ।
नेपालको अर्थतन्त्रका तथ्यांकलाई शेयर बजार सँग सम्बन्ध देखाई गरेका अनुसन्धान तथा शेयरमा लगानी गर्न अघि अर्थतन्त्र, उद्योग र कम्पनीको विश्लेषण गर्ने तरिकालाई कितावमा समेटिएको एसआरसिएसले जनाएको छ ।
शेयर बजार विश्लेषणका दुई फरक विधिमध्ये आधारभूत विश्लेषण एक हो । अर्थतन्त्र, उद्योग र कम्पनीको अवस्था नै शेयरको मूल्य घटबढ हुने प्रमुख आधार हुन् भन्ने मान्यता यो विश्लेषणले राख्छ ।
यसैले शेयर बजारमा लगानी गर्नुअघि प्रमुखतः अर्थतन्त्र, उद्योग र कम्पनीको विश्लेषण गरिन्छ । शेयर बजारमा दीर्घकालीन लगानी गर्न चाहने तथा शेयर बजारबाट सम्पत्ति निर्माण गर्ने उद्देश्य भएका लगानीकर्ताले आधारभूत विश्लेषणमा जोड दिने गर्छन् ।
शेयर बजारमा लगानी गर्नुअघि आधारभूत विश्लेषण कसरी गर्ने भन्ने लगानीकर्तामाझ पुर्‍याउनु नै यो पुस्तकको उद्देश्य रहेको एसआरसिएसको भनाई छ ।
यस्तै नेपालको शेयर बजार पनि अर्थतन्त्रका सूचकांकअनुसार चल्छ भन्ने पुष्टि गर्नु पनि यो पुस्तक तयार गर्नुको अर्को उद्देश्य रहेको छ ।
पुस्तक बजारमा आइसकेपछि लगानीकर्ताको शेयर बजार विश्लेषणको चेतनाको स्तरमा वृद्धि हुने अपेक्षा राखिएको एसआरसिएसले जनाएको छ ।
वित्तीय साक्षरता बढाउन एसआरसिएसले यसअघि पनि नोपलको शेयर बजार, बैंकिग जिज्ञासाहरु, शेयर बजार जिज्ञासाहरु, बिमा जिज्ञासाहरु  कमोडिटिज तथा डेरिभेटिभ जिज्ञासाहरु, शेयर, कमोडिटिज तथा बिदेशी मुद्राको प्राविधिक विश्लेषण, शेयर दोहोरी नामक गिती एल्वम, शेयर बजारमा आधारित फिल्म आशा बजारमा ल्याइ सकेको छ ।
