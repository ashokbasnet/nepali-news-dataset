बैंकहरुमा पैसा माग्दै साधारणसभा भाँड्ने समूह सक्रिय
पुष्प दुलाल
१३ माघ, काठमाडौं । राजधानीको एक पार्टी प्यालेसमा एउटा विकास बैंकको साधारणसभा हुँदै थियो । साधारणसभामा प्रमुख अतिथिको आसनग्रहण भइसकेको थियो । जब, अतिथिहरुलाई ब्याच लगाउन सुरु भयो, तब फ्लोरमा उपस्थित सेयरधनीहरुको सानो समूहले ठूलो होहल्ला गर्न थाल्यो ।
होहल्ला भएको देखेपछि बैंकका डेपुटी प्रमुख कार्यकारी अधिकृतले हल्ला गरिरहेका व्यक्तिका छेउमा गएर सोधे- के भयो ? ‘यस वर्षको आयकर व्यवस्था हुनुपर्‍यो, अरु म जान्दिँन’ सो बैंकमा १२ कित्ता सेयर भएका एक व्यक्तिले भने । उनकाे कुरा सुनेर बैंकका डेपुटी सीइओ आश्चर्यमा परे । र, सोधे- ‘कस्तो आय कर व्यवस्था ? मैले त बुझिँन नि ?’
‘आय कर व्यवस्थाको प्रोभिजनिङ नगरेसम्म साधारणसभा हुन दिँदैनौं,’ ती व्यक्तिले फेरि थपे ।
‘प्रोभिजनिङको मतलब ?’ डेपुटी सीइओले प्रश्नसहित आग्रह गरे- ‘पछि बसेर कुरा गरौंला, अहिलेचाहिँ शान्त रहिदिनुहोस् ।’
‘अरु बैंकहरुले कि त साधारणसभा अघि नै, कि त साधारणसभा लगत्तै हामीलाई ‘प्रोभिजनिङ’ गर्छन्, यहाँ पनि त्यसो गर्नुपर्‍यो भन्ने हामीले कुरा गरेका थियौं । तर, हाम्रो मूल्याङन गरिएन’ ती व्यक्तिले थपे ।
‘कस्तो ‘प्रोभिजनिङ’ भन्नुभएको हो हजुरहरुले ?’ डेपुटी सीइओले फेरि सोधे ।
‘आफूमात्रै खाने होइन, हामीलाई पनि खुवाउने भन्ने हो, मिलेर खाने हो नि, कुरा लामो छ, अलग्गै छ ।’ उनले थपे – ‘यसरी आएवापत केही त हुनुपर्‍यो नि, कलेज छाडेर आउनुपर्छ, हाम्रो समयको मूल्यांकन गर्नुपर्‍यो नि ।’
आफूहरु ५/६ जना आएर कम्पनी सचिवलाई आएवापत केही दिनुपर्छ भनेको भए पनि बैंकले केही वास्ता नगरेको उनले डेपुटी सिइओसँग गुनासो पोखे ।
‘कम्पनी सचिवज्यूसँग हामी आएवापत केही दिनुपर्छ है भनेर कुरा गर्‍यौं, अब बुझ्नुहोस न, कुरा त्यही त हो नि ।’ ती दलालले भने- कलेजै छाडेर आएको मान्छेलाई त्यसको भ्याल्यु मेन्टेन गर्ने हिसाबले तपाईहरुले व्यवस्था -प्रोभिजनिङ) गर्नुपर्छ ।’
‘अरु बैंकहरुले हजुरलाई के-के व्यवस्था गर्छन् र ? बैंकका डेपुटी सीइओले प्रश्न गर्छन् ।
‘हामी आउनेवित्तिकै दिइहाल्छन्, भन्नैपर्दैन नि, ३ देखि ५ सम्म दिन्छन्, अरुले जति दियो, त्यति दिनुपर्छ भन्ने छैन, घाँटी हेरी हाड निल्नुपर्छ । तपाईहरुको पनि घाँटी हेर्नुहोस, हाम्रो पनि विचार गर्नुहोस् अनि मिल्न सक्ने किसिमले प्रोभिजनिङ गर्नुहोस् त्यही हो, कुरा बुझ्नु भो होइन त’ बार्गेनिङ गर्ने व्यक्तिले भने ।
बैंकमा ‘भीआइपी समूह’को रोग
बैंक व्यवस्थापन र आफूलाई ‘भीआइपी सेयर होल्डर’ बताउने समूहबीच भएको बार्गेनिङ हो यो । नेपाल स्टक एक्सचेञ्जमा सूचीकृत कम्पनीहरुका लागि यस्ता स्वघोषित भीआइपी सेयरहोल्डरको समूह निकै ठूलो रोग बन्दै गएको छ ।
एउटा ठूलै समूह  सूचीकृत कम्पनीहरुका लागि समस्या बनेको बैंकका अधिकारीहरु बताउँछन् । यो समूह सूचीकृत कम्पनीहरुको १० देखि २० कित्ता सेयर किनेर साधारणसभाका बेला सञ्चालक समिति र व्यवस्थापनसँग बार्गेनिङ गर्न सक्रिय रहेको स्रोत बताउँछ ।
साधारणसभामा बार्गेनिङ गरेर मालामाल कमाउने समूहको सक्रियता बढेसँगै सञ्चालक तथा व्यवस्थापकहरुलाई साधारणसभा सफल बनाउन हम्मे हम्मे पर्न थालेको छ ।
चार वर्षअघि नबिल बैंकको साधारणसभा नै भाँडियो । सेयरधनीहरुले साधारणसभामा चर्को आवाज उठाएपछि सञ्चालक समिति र व्यवस्थापनले साधारणसभा नै सार्नु परेको थियो ।
त्यसबेला नबिल बैंकका सबै वित्तीय सूचकांकहरु अत्यन्त्यै राम्रा थिए । नाफामा पहिलो नम्बरको थियो । लाभांस पनि उल्लेख्य प्रस्ताब गरेको थियो । बैंकले साधारणसभा नै भाँडिने गरी केही पनि कमीकमजोरी गरेको थिएन ।
तर, यही समूहले होहल्ला मच्चाएपछि साधारणसभा भाँडिएको थियो । बैंकका तत्कालीन अध्यक्ष सत्येन्द्रप्यारा श्रेष्ठसँग उक्त समूहले पैसा माग्यो । पूर्वगभर्नरसमेत रहेका श्रेष्ठले पैसा दिन नसक्ने बताएपछि बार्गेनिङ गर्ने सो समूहले होहल्ला गरेर साधारणसभा भाँड्न सफल भयो ।
‘यो समूहका ८/९ जना सदस्यहरुले एउटै साधारणसभामा एउटै कुरा बोल्छन् । समूहका सदस्यहरु संस्थाहरुको साधारणसभामा पालैपालो जान्छन् र पैसा नदिए होहल्ला गरेर साधारणसभा नै भाँड्छन् ।’ नेपाल बैंकर्स संघका एक पदाधिकारीले अनलाइनखबरसँग भने- ‘हामीलाई रुवाउनुसम्म रुवाएका छन् यिनीहरुले ।’
(सच्याइएकाे– यसअघि पाेष्ट भएकाे समाचारमा विभिन्न बैंकहरूसँग बार्गेनिङ गर्ने समूह भनी केही व्यक्तिहरूकाे नामसमेत प्रकाशित भएकाे थियो  । तर,  ती व्यक्तिहरूले अाफूहरू यस्ताे कुनै कार्यमा संलग्न नरहेकाे भन्दै खण्डन प्रकाशित गरिदिन अाग्रह गरेकाले उनीहरूकाे नाम हटाइएकाे छ- सं) 


