लक्ष्य भन्दा ४२ प्रतिशत बढी राजश्व संकलन

वीरगञ्ज, असार ३२ - जिल्ला मालपोत कार्यालय पर्साले आर्थिक वर्ष २०७०/७१ मा लक्ष्य भन्दा ४२ प्रतिशत बढी राजश्व असुली गरेको छ । कार्यालयले ७ करोड ६८ लाख ९ सय ३४ रुपैयाँ राजश्व संकलन गरेको हो ।
संकलित राजश्व लक्ष्य भन्दा ४२ प्रतिशत बढी रहेको मालपोत कार्यालय पर्साका प्रमुख विजयराज पौडेलले जानकारी दिनुभयो ।
त्यस्तै गरी कार्यालयका अनुसार संकलित राजश्व मध्ये २ करोड १७ लाख १५ हजार ६० रुपैयाँ स्थानीय निकाय शुल्क बापत जिल्ला विकास समिति पर्सा बीरगञ्ज उपमहानगरपालिका कार्यालयलाई उपलब्ध गराएको कार्यालयले जनाएको छ । भने बाँकी ५ करोड ५१ लाख ६३ हजार ८ सय ७३ रुपैयाँ राजश्वमा दाखिला गरेको कार्यालयले जनाएको छ ।  
कार्यालयले जिल्ला विकास समिति पर्सालाई १ करोड १८ लाख ९४ हजार २ सय ८१ रुपैयाँ ४३ पैसा र बीरगंज उपमहानगरपालिकालाई ९८ लाख २० हजार ७ सय ७८ रुपैयाँ ७७ पैसा उपलब्ध गराएको छ ।
त्यस्तै कार्यालयले ठेक्का दस्तुरबाट ७ लाख २२ हजार ९ सय १७ रुपैयाँ, लालपुर्जा अर्थात जग्गा बिक्रिबाट २ लाख ५ हजार र न्यायिक दस्तुरबाट २ लाख ६६ हजार ६ सय ९६ रुपैयाँ असुली गर्न सफल भएको छ ।
जग्गाको न्यूनतम मुल्यांकनमा वृद्धि हुने
जिल्ला मालपोत कार्यालय पर्साले आर्थिक बर्ष २०७१/०७२ देखि जग्गाको न्यूनतम मुल्यांकनमा वृद्धि गर्ने भएको छ । साउन १ गते देखि लागू हुने गरी जग्गाको न्यूनतम मुल्यांकनमा वृद्धि गरिने जिल्ला मालपोत कार्यालय पर्साका प्रमुख विजयराज पौडेलले जानकारी दिनुभयो ।
जिल्ला प्रशासन कार्यालय पर्सामा बसेको सरकारी अधिकारीहरुको बैठकमा पर्साको सबै गाविसहरु सडकले जोडिएको र क्रमिक रुपमा विकास पनि हुँदै गएकोले त्यस क्षेत्रका जनताको सम्पत्तिको मुल्यांकनमा वृद्धि हुँदै गएकोले न्यूनतम मालपोत रकमको मुल्यांकनमा वृद्धि गरिएको प्रमुख पौडेलले बताउनुभयो ।
पर्साका प्रमुख जिल्ला अधिकारी कैलाशकुमार बजिमयको अध्यक्षतामा बसेको बैठकले पर्साको शहरीक्षेत्रमा न्यूनतम मुल्यांकनमा ५० प्रतिशत र ग्रामिणक्षेत्रमा ४० प्रतिशत वृद्धि गर्ने निर्णय गरको छ । न्यूनतम मुल्यांकनको लागि जमिनलाई क, ख, ग, घ, गरी सात वर्गमा विभाजन गरिएको छ ।
