सुनसरी–मोरङ औद्योगिक कोरिडोरका अधिकांश उद्योग बन्द

सुमन पुरी/उज्यालो । 
सुनसरी, साउन ३० – बाढीका कारण सुनसरी–मोरङ्ग औद्योगिक कोरिडोरका अधिकांश उद्योग बन्द भएका छन् । बाढी उद्योगमा पसेका कारण करोडौँको क्षति भएको छ । स्थानीय ट्याङ्ग्रा खोलाको बाढी पस्दा सुनसरी कोरिडोरमा रहेका उद्योगका मेसिन डुबेका छन् । गोदाममा समेत बाढी पस्दा कच्चा पदार्थ नष्ट भएको छ ।
उद्योगले उत्पादन गरेका सामग्री समेत नष्ट भएपछि ठूलो नोक्सानी व्यहोर्नु परेको उद्योग प्रशासनले जनाएको छ । कतिपय उद्योगको बिजुली जडान गर्ने सिस्टम समेत बिग्रिएको छ । यो सिस्टम बनाउनका लागि अझै केही दिन लाग्ने भएकाले उद्योग चलाउन अझै केही दिन कुर्नु पर्ने भएको छ ।
सुनसरीको दुहवी नगरपालिका सोनापुरमा रहेको अरिहन्त मल्टिफाइबर्स लिमिटेड बाढीका कारण पूर्ण रुपमा प्रभावित भएको छ । उद्योगको अधिकांश प्लान्टमा बाढी पसेका कारण मेसिन डुबानमा छन् । त्यहाँको कच्चा पदार्थ जुट समेत पानीमा डुबेका कारण अर्बौंको क्षति भएको प्रबन्धक गोविन्द बजागाँईले बताउनुभयो । उहाँका अनुसार उद्योग चलाउन अझै केही दिन लाग्ने छ ।
मेसिनमा जडान गरिएका मोटरहरु मर्मत गर्ने काम भइरहेको छ । यस्तै आन्तरिक विद्यतु स्टेशन समेत पानीमा डुबेका कारण मर्मत गर्न समय लाग्ने छ । उहाँले अहिले नै बाढीले कति क्षति भयो भनेर क्षतिको संकलन भइनसकेको बताउनुभयो । यसैगरी इटहरी १२ मा रहेको धागो उद्योग रिलायन्स स्पीनिङ्ग मिलमा समेत प्रभाव परेको छ । शुक्रबारदेखि परेको पानीका कारण बाढी आँउदा कोरिडोरका साना ठूला सय भन्दा  बढी उद्योग बन्द रहेका छन् । 
कोशी टप्पुमा १२ हजार बढी मानिस फसे 
सुनसरीको बराह क्षेत्र गाँउपालिका कोशी टप्पुका १२ हजार भन्दा बढी मानिस बाढीमा फसेका छन् । त्यहाँ पुग्न दुवै तर्फ सप्तकोशी नदी  तरेर जानु पर्ने बाध्यता छ । सप्तकोशी नदीले दुवै तर्फबाट कटान गरिरहेकाले त्यहाँका बासिन्दा त्रासमा बस्न बाध्य छन् ।
अबिरल वर्षाका कारण त्यहाँ जाने डुंगा समेत नचल्दा खाद्यान्न संकट समेत सुरु भएको छ । स्थानीय बासिन्दा श्याम सुब्बाका अनुसार पूर्वबाट सप्तकोशी नदीले दुई किलोमिटर भन्दा बढी कटान गरिसकेको छ । पश्चिमपट्टी उदयपुर क्षेत्रको तपेश्वरीबाट समेत निरन्तर कोशीले कटान गरिरहेको छ ।
नदीमा डुंगा चलाउन नसक्दा गाउँ छाडेर जान समेत नसकिएको सुब्बाले बताउनुभयो । स्थानीय बासिन्दा सन्तोष माझीका अनुसार आवातजावत बन्द हुँदा समस्या भएको छ । दुवै तर्फ सप्तकोशी नदी रहेको यो ठाउँमा २२ सय घर परिवारको बसोबास रहेको छ ।
