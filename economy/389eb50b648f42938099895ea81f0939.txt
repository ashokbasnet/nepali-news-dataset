सिन्डिकेट खारेजीको माग गर्दै दैनिक उपभोग्य बस्तुको ढुवानी ठप्प

तेह्रथुम, चैत २५ - कोशी राजमार्गको पहाडी रुटमा लागु गरिएको सिन्डिकेट खारेज गर्न माग गर्दै ब्यवसायीहरुले आईतबारदेखि दैनिक उपभोग्य बस्तु आयात ठप्प पारेका छन् ।

सिन्डिकेट खारेज गर्न ट्रक ब्यवसायी संघलाई ५ दिने अल्टिमेटम दिए पनि सुनुवाई नभएकाले कोशीका पहाडी क्षेत्रमा दैनिक उपभोग्य बस्तुको आयात ठप्प पारिएको ब्यवसायीहरुले बताएका छन् ।

ब्यापारी–ब्यवसायी तथा उपभोक्ताहरुले तेह्रथुम उद्योग बाणिज्य संघमार्फत गत सोमबार स्थानीय प्रशासन हुदै ढुवानी ब्यवसायी संघ सुनसरीलाई सेन्डिकेट खारेज गर्न ५ दिने अल्टिमेटम दिएका थिए ।

ढुवानी ब्यवसायीले सरकारले खारेज गरिसकेको सेन्डिकेट लगाएकाले त्यसको विरुद्धमा कोशीका पहाडी क्षेत्रका उद्योग बाणिज्य संघ, ब्यवसायी र उपभोक्ताको समर्थनमा दैनिक उपभोग्य बस्तु र निर्माण सामाग्री आयात ठप्प पारिएको तेह्रथुम उद्योग बाणिज्य संघका अध्यक्ष सभा पौडेलले बताउनुभयो ।

ट्रक ब्यवसायीले गत फागुन १ गतेदेखि कोशी राजमार्गको पहाडी रुटमा नियम बिपरित आलोपालो (सेन्डिकेट) लगाएर ब्यपारी–ब्यवसायी तथा उपभोक्तामाथि अन्याय गरेको उहाँको भनाई छ ।

‘ढुवानी ब्यवसायीले अवैधानिक ढंगले सेन्डिकेट लागु गरी ब्यापारी तथा उपभोक्तालाई मारमा पारेका छन् ।’ उहाँले भन्नुभयो ‘त्यसको खारेजी नभएसम्म पहाडी क्षेत्रमा दैनिक उपभोग्य बस्तु र निर्माण सामाग्री आयात ठप्प पारिने छ ।’

ट्रक ब्यवसायी संघ सुनसरीले नियमबिपरित सिन्डिकेट प्रणाली लागु गरी ढुवानी भाडा समेत बढाएको ब्यवसायीको गुनासो छ । एकै पटक ढुवानी भाडा प्रतिकिलो २ रुपैयाँ २० पैंसाबाट ३ रुपैयाँ ६० पैंसा बनाएको तेह्रथुम उद्योग बाणिज्य संघका प्रथम उपाध्यक्ष नारायणलाल श्रेष्ठले बताउनुभयो ।

‘सिन्डिकेट प्रणाली लागु गरी ट्रक ब्यवसायीले ढुवानी भाडा बएका छन् ।’ उहाँले भन्नुभयो ‘सिन्डिकेटमार्फत बढाईएको भाडादरले आम उपभोक्तालाई नै असर पर्ने भएकाले खारेजीको माग गर्दै आन्दोलन थालिएको हो ।’
