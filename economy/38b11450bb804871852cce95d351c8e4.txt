आयल निगम र ट्याङ्कर मजदुरवीच वार्ता हुँदै

काठमाडौ, फागुन २२ – पेट्रोलियम पदार्थको आपूर्ति सहज बनाउनेबारे नेपाल आयल निगमले ट्याङ्कर मजदुर संगठनसित वार्ता गर्दैछ । 

वार्ताका लागि ट्याङ्कर मजदुर संगठनका प्रतिनिधिहरु काठमाडौ आएका छन् । मंगलबार विहान निगमको कार्यालय बबरमहलमा वार्ताको तयारी छ ।

सोमबार अमलेखगञ्जमा भएको वार्ता निष्कर्षविहिन भएपछि मंगलबार फेरि वार्ता हुन लागेको हो । पेट्रोलियम पदार्थको ढुवानी ठप्प पार्दै मजदुरहरु आन्दोलनमा उत्रिएपछि बजारमा तेल अभाव भएको छ ।

तेल लिन भारतको बरौनी गएका बेला ट्याङ्कर सहचालकको हत्या भएपछि पीडितलाई उचित राहत, मजदुरहरुको सुरक्षाको ग्यारेन्टी, सामाजिक सुरक्षा लगायतको माग गर्दै मजदुर संगठन आन्दोलनमा छन् । आफ्ना मागहरु पूरा भए मंगलबारदेखि नै ढुवानी थाल्ने नेपाल यातायात स्वतन्त्र मजदुर संगठनका मध्यमाञ्चल ईन्चार्ज दीपककुमार मैनालीले बताउनुभयो ।

तर सरकारले माग पूरा गराउने प्रतिबद्धता जाहेर नगरे आन्दोलनलाई निरन्तरता दिने उहाँको भनाई छ । सरकारले मजदुरको सुरक्षामा चासो नदेखाएकाले बाध्य भएर अत्यावश्यक वस्तुको आपूर्ति ठप्प पारेर आन्दोलनमा उत्रन परेको मैनालीले बताउनुभयो ।

यसैबीच आयल निगमले संस्थागत पेट्रोल पम्पहरुलाई इन्धन वितरण सुरु गरेको बताएको छ । निगममा मौज्दात रहेको तेल साझा, सुरक्षा निकायका र केही व्यवसायिक पम्पलाई सोमबारदेखि नै वितरण गरेको निगमका प्रवक्ता शिवप्रसाद पुडासैनीले बताउनुभयो । उहाँका अनुसार निगमसित अहिले २१ हजार किलोलिटर तेल मौज्दात छ ।
