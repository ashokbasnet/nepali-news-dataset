बन्द माथिल्लो मर्स्याङ्दीको काम राजनीतिक प्रतिवद्धतापछि सञ्चालन

आश गुरुङ/उज्यालो
लमजुङ, साउन १३ – ४ दिन बन्द भएको माथिल्लो मर्स्याङ्दी जलविद्युत आयोजनाको पूर्वाधार निर्माण कार्य आइतबारदेखि सञ्चालन भएको छ ।
स्थानीय प्रशासनले सुरक्षा दिने तथा  राजनीतिक दलहरुले आन्दोलन नगर्ने र भातृसंगठनलाई आन्दोलन नगर्न निर्देशन दिने प्रतिबद्धता जनाएपछि आयोजना सञ्चालन भएको हो ।
त्यस्तै स्थानीय बासिन्दाले पनि आयोजना निर्माणका लागि सहयोग गर्ने भएपछि निर्माण कार्य सञ्चालन भएको आयोजनाका जनसम्पर्क अधिकृत अर्जुन गुरुङले जानकारी दिनुभयो ।
स्थानीयको आन्दोलन र असुरक्षाका कारण देखाउँदै निर्माण कम्पनीले ५० मेगावाट क्षमताको आयोजनाको पूर्वाधार निर्माणको काम बुधवार अनिश्चितकालका लागि बन्द गराएको थियो ।
निर्माण कम्पनी सिनो हाइड्रो र सगरमाथा हाईड्रोपावर कम्पनीले आयोजनाका सवारी साधनहरु तोडफोड भएको, खोलाले बालिकालाई बगाएको र आफ्नै कर्मचारीले स्थानीयमाथि कुटपिट गरेपछि असुरक्षाको महसुस गरी निर्माण कार्य बन्द गरेको थियो ।
शुक्रबार निर्माण कम्पनी सिनो हाइड्रोका रिसोर्स प्रेसिडेन्टले निर्माण कार्य र स्थानीयले क्षति पु¥याएको सवारीसाधनको अवलोकन गरेका थिए । निरीक्षण तथा अवलोकनका क्रममा उनले स्थानीयसंगको समन्वयमा आगाडि बढ्न निर्देशन दिएका थिए ।
आयोजनाको निर्माण सुरु भएपछि इन्जिनियर, ओभरसियर, सुपरभाइजर, फोरम्यान, स्टोपकिपर लगायत झण्डै २ सय जना चिनियाँ कामदार र २ सय जना नेपाली कामदार शनिबार विहानदेखि काममा फर्केका छन् ।
आयोजनाको ६ दशमलब ५ किलोमिटर सुरुङमध्ये झण्डै ५ सय मिटर सुरुङ निर्माण भइसकेको छ । निर्माणस्थलसम्म जाने सडक, पूल बनिसकेको छ भने आयोजना निर्माणका लागि बस्न चाहिने ३ वटा ठूला आवास गृह समेत निर्माण भइरहेका छन् ।
२०७३ असोजदेखि ब्यापारिक रुपमा बिद्युत उत्पादन गर्ने लक्ष्य लिएको आयोजनाले आगामी पुस महिनादेखि पूर्ण रुपमा निर्माण थाल्ने जनाएको छ । रन अफ द रिभर प्रविधिमा बन्न लागेको आयोजना ५ बर्षसम्ममा निर्माण सक्ने लक्ष्य लिइएको छ ।
झण्डै १ बर्षदेखि पूर्वाधार निर्माण गरिरहेको आयोजना चिनियाँ कम्पनी सिनो हाइड्रोको ९० र नेपाली कम्पनी सगरमाथा हाइड्रोपावर कम्पनीको १० प्रतिशत लगानी १० अर्बको लागतमा निर्माण हुन लागेको हो ।
