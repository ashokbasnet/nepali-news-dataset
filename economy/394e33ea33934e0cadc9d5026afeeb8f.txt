२५ हजार रुपैयाँसम्मको भारु साटिनेछ : राष्ट्र बैंक प्रवक्ता

पी. टी. लोप्चन/उज्यालो ।
काठमाडौं, मंसिर २ – तपाईंसँग भारतीय पाँच सय र हजारको नोट छ ? छ भने नआत्तिनुहोस्, कानुन बमोजिम तपाईले सञ्चय गर्न पाउने (२५ हजार ) रुपैयाँ बराबरको भारतीय नोट सटहीको लागि राष्ट्र बैंकले आवश्यक गृहकार्य गरिरहेको छ । 
यसका लागि राष्ट्र बैंकका डेपुटी गभर्नरको संयोजकत्वमा अर्थमन्त्रालयका प्रतिनिधि सम्मिलित एक कार्यदल पनि गठन हुँदैछ । राष्ट्र बैंकका प्रवक्ता नारायणप्रसाद पौडेलले कानुनले तोकेको सीमासम्मको रकम (२५ हजारसम्म) सटही हुन्छ भन्नेमा आफू विश्वस्त रहेको बताउनुभयो । उज्यालो अनलाइनसँगको कुराकानीमा उहाँले राष्ट्र बैंकले भारतको केन्द्रीय बैंक रिजर्भ बैंक अफ इण्डियालाई पत्राचार गरेको र भारतीय रिजर्भ बैंकबाट पनि यस्तो नोटहरुको मौज्दात कति छ भनेर माग भएको बताउनुभयो । 
 
भारत सरकारले एउटा कार्यदल गठन गरेको छ भन्ने सुन्नमा आएको छ, तैपनि आधिकारिक जानकारी प्राप्त भएको छैन, त्यो समितिले नेपाल र भुटानको हकमा भारतीय रुपैयाँ (पाँच सय र हजार) को के कसरी सटहीको व्यवस्था गर्ने भन्ने सन्दर्भमा निश्चित समयभित्र भारतीय सरकारलाई प्रतिवेदन बुझाउला, त्यसपछि सरकारले अध्ययन गरेर यो मोडालिटीमा जाऔं र व्यवस्थापन गरौं भन्ने निर्णय देला, हामी विश्वस्त छौं, सञ्चय गर्न पाउने सीमासम्मको रकम चाहिँ सटही हुनसक्छ’ प्रवक्ता पौडेलले भन्नुभयो । 
बैंक तथा वित्तीय संस्थासँग ३ करोड ३६ लाख ९० हजार भारु 
अहिलेसम्म नेपाल राष्ट्र बैंक, बैंक तथा वित्तीय संस्था र अन्य इजाजत पत्र प्राप्त संस्थामा ३ करोड ३६ लाख ९० हजार भारतीय नोट (पाँच सय र हजार दरको) भेटिएको राष्ट्र बैंकले जनाएको छ । बैंकले कात्तिक २५ गते बैंक तथा वित्तीय संस्था र अन्य इजाजत पत्र प्राप्त संस्थासँग भारतीय नोटको रेकर्ड उपलब्ध गराउन जानकारी गराएको थियो । 
‘यो रकम अझ बढ्न सक्छ, सबै इजाजत पत्र प्राप्त संस्थाहरुबाट रिपोर्टिङ भैनसकेको अवस्था भएकाले यो रकम बढ्न सक्ने भनेर भारतीय रिजर्भ बैंकलाई जानकारी गराएका छौं’ प्रवक्ता पौडेलले भन्नुभयो । उहाँले नागरिकसँग भएको रकम पनि सटहीको व्यवस्था मिलाइदिनका लागि आग्रह गरेको र भारतीय रिजर्भ बैंकबाट भने कुनै जवाफ नआएको बताउनुभयो । 
प्रधानमन्त्री तहमा पनि कुराकानी 
बैंक, वित्तीय संस्था र रकम सटही गर्न इजाजत पत्र प्राप्त संस्थामा भएको रकम मात्र नभई सर्वसाधारणसँग भएको नोटको सहटीका लागि पनि विभिन्न तहमा सम्पर्क गरी पहल भइरहेको छ । राष्ट्र बैंकका अनुसार कानुनतः सञ्चय गर्न पाउने सीमा सम्मको रकम सटही गर्ने व्यवस्था मिलाइदिन विभागीय स्तरमा कुराकानी भएको छ ।
यस्तै गभर्नरको तहमा र प्रधानमन्त्रीको तहमा समेत कुराकानी भएको बुझ्न आएको राष्ट्र बैंकका प्रवक्ता पौडेलले जानकारी दिनुभयो । भारतीय नोटको सटही कसरी गर्ने भन्ने विषयमा भारतीय सरकार र भारतको रिजर्भ बैंक लागिपरेको संकेत पाएको उहाँले बताउनुभयो । 
अत्तालिनु पर्दैन ‘पर्ख र हेर’ 
पाँच सय र हजार दरका भारतीय नोट साट्न पाइएन भन्दैमा नअत्तालिन राष्ट्र बैंकले आग्रह गरेको छ । बजारमा हजारको भारु हजार नेरुमै खरिद विक्री भइरहेको सुन्नमा आएको र अहिले भारतीय सरकारले कुनै निर्णय नगरेको अवस्थामा पर्ख र हेरको अवस्थामा रहन बैंकले आग्रह गरेको हो । 
‘आफूसँग भएको भारतीय नोट आफैमा सुरक्षित राख्नुपर्‍यो, पाँच सयको पाँचै सयमा, अनि हजारको हजारैमा सटही गर्ने काम कानुनसम्मत पनि नहुने भएकाले हामी आग्रह गर्छौं अहिले पकेटमा,  दराजमा, जहाँ जस्तो अवस्थामा भएपनि केही समयसम्म पर्खेर हेर्नुपर्‍यो, त्यसपछि उताबाट कुन मोडालिटीबाट सटही गर्ने भन्ने आउँछ, त्यही अनुसार सटही गर्ने हो ।’
भारत सरकारले गएको कात्तिक २३ गते राति १२ बजेदेखि पाँच सय र एक हजार दरको भारतीय नोट कारोबार गर्न प्रतिबन्ध लगाएको थियो ।
