धितोपत्र बोर्डले भन्यो- ‘अर्थतन्त्रको अवस्था सन्तोषजनक छैन, बिचार गरेरमात्रै सेयरमा लगानी गर्नुहोस् ‘
२८ फागुन, काठमाडौं। पुँजी बजारको नियामक निकाय नेपाल धितोपत्र बोर्डले अर्थतन्त्रका आधारभूत परिसूचकको अवस्था सन्तोषजनक नभएको भन्दै सेयरमा सजगतापूर्वक लगानी गर्न लगानीकर्तालाई आग्रह गरेको छ।
भूकम्प र नाकाबन्दीका बीचपनि असारयता पुँजी बजार बढ्दो क्रममा रहेको भन्दै बोर्डले विज्ञप्ती नै जारी गरेर अर्थतन्त्र कमजोर हुँदा नेप्से सूचकमात्रै उकालो लागेको भन्दै सचेत भएर लगानी गर्न आग्रह गरेको हो।  गत असार मसान्तमा ९६१ अंकमा रहेको नेप्से सूचक अहिले १३०० अंकमा अाइपुगेको छ ।
नेप्से सूचक देशको अर्थतन्त्रको ऐनाको रुपमा रहने भएकाले अर्थतन्त्र कमजोर भएको बेला सजग हुनुपर्ने बोर्डले जनाएको छ। बजारमा फैलन सक्ने हल्लाको पछाडि नलाग्न बोर्डले लगानीकर्तालार्इ अाग्रह गरेको छ ।
‘धितोपत्र लगानीकर्ताले धितोपत्र खरीद बिक्री सम्बन्धि निर्णय गर्दा समग् अर्थतन्त्र, सम्बन्धित क्षेत्र, उद्योग तथा कम्पनीको हरेक पक्षको जानकारी लिनुका साथै धितोपत्र बजारको अवस्था तथा बजार सुधारका काम काबाहीहरुकोसमेत अध्ययन गरेर मात्र सुझबुझपूर्ण तबरले निर्णय लिइ लगानी गर्नुपर्नेतर्फ सचेत रहन लगानीकर्तालाई अनुरोध गर्दछ,’ जारी गरेको विज्ञप्तीमा भनिएको छ।

