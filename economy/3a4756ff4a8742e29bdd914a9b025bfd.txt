लेलेमा बेरुजु फर्छ्यौट कुरामै सीमित

ललितपुर, बैशाख ४ – ललितपुर लेले गाविसका राजनीतिक दलका प्रतिनिधि र गाविस सचिवले बर्षौ पुराना पेश्की बेरुजु फर्छ्यौटका लागि समिति बनाउने प्रतिवद्धता पुरा गरेका छैनन् । 

चैत्रभित्रै सर्वपक्षीय समिति गठन गरी बेरुजु फर्छ्यौटका लागि प्रक्रिया अगाडि बढाउने प्रतिवद्धता गरेपनि पुरा नगरेका स्थानीय वासिन्दाले गुनासो गरेका छन् ।

उज्यालो नाईन्टी नेटवर्कको कार्यक्रम सुनौलो भविश्यमा कुराकानी गर्दै राजनीतिक दलका प्रतिनिधि र गाविस सचिवले चैत्र महिनाभित्रै पेश्की बेरुजु फर्छ्यौटका लागि सर्वपक्षीय समिति गठन गरिने प्रतिबद्धता व्यक्त गरेका थिए ।

आर्थिक बर्ष २०५१/०५२ साल यता लेले गाउँ विकास समितिका १७ जना व्यक्ति र  उपभोक्ता समूहको नाममा २१ लाख रुपैयाँ पेश्की बेरुजु रहेको छ ।

बेरुजु फर्छ्यौटका लागि समिति गठन गरेर बहाना मात्र बनाउन खोजेको भन्दै असहयोग भएपछि गठन गर्न नसकेको गाविस सचिव पुण्य नेपालले बताउनुभयो ।

पेश्की फर्छ्यौटका लागि आफ्नो तर्फबाट प्रमुख जिल्ला अधिकारी र स्थानीय विकास अधिकारीसंग छलफल सचिव नेपालले बताउनुभयो । उनीहरुले समिति गठन गर्नुको सट्टा जिल्ला विकास समितिसँग सहकार्य गरी पेश्की फर्छ्यौट गर्न सल्लाह दिएका थिए ।

ललितपुर जिल्ला विकास समितिमा हाल स्थानीय विकास अधिकारी रिक्त रहेकाले यस बिषयमा तत्काल काम अगाडि नबढ्ने संकेत देखिएको छ । एकीकृत नेकपा माओबादीका गाविस इन्चार्ज राजेन्द्रकुमार सिलवालले पेश्की लिएर काम नगर्ने उपभोक्तालाई रकम फिर्ता गराउन बाध्य पारिने प्रतिबद्धता व्यक्त गर्नुभएको थियो ।

यस्तै नेपाली कांग्रेस गाउँ इकाई सभापति पुश्कर महतले काम गरेको भए त्यसको आधारमा भु्क्तानी दिन र काम नगरे पैसा फिर्ता गर्नका लागि प्रयास गरिने बताउनुभएको थियो ।

एमाले गाउँ पार्टी कमिटीका अध्यक्ष रामहरी थापाले भन बेरुजु फर्छ्यौटका लागि चैत्र महिनाभित्रै समिति गठन गरिसक्ने प्रतिबद्धता गर्नुभएको छ ।
