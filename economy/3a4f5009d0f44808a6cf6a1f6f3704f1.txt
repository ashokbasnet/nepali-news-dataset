समृद्धिसहितको समाजवादउन्मुख बजेट : अर्थमन्त्री

काठमाडौं, जेठ ४ । अर्थमन्त्री विष्णु पौडेलले समृद्धिसहितको समाजवादउन्मुख बजेट ल्याउने बताएका छन् । उनले अनुत्तरदायी बजेट नल्याउने पनि दाबी गरेका छन् ।नेपाल आर्थिक पत्रकार समाज (सेजन)ले मंगलबार राजधानीमा गरेको पूर्वबजेट छलफल कार्यक्रममा मन्त्री पौडेलले संविधान कार्यान्वयन र नयाँ चरणको आर्थिक विकासका लागि औपचारिकरुपमा सुझाव आएको बताए ।रोजगारी सिर्जना, आर्थिकबृद्धि, कृषि, उर्जा क्षेत्रमा बजेटकेन्द्रित गर्न सुझाव आएको भन्दै उनले उपयुक्त र मूल्यवान सुझावलाई समेट्ने आश्वासन दिए ।व्यवस्थापिका–संसदको कृषि तथा जलस्रोत समिति सभापति सांसद गगन थापाले समयमै बजेट आएपनि खर्च गर्न दिने समय धेरैपछिमात्रै हुने गरेको भन्दै आयोजना कार्यान्वयन गर्न ‘क्यालेन्डर’ बनाएर अगाडि बढ्न अर्थमन्त्रीलाई आग्रह गरे ।उनले फागुन महिनामा ‘पोलिसी अडिट’ गर्नुपर्ने र फागनुपछि पनि कार्यान्वयनमा आउन नसकेका आयोजना खारेज हुने व्यवस्था गरिनुपर्ने बताए ।यस्तै, नेपाल उद्योग वाणिज्य महासंघका अध्यक्ष पशुपति मुरारकाले उर्जाको अभावमा उद्योग सन्चालन हुन नसक्ने भन्दै उर्जाको विकासमा ध्यान दिनुपर्ने बताए ।उर्जाका लागि सरकारले भनेको समयसम्म कुर्न तयार रहेको तर भनिएको समयमा विद्युत् पाउनुपर्ने उनको भनाइ छ ।उनले आगामी बजेटमा छुट र सुविधा नमागेको भन्दै गैरभन्सार अवरोध हटाउन आग्रह गरे ।उनले उद्योगमा छिर्ने बाटो सहज भएपनि निस्कने बाटो गाह्रो भएको भन्दै खोलेको उद्योग बन्द गर्ने सहज बाटो बनाइनुपर्ने बताए ।आर्थिक अपराध गर्ने उद्योगी–व्यवसायीलाई जेलमा राख्नुभन्दा आर्थिक जरिवाना गर्नेतर्फ ध्यान राज्यले दिनुपर्ने उनको भनाइ थियो ।वरिष्ठ अर्थविद् प्रा.डा. विश्वाम्भर प्याकुर्‍यालले कृषि क्षेत्रको विकास नभएसम्म अरु केहि हुनै नसक्ने बताए ।उनले ६ प्रतिशतको आर्थिकबृद्धि हासिल गर्न कुल बजेटको १० प्रतिशत कृषि क्षेत्रका लागि विनियोजन गर्नुपर्न सुझाव दिए ।हालको स्थितिमा आर्थिक संकटबाट मुक्त हुन नसक्ने भन्दै उनले बजेट कार्यान्वयनमा लागि संरचनात्मक परिमार्जन आवश्यक रहेको बताए ।यस्तै, राष्ट्रिय योजना आयोगका पूर्वउपाध्यक्ष एवं राष्ट्र बैंकका पूर्वगभर्नर दीपेन्द्रबहादुर क्षेत्रीले उत्पादन बृद्धिमा जोड दिँदै नेपालको कृषि क्षेत्रलाई भारतसँग प्रतिस्पर्धा गर्न सक्नेगरी बजेट ल्याउनुपर्ने बताए ।उनले बजेट पारित गर्ने नाममा सांसदलाई खुसी पार्न सांसद बजेट बढाउने काम झुक्किएर पनि नगर्न सुझाव दिए ।
