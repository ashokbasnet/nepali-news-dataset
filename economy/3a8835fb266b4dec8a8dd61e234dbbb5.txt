वर्ड फ्लू : साढे १४ हजार कुखुरा मारियो ४० हजार मार्न बाँकी

चितवन, वैशाख ७ - चितवनमा वर्ड फ्लू सङ्क्रमित साढे १४ हजार कुखुरा नष्ट गरिएको छ । अझै करिब ४० हजार सङ्क्रमित कुखुरा नष्ट गर्न बाँकी रहेको चितवनका प्रमुख जिल्ला अधिकारी हिमनाथ दवाडीले जानकारी दिनुभयो ।
शुक्रवार बेलुकीदेखि शनिवार बिहानसम्म एक दर्जन प्राविधिक टोलीले सङ्क्रमित कुखुरा नष्ट गरेका हुन् । बाँकी कुखुरा शनिवार राती मारिने प्रमुख जिल्ला अधिकारी दवाडीले वताउनुभयो । गोन्द्राङ्गको लक्ष्मी रानाको पोल्ट्री फार्ममा मात्रै ११ हजार दुई सय ८९ कुखुरा नष्ट गरिसकिएको छ ।
भरतपुर–९ गोन्द्राङ्गस्थित रानाको फार्ममा करिब ५२ हजार कुखुरा पालिएको सञ्चालकले बताएका छन् ।
यस्तै पश्चिम चितवनको मङ्गलपुरमा रहेको राजेन्द्र हमालको पोल्ट्री फार्ममा रहेको तीन हजार दुई सय कुखुरा भने नष्ट गरी सरसफाइ गरिएको चितवनका प्रमुख जिल्ला अधिकारी दवाडीले जानकारी दिनुभयो । यहाँको पाँचतले खोरमा कुखुरा पालिएको थियो ।
यस्तै मङ्गलपुरको फार्मबाट दुई सय ६० केजी दाना र दुई सय ४० वटा अण्डासमेत नष्ट गरिएको छ ।
चितवनका दुईवटा कुखुरा फार्ममा एकै पटक वर्ड फ्लू भेटिएपछि उच्च सर्तकताका साथ नष्ट गर्ने क्रम चलिरहेको चितवनका वरिष्ठ पशु चिकित्सक बोधनाथ अधिकारीले जानकारी दिनुभयो ।
यसअघि चितवनको गौरीगञ्जस्थित मिलन पोल्ट्री फार्ममा बर्ड फ्लू भेटिएको थियो । सो फार्मबाट गोन्द्राङ्गको कुखुरा फार्म केही किलोमिटर मात्रै टाढा छ ।
गोन्द्राङ्गमा चैत २६ गतेबाट कुखुरा मर्न थालेपछि वैशाख २ गते नमुना परिक्षणका लागि काठमाडौं पठाइएको थियो । काठमाडौंको प्रयोगशालाले ती कुखुरामा वर्ड फ्लू भएको पुष्टि शुक्रवार गरेको थियो ।
