सरकारले निर्यातमूखि जलविद्युत आयोजनासँग दुई महिना भित्रै सम्झौता गर्ने

काठमाडौं, चैत १ – सरकारले विस्तृत अध्ययन पूरा गरेका निर्यातमुखि जलविद्युत् आयोजनासित दुई महिना भित्रै आयोजना विकास सम्झौता गर्ने जनाएको छ । काठमाडौं बुधबारदेखि सुरु भएको जलविद्युत् सम्मेलनको उद्घाटन गर्दै प्रधानमन्त्री डा. बाबुराम भट्टराईले सरकारका सर्तहरु पूरा गर्ने निर्यातमुखी आयोजनासित दुई महिना भित्रै सम्झौता हुने बताउनुभयो । 

 

आयोजना विकास सम्झौताका लागि भारतीय लगानीका आयोजनासँग उर्जा मन्त्रालयले छलफल गरिरहेको बेला उहाँले यस्तो जानकारी दिनुभएको हो । विस्तृत अध्ययन पुरा गरेका ९ सय मेगावाटको माथिल्लो कर्णाली, ८ सय ८० मेगवाटको तामाकोसी तेश्रो, ४ सय २ मेगावाटको अरुण तेश्रो लगायतका आयोजनासित मन्त्रालयले सम्झौतका लागि छलफल गरिरहेको छ । 

 

प्रधानमन्त्री भट्टराईले जलविद्युत् प्रवद्र्धकहरुले प्रभावित क्षेत्रका बासिन्दाको मागलाई संबोधन गरेर मात्रै आयोजना बनाउनुपर्ने बताउनुभयो । आयोजना बन्दा स्थानीयबासिन्दाले आफ्नो सहभागिता, स्वामित्व र अधिकारका कुरा उठाउने भएकाले त्यस्लाई प्रवद्र्धकहरुले संबोधन गर्नेुपर्नेमा उहाँले जोड दिनुभयो । 

 

प्रधानमन्त्रीले जलविद्युत् निर्माणका लागि नेपाली लगानी मात्रै पर्याप्त नहुने भएकाले यस् क्षेत्रमा लगानी गर्न विदेशी लगानीकर्तालाई आग्रह समेत गर्नुभयो । कार्यक्रममा उर्जामन्त्री पोष्टबहादुर बोगटीले भारतीय लगानीका आयोजनाहरुमा स्थानीयबासिन्दाको अवरोध हटाउनलाई वार्ता र छलफल गरिरहेको जानकारी दिँदै त्यो अवरोध चाँडै हट्ने दावी गर्नुभयो । 

 

बिहीबारसम्म चल्ने सम्मेलनमा नेपाल र भारतका लगानीकर्ताहरुबीच नेपालको जलविद्युत विकास र भारतीय लगानीको विषयमा छलफल भइरहेको छ ।
