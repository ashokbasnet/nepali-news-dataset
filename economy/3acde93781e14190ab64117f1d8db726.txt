सुनको भाउ घट्दै

काठमाडौं, जेठ १४ – यो हप्ता सुनको भाउ सम्रगमा १६ सय रुपैयाँले घटेको छ । आइतबार तोलाको ५६ हजार रुपैयाँमा कारोबार भएको सुन शुक्रबार ५४ हजार ४ सय रुपैयाँमा झरेको छ ।
आइतबार तोलाको ५६ हजार रुपैयाँमा कारोबार भएको सुनको भाउ सोमबार स्थिर रह्यो । त्यसमा २ सय रुपैयाँले घटेर मंगलबार ५५ हजार ८ सय रुपैयाँ र बुधबार फेरि ७ सय रुपैयाँले घटेर ५५ हजार १ सय रुपैयाँमा कारोबार भएको थियो । बिहीबार पनि एक सय रुपैयाँ घटेर तोलाको ५५ हजार रुपैयाँमा किनबेच भएको सुन शुक्रबार फेरि तोलामा ६ सय रुपैयाँले घटेको नेपाल सुनचाँदी व्यवसायी महासंघले जनाएको छ । 
महासंघका अनुसार अन्तर्राष्ट्रिय बजारमा सुनको भाउ घटेकाले नेपालमा पनि त्यसको प्रभाव परेको हो । यस्तै चाँदीको भाउ पनि यो हप्ता तोलामा ३० रुपैयाँले घटेको छ । हप्ताको पहिलो दिन तोलाको ७ सय ८० रुपैयाँमा कारोबार भएको चाँदी अन्तिम दिन तोलाको ७ सय ५० रुपैयाँमा किनबेच भैरहेको छ ।
