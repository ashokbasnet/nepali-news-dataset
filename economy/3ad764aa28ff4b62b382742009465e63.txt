बन्दले विकास निर्माण कार्य प्रभावित

नेपालगन्ज, जेठ १ - आर्थिक वर्षको अन्तिम समयमा लगातार भइरहेको बन्द हड्तालका कारण बाँकेमा विकास निर्माणका योजनाहरु प्रभावित भएका छन् । बन्दका कारण इन्धन, निर्माण सामाग्री तथा ढुंगा, बालुवा, गिटीको अभाव भएपछि जिल्लामा सन्चालनमा रहेका दर्जनौ योजनाहरु प्रभावित भएका छन् । आन्तरिक लगानीमा निर्माणाधिन मुलुककै सबैभन्दा ठुलो सिक्टा सिँचाई आयोजनामा समेत बन्दको असर देखिएको छ ।

 

जिल्ला विकास समिति बाँकेका अनुसार दुइदर्जन बढि स्थानीय जनसहभागितामा सन्चालन गरिने योजना छन् । अधिकांश योजना सम्पन्न गर्नका लागि उपभोक्ता समितिले जिविससंग सम्झौता समेत गरिसकेका छन् । यसैगरी ठेकेदार मार्फत सन्चालन भइरहेका र सम्झौता भइ सन्चालन हुने क्रममा रहेका योजना पनि छन् । सबै लगातार भइरहेका बन्दको मारमा परेका छन् ।  बाँकेमा पछिल्लो पाँचदिनदेखि लगातार बन्द छ ।
