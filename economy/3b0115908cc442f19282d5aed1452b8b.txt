भारतबाट ८० मेगावाट विद्युत आयात हुने, देशभर विद्युतभार कटौती मुक्त गर्ने तयारी

काठमाडौं, पुस ८ – सरकारले यही पुस १७ गतेदेखि भारतबाट थप ८० मेगावाट विद्युत आयात गर्ने भएको छ । 
ऊर्जा सचिव अनुपकुमार उपाध्याय, नेपाल विद्युत प्राधिकरणका कार्यकारी निर्देशक कुलमान घिसिङ र प्रवक्ता प्रबल अधिकारी नेतृत्वको प्रतिनिधिमण्डलले नेपालका लागि विद्युत  उपलब्ध गराउने भारतको एनभिभिएनसँग गरेको विद्युत खरिद सम्झौतापछि थप विद्युत आयात हुने भएको हो । 
देश जारी ऊर्जा संकट समाधान गर्न र काठमाडौं उपत्यकालाई विद्युतभार कटौतीमुक्त गरिएको घोषणालाई नरन्तरता दिनसमेत थप विद्युत आयात बाट सहज हुने छ । 
भारतले उपलब्ध गराउने थप विद्युत ढल्केबर–मुजफ्फरपुर अन्तरदेशीय प्रसारण लाइनमार्फत आयात गरिनेछ । सो अन्तरदेशीय प्रसारण लाइनअन्तर्गत मुजफ्फरपुरमा थप एक सय एमभिएको ट्रान्सफर्मर जडान कार्य गत मङ्सिर २८ देखि ३० गतेसम्म दुई दिन लगाएर सम्पन्न भइसकेको छ । अन्तरदेशीय प्रसारणलाइनलाई १३२ केभी क्षमताका व्याट्री चार्ज गरिसकिएको छ । 
भारतबाट अहिले प्रसारण लाइनमार्फत ८० मेगावाट विद्युत आयात भइरहेको छ । सम्झौताअनुसार २०१७ जनवरी १ देखि पहिलो चरणमा थप ४० मेगावाट विद्युत आयात हुनेछ भने फ्रेबुअरी १ देखि थप ४० मेगावाट गरी कुल १६० मेगावाट विद्युत आयात गरिनेछ । 
उक्त विद्युतको खरिददर प्रतियुनिट भारतीय मुद्रा ३ रुपैयाँ ६६ पैसा रहनेछ । सो विद्युतको खरिद दर ५ रुपैयाँ ६७ पैसा रहेको छ । विद्यमान बजार मूल्यका आधारमा भारतबाट आयात गरिएको विद्युतको मूल्य सस्तो रहेको बताइएको छ । 
विद्युत आयातसम्बन्धी सम्झौतामा प्राधिकरणका कार्यकारी निर्देशक घिसिङ र एनभिभिएनका प्रमुख कार्यकारी अधिकृत अरुणकुमार गर्गबीच हस्ताक्षर भएको छ । 
यस्तै ढल्केबर सवस्टेसनको काम पनि अन्तिम चरणमा रहेकाले सो कार्य सम्पन्न हुनेबित्तिकै थप विद्युत आयातका लागि पहल गरिने बताइएको छ । प्राधिकरणका प्रवक्ता प्रबल अधिकारीले देशमा जारी ऊर्जा संकट समाधान गर्ने लक्ष्यका साथ सरकारले थप विद्युत आयात गर्ने सम्झौतामा हस्ताक्षर गरेको जानकारी दिनुभयो । 
प्राधिकरण र एनभिभिएनबिच लेऊ अथवा देऊ ‘टेक अर पे’ मान्यताका आधारमा विद्युत खरिद सम्झौता भएको हो । 
भारतीय नोडल एजेन्सी एनभिभिएनसँग जनवरी, २०१७ देखि मे २०१७ सम्मका लागि प्रारम्भिक चरणमा विद्युत खरिद सम्झौता गरिएको हो । मुलुकभर हाल एक हजार २८६ मेगावाट विद्युत माग रहेको छ । नदीमा जलस्तर घटेका कारण आन्तरिक उत्पादन घट्न थालेको अवस्थामा भारतबाट थप विद्युत आयात गरेर ऊर्जा संकट निवारण गर्न लागिएको प्रवक्ता अधिकारीको भनाइ छ । 
यस्तै कुशाहा–कटैया, रक्सौल–परवानीपुर प्रसारण लाइनको समेत स्तारोन्नतिको काम जारी रहेका कारण निकट भविष्यमा नै ती प्रसारण लाइनबाट थप ५०÷५० मेगावाट विद्युत आयात गर्ने समझदारीसमेत नेपाल र भारतबिचमा भएको छ । यस्तै टनकपुरबाट समेत थप ४० मेगावाट विद्युत आयात गर्ने सम्बन्धमा भारतीय पक्षसँग कुराकानी भएको छ । 
देशलाई विद्युतभार कटौतीमुक्त गर्ने लक्ष्यका साथ सरकारले ५६० मेगावाट विद्युत आयात गर्ने तयारी गरेको छ । गत आवमा भारतबाट ३४७ मेगावाट विद्युत आयात गरिएको थियो । 
यस्तै आन्तरिक उत्पादनमा रहेको कुलेखानीलाई हाल नचलाइकन राखिएको छ । विद्युत अत्यधिक माग हुने समयमा सो आयोजनाबाट पनि विद्युत उत्पादन गर्न सकिने प्राधिकरणको भनाइ छ । कालीगण्डकी, मध्यमस्र्याङ्दीजस्ता आयोजनालाई पनि साँझको समयमा मात्रै सञ्चालन गर्ने गरी व्यवस्था मिलाइएको छ । 
आगामी माघ र फागुनमा विद्युतको माग बढी रहने भएकाले लोड व्यवस्थापन गर्न प्राधिकरणलाई वैकल्पिक स्रोतको आवश्यकता परेको हो । 
यस्तै ऊर्जा सचिव उपाध्याय र उहाँका भारतीय समकक्षी पिके पुजारीबीच भएको द्विपक्षीय छलफलका क्रममा नेपालले माग गरे अनुसारनै विद्युत उपलब्ध गराउन र नेपालको ऊर्जा क्षेत्रको विकासमा भारत सरकारले सहयोग गर्ने सहमति भएको छ । 
नेपाल र भारतबिच विद्युत व्यापार सम्झौता (पिटिए) भएको सन्दर्भमा त्यसलाई पूर्णरुपमा कार्यान्वयन गर्ने र पछिल्लोपटक भारत सरकारले तयार पारेको विद्युत् खरिदसम्बन्धी निर्देशिकामा देखिएको असहमतिका बारेमा समेत दुई ऊर्जा सचिवबिच छलफल भएको थियो । 
छलफलका क्रममा पञ्चेश्वर बहुउद्देश्यीय आयोजनाको विस्तृत परियोजना प्रतिवेदनसमेत शीघ्र स्वीकृत गरी कार्यान्वयनमा लैजाने सहमति भएको छ । वापकोश नामक परामर्शदाता कम्पनीले सो आयोजनाको प्रतिवेदन तयार पारेको छ । प्रतिवेदनमा हाल अध्ययनको क्रममा रहेको छ । – रासस
