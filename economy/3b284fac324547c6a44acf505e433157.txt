बढाएको ट्राफिक जरिवाना तत्काल फिर्ता लिन यातायात व्यवसायीको अल्टिमेटम 

काठमाडौं, जेठ १० । नेपाल राष्ट्रिय यातायात व्यवसायी सर्वोच्च महासंघले सरकारले सवारी तथा यातायात व्यवस्था ऐन संशोधन गरी बृद्धि गरेको ट्राफिक जरिवाना शुल्क तत्काल फिर्ता लिन सरकारलाई अल्टिमेटम दिएको छ ।महासंघले सोमबार राजधानीमा पत्रकार सम्मेलन गरी उक्त चेतावनी दिएको हो ।सरोकारवालाहरुसँग छलफल नै नगरी सम्पूर्ण व्यवसायलाई नै धारासायी बनाउने गरी ल्याइएको नियम तत्काल संशोधन गरेर पुरानै व्यवस्थामा ल्याउन माग गरेको हो ।महासंघका अध्यक्ष विष्णु शिवाकोटीले सडक व्यवस्थापन अव्यवस्थित रहेको र कुनै सुविधान नभएको अवस्थामा सरोकारवालाहरुसँग छलफल नै नगरी मुलुक नैै यातायात क्षेत्रबाट चलाउनुपर्ने जसरी जरिवाना बृद्धि गर्दा यो क्षेत्र धरासायी बन्ने भन्दै यसलाई तत्काल रोक्न माग गरे ।यो व्यवस्थाकाविरुद्धमा व्यवसायीहरुले आगामी जेठ १३ गते सरकारलाई चेतावनीस्वरुप यातायात बन्दको आह्वानसमेत गरेको छ ।आफूहरुको मागमा तत्काल सुनवाइ नगरे आगामी दिनमा अझै कडा आन्दोलन थाल्ने चेतावनी व्यवसायीहरुले दिएका छन् ।यसअघि, २५ देखि  २०० रुपैयाँसम्म जरिवाना रहेकोमा ट्राफिक ऐन संशोधन गरी ५ सय देखि १५ सय रुपैयाँसम्म बनाइएको छ ।ट्राफिकले जरिवाना रकमबाट पाउने १५ प्रतिशत कमिसन खारेज गरेर सम्पूर्ण रकम राजश्वमा जाने व्यवस्था मिलाउन पनि व्यवसायीहरुले माग गरेका छन् ।
