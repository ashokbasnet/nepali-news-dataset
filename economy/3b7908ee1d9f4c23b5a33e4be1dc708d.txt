निगमका पूर्व महाप्रवन्धक झा 'सर्टलिष्ट'मा पर्न असफल

माधव दुलाल/उज्यालो । काठमाण्डौं, पुष २१ - नेपाल आयल निगमको महाप्रवन्धकका लागि आवेदन दिएका पूर्व महाप्रवन्धक दिगम्बर झा 'सर्टलिष्ट'मा पर्न पनि असफल हुनु भएको छ । निगमको महाप्रवन्धक छनौटका लागि गठित समितिले आवेदन दिएको १५ जना मध्येबाट ५ जनालाई 'सर्टलिष्ट' गरेको छ । तर यो 'लिष्ट'मा पूर्वमहाप्रवन्धक झाको नाम भने छैन ।

 

महाप्रवन्धकको दौडमा रहेका मध्ये बच्चु काफ्ले, सुरेश अग्रवाल, विनोद अर्याल, चक्रबहादुर थापा 'सर्टलिष्ट'मा परेका श्रोतले जनाएको छ । छनौटमा पर्ने अर्का एक जना नेशनल ट्रेडिङमा कार्यरत रहेको भनिए पनि नाम खुलाईएको छैन ।

आयल निगमको महाप्रवन्धक खुल्ला प्रतिष्पर्धाबाट नियुक्त गर्न राष्ट्रिय योजना आयोगका उपाध्यक्ष दीपेन्द्र वहादुर क्षेत्रीको संयोजकत्वमा छनौट समिति गठन गरिएको थियो । 
महाप्रवन्धकको आवेदन दिएर पनि छनौटमा पर्न असफल रहेका झाले निगमको कार्यकारी निर्देशक र महाप्रवन्धक भएर झण्डै ४ वर्ष काम गरिसक्नु भएको छ ।

कामको लागि अनुभवी भएपनि भ्रष्टाचार र अनियमिताको आरोप लागेको र विवादमा पनि परेका कारण झालाई छनौट नगरिएको श्रोतको भनाई छ । गत भदौ १२ गते ४ वर्षे कार्यकाल सकिने भएपनि सरकारले झालाई साउन २९ गते नै हटाएको थियो ।
यसअघि महाप्रवन्धकको राजनीतिक नियुक्ती हुने गरेको भए पनि यस पटक भने पहिलो चोटी खुल्ला प्रतिस्पर्धाबाट महाप्रवन्धक छनौट गर्न लागिएको हो ।
