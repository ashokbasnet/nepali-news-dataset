स्वास्थ्य बिमा कार्यक्रम लागू हुन अझै ३/४ महिना लाग्ने

काठमाडौं, मंसिर २८ – सरकारले यसै आर्थिक वर्ष भित्र लागू हुने घोषणा गरेको स्वास्थ्य बिमा कार्यक्रम लागू हुन अझै ३/४ महिना लाग्ने भएको छ ।
अहिले समग्र बिमा कार्यक्रमबारे आधारभूत डकुमेन्ट तयार गर्ने काम भइरहेको स्वास्थ्य मन्त्रालय स्वास्थ्य बिमा इकाईका संयोजक केदारबहादुर अधिकारीले जानकारी दिनुभयो ।
स्वास्थ्य बिमाले कति रोगलाई समेट्ने, कति रकमको आधारमा उपचार खर्च हुने, बिमाको प्रिमियम सरकारले तिर्ने कि नागरिकले भन्ने जस्ता कुराको अन्तिम टुंगो लगाउन छलफल भइरहेको छ ।
सबै तयारी पुरा गर्न कम्तीमा पनि एक महिना लाग्ने र सरकारबाट अन्तिम निर्णय हुनका लागि कम्तिमा पनि ३/४ महिना लाग्न सक्ने अधिकारीको भनाइ छ । बिमाका लागि सबै विषय समेटेर प्याकेज नै बनाउनुपर्ने भएकाले समय लागेको उहाँले बताउनुभयो ।
सरकारले चालु आर्थिक वर्षको बजेटमा १५ जिल्लामा परिक्षणका रुपमा स्वास्थ्य बिमा कार्यक्रम सुरु गर्न ४५ करोड रुपैयाँ विनियोजन गरेको छ । स्वास्थ्य बिमा कार्यक्रम परिक्षणका रुपमा तीन जिल्लाबाट सुरु गर्ने स्वास्थ्य मन्त्रालयले तयारी गरेको छ ।
