गुलियो उखु, खल्लो व्यथा

जनार्दन पोखरेल/ उज्यालो। महोत्तरी पुस ६ - उखुको मूल्य निर्धारण नहुँदै चिनी उद्योगहरु चल्न थालेपछि तराईका जिल्लाका किसानहरु अन्यौलमा परेका छन् । महोत्तरी, सर्लाही , रौतहट, बारा, पर्सा, धनुषा सिरहा, सप्तरी, सुनसरी, रुपन्देही, नवलपरासी लगायतका तराईका एक दर्जन भन्दा धेरै जिल्लाका लाखौं किसानले व्यवसायिक रुपमा उखु खेती गर्दै आएका छन् । तर आफूले वर्षभरी दुःख गरेर फलाएको उखु मूल्य बिनै उद्योगलाई दिनु पर्दा किसान निराश हुँदै गएका छन् । यसले किसानहरु उखु खेतीबाटै पलायन हुने अबस्था आउने खतरा बढ्दै गएको छ ।
दुई वर्षअघि प्रति क्वीन्टल ४ सय ८१ रुपैयाँमा बिक्री भएको उखु गएको वर्ष किसानले ४ सय ७६ रुपैयाँमै बेच्चु परेको थियो । चिनीको मूल्य नवढेको बहानामा उद्योगीहरुले गतबर्ष किसानलाई अघिल्लो बर्ष दिएको पुरानै मूल्य पनि दिएका थिएनन् । यसवर्ष कति मूल्य निर्धारण हुने हो अझै टुङ्गो छैन । चिनी उद्योगीहरुले धेरै किसानलाई अघिल्लो वर्षकै भुक्तानी पनि अझै पूरा दिएका छैनन् । गएको वर्ष पेश्की स्वरुप क्वीन्टलको ४ सय रुपैयाँको दरले भुक्तानी पाएका किसानले ७६ रुपैयाँ अझै नपाएका नेपाल उखु उत्पादक महासंघका अध्यक्ष कपिलमुनी मैनालीले बताउनुभयो ।
गएको वर्षकै भुक्तानी बाँकी रहेको र यस वर्ष कति मूल्य निर्धारण हुने हो, कुनै टुङ्गो नभएको अबस्थामा पनि किसानहरु फेरि चिनी उद्योगहरुलाई विना मूल्य उखु दिन बाध्य छन् । समयमै नकाटे उखुको रस सुकेर जाने डर हुन्छ । रस सुकेको उखुबाट लागत मूल्य पनि नउठ्ने भएकाले उद्योग चल्नासाथ उखु काटेर उद्योगमा पु¥याउनु आफूहरुको बाध्यता भएको महोत्तरी हात्तिलेटका किसान दलबहादुर तामाङको भनाई छ ।
‘उखुको मूल्य निर्धारण नहुँदै उखु पेल्न पाउँदा उद्योगीहरुलाई त फाइदै होला, तर उखु किसानहरु भने उखु खेतीबाट पलायन हुने अबस्था आएको छ’, उखु उत्पादक किसान संघ महोत्तरीका अध्यक्ष नरेशसिंह कुशवाहाले भन्नुभयो, ‘गतबर्षदेखि धेरै किसालने उखु खेती मासेर फेरि धान, मकै गहुँ जस्ता बाली लगाउन थालेका छन्, यो भनेको अझै चिनीमा आत्मनिर्भर नभएको मुलुकको लागि राम्रो संकेत होइन ।’
एउटा उद्योगले मात्र उखुको मूल्य निर्धारण गर्न नसक्ने भएकाले सरकारको समेत सहभागितामा पछि तय हुने मूल्यमा किसानलाई भुक्तानी दिने गरी यस बर्ष समयमै उद्योग सञ्चालन गरिएका ेमहोत्तरीको रामनगरमा रहेको देशकै सबैभन्दा ठूलो चिनी उद्योग एभरेष्ट सुगर एण्ड केमिकल इन्डष्ट्रिजका महाप्रबन्धक कृष्णचन्द्र दासको भनाई छ ।
‘गतबर्ष मूल्यमा कुरा मिलेपछि उद्योग चलाउँला भनेर पर्खेर बस्दा उद्योग र किसान दुबैलाई नोक्सान भएकाले यस बर्ष समयमै उद्योग सञ्चालन गरेका हौं’, दासले भन्नुभयो ।
महोत्तरीमा यस बर्ष ३४ लाख क्वीन्टल भन्दा वढी उखु उत्पादन हुने अनुमान एभरेष्ट चिनी उद्योगले गरेको छ । सर्लाहीमा भने यस बर्ष ७० लाख क्वीन्टल भन्दा बढी उखु उत्पादन भएको अनुमान छ । विगतका बर्षमा किसानका संगठनहरुसँग बसेर उद्योगीहरुले उखुको मूल्य निर्धारण गर्दै आएका थिए । तर गत बर्षदेखि उखुको मूल्य निर्धारण गर्दा सरकारको समेत सहभागिता खोज्न थालिएको छ । उखुको उत्पादन वढेपछि उद्योगीहरुले किसानलाई मूल्यमा ठग्न थालेका र आफूहरुले उखुको मूल्य निर्धारणमा सरकारको समेत संलग्नता खोज्न थालेको उखु उत्पादक महासंघका अध्यक्ष कपिलमुनी मैनाली बताउनुुहुन्छ ।
उद्योगीहरुले चिनीको मूल्य नबढेको बहानामा किसानलाई उखुको न्यायोचित मूल्य नदिने हो भने उखु खेतीबाट किसान पलाएन हुने अबस्था आउने र त्यसबाट राज्यलाई ठूलो नोक्सानहुने नेपाल उखु तथा चिनी विकास समितिका अध्यक्ष रामचन्द्रसिंह कुशवाहाले बताउनुभयो ।
‘जसरी कच्चा पदार्थको अभावमा विराटनगर जुट उद्योग, जनकपुर चुरोट कारखाना बन्द भए, किसानले उखुको न्यायोचित मूल्य पाएनन् भने, चिनी उद्योगहरु पनि बन्द हुने अबस्था आउन सक्छ । यसप्रति हामी सबै गम्भीर बन्नुपर्छ’, कुशवाहाले भन्नुभयो ।
