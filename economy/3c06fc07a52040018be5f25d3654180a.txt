आन्दोलनरत ट्याङ्कर मजदुर काममा फर्किए

विराटनगर, मंसिर १५ – दुई दिनदेखि आन्दोलनमा रहेका पेट्रोलियम ट्याङ्कर मजदुरले शनिबारदेखि इन्धन ढुवानी शुरु गरेका छन् । शुक्रबार राती अबेर सकिएको वार्तामा सहमति भएपछि उनीहरु काममा फर्केका हुन् ।
बार्तामा तलब बढाउने सहमति भएपछि मजदुरहरु काममा फर्किएका हुन् । चालकलाई ९ हजार र सहचालकलाई ५ हजार तलब दिइने सहमती भएको छ । यसअघि चालकले ६ हजार ५ सय र सहचालकले ३ हजार रुपैयाँ पाउँदै आएका थिए ।
मजदुरहरु आन्दोलनमा उत्रिएपछि पेट्रोलियम पद्धार्थको बिक्री बितरण, ढुवानी लगायतका कारोबार ठप्प भएको थियो । सहमतिपछि आन्दोलनका सबै कार्यक्रम फिर्ता लिएको नेपाल यातायात मजदुर संघका पुर्वाञ्चल अध्यक्ष केशव आचार्यले जानकारी दिनुभयो ।
