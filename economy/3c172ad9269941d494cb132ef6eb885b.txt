अर्घाखाँची दुर्घटना पाइलटको जिद्धिका कारण भयो : जाँचबुझ आयोग

काठमाडौं, जेठ २२ – नेपाल बायुसेवा निगमको अर्घाखाँचीमा भएको जहाज दुर्घटना ‘पाइलटको जिद्धि’का कारण भएको जाँचबुझ आयोगले ठहर गरेको छ ।
बिहीबार संस्कृति, पर्यटन तथा नागरिक उड्डयन मन्त्री भीम आचार्यलाई प्रतिवेदन बुझाउँदै आयोगले पाइलटले जिद्धि गरेर बढि जोखिम लिन खोज्दा दुर्घटना भएको उल्लेख गरेको छ । आयोगले पाइलट र को–पाइलटबीच आवश्यक कोअर्डिनेशनसमेत नभएको उल्लेख गरेको जाँचबुझ आयोगका अध्यक्ष त्रिरत्न मानन्धरले बताउनुभयो ।
निगमको ट्विनअटर जहाज जहाज फागुन ४ गते काठमाडौंबाट पोखरा हुँदै जुम्लातर्फ जाने क्रममा अर्घाखाँचीको डिहिडाँडा मसिनेलेकमा दुर्घटनामा परेको थियो । दुर्घटनामा जहाजमा रहेका १५ जना यात्रु र ३ जना चालक दलका सदस्यहरु गरि १८ जनाको घटनास्थलमै ज्यान गएको थियो ।
उडानको क्रममा पाइलट शंकर श्रेष्ठ र को–पाइलट रविन्द्र महर्जनबीच राम्रो कोअर्डिनेशन नभएको प्रतिवेदनमा उल्लेख गरिएको छ । को–पाइलटले जहाज मोड्न आग्रह गरेको भएपनि मुख्य पाइलटले उक्त आग्रह पालना नगरेको मानन्धरले बताउनुभयो ।
काठमाडौं र जुम्लाको मौसममा केही सुधार देखिएपछि जहाजले उडान थालेको थियो । जहाज पोखरा विमानस्थलमा ल्यान्ड गरेर बल्ल जुम्लाका लागि उडेको हो । उडानको क्रममा बिचमा मौसम खराब भएपछि जहाज ढोरपाटन हुँदै जुम्ला जानुपर्नेमा दक्षिणी मोहोडाबाट नेपालगञ्ज ल्यान्ड गर्ने गरी अगाडी बढ्न खोजेको प्रतिवेदनमा छ ।
प्रतिवेदन बुझ्दै मन्त्री आचार्यले नेपालमा प्रतिवेदन सार्वजनिक हुने तर कार्यान्वयन नहुने अवस्था रहेको भन्दै आयोगले दिएका सुझावलाई गम्भीर रुपमा लिन सम्बन्धित सबैलाई निर्देशन दिनुभयो ।
