मोदीले घोषणा गरेको ऋणको ब्याजदर एक प्रतिशत मात्र हुने

काठमाडौं, भदौ ४ - भारतीय प्रधानमन्त्री नरेन्द्र मोदीले नेपाल भ्रमणका क्रममा घोषणा गरेको  एक खर्ब नेपाली रुपैयाँ सहुलियतपुर्ण ऋणको ब्याज १ प्रतिशत मात्रै हुने भएको छ ।
यसअघि यो ऋणको ब्याजदर १ दशमलव ७५ प्रतिशत हुने भनिएपनि भारतीय राजदुत रञ्जित रेले अर्थमन्त्री डाक्टर रामशरण महतसँग भेटेर ब्याज १ प्रतिशत मात्रै हुने जानकारी दिनुभएको हो ।
भेटमा राजदुत रेले प्रधानमन्त्री मोदीको भ्रमणका अवसरमा घोषित सहयोगलाई तत्काल कार्यान्वयनमा ल्याउन भारत तयारीमा रहेको जानकारी दिनुभयो ।  राजदूत रेले नेपाल र भारतबीच सहमति भैसकेका बूँदाहरुमा फेरि छलफल नगरी असहमत बूँदालाई छिटो सहमतिमा लगी बिद्युत व्यापार र बिद्युत विकास दुबै सम्झौता गर्नुपर्नेमा जोड दिनुभयो ।
भेटमा अर्थमन्त्री महतले सहयोगलाई तत्काल कार्यान्वयन गर्नुपर्नेमा जोड दिनुभयो । नेपालको प्राथमिकता काठमाडौं तराई द्रुतमार्ग, मध्यपहाडी सडक र जलबिद्युत आयोजना भएको जानकारी दिदै अर्थमन्त्री महतले जलबिद्युत आयोजनामा विशेषगरी बूढीगण्डकी र नलसिंगाड भएको स्पष्ट पार्नुभयो । भेटमा क्रिकेट एकेडेमी निर्माणका साथै पोखरा, भैरहवा र नेपालगञ्जमा क्रिकेट खेल मैदान निर्माण, झुलाघाट पुल निर्माणबारे पनि छलफल भएको थियो ।
