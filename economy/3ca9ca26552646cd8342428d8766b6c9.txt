रसुवागढि नाकामा आउँदो आइतबारदेखि टोकन सिष्टम

हिमनाथ देवकोटा/उज्यालो । 
रसुवा, कात्तिक ३० – रसुवागढि नाकामा दैनिक एकसय मालवाहक कन्टेनर मात्र चलाउन पाइने भएको छ । नाकामा सवारी साधनको उच्च चापका कारण रसुवागढि जलविद्युत आयोजनाको काम अवरूद्ध हुने र जाम कै कारण नाका अस्तव्यस्त हुन थालेपछि जिल्ला प्रशासन कार्यलय रसुवाले दैनिक न्युनतम एक सय मालवाहक कन्टेनर मात्र सञ्चालन गर्न दिन लागेको हो । चीनसँगको व्यापारीक नाकालाई व्यवस्थित बनाउनका लागि मालबाहक कन्टेनरलाई व्यवस्थापन गर्न लागिएको सहायक प्रमुख जिल्ला अधिकारी दिपक केसीले बताउनुभयो । 
यस कारण हुन्छ ट्राफिक जाम
रसुवागढि नाकामा अहिले दैनिक २ सय भन्दा बढि मालबाहक कन्टेर सञ्चालन हुने गरेका छन् । जिल्लामा पार्किङ गर्ने निश्चित ठाउँ नहुँदा सवारी साधन जथाभावी रोक्ने गरेका छन् । साँघुरो बाटोमा  मालबाहक कन्टेनरको चापले ट्राफिक व्यवस्थापनमा समस्या देखिएको छ । साँघुरो बाटो, पार्किङ स्थान नहुनु, भन्सार नियमित नहुनु, राति ९ बजेपछि सवारी साधन सञ्चालन गर्न नपाइने र एक दिने प्रवेशाज्ञा नपाउँदा व्यवस्थापनमा समस्या परेको जिल्ला ट्राफिक प्रहरी कार्यलयका प्रहरी सहायक निरीक्षक जयराम पुडाशैनीले बताउनुभयो । 
यस्ता छन् व्यवस्थापनका योजना
आइतबारसम्ममा रसुवाको टिमुरेमा अव्यवस्थित तरिकाले रोकी राखिएको मालबाहक कन्टेनर हटाइने भएको छ । टिमुरेको तातोपानीदेखि ड्यामसाइट क्षेत्रमा अव्यवस्थित तरिकाले रोकी राखेका ७० भन्दा बढि मालवाहक कन्टेनर हटाएर त्यस क्षेत्रमा ठुला सवारी साधनलाई पार्किङ निषेध गर्न लागिएको हो । जिल्ला प्रहरी कार्यालय रसुवाका प्रहरी नायव उपरीक्षक फणिन्द्र प्रसाईंका अनुसार नाकामा अत्याधिक सवारी साधनको चापले गर्दा ट्राफिक व्यवस्थापन गर्न कठिनाई हुने, सवारी साधनको निश्चित पार्किङ स्थान हुँदा नाका अव्यवस्थित हुने तथा रसुवागढि जलविद्युत आयोजनाको काम सुचारू हुन लागेकोले ट्राफिक व्यवस्थापन गर्न मालबाहक कन्टेरका लागि आइतबारदेखि टोकन सिष्टम लागु गर्न लागिएको छ ।  
टोकन सिष्टम लागु भएपछि केरूङबाट सामान बोकेर आएका ५० वटा कन्टेर मात्र नेपाल भित्रन पाउने छन् भने सामान लिन केरूङ जान लागेका ५० वटा खाली कन्टेनर रसुवागढि जान पाउने छन् । जिल्लाको वेत्रावती, स्याफ्रु र रसुवागढिबाट टोकन वितरण गरिने प्रहरी नायव उपरीक्षक प्रसाईंले बताउनुभयो । नाकामा कम चाप भएमा सय भन्दा बढी मालवाहक कन्टेनर प्रवेश गर्न पाउने छन् । त्यसैगरी, सडक डिभिजन कार्यालयले आइतबारसम्ममा पासाङल्हामु राजमार्गको रसुवाखण्डमा झरेको पहिरो हटाउने, ग्राभेल गर्ने, सडकलाई फराकिलो बनाउने र वेत्रावतीबाट रसुवागढिसम्म आवश्यकता अनुसार पार्किङ जोन बनाउन सुरू गर्ने भएको छ । रसुवागढि जलविद्युत आयोजनाका निमित्त आयोजना प्रमुख नगेन्द्रनाथ ज्ञवालीका अनुसार स्याफ्रुबाट रसुवागढि नाकासम्म १४ किलोमिटर क्षेत्रमा सम्भावना भएका ठाँउमा सडक फराकिलो बनाई ट्राफिक व्यवस्थापनमा सहयोग गर्नेछ ।
