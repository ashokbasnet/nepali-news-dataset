दसैँमा ठगिनबाट जोगिन सम्झनै पर्ने कुरा

मदन पौड्याल/उज्यालो
काठमाडौं, असोज १८ – दसैँको चहलपहल बढ्दै जाँदा बजारमा किनमेल गर्नेको उत्तिकै भिड छ । यो बेला खाद्यान्न, लत्ताकपडादेखि अन्य बस्तुको माग बढी हुन्छ । खाद्य बस्तु बेच्ने खुद्रा किराना पसलदेखि घर फर्कने यात्रुले खाना नास्ता खाने सडक किनाराका होटललाई पनि भ्याइनभ्याइ छ । दसैँको मौकामा खाद्यवस्तुमा मिसावट र कालोबजारी गर्नेहरु पनि सक्रिय हुन्छन् । किनभने धेरै नेपालीले दसैँलाई खर्च गर्ने चाडको रुपमा लिन्छन् । अरु बेला बचत गरेको पैसा पनि दसैँमा खर्च हुन्छ । व्यापारीले दसैँलाई कमाउने पर्वको रुपमा र उपभोक्ताले रमाइलो र खर्च गर्ने अवसरको रुपमा लिएका छन् । त्यही संयोजन हुँदै आएको छ अहिलेको बजारमा ।
स्किम, बम्पर योजना र मेला उपभोक्ता ठग्ने शैली
उपभोक्ताको संख्या धेरै भएको बेला ठग्न सकिन्छ भन्ने बुझाई छ । यही मौका कुरेर बसेका व्यवसायी कमाउ धन्दामा सक्रिय छन् । दसैँ, तिहार र छठ जस्ता पर्वमा बजारमा अनेक स्किम, बम्पर योजना र मेला गरेर सामान कटाउने व्यवसायी र जतिसक्दो सस्तो मूल्यमा धेरै सामान किन्ने उपभोक्ताको तयारी छ । 
भ्रमपूर्ण विज्ञापनले उपभोक्ता ठगिँदै 
चाडपर्वमा बढ्दै गएका भ्रमपूर्ण विज्ञापन उपभोक्ता ठग्ने माध्यम बनेका छन् । एउटा किने अर्को सित्तैमा भनेर बस्तु बेचिन्छ । यस्तो हुलमुलको बेला गुणस्तरहीन वस्तु बेचेर उपभोक्ता ठग्नेलाई रोक्नुपर्ने बेला हो तर बजारमा नियमक निकायको उपस्थिती नभएको गुनासो छ ।
तर आफूखुसी भाउ निर्धारण गर्ने, भ्रमपूर्ण विज्ञापन दिने र अखाद्य बस्तु समेत किनबेच हुने भएकाले अनुगमन थालेको दाबी गर्नुहुन्छ खाद्य प्रविधि तथा गुण नियन्त्रण विभागका प्रवक्ता पूर्णचन्द्र वस्ती । 
पहिलो तहमा नाकामा अनुगमन
यो समयमा माग बढी हुने बस्तु धेरै आयात हुने भएकाले पहिलो तहमा नाकामा मात्र अनुगमन भैरहेको छ । नाकामा खाद्य बस्तु परीक्षणका लागि क्वारेन्टन प्रयोगशाला छ, खाद्य बस्तुको नमुना परीक्षण गरेपछि मात्र भित्रिने गर्छ । खाद्य ऐन, २०२३ अनुसार खाद्य वस्तुको उत्पादन स्तरदेखि बिक्री, वितरणसम्म शुद्धता कायम गरी उपभोक्ताको स्वास्थ्य र हकहितको संरक्षण गर्ने मुख्य उदेश्य छ । 
दोस्रो तहमा उद्योग अनुगमन
बस्तु तथा सेवा उत्पादनका लागि लाइसेन्स लिने बेलादेखि नै स्वच्छता र गुणस्तरको बारेमा बुझेर नै उत्पादन अनुमति दिने भएकाले उद्योगले जालझेल गर्न मिल्दैन । तर विभागले बेला बेला अनुगमन नगर्दा अखाद्य बस्तु बजारमा आउछन् । तर चाडमा विभागदेखि, जिल्ला प्रसाशन कार्यलयबाट समेत अुनगमन गर्ने संयन्त्र छ र त्यही अनुसार भैरहेको विभागको दाबी छ । २०७३ सालमा मात्रै ५५ भन्दा बढी उद्योगमाथि मुद्धा दायर गरेको विभागले जनाएको छ । दालमोठ, भुजिया, बिस्कुट, तेल, स्न्याक्स, दुध, पानी, कुखुराको दाना, चिनी, मसला उत्पादन गर्ने उद्योग रहेका छन् । त्यस्तै होटल तथा रेस्टुरेन्टलाई पनि कारवाहीको दायरामा ल्याएको विभागले जनाएको छ ।
दसैँमा विशेष अनुगमन 
व्यापारीले पनि दसैँ तिहार जस्ता पर्वको लागि पहिले नै सामान ल्याएर गोदाम गरेका छन् । व्यापारीलाई दसैँको बेला जसरी भए पनि धेरै पैसाको सामान बेच्नु पर्ने छ त्यसैले जे जस्ता गुणस्तरका सामान भए पनि भन्सारबाट छिरिरहेका छन् । दसैँमा उपभोक्ता ठगिएका गुनासा धेरै आउने भएकाले अनुगमन आवश्यक छ ।
त्यसलाई बुझेर आपूर्ति व्यवस्थापन विभाग, गुण नियन्त्रण विभाग, कर्मचारी संयन्त्र, प्रहरी प्रसाशनलगायतको टोलीबाट अनुगमन भैरहेको खाद्य प्रविधि तथा गुण नियन्त्रण विभागले जनाएको छ । विभागको ¥यापिट रेस्पोन्स टिमले दसैँमा बजार अनुगमन गर्नेछ । यो बिचमा काठमाडौं उपत्यकामा र राजमार्गका होटलमा पनि अनुगमन भएको विभागको दाबी छ ।
उपभोक्ता आफै पनि सचेत बन्न आवश्यक 
बजारमा पाइने बस्तुमा उत्पादन मिति, प्रयोग गर्न सक्ने अवधि र बिर्को खोलेको नखोलेको हेरेरै थाहा हुन्छ । चाउचाउ, बिस्कुट जस्ता प्याकेटमा पाइने बस्तुमा मिति हेर्ने, जुस जस्ता पेय पदार्थको बिर्को खोलेको छ की छैन ध्यान दिन सके पनि केही हदसम्म अखाद्य बस्तुबाट राहत पाउन सकिन्छ ।
त्यस्तै अस्वभाविक लाग्ने रंगिन बस्तु जस्तै मिठाई, बढी हरियो तरकारी तथा फलफूल शंका लागेमा नकिन्ने । सामान किन्दा आफूले किन्ने गरेको ब्रान्ड नै खरिद गर्नु राम्रो हुन्छ । तर उत्पादन मिति, प्रयोग अवधि थाहा नहुँने बस्तु र प्याकेटमै पनि खोलेपछि समस्या छ र आफू ठगिएको लागेमा गुनासो गर्न वा उजुरी दिन सकिन्छ ।
उजुरी गरे कारवाही
अखाद्य बस्तु तथा सेवामा शंका लागेमा क्षेत्रीय खाद्य प्रविधि तथा गुण नियन्त्रण कार्यालय, जिल्ला प्रसाशन कार्यालय, प्रहरी प्रसासनमा पनि उजुरी दिन सकिन्छ । विराटनगर, हेटौडा, भैरहवा, नेपालगंज, धनगढी, जुम्लालगायतका ठाउँमा खाद्य प्रविधि तथा गुण नियन्त्रण विभागका क्षेत्रीय कार्यालय छन् । फोन, इमेल र फेसबुक पनि प्रयोग गर्न सकिन्छ । फेसबुकमा हेलो खाद्य प्रविधि भन्ने छ ।
गुण नियन्त्रण महाशाखाको फोन ४२६२४३० मा पनि गुनासो टिपाउन सकिन्छ । गुणस्तरहिन र अखाद्य बस्तु बेच्नेलाई जरिवानादेखि कैद सम्मको व्यवस्था छ । खाद्य बस्तुको मिसावटमा प्रकृति हेरेर उपभोक्ताको स्वास्थ्यमा असर गर्ने भए २५ हजार रुपैयाँ जरिवानादेखि तीन बर्ष सम्मको जेल सजाय हुन्छ ।
