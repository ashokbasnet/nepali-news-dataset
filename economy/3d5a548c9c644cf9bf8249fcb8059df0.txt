घाटा रकमको ब्यवस्थापमा सरकार गम्भीर भएन : आयल निगम

काठमाडौ, बैशाख १४– पेट्रोलियम पदार्थ बेच्दा भएको घाटा रकमको ब्यवस्थापनमा सरकार गम्भीर नहुँदा समस्या भएको नेपाल आयल निगमले जनाएको छ । पेट्रोलियम पदार्थ बेचे वापत निगमलाई महिनाको एक अर्ब ५६ करोड रुपैंया घाटा छ । यसमा थप २५ करोड रुपैंया भ्याटमा तिर्नुपर्छ ।

 

सरकारले घाटा रकम समयमा निकासा नगर्ने र आयात सजिलो बनाउन अन्य उपाय पनि नदिँदा समस्या जटिल बनेको निगमका कायम मुकायम कार्यकारी निर्देशक सुरेश कुमार अग्रवालले गुनासो गर्नुभयो । निगमले पेट्रोल नाफामा बेचेपनि डिजलमा प्रतिलिटर १२ रुपैंया ५० पैसा र खाना पकाउने ग्यासमा प्रति सिलिण्डर आठ सय दुई रुपैंया घाटामा बेच्नु परेको बताएको छ ।
आपूर्ति ब्यवस्थापन सहज गर्न सरकारले दिएको ७५ करोड रुपैंयाको कुनै अर्थ नभएको निगमले जनाएको छ । निकासा भएको रकमले आयात बढाउन नसकिने भएपछि उपभोक्ताले अझै पेट्रोलियम पदार्थको अभाव झेल्नुपर्ने भएको छ ।
