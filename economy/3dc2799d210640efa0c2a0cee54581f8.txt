तमोर नदीमाथिको मोटरेबल पुलको निर्माणकार्य पुनः रोकियो

रविन भट्टराई (इमेज)ताप्लेजुङ, असार ४ । ताप्लेजुङको दोभानस्थित तमोर नदीमाथिको मोटरेबल पुलको निर्माणकार्य पुनः रोकिएको छ ।जिल्लाका दुईओटै निर्वाचन क्षेत्र जोड्ने उद्देश्यले निर्माण थालिएको पुलको काम रोकिएको हो ।वर्षायामसँगै नदीमा पानीको बहाव बढेको भन्दै निर्माणको जिम्मा लिएको कम्पनीले मंसिरसम्मका लागि काम रोकेको हो ।सम्झौता भएको दुई वर्षसम्म काम नै नगरी बसेको हुलास कम्पनीले बर्खा लागेपछि काम सुरु गरेको थियो ।तर, पानीको बहावले काम प्रभावित हुने र हालसम्म बनाएको संरचना पनि बगाउने भन्दै कम्पनीले काम रोकेको छ ।कम्पनिका इन्जिनियर उद्धव रानाले पानीको बहाव घट्न मंसिर नै लाग्ने भएकाले त्यसबेला समयसम्म काम गर्न नसकिने बताए ।आर्थिक वर्ष २०६५/०६६ मा ठेक्का आह्वानपछि सम्झौता भएअनुसार २०७२ साल असोज महिनामा सकाउनुपर्ने भनिएपनि ठेकेदार र पुल निर्माणका लागि चाहिने सामान उत्पादक कम्पनीको लापरबाहीका कारण गत फागुनबाटमात्र कामले गति लिएको थियो ।एक वर्षअघि नै निर्माणकार्य पूरा भइ सक्नुपर्नेमा अझैसम्म काम नभएपछि स्थानीयबासी आक्रोशित भएका छन् ।
