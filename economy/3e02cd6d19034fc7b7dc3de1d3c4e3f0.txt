सिण्डिकेट तोड्ने राष्ट्रिय यातायात व्यवसायी सर्वोच्च महांसघको घोषणा

काठमाडौं, साउन २५ - राष्ट्रिय यातायात व्यवसायी सर्वोच्च महांसघले पूर्वाञ्चलमा भइरहेको यातायातको सिन्डीकेट तोड्ने चेतावनी दिएका छन् ।
मेची बस व्यवसायी संघले सिण्डिकेट लागू गर्दै थालेको आन्दोलन गैरकानुनी भएको भन्दै महासंघले काठमाडौंमा पत्रकार सम्मेलन गरि आन्दोलन तोड्ने चेतावनी दिएको हो ।
महासंघका अध्यक्ष विष्णु शिवाकोटीले आफूहरुले सर्वोच्च अदालतको फैसला बमोजिम नै स्वस्थ प्रतिस्पर्धाको माध्यमबाट सेवा थालेकाले विरोध गर्नुको कुनै अर्थ नभएको बताउनुभयो ।
महासंघका मुख्य महासचिव शम्भुप्रसाद अधिकारीले कानुनी प्रक्रिया पूरा गरि राज्यले अनुमति दिएपछि आफूहरुले यातायात सञ्चालन गर्न खोज्दा सिण्डिकेट लागू गर्न खोज्नु राज्यलाई पनि अटेर गर्नु हो भन्दै गैरकानुनी रुपमा गरिएको सिण्डिकेट तोड्ने चेतावनी दिनुभयो ।
उज्यालो यातायात व्यवसायी संघका सचिव उमेश खड्काले मेची बस व्यवसायी संघले बर्षोदेखि सिण्डीकेट लागू गरेकोले त्यसको विरोधमा उज्यालो यातायातले सेवा सुरु गरेको बताउनुभयो । राष्ट्रिय यातायात व्यवसायी महांसघ अन्तर्गतका ब्यवसायीले गरेको हड्तालका कारण पुर्वाञ्चलमा गाडी चल्न नसक्दा जनजीवन प्रभावित भएको छ ।
