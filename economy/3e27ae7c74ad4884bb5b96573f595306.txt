गोर्खा बैंकको व्यवस्थापनमा राष्ट्र बैंक

कमल पराजुली/उज्यालो । काठमाडौं, पुस १८ - नेपाल राष्ट्र बैंकले समस्याग्रस्त अबस्थामा रहेको गोर्खा बिकास बैंकको ब्यवस्थापन आफ्नो हातमा लिएको छ ।

समस्याग्रस्त घोषणा गरेको २ बर्षसम्म पनि बैंक आन्तरिक रुपमा सुध्रन नसकेपछि राष्ट्र बैंकले अब ६ महिना भित्र सुधार नभए खारेजीमा लैजाने बिकल्प सहित ब्यवस्थापन आफ्नो हातमा लिएको हो ।

राष्ट्र बैंकका उपनिर्देशक बिश्वत थापाको नेतृत्वमा ३ जनाको ब्यवस्थापन समुहले अब गोर्खा बिकास बैंकको ब्यवस्थापन हेर्नेछ । थापाको नेतृत्वमा उपनिर्देशक मुक्ति सापकोटा र सहायक निर्देशक अशोक राई रहेको ब्यस्थापन समुहले विहीवारदेखि बैंक ब्यवस्थापनको काम शुरु गर्ने राष्ट्र बैंकका प्रवक्ता भास्करमणी ज्ञवालीले उज्यालो अनलाइनलाई जानकारी दिनुभयो ।

यो ब्यबस्थापन समुहले ६ महिना भित्र बैंकको बिस्तृत लेखा परिक्षण प्रतिबेदन र आफ्नो अध्ययन प्रतिबेदन तयार गरेर राष्ट्र बैंकमा बुझाउनेछ । यस्तै यसअघि बित्तीय अपराध गरि बैंकलाई समस्यामा पार्ने काममा संलग्न पूर्व सञ्चालकहरुको नाममा रहेको शेयर बेच्ने, नयाँ रणनीतिक साझेदार र सुधारका अन्य बिकल्पको खोजी गर्ने जिम्मेवारी पनि व्यवस्थापन समूहले पाएको छ ।

यस्तै राष्ट्र बैंकले बैंकको २० वटा खराब अबस्थामा रहेका कर्जा उठाउने र नतिर्नेलाई कालोसुचिमा राख्ने जिम्मेवारी पनि ब्यवस्थापन समुहलाई दिएको छ ।

ब्यवस्थापन समुहले कुनै पनि बिकल्पमा बैंक सञ्चालन हुने अवस्था नदेखे खारेजीको बिकल्पबारे सुझाब दिने र त्यसअनुसार कारबाही अघि बढाईने प्रवक्ता ज्ञवालीले जानकारी दिनुभयो ।

राष्ट्र बैंकले गोर्खा बिकास बैंकको खराब कर्जा बढेको, पुँजी प्रयाप्तता अनुपात घटेको र सञ्चालकहरुबाट अन्य बित्तिय अनुसासन उल्लघन भएको भन्दै २०६७ चैत्र ११ गते समस्या ग्रस्त घोषणा गरेको थियो ।

त्यतिबेलाका सञ्चालकहरुलाई वित्तीय अपराधको मुद्धामा प्रहरीले कारबाहि थालेपछि नयाँ सञ्चालकहरुले बैंकको ब्यबस्थापन हेर्दै आएका थिए । तर पनि बैंकको वित्तीय अवस्था थप बिग्रदै गएकोले ब्यवस्थापन हातमा लिईएको राष्ट्रबैंकले जनाएको छ । अहिले बैंकको ५० प्रतिशत भन्दा धेरै कर्जा खराब अवस्थामा छ ।
