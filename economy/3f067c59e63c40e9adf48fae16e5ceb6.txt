भारतबाट आयात घटेपछि प्याज महङ्गियो

काठमाडौ, मंसिर १५ – भारतबाट आयात कम भएपछि बजारमा प्याजको भाउ बढेको छ । प्याजको भाउ दुई दिन यता किलोमा ६ रुपैयाँसम्म बढेको व्यापारीहरुले बताएका छन् । 

भारतमा नै प्याज कम भएकाले पहिलेको तुलनामा एक तिहाइमात्र आयात हुने गरेको उनीहरुको भनाई छ ।

 

अरु बेला दिनमा १ सय मेट्रिक टन प्याज आयात हुने गरेकोमा अहिले जम्मा २० देखि ३० टन मात्र आयात भइरहेको छ । त्यसैले केहीदिनअघि किलोको २९ रुपैयाँ रहेको प्याज अहिले भाउ बढेर ३५ रुपैयाँसम्म पुगेको छ ।

यस्तै, नयाँ आलु उत्पादन हुन थालेपछि पनि बजारमा भाउ भने घटेको छैन । उत्पादन स्थलबाटै आलु धेरै क्षेत्रमा बिक्री हुन थालेपछि भाउ नघटेको बिक्रेताहरुले बताएका छन् । ठूलो रातो आलुको भाउ अझै बढिरहेको छ । केही दिनअघि ३५ रुपैयाँ प्रतिकिलो रहेको ठूलो रातो आलु ३७ रुपैयाँ थोक मूल्यमा कारोबार भइरहेको छ । यो आलु चिप्स बनाउनका लागि बढी कारोबार हुने गरेको छ ।

बजारमा सानो रातो आलु शुक्रबार किलोको ३४ रुपैयाँ, डल्ले आलुको ३२ र सेतो आलु ३० रुपैयाँमा किनबेच भएको छ ।
