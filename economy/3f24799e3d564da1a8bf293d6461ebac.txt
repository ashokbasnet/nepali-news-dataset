काठमाडौमा गोलभेँडा सस्तियो

काठमाडौ, चैत १८ – प्रशस्त भित्रिएपछि काठमाडौमा आइतबार गोलभेँडाको भाउ निकै घटेको छ । काठमाडौमा अहिले तराईका जिल्लाबाट गोलभेँडा भित्रिएको छ । 

सबैतिर एकैपल्ट उत्पादन हुँदा काठमाडौमा धेरै भित्रिएको ब्यापारीहरुले बताएका छन् । त्यसैले भाउ पनि एकै दिनमा ५ देखि ७ रुपैयाँ घटेर किलोको १५ रुपैयाँमा कारोबार भएको छ ।

कालिमाटी थोक बजारमा आइतबार ६ सय ७५ देखि ७ सय मेट्रिक टन तरकारी भित्रिएकोमा गोलभेँडा मात्रै डेढ सय मेट्रिक टन रहेको बिक्रेताहरुले बताएका छन् । गर्मी बढेसंगै अब गोलभेँडा लगायतका तरकारीको उत्पादन कम हुँदै जाने भएकाले एक दुई हप्तामा फेरी भाउ बढ्ने सम्भावना छ ।

गर्मी लागेसंगै तराईका जिल्लाबाट काठमाडौ भित्रने तरकारीको मात्रा विस्तारै घट्न थालेको छ । तराइबाट तरकारी कम आएपछि अब काभ्रे, धादिङ र मकवानपुरबाट बढी तरकारी ल्याउने तयारी भएको व्यवसायीले बताएका छन् ।
