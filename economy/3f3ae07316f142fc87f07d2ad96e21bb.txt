लमजुङमा यसवर्ष तोरी उत्पादन १७ प्रतिशतले घट्ने

आश गुरुङ/उज्यालो । लमजुङ, माघ १९ - लमजुङमा यसवर्ष तोरीको उत्पादनमा गिरावट आउने अनुमान गरिएको छ । 

गएका बर्षहरुमा तोरी खेति राम्रो हुने गरेकोमा यसवर्ष राम्रो हुन नसकेको कृषकहरुले वताएका छन् ।

आर्थिक वर्ष २०६८/६९  अर्थात गतवर्ष कुल ६ सय ७४ हेक्टर क्षेत्रफल जमिनमा तोरी खेति गरिएकोमा झण्डै ६ सय ५८ मेट्रिक टन तोरी उत्पादन भएको थियो । यसवर्ष ९ सय २० हेक्टर क्षेत्रफलमा तोरी खेती गरिएको छ । तर, तोरीको उत्पादन ५ सय ९८ मेट्रिकटन उत्पादन हुने कृषि विकास कार्यालय लमजुङले अनुमान गरेको छ ।

गत वर्षको तुलानामा यसवर्ष २ सय ७६ हेक्टर बढी क्षेत्रफलमा तोरी खेति लगाईएपनि खेति भने राम्रो हुन सकेको छैन । गत वर्षको तुलानामा यसपटक १७ प्रतिशतसम्म तोरीको उत्पादन घट्ने कृषि विकास कार्यालयले अनुमान गरेको छ । जिल्ला कृषि विकास कार्यालयका कृषि प्रसार अधिकृत सन्तोषकुमार चौधरीले सिँचाईको अभाव र खडेरीका कारण गतवर्षहरुमा भन्दा तोरी उत्पादन घट्ने अनुमान गरिएको वताउनुभयो ।
 
लमजुङको गाउँशहर, उदीपुर, चिती तार्कुघाट, चण्डिस्थान, सिम्पानी, करापू, ईलमपोखरी, भोटेओडार सुन्दरबजार लगायतका ठाउँहरु तोरी खेतिका लागि पकेट क्षेत्र मानिन्छ । ती गाविसहरुका कतिपय तोरी खेति हुने ठाउँहरुमा अहिले तोरी खेति पातालिएको छ । लमजुङमा चितवन लोकल, प्रीति, उन्नती, विकास, लुम्ले १ लगायत जातका तोरी खेति हुने गरिएको छ ।

लमजुङका किसानहरुले जिल्ला कृषि विकास कार्यालयको ५० प्रतिशत अनुदान सहयोगमा तोरी खेति गरेकाछन् । केही कृषकहरुले आफैँ तोरीको विउ ल्याएर पनि खेति गरेकाछन् । यसका साथसाथै विभिन्न गैरसरकारी कार्यालयहरुको सतप्रतिशत साथै ७५ तथा ५० प्रतिशतमा विउ अनुदान दिएर पनि तोरी खेति गरिरहेकाछन् ।

तर, उपयुक्त हावापानी र माटो हुँदाहुँदै पनि तोरी खेतिका बारेमा तालिम नहुँदा कतिपय कृषकहरुले विना तालिम तोरी खेति गरिरहेकाछन् । तर, कृषि विकास कार्यालयले पनि कृषकहरुलाई तोरी खेति गर्ने तरिकाबारे तालिम दिईरहेको जनाएको छ ।
