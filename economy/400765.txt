यी हुन्, सेयर बजार उछाल्ने ११ कारण
१ चैत, काठमाडौं । सेयर बजार परिसूचक (नेप्से इन्डेक्स)ले १३०० अंक नाघेपछि नियामक नेपाल धितोपत्र बोर्डले नै लगानीकर्ता डुब्न सक्छन् भन्दै डरायो । बोर्डले गएको बिहीबारमात्रै विज्ञप्ती नै जारी गरेर अर्थतन्त्रको अवस्था सन्तोषजनक नभएको भन्दै होसियारीपूर्वक लगानी गर्न अपिल गर्‍यो ।
भूकम्प र नाकाबन्दीका कारण अर्थतन्त्र थिलथिलो भएको छ । सरकारले चालू आर्थिक वर्षमा २ प्रतिशतको आर्थिक वृद्धि हुने लक्ष्य राखेको छ । तर, विश्व बैंकले १.७ प्रतिशत मात्रै हुने दाबी गरेको छ ।
अर्थतन्त्र कमजोर हुँदा नेप्से सूचक उकालो लागेको भन्दै सचेत भएर लगानी गर्न आग्रह गर्नु परेको बोर्डका अध्यक्ष डा.रेवत बहादुर कार्कीले अनलाइनखबरलाई बताए ।
‘हाम्रो जिम्मेवारी पुँजी बजारको नियमनमात्रै होइन, लगानीकर्ताहरुको हित गर्नु हो, अन्धधुन्ध लगानी गरेर लगानीकर्ताहरु नडुबुन् भनेर सचेत गराएका हौं,’ कार्कीले भने- ‘बोर्डले गरेको अपिल एक प्रकारको ‘सर्किट ब्रेक’ नै हो ।’
तैपनि सेयर बजार बढ्न छाडेको छैन । दिनदिनैजसो नेप्से सूचकले नयाँ रेकर्ड कायम गरिरहेको छ । आइतबार झिनो अंकले बढेर नेप्से सूचक १३१९ अंकमा पुगेको छ । जबकी गत असार मसान्तमा नेप्से सूचक ९६१ अंकमा थियो ।
यसअघि ०६५ भदौ १५ गते नेप्से ऐतिहासिक अर्थात ११७५ अंकमा पुगेको थियो । त्यसपछि लगातार जसो घटर २९० अंकसम्म झरेका थियो । गत साउन ७ गते नेपाल राष्ट्र बैंकले बैंकहरुको पुँजी बढाएको मौदि्रक नीति सार्वजानिक गरेपछि आक्रमकरुपमा बढ्न थालेको नेप्से सूचक भदौ २९ गते १२०० अंकमा पुगेको थियो ।
नेप्से सूचक देशको अर्थतन्त्रको ऐनाको रुपमा रहने भएकाले अर्थतन्त्र कमजोर भएको बेला सजग भन्दै बजारमा फैलन सक्ने हल्लाको पछाडि नलाग्न बोर्डले लगानीकर्तालाई आग्रह गरेको हो ।
तर, सेयर बजार बढ्का पछि केही खास कारणहरु रहेको कार्की बताउँछन् । अर्थतन्त्र कमजोर हुँदा सेयर बजार यसरी नबढ्नु पर्ने भएपनि वर्षौदेखि हुन नसकेका कामहरु भएकाले नेप्सेमा त्यसको प्रभाव परेको उनको भनाई छ ।
बैंकहरुको पुँजी बढाउने राष्ट्र बैंकको निर्णय, बीमा कम्पनी र लघुवित्त कम्पनीहरुको पुँजी बढाउने तयारी, बैंकहरुसँग अधिक तरलता हुनु, अभौतिक सेयरको कारोबार सुरु हुनुलगायत अहिले पुँजी बजार उछालिनुका महत्वपूर्ण कारण हुन् ।
त्यसैगरी, यस्तो संकटको समयमा पनि सूचिकृत कम्पनीहरुले नाफा बढाएको पुस मसान्तको वासलात सार्वजानि हुनु, बजार हल्ला, नयाँ संविधान र बढ्दो बजारको उत्साह सेयर बजार उछाल्न मद्दत गरेको सेयर विश्लेषक रविन्द्र भट्टराई बताउँछन् ।
सेयर बजार लगातार बढ्नुको अर्को महत्वपूर्ण कारण भनेको नीतिगत सुधार हो । डा. कार्कीले धितोपत्र बोर्डको अध्यक्षको जिम्मेवारी सम्हालेपछि पटकपटक ताकेता गरेर अभौतिक सेयरको कारोबार गराएरै छाडे । त्यस्तै, बोनस सेयर, हकप्रद सेयर र नगद लाभांस अभौतिक खातामै जम्मा गर्न बोर्डले निर्देशन दिइसकेको छ ।
त्यसैगरी, सर्वसाधारणको लागि निष्काशन गरिएको सेयरमा नपरेको पैसा तत्कालै लगानीकर्ताको खातामै जम्मा गर्न पनि निर्देश दिएको छ ।
पहिले-पहिले अरुको नागरिकता भेला पारेर सेयर हाल्ने प्रवृत्ति थियो, अहिले एउटा चेकले एउटै परिवारको मात्रै सेयर हाल्न पाउने व्यवस्था मिलाएको छ भने बोर्डले आफ्नो नियमन प्रभावकारी बनाएको कार्कीको दाबी छ ।
बैंकहरुसँग पर्याप्त तरलता भएका कारण व्याजदर ०६५ सालयताकै सस्तो बिन्दमा पुगेकाले बैंकबाट ऋण काढेर सेयर लगानी गर्ने प्रपृत्ति बढेको विश्लेषक भट्टराई बताउँछन् ।
‘अहिलको अवस्थामा बैंकहरु र व्यक्तिहरु दुबैले आफूसँग भएको पैसा लगानी गर्ने सजिलो र सुरक्षित ठाउँ भनेको सेयर बजार नै होा,’ भट्टराईले भने- ‘बैंकबाट सस्तो र सहजै कर्जा पाइन थालेपछि सेयरमा लगानीकर्ताको चाप बढेको हो ।’
भौतिक सेयरको कारोबार गर्दा सेयर किनेर आफ्नो नाममा नामसारी गरे अर्कालाई बिक्री गर्न सामान्ययता ३ देखि ४ महिना लाग्थ्यो तर अहिले यो प्रक्रिया ३ देखि ४ दिनमै पुरा हुने उनले बताए ।
‘अभौतिक सेयर कारोबार भएसँगै छिटोछिटो किनबेच हुन थालेको छ,’ उनले भने । लगानीकर्ता स्वंयले बजारको गहिराई हेर्न सक्ने व्यवस्था मिलाएपछि पारदर्शिता बढेको र जसले लगानीकर्ताको आत्म विश्वास बढाएको भट्टराईले बताए ।


