एससीटीको २० प्रतिशत सेयर हिमालयन बैंकले किन्यो
१ चैत, काठमाडौं । हिमालयन बैंकले स्मार्ट च्वाइस टेक्नोलोजी (एससीटी) प्रालिको २० प्रतिशत इक्वीटी शेयर खरीद गरेको छ । हिमालयन बैंक एससीटी सञ्जालमा अबद्ध एटीएम तथा पीओएस बाट हुने सम्पूर्ण कारोबारहरुको सेटलमेन्ट बैंकसमेत हो ।
एससीटी नेपालभित्र विभिन्न बैंक तथा वित्तिय संस्थाहरुमार्फत एटीएम तथा पीओएस सेवा प्रदान गर्दै अँएको प्रतिष्ठीत कम्पनी हो ।
सन् २००१ मा स्थापित यो कम्पनीले मुलुकका विभिन्न बैंक तथा वित्तीय संस्थाहरुमार्फत आफ्नो सेवा विस्तार गर्दै आइरहेको छ । यस बाहेक यस कम्पनीको सञ्जाल भारत, भुटान तथा चीनमा समेत विस्तार भइरहेको छ ।
हाल यसको सञ्जाल अन्तर्गत ५९ बैंक/वित्तीय संस्थाहरुका ९ सय ८५ एटीएमहरु सञ्चालनमा छन् । यी एटीएमले ग्राहकहरुलाई दैनिकऔसत १३ करोड ५२ लाख रुपैयाँ नगद प्रवाह गर्दै आएका छन् ।
हिमालयन बैंक लिमिटेड तथा स्मार्ट च्वाइस टेक्नोलोजी प्रालिले देशमा हाल भै रहेको कार्ड सेवालाई अत्याधुनिक प्रविधियुक्त बनाई वित्तीय सेवालाई उच्चस्तरको बनाउने उद्देश्य सहित यो संझौता गरेको हिमालयन बैंकका जनसम्पर्क अधिकृत शितल कोइरालाद्वारा जारी विज्ञप्तीमा उल्लेख छ ।

