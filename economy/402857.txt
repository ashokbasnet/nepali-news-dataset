आइएलएफसिओ माइक्रो फाइनान्सको साधारणसभा सम्पन्न

५ चैत, काठमाडौैं । आइएलएफसिओ माइक्रो फाइनान्स वित्तीय संस्था लिमिटेडको चौथो वाषिर्क साधरणसभा राजधानीमा सम्पन्न भएको छ । सभाको सभापतित्व संस्थाका सञ्चालक समिति अध्यक्ष प्रताप जंग पाण्डेले गरेका थिए ।
इन्टरनेशनल लिजिङ एण्ड फाइनान्स कम्पनीको सहायक कम्पनीको रुपमा स्थापित यस संस्थाको चुक्ता पूँजी १० करोड रुपैयाँ रहेको छ । कम्पनीले २०६९ असार २१ गतेदेखि वित्तीय कारोवार शुरु गरेको थियो ।
संस्थाको फागुन मसान्तसम्म कूल सदस्य ४ हजार २५१ पुगेका छन् । संस्थाले १३ करोड ५७ लाख ४६ हजार रुपैयाँ ऋण लगानी गरेको छ । जसबाट १ करोड ५८ लाख १८ हजार रुपैयाँ ब्याज आम्दानी गर्न संस्था सफल भएको छ ।
हाल संस्थाले केन्द्रीय कार्यालय तथा ४ वटा शाखा कार्यालयमार्फत ६ जिल्लाका ४६ गाविस तथा नगरपालिकामा लघुवित्त कार्यक्रम सञ्चालन गर्दै आएको छ ।
संस्थाले यही आर्थिक वर्षभित्रमा थप ४ जिल्लामा ७ वटा नयाँ शाखा कार्यालयहरु सञ्चालनमा ल्याउने तयारी गरिरहेको छ ।

