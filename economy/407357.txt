धितोपत्र बोर्डले दोस्रोपटक भन्यो- सचेत भएर सेयरमा लगानी गरौं

१५ चैत, काठमाडौं । पुँजी बजारको नियामक निकाय नेपाल धितोपत्र बोर्डले अर्थतन्त्रका आधारभूत परिसूचकको अवस्था सन्तोषजनक नभएको भन्दै सेयरमा सजगतापूर्वक लगानी गर्न लगानीकर्तालाई आग्रह गरेको छ।
भूकम्प र नाकाबन्दीका बीचपनि असारयता पुँजी बजार बढ्दो क्रममा रहेको भन्दै बोर्डले  नै दोस्रो पटक जारी गरेर अर्थतन्त्र कमजोर हुँदा नेप्से सूचकमात्रै उकालो लागेको भन्दै सचेत भएर लगानी गर्न आग्रह गरेको हो। फागुन अन्तिम साता पनि बोर्डले यस्तै विज्ञप्ती जारी गरेको थियो ।
भुकम्प र त्यस पछिको तराई मधेश आन्दोलनलगायतले गर्दा देशको अर्थतन्त्रलाई नकारात्मक असर गरी यो वर्ष आर्थिक वृद्धिदर २ प्रतिशतको हाराहारीमा हुने अनुमान गरिएको र सूचिकृत संगठित संस्थाहरुको अवस्थापनि सन्तोषजनक नरहेको सेयर बजार सूचक नेप्सेको वृद्धि स्वभाविक नभएको बोर्डले संकेत गरेको छ ।
०७२ आसार मसान्तमा ९६१.२३ अंकमा रहेको नेप्से सूचक १३५० अंकमाथि आइसकेको भन्दै बोर्डले सोमबार लगानीकर्तालाई सचेत रहन आग्रह गर्दै विज्ञप्ती जारी गरेको हो ।
‘बोर्डबाट गरिएका धितोपत्रवजार विकास तथा सुधार कार्यले यस किसिमको विशेष वृद्धिलाई केही सहज गरेतापनी देशको आर्थिक अवस्था, संगठित संस्थाहरुको वित्तीय अवस्था इत्यादि आधारभूत परिसूचकको आधारमा यस वृद्धिलाई सजगतापूर्ण रुपमालिनु पर्ने देखिन्छ । यसै परिप्रेक्षमा यस बोर्डले लगानीकर्ताहरुलाई हालसाल यो दोस्रो पटक सर्तक गराई यस तर्फ विषेश ध्यानाकर्षण गराइएको छ ।’ विज्ञप्तीमा उल्लेख छ ।
बजारमा चलेका हल्ला र आधारहीन अनुमानको पछाडि नलागी धितोपत्र बजारमा लगानी गर्दा देशको विद्यमान आर्थिक परिदृष्य, सुचिकृत संगठित संस्थाहरुको आधारभुत विश्लेषणलगायत जोखिम वहन गर्न सक्ने क्षमता आदिलाई दृष्टिगत गरी बढी सजगभई लगानी गर्न लगानीकर्ताहरुलाई बोर्ड विषेश अनुरोध गरेको हो ।

