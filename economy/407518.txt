कुन बैंकले कति हकप्रद सेयर दिँदैछन् ?
१६ चैत, काठमाडौं । चुक्ता पुँजी बढाउनुपर्ने दबाबमा रहेका बैंकहरुले चालू आर्थिक वर्षमै ठूलो परिणाममा हकप्रद सेयर निष्काशन गर्ने भएका छन् । यो आर्थिक वर्षमा मात्रै १२ वटा वाणिज्य बैंकहरुले १६ अर्ब रुपैयाँभन्दा बढी हकप्रद सेयर निष्काशन गर्दैछन् ।
चालू आर्थिक वर्षको मौद्रिक नीतिमार्फत नियामक नेपाल राष्ट्र बैंकले ०७४ असार मसान्तसम्ममा बाणिज्य बैंकहरुको न्यूनतम चुक्ता पुँजी ८ अर्ब रुपैयाँ पुर्‍याउनुपर्ने घोषणा गरिसकेको छ । जुन पुँजी अहिलेकोभन्दा ४ गुणाले बढी हो । हालसम्म वाणिज्य बैंकहरुको न्यूनतम चुक्ता पुँजी २ अर्ब रुपैयाँ हुनुपर्ने व्यवस्था छ ।
पुँजी बढाउनका लागि बैंकहरुले राष्ट्र बैंकमा आफ्नो पुँजी वृद्धिको योजना पेस गरिसकेका छन् । सञ्चालनमा रहेको २९ बैंकमध्ये आधा बैंकहरुले मात्रै यसै वर्ष पुँजी बढाउन हकप्रद सेयर जारी गर्ने उल्लेख गरेका छन् । बाँकी केही बैंकले आगामी आर्थिक बर्षमा हकप्रद जारी गर्ने योजना रहेको उल्लेख गरेका छन् ।

कुन बैंकले कति रकमको हकप्रद दिदैछन् ?



बैंक
निष्काशन गर्ने हकप्रद सेयरको परिमाण


लक्ष्मी बैंक
३ अर्ब ३ करोड ९२ लाख २९ हजार


बैंक अफ काठमाण्डू
२ अर्ब ६७ करोड


सानिमा बैंक
१ अर्ब ५३ करोड


सेन्चुरी बैंक
१ अर्ब ३८ करोड २२ लाख ४० हजार


सिटिजन्स बैंक
१ अर्ब ७० करोड


हिमालयन बैंक
६४ करोड २७ लाख ३५ हजार


प्राइम कमर्शियल बैंक
१ अर्ब २४ करोड ५५ लाख


मेगा बैंक
९९ करोड ४० लाख


एनआइसी एशिया
९२ करोड ४० लाख


प्रभु बैंक
६४ करोड १७ लाख ७७ हजार


माछापुच्छ्रे बैंक
३८ करोड


सनराइज बैंक
३६ करोड ९० लाख ४७ हजार



बैंकहरुले मर्जर र बोनस सेयरलाई पुँजी वृद्धिको मुख्य आधार बनाएपनि त्यसबाट अपुग रकम जुटाउन हकप्रद सेयर जारी गर्ने बिकल्प रोजेका हुन्। सरकारी लगानीको राष्ट्रिय बाणिज्य बैंकको चुक्ता पुँजी ८ अर्ब रुपैयाँ पुगिसकेको छ भने कृषि विकास बैंकले पुँजी बढाउने योजना सार्वजानिक गरेको छैन ।
बैंकहरुले ठूलो परिणममा हकप्रद सेयर निष्कासन गर्ने भएपछि हकप्रदकै आशामा दोस्रो बजारबाट सेयर खरिद गरेका लगानीकर्तालाई फाइदा हुने देखिएको छ । बोनस र हकप्रद सेयरको आशामा लगानीकर्ताहरुले महंगोमै भएपनि बजारबाट सेयर खरिद गर्दा अर्थतन्त्रको अवस्था कमजोर भएकै अवस्थामा पनि सेयर बजार ऐतिहासिक उच्च विन्दूमा पुगेको छ ।
०७२ असार मसान्तमा ९६१ अंकमा रहेको नेपाल स्टक एक्सचेञ्ज परिसूचक अहिले १३७५ अंकमा पुगेको छ । नेप्से सूचकको यो अंक हालसम्मकै उच्च हो ।

