माथिल्लो कर्णाली देशकै हितमा बन्छ : प्रधानमन्त्री

काठमाडौं, वैशाख २३ – प्रधानमन्त्री सुशील कोइरालाले माथिल्लो कर्णाली परियोजना राष्ट्रहितमा बनाइने बताउनुभएको छ ।
कर्णाली जलाधार क्षेत्रका बासिन्दा र सरोकारवालाको ज्ञापनपत्र बुझ्दै प्रधानमन्त्री कोइरालाले माथिल्लो कर्णाली परियोजना राष्ट्रहित विरुद्धमा नबन्ने विश्वास दिलाउनुभएको हो ।
देशलाई विकासको गतिमा हिंडाउनुपर्ने भएपनि त्यस्ता परियोजना राष्ट्रिय हित विपरित बन्न नदिइने उहाँले बताउनुभयो ।
‘देशलाई विकासको गतिमा लैजान जरुरी छ तर राष्ट्र हित विरोधी कुनैपनि काम हुँदैन,’ प्रधानमन्त्रीले भन्नुभयो, ‘देश विकासको लागि जलस्रोतको उपयोग गर्नुपर्छ, त्यसको लागि बाह्य लगानी पनि भित्राउनुपर्छ, तर त्यो राष्ट्रहितमा हुनुपर्छ ।’
ज्ञापन पत्र बुझाउँदै कर्णाली जलाधार संरक्षण समाजका अध्यक्ष लोकबहादुर रावतले आफूहरु विकास विरोधी नभएको तर माथिल्लो कर्णाली परियोजनाका लागि भारतीय कम्पनी जीएमआरसँग भएको समझदारीले कर्णाली नदीको माथिल्लो र तल्लो तटीय अधिकार क्षेत्र गुमेकाले विरोध गरेको बताउनुभयो ।
