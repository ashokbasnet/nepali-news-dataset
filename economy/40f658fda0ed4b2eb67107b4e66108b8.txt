कालिमाटीमा अबैधानिक ब्यापारी हटाउन कठिन

काठमाडौ, मंसिर २८ – राजनीतिक दलको संरक्षणमा अनधिकृत रुपमा बसेका व्यापारीलाई हटाउन नसक्दा बसेका कालिमाटी तरकारी बजार व्यवस्थित हुन सकेको छैन । 

बजारमा मूल्यको एकरुपता ल्याउन र बजारलाई व्यवस्थित गर्न भन्दै मापदण्ड पूरा गरेका बिक्रेतालाई परिचय पत्र वितरण शुरु गरिएको थियो । तर दलको संरक्षणमा बसेकाहरुले अटेर गरेपछि समितिले पनि बल प्रयोग गरेर हटाउन सकेको छैन ।

 

२०६३ सालदेखि राजनीतिक दलको संरक्षणमा बजारमा बाहिरी व्यापारीले हस्तक्षेप गरेपछि बजार अव्यवस्थित भएको भन्दै यसैवर्षदेखि थप व्यापारीलाई परिचयपत्र वितरण शुरु गरिएको हो । तरकारी बजार विकास समितिमा २०५१ सालदेखि ५४ सालको बीचबाट कारोबार शुरु गरेका पुराना बिक्रेता सहित ५ सय भन्दा बढीले परिचय पत्र लिई वैधानिक रुपमा कारोबार गरिरहेका छन् ।

अहिले पनि बजारमा राजनीतिक संरक्षण पाएका र परिचय पत्र नलिई कारोबार गर्ने दुई सय भन्दा बढी बिक्रेताहरु रहेका समितिका बोर्ड सदस्य भगवानचन्द्र उप्रेतीले बताउनुभयो । अनधिकृत रुपमा बसेका ३ सय भन्दा बढी व्यापारीलाई हटाएपछि बजार केही व्यवस्थित भएपनि अझै सबैलाई हटाउन नसकिएको उहाँको भनाई छ ।

बजारमा भएको हस्तक्षेप अन्त्य गरी व्यवस्थित बनाउन सरकारलाई आग्रह गरिएको भन्दै उप्रेतीले  छिटै समस्या समाधान हुने दावी गर्नुभयो ।
