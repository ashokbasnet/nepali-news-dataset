बैंक भाग्न लागेको भन्दै प्रशासनमा धर्ना

काठमाडौं, भदौ २५ - स्वावलम्बन लघुवित्त विकास बैंकले रकम संकलन गरेर फरार हुन लागेको भन्दै भक्तपूरका बासिन्दाले जिल्ला प्रशासन कार्यालय र महानगरीय प्रहरी परिषद घेराऊ गरेका छन् । सर्वसाधारणको रकम फिर्ता हुनुपर्ने माग गर्दै उनीहरुले कार्यालय घेराऊ गरेका हुन् ।
घ वर्गको स्वाबलम्बन लघुवित्त विकास बैंकले गएको असार २० गते देखि कारोबार बन्द गरेको र कार्यालयमा कर्मचारी समेत नबसे पछि भक्तपूर भरका सदस्यहरुले रकम फिर्ताको माग गरेका हुन् ।

 

भक्तपूरको कमल विनायक र गट्ठाघरको कार्यालयमा कर्मचारी समेत नबसी बैंकले कारोबार बन्द गरेर फरार हुन लागेको थाहा पाएर आफूहरु विरोधमा उत्रिएको ताथलीका रबिन बस्नेतले बताउनुभयो । रकम फिर्ताको माग सहित ध्यानाकर्षण गराउँदा पनि प्रशासनले कुनै चासो नदिएको उनीहरुले गुनासो गरेका छन् ।
 ७ वर्षअघिदेखि शाखा चलाउन थालेको स्वाबलम्बन लघुवित्तले भक्तपूरमा २ हजार ८ सय २२ जना सदस्य र ५ सय ९२ वटा समूह बनाएको छ । यस बैंकले भक्तपूरबाट मात्रै १९ करोड ७४ लाख ८५ हजार ७ सय रुपैंया कारोबार गरेको बैंकको कमलविनायक शाखाका मेनेजर मुक्ति यादवले जानकारी दिनुभयो । यादवका अनुसार बैंकले ३ करोड २२ लाख ७८ हजार ९ सय ९० रुपैया संकलन गर्न बाँकी रहेको र १ करोड ९४ लाख ५४ हजार ५ सय ७८ हजार रुपैया बचत रहेको छ ।
