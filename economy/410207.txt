ओम डेभलपमेन्ट बैंकको एकीकृत कारोबार सुरु

२२ चैत, काठमाडौं । पोखरामा मुख्य कार्यालय रहेका ओम फाइनान्स र सिटी डेभलपमेन्ट बैंक एकआपसमा गाभिएका छन् । मर्जरपश्चात ओम डेभलपमेन्ट बैंकको नाममा सोमबारदेखि एकीकृत कारोबार सुरु गरेको बैंकका डेपुटी सीइओ बुद्धि मल्लले जानकारी दिए ।
एकीकृत कारोबारको उद्घाटन नेपाल राष्ट्र बैंकको नियमन विभागका कार्यकारी निर्देशक शिवनाथ पाण्डेले गरे । राष्ट्र बैंकले यही चैत ३ गते मर्जरका लागि अन्तिम स्वीकृति दिको थियो ।
मर्जपछि बनेको नयाँ संस्थाको अध्यक्षमा ओम फाइनान्सका अध्यक्ष सुशिलकुमार गोशाली नै अध्यक्ष रहनेछन् भने प्रमुख कार्यकारी अधिकृतमा सिटी डेभलपमेन्ट बैंकका सीइओ विश्वमोहन अधिकारी रहेकाछन् । त्यसैगरी, डेपुटी सीइओमा ओम फाइनान्सका सीइओ बुद्धि मल्ल रहेका छन् ।
नयाँ संस्थाको सञ्चालक समितिमा सिटी डेभलपमेन्ट बैंक लिमिटेडको तर्फबाट ब्यवसायिक बिषेशज्ञ सहित ५ जना र ओम फाईनान्स लिमिटेडको तर्फबाट ४ जना गरि जम्मा ९ जनाले प्रतिनिधित्व रहेको मल्लले जानकारी दिए ।
संयुक्त कारोवार पछि बैंकको चुक्ता पुंजी १ अर्ब ५ करोड, निक्षेप १० अर्ब ८२ करोड र कर्जा ९ अर्ब ९२ करोड रूपैयाँ रहेको छ । त्यसैगरी, शाखा २५ वटा, एटिएम ३ वटा, कर्मचारी २१९ जना, ग्राहक संख्या करिब १ लाख तथा शेयरधनी संख्या १६ हजार २ सय ७५ रहेको मल्लले जानकारी दिए ।

