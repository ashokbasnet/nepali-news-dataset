राष्ट्रिय वाणिज्य बैंकको सीइओमा किरण श्रेष्ठ नियुक्त
२२ चैत, काठमाडौं । पूर्णसरकारी स्वामित्वको राष्ट्रिय वाणिज्य बैंकको प्रमुख कार्यकारी अधिकृत (सीइओ)मा किरणकुमार श्रेष्ठ नियुक्त भएका छन् । बैंकको आइतबार बसेको सञ्चालक समितिका बैठकले श्रेष्ठलाई सीइओमा नियुक्ति गरेको हो ।
सीइओका लागि ३ जना अन्तिम प्रतिस्पर्धामा थिए । अर्थमन्त्रालयका सहसचिव कृष्ण देवकोटाको संयोजकत्वमा गठन भएको सीइओ छनोट समितिले कृष्णप्रसाद शर्मा, अनिल उपाध्याय र किरण श्रेष्ठको नाम सिफारिस गरेको थियो ।
तत्कालीन सीइओ कृष्णप्रसाद शर्माले चार वर्षे कार्यकाल पुरा गरेपछि करिब चार महिनादेखि बैंकमा सिइओ खाली भएको थियो ।
को हुन् श्रेष्ठ ?
संखुवासभाको चैनपुरमा जन्मिएका वाणिज्य बैंकका नवनियुक्त सिइओ श्रेष्ठ सरकारी स्वामित्वकै नेपाल बैंकको महाप्रवन्धकबाट अवकास पाएका व्यक्ति हुन् ।
नेपाल बैंकमा उनले ३० वर्ष काम गरेका थिए । त्रिभुवन विश्वविद्यालयबाट २०३८ सालमा जनप्रसाशन विषयमा स्नातकोत्तरसम्मको अध्ययन पुरा गरेका छन् ।

