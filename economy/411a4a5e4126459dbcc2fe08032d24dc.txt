असोज पहिलो हप्ता भक्तपुरमा सडक महोत्सव हुने

रमेश गिरी/उज्यालो । भक्तपुर, भदौ २८ – भक्तपुरमा पहिलो पटक ‘भक्तपुर सडक महोत्सव-२०६९’ को हुने भएको छ । भक्तपुर जिल्ला विकास समिति, भक्तपुर उद्योग वाणिज्य संघ र भक्तपुर नगरपालिकाले आन्तरिक तथा बाह्य पर्यटकको आगमन बृद्धि गर्न तथा स्थानीय कला, संस्कृति र उत्पादनको प्रर्बद्धन गर्ने उद्देश्यले असोज ६ गते शनिवार महोत्सव आयोजना गरेको जानकारी दिएका छन् ।

 

महोत्सवबारे जानकारी दिन बिहीबार बिहान भएको पत्रकार सम्मलेनमा नगरपालिकाका पूर्व मेयर सुनिल प्रजापतिले आन्तरिक तथा बाह्य पर्यटकको आगमन बृद्धि गर्न सडक महोत्सब आयोजना गर्न लागेको बताउनुभयो ।

महोत्सवमा हस्तकलाको प्रदर्शनी, खाना महोत्सव, नौका बिहार, मध्यपुर थिमीको साँस्कृतिक एवं व्यबसायिक प्रदर्शनी, नेवार जातिको जीवन शैलीको प्रदर्शनी, सेरामिक्सको परम्परागत एवं उत्पादनको प्रदर्शनी, कृषि उत्पादन प्रदर्शनी, सँस्कृति नाचगानको प्रदर्शनी, दही र योमरी प्रदर्शनी, दही महोत्सव, विद्युतीय सामाग्रीको प्रदर्शनी रहने छ । महोत्सवमा २ सय वटा स्टल रहने छन् ।
