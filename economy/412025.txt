सञ्चय कोषका सीइओको राजीनामा अर्थमन्त्रीद्वारा अस्वीकार
२६ चैत, काठमाडौं । राष्ट्रिय वाणिज्य बैंकको सीइओ बन्नका लागि कर्मचारी सञ्चय कोषको कार्यकारी प्रमुख पदबाट राजनीनामा दिने कृष्णप्रसाद आचार्यको योजना अर्थमन्त्री विष्णु पौडेलका कारण असफल भएको छ ।
आचार्य पूर्ण सरकारी स्वामित्वको राष्ट्रिय वाणिज्य बैंकको प्रमुख कार्यकारी अधिकृत बन्ने लाइनमा अग्रपङतिमा थिए ।
वाणिज्य बैंकको सञ्चालक समितिले आचार्यलाई शुक्रबार (आज) कार्यालय समयसम्म सञ्चय कोषको कार्यकारी प्रमुखबाट दिएको राजीनामा स्वीकृत भएको पत्र ल्याउन भनेको छ । बैंकले गत सोमबार आचार्यलाई यस्तो पत्र दिएको थियो ।
बाणिज्य बैंक सञ्चालक समितिले आचार्यलाई थमाएको पत्रअनुसार उनले  राष्ट्रिय वाणिज्य बैंकको सीइओ बन्न अर्थ मन्त्रालयमा कर्मचारी सञ्चयकोषको सीइओबाट राजिनामा दिनुपर्ने हुन्थ्यो । यसका लागि अर्थमन्त्रीले मन्त्रिपरिषदमा आचार्यको राजीनामा स्वीकृतिको प्रस्ताव लगेपछि र मन्त्रिपरिषदले स्वीकृत गरेपछि मात्रै उनलाई वाणिज्य बैंकको सीइओ बन्ने बाटो खुल्थ्यो ।
तर, बुधबार सञ्चयकोषबाट राजीनामा बुझाउन अर्थ मन्त्रालय पुगेका आचार्यलाई अर्थमन्त्री पौडेलले राजीनामा स्वीकार गर्न सक्ने अवस्था नरहेको जवाफ दिएपछि उनी नाजवाफ भएर फर्किएका छन् ।
‘सञ्चय कोषमै बसेर पनि धेरै कामहरु गर्न सकिन्छ, तपाईले सुरु गर्नुभएको पेन्सन योजनालगायत नयाँ कार्यक्रमहरु कार्यान्वयन गर्न पनि तपाई सञ्चयकोषमै बस्नुपर्ने आवश्यकता महसुस गरेको छु,’ अर्थमन्त्रीलाई उद्धृत गर्दै मन्त्रीनिकट स्रोतले अनलाइनखबरलाई भन्यो- ‘अहिले राजीनामा नदिनुहोस्, म तपाईको राजीनामा स्वीकार गर्नसक्ने अवस्थामा छैन ।’
आचार्यको राजीनामा अस्वीकार भएसँगै अर्थमन्त्रीका प्रियपात्र मानिएका किरण श्रेष्ठ राष्ट्रिय वाणिज्य बैंकको सीइओ नियुक्त हुने पक्कापक्कीजस्तै भएको छ । श्रेष्ठ नेपाल बैंकबाट अवकाशप्राप्त व्यक्ति हुन् ।
स्रोतका अनुसार मन्त्री पौडेल किरण श्रेष्ठलाई वाणिज्य बैंकको सीइओ बनाउन चाहन्छन् । तर, छनोट समितिमा भने आचार्यले अन्य प्रतिस्पर्धीभन्दा उच्च अंक ल्याएका थिए । श्रेष्ठ दोस्रो नम्बरमा थिए ।
अर्थ मन्त्रालयका सहसचिव कृष्ण देवकोटा संयोजक रहेको सीइओ छनोट समितिले आचार्यलाई वाणिज्य बैंकको सीइओका लागि मुख्य दाबेदारका रुपमा सिफारिस गरेको थियो ।
माघदेखिको कसरत
गत मंसिरमा तत्कालीन प्रमुख कार्यकारी अधिकृत कृष्णप्रसाद शर्माले अवकाश पाएपछि छनोट समितिले माघ दोस्रो साता नयाँ सीइओका लागि आवेदन मागेको थियो ।
पूर्वसीएइओ शर्मा, कामु सीइओ भेषराज पन्थी, कृष्णप्रसाद आचार्य, किरण श्रेष्ठलगायत १६ जनाले नयाँ सीइओका लागि आवेदन दिएका थिए ।
छनोट समितिले प्रत्यासीहरुसँग बिजनेस प्लान र अन्तर्वातालगायतका परीक्षा लिइसकेको छ । समितिले पहिलो चरणमा पाँचजनाको र दोस्रो चरणमा आचार्य र श्रेष्ठको मात्रै नाम सिफारिस गरेको थियो ।
परीक्षामा आचार्यको भन्दा श्रेष्ठले निकै कम अंक ल्याएपछि बैंकको नयाँ सीइओका लागि आचार्यलाई मुख्य दाबेदार र श्रेष्ठलाई बैकल्पिक दाबेदारका रुपमा सिफारिस गरिएको थियो ।
तर, मन्त्री पौडेललाई आचार्यकमो नाममा चित्त नबुझेको सुइँको पाएपछि बैंकको सञ्चालक समितिले दुई महिनाभन्दा बढी समय नियुक्त प्रक्रिया नै अघि बढाएन ।
वाणिज्य बैंकको सीइओ छनोटका लागि भएका सबै परीक्षामा उत्कृष्ट अंक प्राप्त गरेका आचार्यलाई सीइओ हुन नदिन अर्थमन्त्रीले उनको राजीनामा स्वीकृत नगरेको अर्थ मन्त्रालयकै अधिकारीहरु बताउँछन् ।

