क्रसिङको सिजन सुरु भए पनि उखुको मूल्य निर्धारण भएन

रामबाबु खड्का उज्यालो ।
सर्लाही, मंसिर ५ – तरार्इको नगदे बालीको रुपमा रहेको उखुको अझै मूल्य निर्धारण हुन सकेको छैन । मंसिरको अन्तिम साताबाट उखु क्रसिङ सुरु हुने भएपनि मूल्य निर्धारण नभएपछि सर्लाहीका उखु किसान चिन्तित भएका छन्। 
खेतमा रहेको उखु बेचेर हिउँदे बाली लगाउन तयार परेका किसानहरु समयमा नै उखुको मूल्य निर्धारण नभएपछि थप चिन्तित भएका हुन्। यस बर्षको क्रसिङग सिजनका लागि उखुको मूल्य ५ सय ६२ रुपैयाँ कायम हुनु पर्ने नेपाल उखु उत्पादक महासंघका राष्ट्रिय अध्यक्ष कपिलमुनी मैनालीले बताउनुभयो।
उखु उत्पादनमा किसानको लागत बर्षेनी बढिरहेकाले पोहोरभन्दा कम मूल्य स्वीकार्य नहुने अध्यक्ष मैनालीको भनाइ छ। उद्योगीले भने यसवर्ष अन्तर्राष्ट्रिय बजारमा नै चिनीको मूल्य दैनिक रुपमा घटेकाले पोहोरको मूल्य प्रति क्विन्टल ५३१ रुपैयाँमा उखु खरिद गर्न नसकिने अडान राखेको छ।
किसानको माग अनुसारको मूल्य ५६२ रुपैयाँ पाउन सरकारले चिनीको भन्सार महसुल १५ प्रतिशतबाट बढाएर ४० प्रतिशत कायम गर्नु पर्ने उद्योगीहरुको माग छ। उखुको मूल्य समयमा नै निर्धारण गरेरे उद्योग संचालन गर्नु पर्नेमा सरकार र उखु उत्पादक किसान चुनावमा व्यस्त भएकाले मूल्य निर्धारण चुनावपछि मात्र हुने भएको छ।
उखुको मूल्य निर्धारणका लागि त्रिपक्षीय वार्तामा बस्नु पर्ने भएपनि चुनाव नजिकीँदै गएकोले किसान अगुवाहरु भोट माग्न व्यस्त भएका छन्। नेपाल उखु उत्पादक महासंघका अध्यक्ष कपिलमुनि मैनाली नेपाली कांग्रेसको तर्फबाट सर्लाहीमा क्षेत्र—३ को (क) प्रदेशसभाको लागि उम्मेदवार हुनुहुन्छ भने सोही क्षेत्रबाट वाम गठबन्धनका उम्मेदवार डिल्ली उप्रेती पनि चुनावी मैदानमा हुनुहुन्छ।
यसरी नै अगुवा किसानहरु कमल बुडाथोकी, राजकुमार उप्रेती, बेदबहादुर बुढाथोकी लगायतका नेता उखुको मूल्य निर्धारणमा भन्दा पनि चुनावको लागि भोट माग्न व्यस्त देखिनु भएको छ। चुनावमा सबै किसान व्यस्त हुने भएकाले पुसको पहिलो साताबाट मात्र उद्योग संचालनमा आउने इन्दुशंकर चिनी कारखाना हरिवनका उखु प्रवन्धक योगनारायण रजकले जानकारी दिनुभयो।
यस वर्ष पनि सर्लाहीमा खासै उखु उत्पादन नबढेकाले करिव ३ महिना भित्रैमा क्रसिङग सकिने उद्योगको अनुमान छ। सर्लाहीमा गत वर्ष १५ हजार हेक्टर जग्गामा ६५ लाख ६२ हजार क्विन्टल उखु उत्पादन भएको इन्दुशकर चिनी कारखाना हरिवनका उखु प्रबन्धक रजकले जानकारी दिनुभयो।
गत वर्ष सर्लाहीमा उत्पादन भएको उखु इन्दुशकर चिनी कारखाना हरिवनाले २६ लाख १७ हजार क्विन्टल, महोत्तरीको रामनगरमा रहेको एभरेष्ट चिनी मिलले २६ लाख २५ हजार क्विन्टल, धनकौलमा रहेको अन्नपूर्ण चिनी कारखानाले ११ लाख क्विन्टल, रौटहटको गरुडामा रहेको श्रीराम सुरगमिलले १ लाख क्विन्टल, सिराहाको लाहानमा रहेको हिमालयन चिनी कारखानाले ५० हजार क्विन्टल र बाराको मनहवामा रहेको रिलाइन्स चिनी कारखानाले ५० हजार क्विन्टल उखु क्रसिङग गरेको थियो। सर्लाहीमा यस क्रसिङग सिजनका लागि थप एउटा चिनी कारखाना संचालनमा आउने भएको छ। जिल्लाको दक्षिणी क्षेत्र बगदहबाट थप नयाँ चिनी कारखाना संचालनमा आउने भएको छ ।
