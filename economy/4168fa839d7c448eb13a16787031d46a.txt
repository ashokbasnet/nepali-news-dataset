पनामा पेपर्समा आफ्नो नाम आएपछि महतोले यसरी दिए स्पष्टिकरण

काठमाडौं, वैशाख २९ । गैरआवासीय नेपाली संघका पूर्वअध्यक्ष उपेन्द्र महतोले ‘पनामा पेपर्स’मा आफ्नो नाम परेकामा प्रष्टिकरण दिएका छन् ।विदेशमा गरेको लगानी वैध भएको महतोले बुधबार प्रेस विज्ञप्ति निकाली प्रष्ट गरेका हुन् ।‘अफसोर’ कारोबारमार्फत् गैरकानुनी काम नगरेको प्रष्ट पार्दै उनले नकारात्मक प्रतिक्रिया र भ्रम नराख्न सबैलाई आग्रह गरेका छन् ।उनले आफू विगत ३५ वर्षदेखि अध्ययन र व्यवसायको सिलसिलामा विदेशमा बस्दै आएको भन्दै ‘विदेशमा बस्दा कमाएको पूँजीलाई नेपालबाहेक युरोप, एसिया र अफ्रिकाका विभिन्न देशमा व्यवसायिक प्रतिष्ठानहरु खडा गरेर लगानी गरेको’ बताएका हुन् ।‘विदेशमा रहँदा मूलतः व्यवसायमा संलग्न रहेको र त्यो लगानीको पूँजी विदेशमै आर्जन गरेको’ उनले स्पष्ट पारेका छन् ।‘विदेशमा बस्ने नेपाली नागरिकले आफू बसेको ठाउँमा कमाएको पूँजी त्यहीँ वा अरु मुलुकमा लगानी गर्ने कुरा कानुनसम्मत र विश्वव्यापी प्रचलनमा रहेको’ उनले उल्लेख गरेका छन् ।त्यसबाहेक नेपालमा गरेको लगानी पनि विदेशबाटै ल्याएको र अझै ल्याउने दृढ समर्पणकासाथ काम गरिरहेको महतोको भनाइ छ ।विगत धेरै वर्षदेखि विदेशी लगानीकर्ता साथीलाईसमेत नेपालमा आमन्त्रित गरेर विभिन्न स्थानमा व्यवसाय विस्तार गरिरहेको जानकारी पनि उनले दिएका छन् ।
