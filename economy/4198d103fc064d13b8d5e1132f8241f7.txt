म्याग्दीका दुईवटा स्थानीय तहमा अझै बैंक खुलेनन्, सेवा लिन दुई दिन धाउनुपर्ने (भिडियो)

सरकारले सबै स्थानीय तहमा बैकिङ पहुँच पुर्‍याउने घोषणा गरेको भए पनि म्याग्दीका दुई वटा स्थानीय तहमा अझै कुनै पनि बैंकले शाखा स्थापना गरेका छैनन् ।

जसका कारण स्थानीय तहको कारोबार गर्न सदरमुकाम बेनी झर्नुपर्ने बाध्यता छ । म्याग्दीका ६ वटा स्थानीय तह मध्ये धवलागिरि र रघुगंगा गाउँपालिकामा अझै बैंकिङ सुविधा पुग्न सकेको छैन ।

जिल्लाका सबैभन्दा दुर्गम क्षेत्र मानिने गुर्जा, लुलाङ, मुदी, मुना, ताकम र मल्कबाङ क्षेत्रलाई समावेश गरेर बनाइएको धवलागिरि गाउँपालिकाका बासिन्दालाई सामान्य बैंकिङ कामका लागि सदरमुकाम बेनी झर्नुपर्ने बाध्यता छ ।

त्यसैगरी गाउँपालिकामा सञ्चारको समेत सुविधा छैन । त्यसले गर्दा गाउँपालिकाका सबै कामकाजका लागि बेनी नै पुग्नुपर्छ ।

स्थानीय तह गठनपछि सिंहदरबारको अधिकार गाउँमा पुगेको चर्चा हुने गरे पनि दुई/चार हजार रुपैयाँका लागि दुईदिन लगाएर बेनी जानुपर्ने बाध्यताका कारण सर्वसाधारण आक्रोशित बन्ने गरेको धवलागिरि गाउँपालिकाका उपाध्यक्ष रेशम छन्त्याल बताउँछन् ।

त्यसैगरी तत्कालीन राखु, भगवति, पाखापानी, झिँ, दग्नाम, चिमखोला र कुईनेमँगले गाविस समेटेर बनाइएको रघुगंगा गाउँपालिकाको चिमखोला र कुईनमँगलेमा भरपर्दो सञ्चार सुविधा छैन ।

यहाँ पनि अहिलेसम्म कुनै पनि बैंकले शाखा स्थापना गरेका छैनन् ।

कारोबारका लागि प्रभु बैंकले शाखा विस्तारको तयारी गरे पनि ढिला हुँदा कार्यालयकै कर्मचारीको तलबभत्ता र उपभोक्ता समितिलाई बेनीस्थित नेपाल बैंकबाटै भुक्तानी गरिँदै आएको गाउँपालिका प्रमुख भबहादुर भण्डारीले बताए ।

वित्तीय पहुँच नहुँदा यी दुई गाउँपालिकाले बेनीमै सम्पर्क कार्यालय खोलेर कार्यसम्पादन गर्दै आएका छन् ।

नेपाल राष्ट्र बैंकले स्थानीय तह अस्तित्वमा आए लगत्तै सबै वित्तिय संस्थालाई कुन ठाउँमा कुन बैंक पुग्ने भनेर जिम्मेवारी दिए पनि म्याग्दीमा त्यसको पालना हुन सकेको छैन ।

राष्ट्र बैंकका अनुसार भएका ७ सय ५३ स्थानीय तहमध्ये ३ सय ३१ मा वाणिज्य बैंकको पहुँच पुगेको छ ।

बाँकी ४ सय २२ स्थानीय तहमा वाणिज्य बैंक पुगेका छैनन् । म्याग्दीका सबै तहमा शाखा खोल्ने जिम्मा पाएको प्रभु बैंकले आवश्यक प्रक्रिया अघि बढेको जनाएको छ ।

(भिडियो)
