पुँजीगत खर्चमा नियम मिच्दै सरकार

काठमाडौं, जेठ २१ – सरकारले नियम विपरित चालु आर्थिक वर्षको अन्तिम महिना असारमा ५५ प्रतिशत पुँजीगत रकम खर्च गर्ने भएको छ ।
चालु आर्थिक वर्षका लागि विनियोजित पुँजीगत रकम खर्च भइसक्ने दावी गर्दै आएको सरकारले आफैँले बनाएको नियम विपरित ५५ प्रतिशत पुँजीगत रकम असार महिनामा खर्च गर्ने भएको हो ।
६१ अर्ब पुँजीगत रकम मध्ये सरकारले अहिलेसम्म २६ अर्ब रुपैयाँ मात्रै खर्च गरेको छ । आर्थिक पत्रकार समाज सेजनले काठमाडौंमा गरेको कार्यक्रममा निमित्त महालेखा नियन्त्रक अर्जुनप्रसाद पोखरेलले पुँजीगत तर्फ विनियोजन भएको ६१ अर्ब मध्ये मंगलबारसम्म २६ अर्ब रुपैयाँ मात्रै खर्च भएको जानकारी दिनुभयो ।
सरकार आफैँले बनाएको नियम अनुसार वैशाख, जेठ र असार महिनामा ४० प्रतिशत मात्रै यस्तो खर्च गर्न मिल्छ ।
पोखरेलले सरकारी ढुकुटीमा ५० अर्ब रुपैयाँ रहेको जानकारी दिनुभयो । महालेखा परीक्षकको कार्यालयले संचालन गरेको एकल खाता कोषमा दैनिक राजश्व संकलन र खर्चको विवरण संकलन हुने गरेको छ ।
कार्यालयले अहिले एकल खाता कोष देशका ६० जिल्लामा लागू गरिसकेको छ । आउँदो आर्थिक बर्षदेखि बाँकी १५ जिल्लामा पनि एकल खाता कोष संचालन गर्ने निमित्त महालेखा नियन्त्रक पोखरेलले जानकारी दिनुभयो ।
