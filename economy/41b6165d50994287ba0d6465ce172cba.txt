तिहारमा फूलको अभाव हुने

काठमाडौं, असोज २८ — यसवर्ष तिहारमा फूलको अभाव हुने भएको छ । अघिल्ला वर्षहरुको तुलनामा यसवर्ष पहाडी क्षेत्रमा फूल कम रहेको व्यापारीहरुले बताएका छन् । तराई क्षेत्रमा भने पोहोर जत्तिकै फूल रहेको फ्लोरिकल्चर एशोसियन अफ नेपालले जनाएको छ ।

 

तैपनि पहाडी क्षेत्रमा कम फूल रहेकाले आयात बढाउनुपर्ने अवस्था रहेको एशोसियसनको भनाई छ ।

यसवर्ष तिहार चाँडो परेकाले पनि फूल फुल्न पाएका छैनन् । त्यसमाथि यसवर्ष फूलमा रोग देखिएको फूल व्यवसायीले बताएका छन् । हरेक वर्षको तिहारमा भारतबाट फूल आयात गर्ने गरिन्छ । पोहोर ५० प्रतिशतभन्दा कम फूल आयात भएपनि यसवर्ष त्यो भन्दा बढी आयात गर्नुपर्ने अवस्था रहेको अनुमान गरिएको छ ।

तिहारमा सयपत्री र मखमलीको फूल तथा मालाको बढी कारोबार हुन्छ । तिहारमा विशेष गरी घर, पसल, कलकारखाना, उद्योग व्यवसायमा लक्ष्मीपूजा गर्न सजाउन सयपत्री फूलको माला प्रयोग हुन्छ । भाइटीकाका लागि चाहिं मखमली फूलको माला लगाइदिने प्रचलन छ ।

नेपालमा गोदावरी र मखमली फूलको उत्पादन पर्याप्त रहेपनि सबैभन्दा बढी खपत हुने भएकाले सयपत्रीको चाहिं आयात गर्नुपर्ने अवस्था छ । हरेक तिहारमा देशभरीमा झण्डै पाँचलाख थान सयपत्री फूलको माला माग हुन्छ । सत्रपत्रीको मात्रै पाँच करोड भन्दा बढीको कारोबार हुने व्यापारीहरुको भनाई छ ।
