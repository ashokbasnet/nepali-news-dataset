तनहुँ जलविद्युत परियोजनालाई जापानको साढे १५ अर्ब सहयोग

काठमाडौ, फागुन ३० – जापानले नेपाललाई १५ अर्ब ६५ करोड ३० लाख रुपैयाँ आर्थिक सहायता दिने भएको छ । 

१ सय ४० मेगावाट क्षमताको तनहुँ जलविद्युत् परियोजना निर्माण गर्न जापानले नेपाललाई १५ अर्ब ६५ करोड ३० लाख रुपैयाँ आर्थिक सहायता दिन लागेको हो ।

द्विपक्षीय आर्थिक सहायता संबन्धि सम्झौतापत्रमा नेपालका लागि जापानका राजदूत कुनियो ताकाहासी र अर्थ सचिव शान्तराज सुवेदीले हस्ताक्षर गर्नुभयो । ४० वर्षमा चुक्ता गर्ने गरी जाइकामार्फत जापानले सहयोग रकम उपलब्ध गराएको हो ।

परियोजना सम्पन्न गर्न ५० करोड पाँच लाख अमेरिकी डलर चाहिने ऊर्जा मन्त्रालयले जनाएको छ । तनहुँको दमौली नजिक भएर बग्ने सेती नदीमा जलाशययुक्त आयोजना निर्माण गरी आगामी आठ वर्षभित्र विद्युत् उत्पादन गर्ने कार्ययोजना सरकारले अघि सारेको छ ।
