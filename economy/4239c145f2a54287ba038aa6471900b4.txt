करको दायरा बढाउने तयारी भइरहेको छ : अर्थमन्त्री

काठमाडौं, मंसिर १ – अर्थमन्त्री शंकरप्रसाद कोइरालाले करको दायरा विस्तारका लागि सुधारको काम भइरहेको बताउनुभएको छ ।
राजनीतिक र व्यावसायिक क्षेत्रमा संकट आएपनि राजश्व अभियान तीव्र भएको भन्दै अर्थमन्त्री कोइरालाले करको दायरा विस्तार गर्नका लागि कार्यपद्दतिमा सुधार ल्याउन नीतिगत, प्रक्रियागत र कानुनी सुधारमा सरकार लागेको जानकारी दिनुभयो ।
दोस्रो कर दिवसको अवसरमा आन्तरिक राजश्व विभागले काठमाडौंमा गरेको कार्यक्रममा अर्थमन्त्री कोइरालाले कर र भन्सारप्रति नागरिकको हेर्ने दृष्टिकोण गलत भएकाले त्यो छवि सुधार्न कर्मचारीहरुको आचरणमा परिवर्तन ल्याउन आवश्यक रहेको समेत बताउनुभयो ।
ईंटा व्यावसायी र सञ्चारकर्मीलाई पनि करको दायरामा ल्याउने प्रयास भएको भन्दै अर्थमन्त्री कोइरालाले शिक्षित करदाता बढाउने अभियान थालिएको जानकारी दिनुभयो ।
नेपाल राष्ट्र बैंकका गभर्नर डा युवराज खतिवडाले कर तिराउने मात्रै भन्दा पनि कर तिर्नेहरुको आयको क्षमता बढाउने तर्फ वित्तीय र मौद्रिक प्रयासको थालनी आवश्यकता भएको बताउनुभयो । उहाँले मुलुकको अर्थतन्त्र आयातमुखी रहेकाले गैर करका राजश्व नबढाएसम्म अर्थतन्त्र गतिशिल हुन नसक्ने धारणा राख्नुभयो ।
आन्तरिक राजश्व विभागका महानिर्देशक टंकमणि शर्माले व्यावसायिकताको उच्च नैतिकता प्रदर्शन गर्न निजीक्षेत्रलाई आग्रह गर्दै विभाग धम्क्याएर हैन, फकाएर करको दायरा बढाउन क्रियाशील रहेको बताउनुभयो ।
