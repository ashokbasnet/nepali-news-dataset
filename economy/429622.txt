डीजी टेलिकमले किन्यो मलेसियाको प्रभु मनी ट्रान्सफर
६ जेठ, क्वालालम्पुर । नेपालीको लगानीमा मलेसियामा स्थापित प्रभु मनी ट्रान्सफर यहाँको मोबाइल सेवा प्रदायक डीजी टेलिकमले खरिद गरेको छ ।
डीजी टेलिकमको नर्वेमा रहेको प्यारेन्ट (मातृ) कम्पनी टेलिनोरले प्रभु मनी ट्रान्सफर मलेसियाको सम्पूर्ण सेयर खरिद गरेको यहाँबाट प्रकाशित द स्टार दैनिकले जनाएको छ ।
एशियाली क्षेत्रमा मोबाइल बित्तिय सेवालाई प्रभावकारी बनाउने प्रयासस्वरुप प्रभु मनी ट्रान्सफरको सेयर खरिद गरेको कम्पनीले जनाएको छ ।
प्रभु मनी ट्रान्सफर मलेसियाले यहाँबाट नेपाल, बंगलादेश, फिलिपिन्स, इण्डोनेसिया, बर्मा लगायतका मुलुकमा मनी ट्रान्सफर सेवा प्रदान गर्दै आएको छ । प्रभु मनी ट्रान्सफरसँग राम्रो ग्राहक संख्या रहेको र रेमिट्यान्स क्षेत्रमा अनुभवी रहेकाले कम्पनी खरिद गरेको टेलिनोरले जनाएको छ । प्रभु मनी ट्रान्सफरका मलेसियामा २४ वटा शाखा छन् ।
टेलिनोरले मलेसियामा डीजी ब्राण्डमा मोबाइल सेवा सञ्चालन गर्दै आएको छ, जुन आप्रवासी कामदारमा निकै लोकप्रिय छ ।
टेलिनोरले कति रकममा प्रभुको सेयर खरिद गरेको भन्ने केही पनि खुलाएको छैन ।
आगामी दिनमा रेमिट्यान्स पठाउने प्रक्रियालाई सरलीकृत र डिजिटलाइज गर्ने बताएको छ । आप्रवासी कामदारहरुले मोबाइल वालेटमार्फत् रेमिट्यान्स पठाउने अबस्था सिर्जना गर्ने लक्ष्यसहित प्रभु मनी ट्रान्सफर खरिद गरिएको टेलिनोरले बताएको छ ।
यसअघि नेपाली लगानीको अर्को मनी ट्रान्सफर आइएमइ अघिल्लो बर्ष बहुराष्ट्रिय कम्पनी रिया मनी ट्रान्सफरले खरिद गरेको थियो ।
प्रभु मनी ट्रान्सफर नेपालको प्रभु ग्रुपले प्रवर्द्धन गरेको प्रभु मनी ट्रान्सफरको मलेसियास्थित कम्पनी हो ।

