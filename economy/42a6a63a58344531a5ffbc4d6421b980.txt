अष्ट्रिजको मासु एकै दिन २० किलो बिक्री

काठमाडौ, चैत २८ – बिक्री गर्न थालिएको पहिलो दिन नै काठमाडौमा सोमबार अष्ट्रिजको २० किलो मासु बिक्री भएको छ । रुपन्देहीमा ब्यवसायिक रुपमा पालिएको अष्ट्रिजको मासु काठमाडौमा  सोमबारदेखि बिक्री शुरु भएको हो । अष्ट्रिज एक प्रकारको पंक्षी हो ।

 

यसको मासुको खुद्रा मुल्य किलोको दुई हजार पाँच सय रुपैंया तोकिएको छ । परीक्षणका रुपमा बिक्री गर्न काठमाडौको कपनमा रहेको अचानो मिटल्याण्डले आइतबार ५० किलो मासु ल्याएको थियो । नयाँ उत्पादन प्रतिको चासो र कस्तो हुँदो रैछ भन्ने विचार गर्न चाहनेहरुले किनेको मिटल्याण्डका सञ्चालक जीवन पाण्डेले जानकारी दिनुभयो ।
काठमाडौमा दुई हप्ता अघिदेखि अष्ट्रिजको अण्डा बिक्री शुरु गरिएको थियो । एउटा अण्डाको भाउ तीन हजार रुपैंया तोकिएको छ । अण्डाको खोल फिर्ता गर्नेलाई भने पाँच सय रुपैंया छुट दिने पाण्डेले बताउनुभयो । अष्ट्रिजको अण्डाको खोल सजावटको सामग्री बनाउने प्रयोजनका लागि विदेश निर्यात हुन्छ ।
