नाडा अटो शोमा डेढ करोडको गाडी र ७ लाखको बाइक

काठमाडौं, भदौ २७ – काठमाडौंको भृकुटीमण्डपमा चलिरहेको नाडा अटो शो २०१३ मा डेढ करोड रुपैयाँसम्मका गाडी प्रदर्शनमा राखिएको छ ।
नेपाल अटो मोबाइल्स डिलर एसोसिएसन र जेम्स इभेन्ट्सले आयोजना गरेको प्रदर्शनीमा राखिएको यो सबैभन्दा महँगो गाडी हो ।
ग्राहकले नयाँ मोडल र ब्रान्डको खोजी गरिरहेकाले सस्तो र महँगो दुवैथरीका गाडी प्रदर्शनमा राखिएको आयोजकले जनाएको छ । सस्तोमा ८/९ लाख रुपैयाँसम्मका गाडी प्रदर्शनमा राखिएको छ ।
यस्तै डेढ लाख देखि ७ लाख रुपैयाँसम्मका मोटरसाइकल पनि राखिएका आयोजकले बताएको छ । प्रदर्शनीमा १० वटा ब्रान्डका दुईपाङ्ग्रे र १५ वटा कम्पनीका चार पाङ्ग्रे गाडी सहित वित्तीय संस्था, लुब्रिकेन्टसलगायतका एक सय भन्दा बढी स्टल छन् ।
गाडी र त्यसका पार्टपुर्जा, बिमा लगायत बारेमा जानकारी गराउन दक्षिण एशियाका अटोमोबाइल कम्पनीका आधिकारिक व्यक्तिहरु प्रत्यक्ष सहभागि छन् । प्रदर्शनीको बुधबार पहिलो दिन झण्डै ५ घण्टाको अवधिमा ४ हजार जनाले अवलोकन गरेका छन् ।
आउँदो आइतबारसम्म चल्ने प्रदर्शनीको ५० हजार जनाले अवलोकन गर्ने र १ अर्ब रुपैयाँको कारोबार हुने अनुमान गरिएको छ । प्रदर्शनीको अवलोकनका लागि एकसय ५० रुपैयाँको टिकटको व्यवस्था गरिएको छ । विद्यार्थीको हकमा भने ५० रुपैयाँ छुट दिइएको छ ।
