निर्यातका लागि लाभ भएका वस्तु र सेवा थप्ने सरकारको तयारी

काठमाडौं, माघ १७ – सरकारले एकीकृृत ब्यापार रणनीति एनटिआइएस मा निर्यातका लागि तुलनात्मक लाभ भएको केहि नयाँ बस्तु र सेवाहरु थप्ने तयारी थालेको छ ।
सरकारले यसअघि १२ वटा बस्तु र ७ वटा सेवा गरि तुलनात्मक लाभ भएका १९ वटा निर्यातयोग्य बस्तु तथा सेवाको सूची बनाएको थियो । अब यो सूचीमा समयानुसार परिवर्तनको तयारी थालिएको वाणिज्य तथा आपूर्ति व्यवस्था मन्त्रालयका सहसचिव जीवराज कोइरालाले जानकारी दिनुभयो ।
अहिले अलैंची, अदुवा, चिया, तयारी चाउचाउ, औषधीय जडिबुटी, हाते कागज, रत्न तथा आभुषण, फलाम तथा स्टिल, उनी उत्पादन, पश्मिना र सेवाहरुमा पर्यटन, कामदार सेवा, सुचना प्रविधि, स्वास्थ्य सेवा, शिक्षा, इन्जिनियरिङ र जलविद्युत रहेका छन् ।
यि बाहेक अरु केहि बस्तु र सेवा पनि धेरै निर्यात हुन थालेकोले सूचीलाई अध्यावधिक गर्न लागिएको सहसचिव कोइरालाले बताउनुभयो । नेपालमा धेरै निर्यात हुने सूचीमा रहेको तयारी पोशाकका उद्योगीले यसलाई पनि एनटिआईएस सुचिमा राख्न माग गरेका छन् ।
कोइरालाले सूचीमा रहेका सेवा तथा बस्तुको निर्यात घटेको पाइए सूचीबाट हटाउने र आवश्यक मात्रामा थप्ने उहाँले बताउनुभयो । एनटिआइएस सूचीमा रहेका बस्तु मध्ये सबैभन्दा धेरै निर्यात अलैंची हुने गरेको छ । चालु आर्थिक वर्षको पछिल्लो ६ महिनामा झण्डै दुई अर्बको अलैंची निर्यात भएको छ ।
