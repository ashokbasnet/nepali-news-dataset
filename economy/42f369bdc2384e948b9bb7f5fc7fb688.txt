सबैले हाँसोमा उडाए, काठमाडौं–पोखरा रेल छिट्टै गुडाउँछु : प्रधानमन्त्री

काठमाडौं, जेठ २१ । प्रधानमन्त्री केपी शर्मा ओलीले देश बनाउन अहिलेको सरकार आवश्यक रहेको बताएका छन् ।शुक्रबार राजधानीमा आयोजित मुलुकभरका रजिस्टर्ड लेखा परीक्षकहरुको पेशागत संगठन नेपाल अडिटर्स एसोसिएसन (अडान)को चौंथो महाधिवेशनलाई सम्बोधन गर्दै प्रधानमन्त्री ओलीले अहिले देशलाई नझुक्ने, नदब्ने, नडराउने सरकार चाहिएको बताए ।ओलीले आफू पैसा कमाउनलाई नभएर देश बनाउन एवं देशमा आर्थिक अनुशासन कायम गर्न हिँडेको दाबी गरे ।उनले आफूले हाल देशमा औद्योगीकरण, व्यवसायीकरण एवं यान्त्रीकरणको अभियानलाई हाँकेको बताए ।उनले आफूले देशलाई समृद्धितर्फ लाग्न केही योजनाहरु अगाडि सार्दा सबैले हाँसोमा उडाएको बताउँदै छिट्टै नै त्यसको जवाफमा काठमाडौं–पोखरा रेल गुडाउने पनि बताए ।उनले लेखा परीक्षकहरुले सामाजिक स्वच्छता, आर्थिक पारदर्शिता एवं समाजको समग्र आर्थिक गतिविधिको परिचालन गर्ने हुँदा देशमा रहेका लेखा परीक्षकहरुलाई देश विकासका लागि अधिकतम् सदुपयोग गर्नुपर्ने बताए ।कार्यक्रममा एसोसिएसनका अध्यक्ष मोहनराज रेग्मीले संशोधन हुन लागेको चार्टड एकाउन्टेन्ट ऐनमा दर्तावाला लेखा परीक्षकहरुका सन्दर्भमा हाल देखिएका सबै विभेदको अन्त्य गरी समान सदस्यता कायम गर्न माग गरे ।महाधिवेशनले आगामी तीन वर्षका लागि नयाँ नेतृत्व चयन गर्नेछ ।
