गरीबलाई परिचयपत्र आउँदो वर्षमात्रै दिइने

काठमाडौ, बैशाख ४ – गरीबलाई परिचयपत्र बाँड्ने काम आउँदो आर्थिक बर्षदेखि मात्रै शुरु हुने भएको छ । परिचय पत्र बितरणको आधार, मापदण्ड र बनोट निर्माणको जिम्मा पाएको प्राबिधिक समिति र निर्देशक समितिले सबै तयारी गर्न यो बर्ष पुरै समय लाग्ने भएकोले आउँदो बर्षदेखि मात्रै परिचयपत्र बितरणको काम शुरु हुने गरिबी निवारण कोषका उपाध्यक्ष तथा परिचयपत्र बितरण निर्देशक समितिका संयोजक जनकराज जोशीले बताउनुभयो ।

 

गरीबलाई राज्यले उपलब्ध गराउने सुबिधालाई एकीकृत रुपमा उपलब्ध गराउने प्रयोजनको लागि बितरण गर्न लागिको गरिबी परिचयपत्रको लागि सबै तयारी गर्न जोशीको संयोजकत्वमा निर्देशक समिति र तथ्याङ बिभागका महानिर्देशक उत्तम नारायण मल्लको संयोजकत्वमा प्राबिधिक समिति गठन गरिएको थियो ।
स्रोतका अनुसार गरीबको परिभाषा र तथ्याङकमै बिबाद भएकोले परिचयपत्र बितरणको काम जटिल बनेको छ । केन्द्रीय तथ्याङ्क बिभागले हालै गरेको नेपाल जीवनस्तर सर्बेक्षण प्रतिबेदनले हरेक ४ जना नेपालीमा १ जना गरीब भएको तथ्याङ्क सार्बजनिक भएको थियो । तर युनडिपी अक्सफोर्डको बहुआयामिक प्रतिबेदनले नेपालमा दुईतिहाई गरिबीको रेखामुनी रहेको दाबी गरेको छ ।
नेपालमा प्रतिब्यक्ति प्राप्त गर्ने क्यालोरीको आधारमा गरिबी छुट्याउने गरिएपनि अन्तर्राष्ट्रिय रुपमा मान्य हुने सर्बमान्य बिधि अन्तर्गत गरिबीको परिभाषा निर्धारण गर्नेबारे गृहकार्य भैरहेको उपाध्यक्ष जोशीले बताउनुभयो । गरिबीको तथ्याङ्क र परिचयपत्र बितरणबारे राजनीतिक सहमति पनि आबश्यक रहेकोले त्यसको लागि पनि निर्देशक समितीले प्रयास गरिरहेको उहाँले बताउनुभयो ।
