बुढीगण्डकीमा स्थानीयलाई लगानी प्राथमिकता

भीमलाल श्रेष्ठ/उज्यालो
गोरखा, जेठ ११ – बुढीगण्डकी जलविद्युत आयोजना निर्माणमा स्थानीय लगानीलाई प्राथमिकता दिने प्रस्ताव आयोजना विकास समितिले अघि सारेको छ ।
समितिले शुक्रबार गोरखामा गरेको अन्तर्क्रियामा अध्यक्ष डा.लक्ष्मी देवकोटाले ८ वर्षभित्र समितिले आयोजना निर्माण गरिसक्ने लक्ष्य राखेको र त्यसका लागि गैर आवासी नेपालीलाई लगानीको आग्रह गर्ने बताउनुभयो ।
उहाँले देश भित्रैबाट रकम जुटाउने तयारी गर्ने र नपुगेमा मात्रै निशर्त ऋण लिइने जानकारी गराउनुभयो ।
अहिले बुढीगण्डकी जलाशय युक्त जलविद्युत आयोजना स्थलमा फान्सका ट्रयाक्टबेल्ट इन्जीनियरिङ कम्पनी मार्फत विस्तृत सम्भाव्यता अध्ययन गरिरहेको छ ।
सन् १९८४ को पूर्वसम्भाव्यता अध्ययन अनुसार जडित विद्युत क्षमता ६ सय मेगावाट रहेको बुढीगण्डकी जलविद्युत वार्षिक २ सय ५० करोड युनिट विद्युतीय उर्जा क्षमता रहेको छ ।
६ सय मेगावाट जलासययुक्त जलविद्युत आयोजनाको निर्माणको क्रममा गोरखा र धादिङका गरी २३ गाविस डुबानमा पर्ने अनुमान रहेको पनि बुढीगण्डकी जलविद्युत आयोजना विकास समितिले जनाएको छ ।
