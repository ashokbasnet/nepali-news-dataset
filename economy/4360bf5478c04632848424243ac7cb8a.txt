सुन तोलाको ५८ हजार ९ सय

काठमाडौ, भदौ ८ –बुधबारदेखि लगातार बढेको सुनको भाउले शुक्रवार पनि नयाँ रेकर्ड बनाएको छ । बिहीबार भन्दा तोलामा ३ सय रुपैंयाले बढेर सुन ५८ हजार ९ सय रुपैंया पुगेको छ । सुनको मूल्य बिहीबार ५८ हजार ६ सय रुपैंया र बुधवार ५८ हजार ५० रुपैंया थियो ।

 

बुधवारदेखि नै सुनको भाउले नयाँ रेकर्ड बनाउँदै आएको हो । हप्ताको पहिलो दिन आइतबार ५७ हजार पाँच सय रुपैंया रहेको सुनको भाउ सोमबार र मंगलबार ५७ हजार सातसय रुपैंया कायम थियो ।

अन्तर्राष्ट्रिय बजारमा भाऊ बढेकाले त्यसको असर नेपाली बजारमा पनि परेको नेपाल सुनचाँदी व्यवसायी संघले जनाएको छ । सुनसँगै चाँदीको भाउ पनि बढिरहेको छ । बिहीबार तोलाको एकहजार ९४ रुपैंया रहेको चाँदी शुक्रवार ११ सय रुपैंया पुगेको छ ।
