बजेट त महत्वाकांक्षी नै हुनुपर्छ तर कार्यान्वयनमा आशंका छ : अर्थविद् ढुंगाना

काठमाडौं, वैशाख २७ । सरकारले आगामी आर्थिक वर्षका लागि नीति तथा कार्यक्रम ल्याएको छ ।राष्ट्रपति विद्यादेवी भण्डारीले आइतबार संसदमा आगामी आर्थिक वर्षको नीति तथा कार्यक्रम घोषणा गरेकी हुन् ।सरकारले आगामी वर्ष संविधान कार्यान्वयन वर्षकोरुपमा काम गर्दै जाने उद्देश्यकासाथ थुप्रै लोकप्रिय कार्यक्रमहरु घोषणा गरेको छ ।हरेक वर्ष जेठ १५ मा बजेट ल्याउनुपर्ने नयाँ संवैधानिक व्यवस्थाअनुसार बजेट ल्याउने तयारीकासाथ सरकारले नीति तथा कार्यक्रम घोषणा गरेको हो ।राष्ट्रिय योजना आयोगले यो वर्षका लागि ९ खर्ब ८ अर्बको बजेटरी सिलिङ तोकेपनि सरकारको नीति तथा कार्यक्रमअनुसार बजेटको आकार योभन्दा बढ्ने देखिएको छ ।ओली सरकारले ल्याएको नीति तथा कार्यक्रमलाई प्रमुख प्रतिपक्षी नेपाली कांग्रेसले महत्वाकांक्षी भनेको छ भने सत्तारुढ दलहरुले उत्कृष्ट दाबी गर्दै आएका छन् ।निजी क्षेत्रले समग्रमा नीति तथा कार्यक्रम राम्रो भएपनि कार्यान्वयन हुनुपर्नेमा जोड दिएको छ ।बजेटको कार्यान्वयनमा अर्थविद्हरुले आशंका व्यक्त गरेका छन् । कर्मचारी संरचनाको खर्च गर्ने क्षमता ह्रास हुँदै आएको छ ।वरिष्ठ अर्थविद् प्रा.डा.भवानी ढुंगाना ‘हामीकहाँ गर्नुपर्ने धेरै रहेको र हरेक वर्ष घोषणा भएका कार्यक्रम पनि कार्यान्वयनमा आउन नसक्नाले आवश्यकता चुलिँदै जाँदा नीति तथा कार्यक्रम, बजेट महत्वाकांक्षी बन्नु स्वाभाविक हुने’–बताउँछन् ।‘संविधान कार्यान्वयनको वर्ष रहेको, पुनःनिर्माण, पूर्वाधार विकासलगायतका कामलाई प्राथमिकता दिनुपर्ने भएकाले आउने बजेट महत्वाकांक्षी नै हुने छ । तर, सरकारी निकायको घट्दो कार्यकुशताले भने कार्यान्वनयमा प्रशस्त आशंका रहेको’ उनको भनाइ छ ।लोकप्रिय कार्यक्रमभन्दा नीतिगत् र संरचनागत् सुधार गरेर निजी क्षेत्रलाई देश विकासमा संलग्न हुने वातावरण बनाउनुपर्नेमा उनको जोड छ ।दीर्घकालीन दृष्टिकोणबाट आर्थिक विकासका लागि पूर्वाधार विकास, उर्जा उत्पादन, कृषि क्षेत्रको उत्पादकत्व बृद्धि, साना तथा मझौला उद्योगको प्रवद्र्धनका लागि ठोस कार्यक्रम ल्याउनुपर्ने उनको सुझाव छ ।
