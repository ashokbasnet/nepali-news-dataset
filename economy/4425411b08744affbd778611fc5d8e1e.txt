नेपाली जुत्तामा सामूहिक ब्यापार चिन्ह लगाइने

काठमाडौं, पुस ३ – स्वदेशी जुत्ताचप्पल तथा छालाका वस्तुको गुणस्तर कायम राख्न सामूहिक व्यापार चिन्ह लोगो कार्यान्वयनमा ल्याउने तयारी अन्तिम चरणमा पुगेको छ ।
स्वदेशी कम्पनीले मात्र प्रयोग गर्न सक्ने लोगो अबको केही दिनमै सार्वजनिक गरिने छाला जुत्ता तथा वस्तु उत्पादक संघ नेपालले जनाएको छ ।
स्वदेशी कम्पनीको नाम राखेर ग्राहक ठगी गर्ने गरेका गुनासा आएपछि सामूहिक लोगो ल्याउन लागिएको हो । यो लोगो स्वदेशी कम्पनी बाहेककाले प्रयोग गर्न नपाउने भएकाले लोगो कार्यान्वयनमा आएपछि स्वदेशी जुत्ता चप्पलको गुणस्तर कायम रहनुका साथै ग्राहक पनि नठगिने संघका अध्यक्ष होमनाथ उपाध्यायले दाबी गर्नुभयो ।
उहाँका अनुसार लोगो बनाउन अर्डर दिइसकिएकाले अब पं्राप्त हुनासाथ कार्यान्वयनमा ल्याइनेछ । यो हप्ताभित्रै लोगो कार्यान्व्यनमा ल्याउने संघको तयारी छ ।
लोगो प्रयोग गर्न संघका ७० जना सदस्यमध्ये ४८ जनाले सम्झौतापत्रमा हस्ताक्षर गरिसकेका छन् भने बाँकी पनि हस्ताक्षर गर्ने तयारीमा छन् ।
नियममा रहेर अरु छाला तथा स्वदेशी जुत्ता चप्पल उत्पादन गर्ने कम्पनीले लोगो प्रयोग गर्न सक्ने संघले जनाएको छ । तर त्यसका लागि दुरुपयोग नगर्न प्रतिबद्धता सहितको सम्झौतापत्रमा हस्ताक्षर गर्नुपर्छ । नियम उल्लंघन गरी लोगोको दुरुपयोग गरे सदस्याताबाट बञ्चित गर्ने लगायतका कारबाही हुने संघले स्पष्ट पारेको छ ।
