नयाँ आर्थिक वर्षदेखि राष्ट्र बैंकले ट्वीटर र युट्युव चलाउने
९ असार, काठमाडौं । सरकारको सल्लाहकारसमेत रहेको मौद्रिक अधिकारी नेपाल राष्ट्र बैंकले आगामी आर्थिक वर्षदेखि ट्वीटर र युट्युव चलाउने भएको छ ।
आफ्ना गतिविधिहरु बढीभन्दा बढी जनतासमक्ष पुर्‍याउन सामाजिक सञ्जाल सञ्चालन गर्न लागिएको राष्ट्र बैंकका सहायक प्रवक्ता राजेन्द्र पण्डितले जानकारी दिए ।
‘पछिल्लो समय सामाजिक सञ्जालमा धेरै नेपालीहरुको पहुँच छ,’ पण्डितले भने-‘जनतालाई सीधै आफ्ना सूचनाहरु पुर्‍याउन सामाजिक सञ्जाल सञ्चालन महत्वपूर्ण माध्यम हो ।’
सामाजिक सञ्जाल सञ्चालन गर्नका लागि ‘राष्ट्र बैंकको प्रकाशनमा पारदर्शिता ल्याउने सम्बन्धी कार्यविधि- २०७३’ तयार भइसकेको उनले बताए ।
‘कार्यविधि बनिसकेको छ, अब सञ्चालक समितिको बैठकबाट पारित हुन मात्रै बाँकी छ,’ पण्डितले भने- ‘आगामी साउनदेखि सामाजिक सञ्जाल सञ्चालनमा ल्याउने छौं ।’
कार्यविधिमा फेसबुक सञ्चालन गर्ने विषयचाहीँ उल्लेख छैन । तर, अब फेसबुक पनि सञ्चालन गर्ने गरी कार्यविधिलाई अन्तिम रुप दिने उनले बताए ।
राष्ट्र बैंकले सामाजिक सञ्जाल चलाउने चालु आवकै कार्ययोजनामा उल्लेख थियो ।
विभिन्न सरकारी निकायहरुले पछिल्लो समय सामाजिक सञ्जालमार्फत पनि आफ्ना गतिविधिहरुलाई जनतासमक्ष पुर्‍याउँदै आएका छन् । यही क्रममा राष्ट्र बैंकले पनि सामाजिक सञ्चाल सञ्चालन गर्न लागेको हो । भारतको केन्द्रिय बैंक भारतिय रिजर्भ बैंकले पनि केही समययता ट्वीटर चलाउन थालेको छ ।

