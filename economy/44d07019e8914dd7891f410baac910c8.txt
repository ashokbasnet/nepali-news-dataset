प्लाष्टिक झोलामाथि प्रतिबन्ध लगाउने सरकारी निर्णय उद्योगीले नमान्ने

काठमाडौं, चैत १६ – प्लाष्टिक उद्योगीले आउँदो वैशाख १ गतेदेखि प्लाष्टिकका झोलामा प्रतिबन्ध लगाउने सरकारी निर्णय  कुनै पनि हालतमा नमान्ने चेतावनी दिएका छन् ।
प्लाष्टिक उद्योगीले सोमबार विज्ञान प्रविधि तथा वातावरण मन्त्रालयले सिंहदरबारमा गरेको कार्यक्रममा उपस्थित भएर मन्त्रालयको निर्णय नमान्ने चेतावनी दिएका हुन्
प्लाष्टिक वस्तु उत्पादक संघका महासचिव राम सेढाईंले मन्त्रालयले बिना तयारी हचुवाका भरमा प्लाष्टिकका झोलामा प्रतिबन्ध लगाउने निर्णय गरेको आरोप लगाउँदै अर्बौं रुपैयाँको लगानीको सुरक्षा बिना सरकारी निर्णय मान्न नसक्ने बताउनुभयो ।
संघका महासचिव केसीले विभिन्न राजनीतिक दलका सभासद र विभिन्न मन्त्रालयका सचिव तथा सहसचिवका सामुन्ने कोइला, खानी, धुवाँयुक्त इन्जिनभन्दा प्लाष्टिकका झोलाले वातावरणमा कसरी असर पार्छ भनेर प्रमाणित गर्न चुनौती समेत दिनुभयो ।
प्लाष्टिक व्यवसायीले चाउचाउ, तेल, नुन  लगायतका वस्तु प्लाष्टिकका प्याकेटमा हालेर बिक्री गर्न पाइने तर प्लाष्टिकका झोला बोक्न नपाइने भन्ने सरकारी निर्णय पूर्वाग्रही भएको बताए । छलफलमा सहभागी सभासदले पनि प्लाष्टिक उद्योगीकै पक्षमा बोले ।
नेकपा एमालेका सभासद केशव बडालले ३५ अर्ब रुपैयाँ लगानी भएको र झण्डै १० हजार मजदुर कार्यरत रहेको व्यवसायको विकल्प नै नसोची प्लाष्टिकका झोलामा प्रतिबन्ध लगाउन खोजिनु व्यवहारिक र न्यायसंगत नभएको बताउनुभयो ।
विज्ञान प्रविधि तथा वातावरण मन्त्रालयले आगामी वैशाख १ गतेदेखि काठमाडौं उपत्यकाका तीन जिल्लामा प्लाष्टिकका झोला बोक्न नपाउने निर्णय केही पहिना पहिले नै गरेको हो । छलफलमा स्थानीय विकास मन्त्रालयका सचिव डा. सोमलाल सुवेदीले निर्णय कार्यान्वयनका लागि आमजनतामा सचेतना फैलाइनुपर्ने बताउनुभयो ।
उहाँले प्रचारप्रसार नै नगरी जरिवाना तिराउन खोजिए निर्णय कार्यान्वयन हुन नसक्ने बताउनुभयो । हाल काठमाडौं उपत्यकामा दैनिक ४७ लाख वटा प्लाष्टिकका झोला प्रयोग हुने गरेको अनुमान छ ।
