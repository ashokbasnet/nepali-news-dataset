सरकार परिवर्तनको चर्चाबीच सेयर बजारमा सामान्य गिरावट

२८ असार, काठमाडौं । नेकपा माओवादी केन्द्रले केपी शर्मा ओली नेतृत्वको सरकार छाड्ने निर्णय लिएको दिन मंगलबार सेयर बजारमा सामान्य गिरावट देखिएको छ ।
माअेवादीको निर्णयलगत्तै ५४ अंकसम्म घटेको सेयर बजार सूचक (नेप्से) बन्द हुने समयमा भने सम्हालिएर उकालो लाग्यो । मंगलबारे सेयर बजारमा ९ अंकको मात्रै गिरावट आयो ।
दिउँसो बढेर १७ ०८ सम्म पुगेको सेयरबजार ओरालो लागेर १६५४ सम्म झरेको थियो । तर, अन्तिम समयमा कारोबारमा सुधार हुँदै बन्द हुने समयमा १७०३ मा पुगेको थियो ।
अन्तमा सेयर बजारमा फेरि सामान्य गिरावट आउँदा १६९३ अंकमा झरेर बजार बन्द भयो । कारोबार सुरु हुँदा नेप्से सूचक १७०२ थियो ।
मंगलबार बैंकिङ, फाइनान्स, होटल, जलविद्युत, विकास बैंक र बीमा समूहको परिसूचक समान्य ऋणात्मक रहे भने उत्पादनमूलक र टेलिकम सूचीकृत अन्य समूह हरियो रह्यो ।
मंगलबार १६ लाख ३९ हजार कित्ता सेयर कारोबार भयो । दिनभरमा १ अर्ब १३ करोड रुपैयाँको सेयर किनबेच भयो । जनता बैंक, एभरेष्ट बैंक र नेपाल लाइफ कारोबारका आधारमा अघि रहे ।

