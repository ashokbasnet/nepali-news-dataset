उद्योग वाणिज्य महासंघको अध्यक्षमा ३ जनाको उम्मेदवारी

काठमाडौं, असार १२ - नेपाल उद्योग वाणिज्य महासंघको अध्यक्ष पदमा तीन जनाको उम्मेदवारी परेको छ । महासंघको अध्यक्ष पदमा चुनिनका लागि पूर्व वरिष्ठ उपाध्यक्ष भाष्करराज राजकर्णिकार, कार्यवाहक अध्यक्ष पशुपति मुरारका र महासंघको कृषि उद्यम केन्द्रकी सभापति भवानी राणाको उम्मेद्वारी परेको हो । 
महासंघले उम्मेद्वारी दर्ताका लागि शनिबार विहान १० बजेदेखि ५ बजेसम्मको समय निर्धारण गरेकामा राणाले दिउँसो सवा एक बजे, मुरारकाले ४ बजे र राजकर्णिकारले सवा ४ बजे उम्मेदवारी दर्ता गराउनुभएको हो । सँगसँगै पुगेका राजकर्णिकार र मुरारकाले उम्मेदवारी दर्ताका क्रममा आपसमा अंकमाल गर्नुभएको थियो । महासंघले उम्मेदवारी दर्ताका लागि ३ लाख रुपैयाँ शुल्क निर्धारण गरेको थियो । 
१६ महिना अघि भएको ४८ औं साधारणसभामा राजकर्णिकार र मुरारका एउटै प्यानलबाट निर्वाचन लड्नुभएको थियो । राजकर्णिकार अध्यक्ष पदमा पराजित हुनुभएको थियो भने मुरारका राणालाई पराजित गर्दै वरिष्ठ उपाध्यक्ष पदमा निर्वाचित हुनुभएको थियो । 
४८ औं साधारणसभाबाट निर्वाचित अध्यक्ष प्रदिपजंग पाण्डे भ्रष्टाचारको मुद्दामा जेल चलान भएका कारण बाँकी २० महिने कार्यकालका लागि महासंघमा अध्यक्ष पदका लागि निर्वाचन हुन लागेको हो । महासंघको अध्यक्ष पदका लागि यहि असार १८ गते निर्वाचन हुँदैछ । 
महासंघका नौ जना पूर्वअध्यक्षहरुले सर्वसम्मतिबाट अध्यक्ष चयनका लागि पहल गरिरहेका बेला राजकर्णिकार, मुरारका र राणाले उम्मेदवारी दर्ता गर्नुभएको हो । उम्मेदवारी दर्ता गरेका तिनै जनाले महासंघलाई एकढिक्का बनाएर लैजान, रोजगारीका अवसर बढाएर उत्पादन वृद्धिको पहल गर्न तथा आर्थिक विकासमा निजी क्षेत्रको भूमिका बढाउन उम्मेद्वारी दिएको बताएका छन् । उनीहरुले आफूहरु पूर्वअध्यक्षहरुले गरेको सहमतिको प्रयासको वाधक नबन्ने समेत बताएका छन् । 
उम्मेदवारी दर्तासँगै महासंघको निर्वाचन मण्डलले अब मतदाताहरुको सूची निकाल्ने, उम्मेदवारविरुद्ध पर्ने उजुरीको छानविन गरी उम्मेद्वारको अन्तिम नामावली प्रकाशन गर्ने लगायतका काम गर्ने छ । महासंघका पूर्वअध्यक्षहरुले निर्वाचन मण्डलले निर्वाचनको प्रक्रिया अगाडि बढाए पनि आफूहरुले निर्वाचनको दिनसम्म सहमतिको प्रयास गर्ने बताएका छन् ।
