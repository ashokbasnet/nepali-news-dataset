राष्ट्रिय वाणिज्य बैंक र नागरिक लगानी कोषबीच रकम संकलन सम्झौता
३ साउन, काठमाडौं । राष्ट्रिय वाणिज्य बैंक लिमिटेड र नागरिक लगानी कोषबीच रकम संकलन तथा ट्रान्सफर गर्ने सम्बन्धमा सम्झौता भएको छ । नागरिक लगानी कोषको रकम संकलन तथा ट्रान्सफरलाई अझ बढी सरल र सुविधायुक्त बनाउने उद्देश्यले सम्झौता भएको हो ।
सम्झौतापत्रमा राष्ट्रिय वाणिज्य बैंक लिमिटेडका प्रमुख कार्यकारी अधिकृत किरणकुमार श्रेष्ठ र नागरिक लगानी कोषका कार्यकारी निर्देशक रामकृष्ण पोखरेलले हस्ताक्षर गरेे ।
उक्त अवसरमा राष्ट्रिय वाणिज्य बैंकका प्रमुख कार्यकारी अधिकृत किरणकुमार श्रेष्ठले सम्झौताले कर्मचारीको वचत बानी विकासमा थप सघाउ पुग्ने अपेक्षासहित आगामी आर्थिक वर्षमा बैंकले पुनरथापना गर्ने ३० वटा शाखा कार्यालयको सेवाबाट कोषका बचतकर्ता र सर्वसाधारण जनता लाभान्वित हुने विश्वास ब्यक्त गरे ।
नागरिक लगानी कोषका कार्यकारी निर्देशक रामकृष्ण पोखरेलले सम्झौताले नागरिक लगानी कोषका ५ लाख ७० हजार बचतकर्ता लाभान्वित हुने बताए ।
नयाँ सम्झौताअनुसार नागरिक लगानी कोषको बैंकका विभिन्न शाखामा रहेका अनेकौ खाताहरु बन्द गरि स्किम अनुसारको ६ वटा केन्दि्रकृत खाताहरु मात्र संचालन गरिनेछ ।
नेपाल भरीबाट जम्मा हुन आउने रकम बैंकका शाखा कार्यालय थापाथली, टेकु र वानेश्वरमा रहेका कोषको कर्मचारी बचत बृद्धि अवकाश कोष, निजामती वीमा कोष, शिक्षक वीमा कोष, सैनिक वीमा कोष, नेपाल प्रहरी वीमा कोष, सशस्त्र प्रहरी वीमा कोषको नामको खातामा मात्र शिर्षक अनुसार रकम जम्मा हुनेछ ।

