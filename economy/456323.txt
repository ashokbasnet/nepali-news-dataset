मेगा बैंकले २५ प्रतिशत हकप्रद सेयर दिने

७ साउन, काठमाडौं । मेगा बैंकले सेयरधनीलाई चुक्ता पुँजीको २५ प्रतिशत हकप्रद सेयर दिने भएको छ । यसका लागि औपचारिक प्रक्रिया अघि बढिसकेको बैंकले जनाएको छ । बैंकले सातौं वर्षमा प्रवेस गरेको अवसरमा चुक्ता पुँजी बढाउनका लागि हकप्रद सेयर दिने घोषणा गरेको हो ।
बैंकका प्रमुख कार्यकारी अधिकृत अलि शाहले राष्ट्र बैंकको नियमअनुसार संस्थापक सेयरलाई साधारण सेयरमा रुपान्तरण गरिसकेको जानकारी दिए । योसँगै लगानीकर्ताहरुको लगानी गर्ने क्षमता अभिवृद्धि गरेको उनले बताए ।
त्यसैगरी, बैंकलाई देशकै अग्रणी बैंकका रुपमा उभ्याउन मर्जर र एक्वायरलाई प्राथमिकता दिइने भएको छ । मर्जर बाहेक हकप्रद सेयर जारी गरेर राष्ट्र बैंकले तोकेको समयमा तोकेको चुक्ता पुँजी पुर्‍याउने योजना रहेको बैंकका अध्यक्ष भोजराज शाहले बताए ।
राष्ट्र बैंकले गत आर्थिक वर्षको मौदि्रक नीतिमार्फत ०७४ असार मसान्तसम्ममा वाणिज्य बैंकहरुको न्यूनतम चुक्ता पुँजी ८ अर्ब रुपैयाँ हुनुपर्ने व्यवस्था गरेको थियो । हाल बैंकको चुक्ता पुँजी २ अर्ब ८४ करोड रुपैयाँ छ । यो बैंकले मर्जर वा एक्वायरमा नगई राष्ट्र बैंकले तोकेको चुक्ता पुँजी पुर्‍याउन सक्ने अवस्था देखिँदैन ।
‘गत बैशाखबाट पशिचमाअञ्चल विकास बैंकलाई मेगा बैंकमा मर्ज गसिकेका छौं, हामीसँग मर्जरका लागि अन्य बैंकहरुले ल्र्याको प्रस्तावमा पनि छलफल भइरहेको छ,’ अध्यक्ष शाहले भने- ‘मर्जरमा जाने कि थप हकप्रद सेयर जारी गर्ने भन्ने विकल्प रोज्नेमा आन्तरिक छलफल भइरहेको छ । छिट्टै त्यसको टुंगो लाग्छ ।’

बैंकलाई संघीय संरचनामा लगिने
अध्यक्ष शाहका अनुसार बैंकलाई संघीय संरचनाअनुसार अघि बढाइने छ । मुलुक संघीयतामा गइसकेकाले बैंकलाई पनि संघीय संरचनामा लैजाने गृहकार्य भइरहेको उनले बताए ।
‘बुटवलमा क्षेत्रीय कार्यालय स्थापना भइसकेको छ, संघीयताको कार्यान्वयन सँगै बैंकलाई संघीय संरचनामा लैजानेगरी गृहकारी भइरहेको छ,’ शाहले भने ।
प्राथमिकता के ?
मुलुक बाहिर संयुक्त लगानी -जोइन्ट भेइन्चर्स) मा कारोबार प्रारम्भ, क्षेत्रीय स्तरका मार्यालय विस्तार र ग्रामिण क्षेत्रमा बैंकिङ पहुँचलाई विस्तार गर्ने कार्यमा केन्दि्रत हुने उनको भनाई थियो ।
हलोदेखि हाइड्रोसम्म भन्ने नाराबमोजिम बैंकले साना तथा मझौला व्यवसाय र लघुवित्त सेवालाई प्राथमिकतामा राख्दै आएको बताएको छ ।
बैंकका अनुसार गत आर्थिक वर्षमा बैंकले निक्षेप र कर्जा दुबै १०/१० अर्ब रुपैयाँले बढाउन सफल भएको छ । गत असार मसान्तसम्म बैंकको कुल निक्षेप ३१ अर्ब र कूल कर्जा २८ अर्ब रुपैयाँ पुगेको छ ।

