विद्युत प्राधिकरणको शेयर जारी गर्ने तयारी

काठमाडौं, पुस ९ – नेपाल विद्युत प्राधिकरणले सर्वसाधारणका लागि शेयर निष्काशन गर्ने तयारी थालेको छ । प्राधिकरणका निर्देशक कुलमान घिसिङले अबको एक डेढ वर्षमा प्राधिकरण ऐन अनुसार साधारण शेयर जारी गरि नागरिकलाई लगानीका लागि आग्रह गरिने जानकारी दिनुभएको हो ।
प्राधिकरणले नेपाल टेलिकमले जस्तै साधारण सेयर जारी गर्न सक्ने भएको जानकारी दिँदै साधारण शेयर जारी गर्नुअघि प्राधिकरणलाई नाफामा पुर्‍याउने बताउनुभयो । एक डेढ वर्षभित्र प्राधिकरणलाई नाफामा पुर्‍याउने र त्यसपछि सर्वसाधारणका लागि पनि शेयर जारी गर्नेगरि काम थालिसकिएको निर्देशक घिसिङको भनाई छ ।
तीन वर्ष पहिले २९ अर्ब घाटा व्यहोरेको प्राधिकरणको घाटा अहिले ३५ अर्ब रुपैयाँ पुगेको छ । प्राधिकरणले देशैभरि लोडसेडिङ मुक्त गर्ने तयारी गरिरहेको पनि बताउनुभएको हो ।
