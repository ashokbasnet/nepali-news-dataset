मजदुरसँग सहमतिपछि माथिल्लो मर्स्याङ्दीमा काम सुरु

आश गुरुङ/उज्यालो
लमजुङ, पुस ९ – मजदुर आन्दोलनका कारण ४ दिन बन्द भएको माथिल्लो मर्स्याङ्दी जलविद्युत आयोजना निर्माणको काम मंगलबार विहानदेखि सञ्चालन भएको छ ।
मजदुरको मागका बारेमा निर्माण कम्पनीसँग सहमति भएपछि ५० मेगावाट क्षमताको आयोजना निर्माणको काम सञ्चालन भएको हो ।
२० दिनभित्र लेबर क्याम्प स्थापना गर्ने र नसकिए दैनिक खाना खर्च २ सय ५० रुपैयाँ दिने, किरिया विदा १५ दिन दिने, सुरुङ भत्ता दैनिक ५० रुपैयाँ दिने लगायतको सहमति भएको निर्माण कम्पनीका जनसम्पर्क अधिकृत अर्जुन गुरुङले जानकारी दिनुभयो ।
४ सय भन्दा बढी मजदुरले काम गरिरहेको आयोजनामा शुक्रबारदेखि मजदुरले काम बन्द गरेका थिए । व्यवस्थापन पक्षले आयोजनामा पिकअप भ्यान चलाउँदै आएका एक चालकलाई कामबाट निष्कासन गरेपछि अखिल नेपाल ऊर्जा तथा खानी मजदुर संघको अगुवाइमा आन्दोलन भएको थियो ।
सवारी चालक दोलखाका अवतारसिंह लामाले मदिरा सेवन गरी सवारी चलाउनुका साथै सवारी दुर्घटना गरी क्षति पुर्‍याएको र व्यवस्थापन पक्षलाई जथाभावी बोलेको भन्दै निष्कासन गरिएको थियो । निष्कासन गर्ने व्यवस्थापनको निर्णय फिर्ता नभएसम्म काम नगर्ने मजदुरहरुको चेतावनीपछि स्थानीय प्रशासनको समन्वयमा राजनीतिक दलका प्रतिनिधिसहित दुईपक्षबीच वार्ता भएको थियो ।
वार्तामा निष्कासनमा परेका सवारी चालकलाई १० दिनसम्म निलम्बन गर्ने, उनलाई सवारी चालकबाट हटाएर अन्य कुनै काममा रोजगारी दिने र आइतवारदेखि काम सञ्चालन गर्ने सहमति भएको थियो । तर मजदुरहरुले फेरि अर्को माग राख्दै आन्दोलन गरेपछि आयोजनाको निर्माण रोकिएको थियो ।
२५ महिनाभित्र काम सक्ने गरी माथिल्लो मर्स्याङ्दी ‘ए’ जलविद्युत् आयोजनाले राखेको लक्ष्य पटक पटकको आन्दोलनका कारण पूरा नहुने सङ्केत देखिएको छ । पटक पटक मजदुरले गर्ने गरेको बन्द हड्तालका कारण आयोजना निर्माणमा समस्या पर्दै आएको छ ।
लमजुङलाई जलविद्युत् लगानीमैत्री जिल्लाका रुपमा घोषणा गरी आयोजनामा हुने हरेक किसिमका अवरोध हटाउन विभिन्न समयमा भएका सहमति र प्रतिबद्धता कार्यान्वयनमा आउन नसक्दा आयोजनाको काम अरु ढिलो हुने अवस्था देखिएको छ ।
चिनियाँ कम्पनी सिनो हाइड्रो र नेपालको सगरमाथा पावर कम्पनीको संयुक्त लगानीमा १२ अर्ब रुपैयाँ लागतमा आयोजनाको निर्माण थालिएको हो ।
