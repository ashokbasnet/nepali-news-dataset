पर्यटकीय आकर्षक केन्द्र बल्थली

कपिल कोइराला/उज्यालो । काभ्रे, असोज ३ - काभ्रेको बल्थली क्षेत्र पछिल्लो समयमा आकर्षक पर्यटकीय केन्द्र बनेको छ । ग्रामीण वातावरणमा पर्यटकीय आनन्द बटुल्न ठुलो संख्यामा पर्यटकहरु आउन थालेकाले व्यवसायीहरुले बताएका छन् । अघिल्लो वर्षको तुलनामा तेब्बर बढेको दावी उनीहरुको छ । बनेपा, धुलिखेल र पनौतीका होटलहरुलाई पर्ने चाप अहिले बल्थली क्षेत्रका होटललाई पर्न गएको छ ।

 

ट्रेकिङ्ग र हाइकिङको लागि उपयुक्त गन्तब्य बल्थली भएकोले पर्यटकले बढी मनपराउने गरेको ट्रेकिङ्ग गाईड प्रमिला केसी बताउनुहुन्छ । पर्यटकिय नगरी पनौतीबाट ७ किलोमिटरको दुरीमा अवस्थित बल्थली गाउँ प्राकृतिक एंव संस्कृतिक रुपले सम्पन्न रहेको छ । डाँडै डाँडाले घेरिएको र बीचमा समथर जमिन रहेको छ । बिहानी धामको झुल्कासँगै यहाँबाट हिमालहरु सहजै देख्न सकिन्छ । पनौती, खोपासी चलालगणेसस्थान लगायत फाँटहरुको दृश्यले पर्यटकहरु लोभिने गरेका छन् ।
भौगोलिक बनावट र प्राकृतिक सुन्दरताको अद्घितिय रुपले उक्त क्षेत्र भरिपूर्ण छ । धार्मिक रुपमा पनि यहाँ आकर्षत गर्ने धेरै धार्मिक स्थल रहेका छन् । विश्वको सबै भन्दा ठुलो त्रिशुल, लडर्केश्वर महादेव, कमलादेविको मन्दिर यहाँको प्रमुख आकर्षणको केन्द्र विन्दु हो भने नमोवुद्घ पनि नजिकै रहेको छ । ट्रेकिङ मन पराउने पर्यटकको लागि त यो झनै आकर्षणको केन्द्र बन्दै गएको छ । यस ठाउँको विकास र प्रबद्धनका लागि पर्यटन बोर्डले समेत चासो दिइ लागि परेको पर्यटन बोर्डका लिलाबहादुर बानियाले बताउनुभयो ।
यो क्षेत्रमा ग्रामिण पर्यटकको राम्रो सम्भावना देखेको बल्थली भिलेज रिसोर्टका संचालक रामप्रसाद हुमागाईले बताउनुभयो । काठमाडौबाट नजिकको यति सुन्दर स्थल बल्थलीमा पर्यटकले हेर्न चाहेका सबै बस्तुहरु रहेको उहाँको भनाइ छ । पछिल्लो समयमा बल्थली आउने विदेशी एंव स्वदेशी पर्यटकहरुको लर्को नै लाग्ने गरेको छ । यो वर्ष मात्र  २ हजार भन्दा बढि विदेशी पर्यटक आइसकेको हुमागाईले जानकारी दिनुभयो ।
काठमाडौ साँखुबाट लप्सीफेदी, नगरकोट, बल्थली, नमोबुद्घ र धुलिखेल ‘भिलेज ट्रेक’ रुढ हो । बल्थलीबाट नजिकको ख्याकु, डाँडागाउँ, नेपाने, लुकुवा लगायतका ठाउमा ट्रेकिङ्ग र हाइकिङ्गको लागि पर्यटकको लर्को नै लाग्ने गरेको छ ।
काठमाडौंबाट ३९ किलोमिटर दक्षिण पूर्वमा प्राकृतिक एवं सांस्कृतिक रुपले महत्वपूर्ण सुन्दर गाउँ काभ्रेको बल्थलीमा पर्यटक भित्राउन समिति समेत गठन गरीएको छ ।  पर्यटकीय विकासको संम्भावना अथाह रुपमा बोकेको यस गाउँमा पर्यटक भित्राउनका लागि बल्थली वाताबरण तथा पर्यटन विकास समिति नामको समिति गठन गरी पर्यटक भित्राउन यहाँका स्थानियहरु लागि परेका छन् । समितिले वाताबरण संरक्षणका साथै पर्यटन भित्राउन लागि पर्ने बताएको छ ।
