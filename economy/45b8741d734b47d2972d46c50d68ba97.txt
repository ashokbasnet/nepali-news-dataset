सचिवहरुलाई अर्थमन्त्रीको निर्देशन – बजेट कार्यान्वयनमा जोड दिनुस्

काठमाडौ, पुस ३ – अर्थमन्त्री शंकरप्रसाद कोइरालाले बजेट कार्यान्वयनलाई तिव्रता दिन सबै मन्त्रालयका सचिवलाई निर्देशन दिनुभएको छ ।
अर्थ मन्त्रालयमा भएको बजेटको पहिलो चौमासिक समीक्षा बैठकमा मन्त्री कोइरालाले अघिल्लो वर्ष काममा ढिलासुस्ती हुँदा बजेट कार्यान्वयन नभएकाले त्यस्तो समस्या आउन नदिन सक्रियतापूर्वक काम गर्नुपर्नेमा जोड दिनुभयो ।
उहाँले बजेट कार्यान्वयनका लागि चालु खर्चलाई नियन्त्रण गर्दै पूँजीगत खर्च बढाउन पनि निर्देशन दिनुभयो । अर्थतन्त्र सकारात्मक यात्रामा रहेको भन्दै अर्थमन्त्री कोइरालाले गतिशील र सक्षम अर्थतन्त्र निर्वाचित अर्थमन्त्रीलाई बुझाउन आफू आतुर रहेको बताउनुभयो ।
बैठकमा अर्थसचिव शान्तराज सुवेदीले अर्थ मन्त्रालयको सहमति बिनाको आर्थिक प्रस्ताव सिधै मन्त्रीपरिषदमा लैजाने गरिएकोमा आपत्ति जनाउँदै त्यसो नगर्न आग्रह गर्नुभयो । उहाँले विदेश भ्रमणको खर्च तथा मन्त्री र सचिवसंग विदेश जाने कर्मचारीको संख्या घटाउनुपर्नेमा जोड दिनुभयो ।
अर्थ सचिव सुवेदीले राष्ट्रिय गौरबका आयोजनाको कार्यसम्पादनमा जोड दिन आग्रह पनि गर्नुभयो । अर्थमन्त्रालयका आर्थिक सल्लाहकार चिरञ्जिवि नेपालले राज्यको पैसाको सही सदुपयोग गर्नका लागि विकासको गति बढाउनुपर्ने बताउनुभयो । बजेट पूरा खर्च नहुँदा विकास हुन नसकेको भन्दै उहाँले विकासे खर्चको रफ्तार अझै बढाउन आग्रह गर्नुभयो ।
धेरैपछि पूर्ण बजेट आएकाले अहिलेकै रफ्तारमा पूँजीगत खर्च भए पाँच दशमलव ५ प्रतिशतको आर्थिक वृद्धिदर सजिलै हासिल गर्न सकिने दावी गर्नुभयो । बैठकमा सम्बन्धित मन्त्रालयका सचिवहरुले आफ्नो प्रगति विवरण प्रस्तुत गरेका थिए ।
