श्रमिकका माग माग पुरा नभए उद्योगहरु बन्द गर्ने चेतावनी

काठमाडौं, चैत ९ – ट्रेड युनियनका नेताहरुले आफ्ना माग पूरा नभए उद्योग नै बन्द गर्ने चेतावनी दिएका छन् ।

शुक्रबार काठमाडौंमा भएको पत्रकार सम्मेलनमा ट्रेड युनियनका नेताहरुले श्रमिकको माग छाडेर व्यवस्थापकको नाफाको बहसमा मात्रै सहभागी हुन नसक्ने बताएका छन् ।

उनीहरुले श्रमिकका मागप्रति वेवास्ता गरिए जस्तोसुकै आन्दोलन गर्न पनि पछि नपर्ने चेतावनी दिएका हुन् ।

नेकपा–माओवादी निकट अखिल नेपाल क्रान्तिकारी ट्रेड युनियन महासंघका अध्यक्ष रामदीप आचार्यले श्रमिकका माग छाडेर व्यवस्थापकको नाफाको बहसमा मात्रै आफूहरु सहभागी हुन नसक्ने बताउनुभयो ।

त्यस्तै एकीकृत नेकपा माओवादी निकट अखिल नेपाल ट्रेड युनियन महासंघका उपाध्यक्ष जय कार्कीले सामान्य घटनालाई उद्योग वाणिज्य महासंघले अनावश्यक रुपमा उचालेको बताउनुभएको छ ।

होटल र्‍याडिसनबाट दुई महिनादेखि निलम्वन गरिएका आफ्ना संगठनका श्रमिकलाई पुनर्वहाली नगरिएको भन्दै कार्कीले निलम्वन फुकुवा नगरे सशक्त आन्दोलन थाल्ने चेतावनी दिनुभयो ।

नेपाल ट्रेड युनियन काग्रेसका उपाध्यक्ष प्रेम सिंह बोहराले श्रमिकका कारण भन्दा पनि सरकारी नीतिका कारण उद्योग बन्द भएको बताउनुभयो ।
