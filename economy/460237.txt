सिभिल बैंक र आइएलएफसीको मर्जर पक्का

१६ साउन, काठमाडौं । सिभिल बैंक र इन्टरनेशनल लिजिङ एण्ड फाइनान्स (आइएलएफसी) फाइनान्सबीच मर्ज हुने पक्कापक्की भएको छ । मर्जरमा जाने सैद्दान्तिक ससहमति भएको ६ महिनापछि सेयर आदान प्रदान अनुपात (स्वाप रेसियो) निर्धारण भएको छ ।
मर्जर सम्बन्धी विस्तृत सम्झौतामा सिभिल बैंकका अध्यक्ष इच्छाराज तामाङ र आइएलएफसी फाइनान्सका अध्यक्ष अञ्जय बहादुर शाहले शुक्रबार हस्ताक्षर गरेका छन् ।
नयाँ स्वाप रेसियो १०० बराबर ८३ कायम छ । जससअनुसार आइएलएफसीमा १०० कित्ता सेयर हुनेले मर्जपछि सिभिल बैंकको ८३ कित्ता सेयर पाउने छन् ।
दुई संस्थाबीच गत माघ ११ गते मर्जरमा जाने सैद्धान्तिक सहमति भएपनि स्वाप रेसियो लगायतमा विवाद उत्पन्न हुँदा मर्जर प्रक्रिया अगाडि बढ्न सकेको थिएन । सैद्धान्तिक सहमतिमा १०० बराबर ८० को स्वाप रेसियो हुने उल्लेख थियो ।
डीडीए रिपोर्टले आईएलएफसीको सेयर भ्यालु उच्च देखाएपछि आइएलफसीले स्वाप रेसियोमा कसेको हो । मर्जरमा जानु दुबै संस्थाको आवश्यकता भएको निष्कर्श निकालिएको छ । दुबै संस्थाको सञ्चालक समितिबाट मर्जरमा जाने सम्पूर्ण प्रक्रिया पुरा भएपनि दुबै संस्थाको आगामी साधारणसभाले मर्जरमा जाने प्रस्ताव अनुमोदन गर्न भने बाँकी नै छ ।
मर्जपछि बैंकको नाम सिभिल बैंक नै रहनेछ । राष्ट्र बैंकबाट स्वीकृति पाएमा कात्तिक १ गतेदेखि एकिकृत कारोबार गर्ने लक्ष्य रहेको बैंकका अधिकारीहरु बताउँछन् । मर्जपछि बैंकको चुक्ता पुँजी ५ अर्ब ९ करोड रुपैयाँ हुनेछ । निक्षेप करिव ३२ अर्ब र कर्जा करिव २८ अर्ब हुनेछ ।

