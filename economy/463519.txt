पौने ४ अर्बको ९१ दिने ट्रेजरी आज

२४ साउन, काठमाडौं । नेपाल राष्ट्र बैंकले आज ट्रेजरी विलमार्फत बैंकहरुसँग भएको अधिक तरलता उठाउँदै छ । केन्द्रिय बैंकले ९१ दिने ट्रेजरी विलमार्फत बैंकहरुसँग भएकोमध्ये ३ अर्ब ८५ अर्ब रुपैयाँ खिच्ने भएको हो ।
ट्रेजरी विल किन्न बैंकहरुले अनलाइन विडिङ गर्नुपर्ने राष्ट्र बैंकले जनाएको छ । राष्ट्र बैंकमा खाता नखोलेका बैंकहरुले भौजरमार्फत ट्रेजरी विल किन्नका सक्नेछन् । बैंकहरुले गरेको बोलकबोलको आधारमा भारित औषतमा व्याजदर निर्धारण हुने राष्ट्र बैंकका राष्ट्र ऋण विभागका कार्यकारी निर्देशक डा. मिनबहादुर श्रेष्ठले बताए ।
राष्ट्र बैंकले साउन १७ गते १९ दिनका लागि २ अर्बको ट्रेजरी विल जारी गर्दा ११ अर्ब रुपैयाँको बोलकबोल गर्दै माग आवेदन परेकोा थियो । जसमा बैंकहरुले न्यूनतम ०.१० र अधिकतम ०.२९ प्रतिशत व्याजको बोलकबोल गरेका थिए । जसमध्येबाट भारित औषतमा ०.२३ प्रतिशत व्याजदर कायम भएको थियो ।
सात दिनको रिभर्स रिपोले तरलता व्यवस्थापन गर्न कठिन भएपछि राष्ट्र बैंकले तरलता व्यवस्थापनका लागि मध्यकालीन मौदि्रक औजारको रुपमा ट्रेजरी विललाई अघि सारेको हो ।
साउन महिनामा मात्रै राष्ट्र बैंकले १०/१० अर्ब रुपैयाँका दरले तीन पटक रिभर्स रिपो जारी गरिसकेको छ भने सोमबारसहित गर्दा २ पटक ट्रेजरी विल जारी गरेको हो ।

