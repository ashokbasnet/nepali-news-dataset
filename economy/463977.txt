ट्रेजरी विलको व्याजदर ०.१७ प्रतिशतमात्रै

२५ साउन, काठमाडौं । ट्रेजरी विलको व्याजदर घटेको छ । राष्ट्र बैंकले सोमबार जारी ट्रेजरीमा बैंक तथा वित्तीय संस्थाहरुले गरेको बोलकबोलकै आधारमा भारित औषतमा ०.१७ प्रतिशत व्याजदर कायम भएको छ ।
राष्ट्र बैंकले सोमबार ९१ दिनका लागि ३ अर्ब ८५ करोड रुपैयाँको ट्रेजरी विल जारी गरेको थियो । जसमा बैंक तथा वित्तीय संस्थाहरुले ११ अर्ब ८७ करोड रुपैयाँको माग आवेदन गर्दै बोलकबोल गरेका थिए ।
लगानीको वातावरण बन्न नसक्दा बैंकिङ क्षेत्रमा लगानी योग्य रकम (तरलता) थुपि्रएपछि सरकारले जारी गरेको ऋणपत्रमा मागभन्दा धेरै आवेदन परेको हो ।
बैंकहरुले न्यूतम ०.१० र अधिकतम ०.२६ प्रतिशत व्याजदरको माग गर्दै आवेदन दिएका थिए । न्यूनत र अधिकतमको बीचबाट भारित औषतको व्याजदर निकालिएको राष्ट्र बैंकका राष्ट्र ऋण व्यवस्थापन विभागका कार्यकारी निर्देशक डा. मिनबहादुर श्रेष्ठले बताए ।
साउन महिनामा मात्रै यसअघि नै राष्ट्र बैंकले ४, ११ र १८ गते चार पटक गरी ५ अर्ब ३० करोड रुपैयाँ बराबरको ट्रेजरी विल जारी गरिसकेको छ । साउन ४ गतेको ट्रेजरी विलको व्याजदर ०.३३ प्रतिशत, ११ गतेको ०.१३ प्रतिशत र १८ गतेको ०.२३ प्रतिशत व्याजदर कायम भएको थियो ।
ट्रेजरी विलको व्याजदर कम हुँदा सर्वसाधारणले निक्षेपकर्तालाई दिने व्याजदर पनि कम नै हुन्छ ।
सात दिनको रिभर्स रिपोले तरलता व्यवस्थापन गर्न कठिन भएपछि राष्ट्र बैंकले तरलता व्यवस्थापनका लागि मध्यकालीन मौऽकि औजारको रुपमा ट्रेजरी विललाई अघि सारेको हो ।
साउन महिनामा मात्रै राष्ट्र बैंकले १०/१० अर्ब रुपैयाँका दरले तीन पटक गरी ३० अर्ब रुपैयाँको रिभर्स रिपो जारी गरिसकेको छ ।

