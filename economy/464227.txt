भोलिदेखि व्याजदर करिडोर कार्यान्वयनमा, व्याजदर ०.३० प्रतिशत


२५ साउन, काठमाडौं । नेपाल राष्ट्र बैंकले भोलि (बुधबार) देखि व्याजदर करिडोर कार्यान्वयन गर्ने भएको छ । राष्ट्र बैंकको मंगलबार बसेको सञ्चालक समितिको बैठकले बुधबारदेखि व्याजदर करिडोर कार्यान्वयन गर्ने निर्णय गरेको डेपुटी गभर्नर चिन्तामणि शिवाकोटीले अनलाइनखबरलाई बताए ।


व्याजदरलाई स्थिर राख्ने उद्देश्यले राष्ट्र बैंकले चालु आर्थिक वर्षको मौद्रिक नीतिमा करिडोर कार्यान्वयन गर्ने घोेषणा गरेको थियो ।


राष्ट्र बैंकको अनुसन्धान विभागका अनुसार मंगलबारसम्ममा बैंकिङ प्रणलीमा २५ अर्ब रुपैयाँ अधिक तरलता छ । त्यसैलाई आधार मानेर बुधबार राष्ट्र बैंकले १५ दिनका २० अर्ब रुपैयाँ निक्षेप उठाउन लागेको सिवाकोटीले जानकारी दिए । यसअघि राष्ट्र बैंकले ३ मनिाका लागि मात्रै निक्षेप लिन्थ्यो ।


बुधबारको निक्षेप बोलकबोलका लागि राष्ट्र बैंकले ०.३०४५ प्रतिशत व्याजदर तोकिदिएको छ । यसअघि बैंकहरुले गरेको गोप्य बोलकबोलबाट भारित औषतमा व्याजदर निर्धारण हुन्थ्यो ।


व्याजदर करिडोर कार्यान्वयन भएपछि मात्रै राष्ट्र बैंकले नै व्याजदर तोकेको हो । २ दिन अघिको बैंकहरुको अन्तर बैंक कारोबारको व्याजदरमा ०.०१ प्रतिशतले घटाएर करिडोरको व्याजदर निर्धारण गरिएको हो ।


व्याजदर करिडोरका लागि तोकिएको यो व्याजदर साउन महिनामा रिभर्स रिपो र ट्रेजरी विलमा राष्ट्र बैंकले दिएको व्याजभन्दा बढी हो । मंगलबार जारी गरेको ट्रेजरीको व्याजदर ०.१७ प्रतिशत कायम भएको थियो ।


अर्थतन्त्रका लागि स्थिर व्याजदर आवश्यक रहेको ठहर गर्दै राष्ट्र बैंकले करिडोरमार्फत व्याजदरलाई स्थिरता खोज्ने प्रयास गरिएको उनको भनाई छ ।

तत्कालीन गभर्नर डा. युवराज खतिवडाले पहिलोपटक आर्थिक वर्ष २०६९/७० मा व्याजदर करिडोरको अवधारणा सार्वजानि गरेका थिए । तर, मौदि्रक उपकरण नहुँदा उनले करिडोरको कार्यान्वयन गर्न सकेका थिएनन् ।

व्याजदरमा स्थायित्व हुँदा अर्थतन्त्रमा स्थायीत्व हुने र त्यसले अर्थतन्त्रमा बहुआयामिक सकरात्मक प्रभाव पार्ने राष्ट्र बैंकको राष्ट्र ऋण व्यवस्थपन विभागका कार्यकारी निर्देशक डा. मिनबहादुर श्रेष्ठले बताए ।

‘करिडोर लागू भएपछि कुनै निश्चित सीमाभन्दा माथि र तल व्याजदर जाँदैन भन्ने ग्यारेन्टी हुन्छ,’ श्रेष्ठले भने ।

 व्याजदर निश्चित दायरामा भएन भने अर्थतन्त्रमा ठूलो नोक्सनी हुने र देशले विगतदेखि नै त्यस्तो समस्या भोग्दै आएको र करिडोर लागू भएपछि, निक्षेपकर्ता, ऋणी र अर्थतन्त्र सबैलाई फाइदा पुग्ने श्रेष्ठको भनाई छ ।




