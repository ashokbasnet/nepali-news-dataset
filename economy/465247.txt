बैंकहरुको नाफाः नविलको २ अर्ब ८२ करोड, हिमालयनको १ अर्ब ९१ करोड

२८ साउन, काठमाडौं । केही वर्षयता लगातार सबैभन्दा बढी नाफा कमाउने बैंकको सूचीमा पर्दै आएको नविल बैंकले गत आर्थिक वर्षमा पनि सबैभन्दा धेरै नाफा कमाएको छ । बैंकले गत आर्थिक वर्षमा २ अर्ब ८२ करोड नाफा कमाएको छ । अघिल्लो वर्षको तुलनामा बैंकले गत वर्ष कमाएको नाफा ३४ प्रतिशत अर्थात ७३ करोड रुपैयाँले बढी हो ।
व्याज आम्दानी नै बैंकको मुख्य आम्दानी हो । यस अवधिमा बैंकको व्याज आम्दानी २२.६६ प्रतिशतले बढेर ४ अर्ब ३२ करोड ५९ लाख रुपैयाँ पुगेको छ भने १ अर्ब ८२ करोड रुपैयाँ ब्याज खर्च गरेको शुक्रबार प्रकाशित वित्तीय विवरणमा उल्लेख छ ।
०७३ असार मसान्तसम्ममा बैंकले कूल निक्षेप ५.७८ प्रतिशतले वृद्धि गरी १ खर्ब १० अर्ब २६ करोड ७२ लाख रुपैयाँ पुर्याएको छ भने कूल कर्जा १५.७३ प्रतिशतले बढाएर ७७ अर्ब ७३ लाख रुपैयाँ पुर्याएको छ ।
४ अर्ब ७५ करोड चुक्ता पुँजी रहेको बैंकको जगेडा कोषमा ७ अर्ब ५९ करोेड रुपैंयाँ छ । यस अवधिमा बैंकको प्रतिसेयर आम्दानी ५९.३८ रुपैयाँ, मूल्य आम्दानीेको अनुपात ३९.५१ गुणा, प्रतिसेयर नेटवर्थ २५९ रुपैयाँ छ । बैंकले प्रवाह गरेको कूल कर्जामा खराब कर्जाको मात्रा ०.६८ प्रतिशतले घटेर १.१४ प्रतिशत रहेको छ ।
त्यसैगरी, हिमालयन बैंकले गत आर्थिक वर्षमा १ अर्ब ९१ करोडरुपैयाँ नाफा कमाएको छ । यो नाफा अघिल्लो आर्थिक वर्षको तुलनाम ७२.२१ प्रतिशतले बढी हो । बैंकले अघिल्लो आर्थिक वर्ष १ अर्ब ११ करोड रुपैयाँ मुनाफा कमाएको थियो ।
हृाल बैंकको चुक्ता पुँजी ४ अर्ब ४९ करोड रुपैयाँ र जगेडा कोषमा ४ अर्ब ३७ करोड रुपैयाँ छ । यस अवधिमा बैंकले कूल निक्षेप १८.७४ प्रतिशतले बढाएर गरि ८७ अर्ब ३२ करोड रुपैयाँ संकलन गरेको छ भने कर्जा प्रवाह २५.५ प्रतिशतले बढेर ६९ अर्ब १० करोड रुपैयाँ पुगेको छ ।
एक वर्षको अवधिमा बैंकको खुद व्याज आम्दानीमा २७.४९ प्रतिशतले बढेर ३ अर्ब ४० करोड ८४ लाख रुपैयाँ पुगेको छ ।
बैंकको प्रतिसेयर आम्दानी ४२.५८ रुपैयाँ, मूल्य आम्दानीेको अनुपात ३५.२३ गुणा, प्रतिसेयर नेटवर्थ १ सय ९७ रुपैयाँ छ । कूल कर्जामा बैंकको खराब कर्जा १.९९ प्रतिशतले घटेर १.२३ प्रतिशतमा झरेको छ ।
मधेस आन्दोलन र भारतीय नाकाबन्दीका बाबजूत पनि बैंकहरुले सन्तोषजनकरुमै नाफा बढाएको वित्तीय प्रतिवेदन सार्वजानिक गरिरहेका छन् ।

