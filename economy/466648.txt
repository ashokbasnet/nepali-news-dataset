बैंकका सञ्चालकलई एनबीआइले दियो दुई दिने तालिम
३१ साउन, काठमाडौं । नेशनल बैंकिङ इन्ष्टीच्युट (एनबीआई)ले बैंक तथा वित्तीय संस्थाका सञ्चालकहरुलाई तालिम दिएको छ । एनबीआईले यही साउन २८ र २९ गते बैंकका स१चालकहरुलाई ‘डिरेक्टर रिफ्रेसर कोर्ष’ विषयक तालिम प्रदान गरेको हो ।
राष्ट्र बैंकले चालु आर्थिक वर्षको मौद्रिक नीतिमा बैंक तथा वित्तीय संस्थाका कर्मचारीहरुलाई बैंकिङ तालिमको व्यवस्था गर्ने घोषणा गरेको थियो । कार्यक्रममा वाणिज्य बैंक, विकास बैंक र फाईनान्स कम्पनीका सञ्चालक समितिका अध्यक्ष र सदस्यहरु गरी २७ जना सहभागी भएको एनबीआइले जनाएको छ ।
तालिममा सञ्चालक समितिको भूमिका र दायित्व, संस्थागत सुशासन, जोमिख व्यवस्थापन र बलियो वित्तीय संस्थाको लागि बलियो सञ्चालक समितिलगायतका विषयहरुमा बैंक तथा वित्तीय संस्था नियमन विभाग राष्ट्र बैंकका कार्यकारी निर्देशक शिवनाथ पाण्डे र पूर्वकार्यकारी निर्देशक भाष्करमणि ज्ञवालीले प्रस्तुती दिएका थिए ।
कार्यक्रमको समापन गर्दै राष्ट्र बैंकका डेपुटी गभर्नर चिन्तामणी सिवाकोटीले संस्थालाई सबल र दिगो बनाउन संस्थागत सुशासनको भूमिका अपरिहार्य रहेको बताए । उनले संस्थागत सुशासन नियमक निकायले पालना गर भन्नु पर्ने कुरा नभई आँफैले पालना गर्नुपर्ने भएको उनको भनाइ थियो ।
एनबीआइले यस कार्यक्रमलाई बैंक तथा वित्तीय संस्थाका सञ्चालक समितिका सदस्यहरुको लागि मासिकरुपमा आयोजना गर्ने तालिका बनाएको जनाएको छ ।

