राष्ट्रिय वाणिज्य बैंकको नाफा २ अर्ब ६५ करोड

३१ साउन, काठमाडौं । पूर्णसरकारी स्वामित्वको राष्ट्रिय वाणिज्य बैंकले गत आर्थिक वर्ष २०७२/०७३ मा २ अर्ब ६४ करोड ८४ लाख रुपैयाँ खुद नाफा कमाएको छ ।
अघिल्लो वर्षको तुलनामा गत वर्ष बैंकले कमाएको नाफा २ अर्ब रुपैयाँले कम हो । अघिल्लो वर्ष बैंकले आफुसँग भएको स्थिर सम्पत्ति बेचेर कुल ४ अर्ब ६४ करोड ३८ लाख रुपैयाँ नाफा कमाएको थियो ।
एक वर्षको अवधिमा बैंकको व्याज आम्दानी ९० करोड रुपैयाँले बढेर ७ अर्ब ४२ करोड रुपैयाँ पुगेको छ भने व्याज खर्च ५ करोड रुपैयाँले घटेर १ अर्ब ८७ करोड रुपैयाँ भएको छ । व्याज आम्दानी बढेपछि र व्याज खर्च घटेपछि बैंकको नाफामा सहयोग पुगेको हो । अघिल्लो वर्षको तुलनामा गत वर्ष बैंकले कर्जा र निक्षेपबीचकोा व्याज अन्तर (स्प्रेड दर) केही घटाएको छ । अघिल्लो आवमा स्प्रेड दर ४.९३ प्रतिशत थियो भने गत वर्षमा ४.४७ प्रतिशत रहेको छ ।
एक वर्षको अवधिमा बैंकले संभावित जोखिम व्यवस्थाका लागि छुट्याएकोमध्ये १ अर्ब ९ करोड ६४ लाख रुपैयाँ फिर्ता अर्थात राइटव्याक गरेको छ । यो अघिललो वर्षको भन्दा ५० करोड रुपैयाँले बढी हो । अघिल्लो वर्ष बैंकले ६५ करोड रुपैयाँ मात्रै राइटव्याक गरेको थियो ।
एक वर्षको अवधिमा बैंकले २२ अर्ब रुपैयाँ निक्षेप थप गरेर १ खर्ब ४६ अर्ब रुपैयाँ कूल निक्षेप पुर्याएको छ । तर, यस अवधिमा कर्जा भने १० अर्ब रुपैयाँले मात्रै बढाएर ८५ अर्ब ४७ करोड रुपैयाँ पुर्याएको छ ।
अघिल्लो वर्षको तुलनामा गत वर्ष बैंकले खराब कर्जाको मात्रा पनि उल्लेख्य घटाएको छ । अघिललो वर्ष बैंकले प्रवाह गरेको कूल कर्जामा ५.३५ प्रतिशत खराब कर्जा थियो । तर, गत वर्ष भने खराब कर्जा ३.९५ प्रतिशतमा झरेको छ ।
अघिल्लो वर्षको तुलनामा नाफा घटेका कारणले रिटर्न अफ इक्वीटी अर्थात लगानीकर्ताको लगानीमा बैंकले दिएको प्रतिफल भने घटेको छ ।
बैंकको चुक्ता पुँजी ८ अर्ब ५८ करोड ८९ लाख रुपैयाँ छ । राष्ट्र बैंकले वाणिज्य बैंकहरुलाई ०७४ असार मसान्तसम्ममा न्यूनतम चुक्ता पुँजी ८ अर्ब रुपैयाँ पुर्याउनु पर्ने व्यवस्था गरिसकेको छ । तर, यो बैंकका लागि भने राष्ट्र बैंकले तोकेको चुक्ता पुँजी यसअघि नै पुगिसकेको थियो ।
लामो समयदेखि सञ्चित कोष नोक्सानीमा रहेको बैंकले यो वर्ष भने आफ्नो सञ्चित कोष धनात्मक बनाउन सफल भएको छ । अघिल्लो वर्ष १ अर्ब ९१ करोडले सञ्चित नोक्सनीमा रहेको बैंकसँग गत वर्ष भने ७३ करोड ४० लाख रुपैयाँ सञ्चित कोष धनात्मक छ ।
सञ्चालनमा रहेका २८ वाणिज्य बैंकहरुमध्ये यो बैंकले मात्रै सर्वसाधारणका लागि सेयर जारी गरेको छैन । केही वर्षयतादेखि साधारण सेयर जारी गर्ने निर्णय भएपनि कुन मोडालिटीमा साधारण सेयर निष्काशन गर्ने भन्ने टुंगो नलाग्दा यो बैंकको साधारण सेयर निष्काशन हुन नसकेको हो । अर्थ मन्त्रालयको निजीकरण समितिले साधारण सेयर जारी गर्नका लागि मोडालिटी दिन सकेको छैन ।

