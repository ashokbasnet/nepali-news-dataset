उद्योग वाणिज्य महासङ्घमा अध्यक्षको चुनाव नहुने

काठमाडौं, कात्तिक ५ – नेपाल उद्योग वाणिज्य महासङ्घले अध्यक्षको चुनाव नगरी वरिष्ठ उपाध्यक्ष नै अध्यक्ष हुनेसहितको विधान संशोधन गरेको छ । 
महासङ्घको बिहीबार भएको विशेष साधारणसभाले निर्वाचित वरिष्ठ उपाध्यक्ष नै अध्यक्ष बन्नेसहितको विधान संशोधन सर्वसम्मतिले पारित गरेको अध्यक्ष पशुपति मुरारकाले बताउनुभयो । 
विधानको यो संशोधनसँगै अब उप्रान्त अध्यक्षको निर्वाचन नहुने र देशभरका प्रतिनिधिबाट निर्वाचित वरिष्ठ उपाध्यक्ष नै एक कार्यकालपछि स्वतः अध्यक्ष बन्नेछ ।
यसअघि महासङ्घमा अध्यक्ष निर्वाचित हुने र वरिष्ठ उपाध्यक्ष केन्द्रीय समितिले चयन गर्ने प्रावधान थियो । यसबाहेक साधारणसभाले संविधानको सङ्घीय संरचनाअनुसार केन्द्रको मातहतमा सातै प्रदेशमा महासङ्घको इकाइ रहने व्यवस्थासमेत पारित गरेको उहाँले बताउनुभयो ।
विधान संशोधनसँगै अहिले वरिष्ठ उपाध्यक्ष रहनुभएकी भवानी राणा आगामी कार्यकालका लागि अध्यक्ष बन्ने निश्चित भएको छ । रासस
