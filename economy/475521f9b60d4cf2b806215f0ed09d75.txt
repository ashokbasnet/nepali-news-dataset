कतारमा रहेका नेपाली कामदार कुनै अप्ठ्यारोमा नपर्ने : राजदूत हेल

फाइल फोटो

भेटमा मन्त्री मन्सुरले कतारमा पछिल्लो राजनीतिक घटनाक्रमका कारणबाट उत्पन्न हुनसक्ने सम्भाव्य असहज परिस्थितिबाट कतारमा कार्यरत् रहेका नेपालीमा पर्ने असरबारे चासो व्यक्त गरे ।

मन्त्री मन्सुरले हाल कतारमा कार्यरत् नेपाली कामदारको अवस्था के–कस्तो रहेको तथा कुनै समस्या पर्ने हो कि ? भनी ध्यानाकर्षण गराएको श्रम तथा रोजगार मन्त्रालयका प्रवक्ता गोविन्दमणि भूर्तेलद्वारा जारी विज्ञप्तिमा उल्लेख छ ।

जवाफमा राजदूत हेलले कतारमा अहिले जनजीवन विगतमाझैं सामान्य रहेको बताउँदै कतारमा रहेका नेपाली कामदार कुनै अप्ठ्यारोमा नपर्ने कुरामा निश्चिन्त रहन आग्रह गरेका थिए ।

कतारमा रहेका सबैलाई कुनै समस्या वा अप्ठ्यारोमा पर्न नदिन कतारी सरकारबाट हरसम्भव प्रयास भइरहेको उनले जानकारी दिए ।

राजदूत हेलले कतारमा रहेको नेपालीले भोग्नुपरेको समस्याकाबारेमा छलफल गरी आवश्यक कदम चाल्न दुई देशबीच भएको श्रम सम्झौताअन्तर्गतको प्राविधिक समितिको बैठकमा आवश्यक छलफल गरी समाधान गर्न सकिने बताए ।

भेटमा मन्त्री मन्सुरले कतारमा उत्पन्न कूटनीतिक संकटको समाधान कूटनीतिक एवं शान्तिपूर्ण तवरबाटै होस् भन्ने शुभेच्छा व्यक्त गरे । रासस
