बेरुजु फछ्र्यौटबारे नयाँ योजना ल्याउन मन्त्री कोइरालाको निर्देशन

काठमाडौं, साउन २८ - अर्थमन्त्री शंकरप्रसाद कोइरालाले उद्योग मन्त्रालय, विभाग र मातहतका निकायमा रहेको बेरुजु फछ्र्यौट सम्बन्धमा भदौ पहिलो हप्ताभित्र नयाँ कार्य योजना ल्याउन निर्देशन दिनुभएको छ ।
उद्योग मन्त्री समेत रहेका कोइरालाले उद्योग मन्त्रालयको वार्षिक समीक्षा बैठकलाई सम्बोधन गर्दै बजेटले प्राथमिकता दिएका विषयलाई तदारुकतासाथ अघि बढाउन आग्रह गर्नुभयो ।
आफ्नो कार्यक्षेत्रमा आर्थिक अनुशासनलाई पहिलो प्राथमिकतामा राख्न अर्‍हाउँदै मन्त्री कोइरालाले जनताको चासो र आवश्यकताका विषयमा बजेट अभाव हुन नदिने  विश्वास दिलाउनुभयो ।
‘सिमेन्ट उद्योगलाई प्रवद्र्धन गर्न बाटो र ट्रान्समिसन लाईन पुर्‍याउने सरकारी प्रतिवद्धतालाई प्रभावकारी रुपमा अघि बढाउनुस् । मुलुकमा वैदेशिक लगानी प्रोत्साहित गर्न बनेका कानुन, प्रस्तावित मस्यौदालाई महत्व दिनुस् ।’ मन्त्री कोइरालाले भन्नुभयो ‘चलिरहेका, बन्द भएका र रुग्ण अवस्थामा पुगेका सरकारी उद्योगको अवस्थाका बारेमा स्पष्ट मार्गचित्र बनाउनुस् ।’
त्यस अवसरमा उद्योग सचिव कृष्ण ज्ञवालीले अघिल्लो वर्षको समीक्षा र आगामी वर्षका उद्देश्यका विषयमा बोल्नुभएको थियो । कार्यक्रममा उद्योग मन्त्रालय अन्तर्गतका पाँचवटा विभाग, उद्योग कलकारखानाका प्रमुखहरुले आआफ्नो संस्थाको कार्ययोजना पेश गर्नुभएको थियो ।
