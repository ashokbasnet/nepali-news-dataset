अख्तियारले माग्यो लमजुङका सबै सरकारी कार्यालयको हिसाबकिताब

लमजुङ, पुस १९ – अख्तियार दुरुपयोग अनुसन्धान आयोगले लमजुङका सबै सरकारी कार्यालयहरुको चालु आर्थिक वर्षको सवै बजेट र खर्चको विवरण मागेको छ ।
आयोगको पश्चिमाञ्चल क्षेत्रिय कार्यालय पोखराले लमजुङका सरकारी कार्यालयहरुलाई गोप्य पत्र पठाउँदै चालु आर्थिक वर्षको सबै बजेट तथा खर्च विवरण माग गरेको हो ।
पत्रमा आर्थिक वर्ष २०७०/०७१ स्वीकृत वार्षिक कार्यक्रम तथा बजेट र हालसम्म सम्पन्न कार्यक्रमको यथार्थ प्रगति विवरण आयोगको अनुसन्धान शाखाको नम्बर १ मा पठाउन भनिएको छ । आयोगका शाखा अधिकृत नारायणप्रसाद अधिकारीले हस्ताक्षर गरेको पत्रमा एक साताभित्र सबै स्वीकृत बजेट तथा कार्यक्रम र हालसम्मको यथार्थ खर्च विवरण उपलब्ध गराउनुपर्ने उल्लेख छ ।
अख्तियारको पत्र अनुसार लमजुङका कार्यालयहरुले चालु आर्थिक वर्षको वार्षिक बजेट तथा कार्यक्रम र हालसम्मको खर्च विवरण पठाएको एक कर्मचारीले जानकारी दिएका छन् । जिल्ला विकास समितिका स्थानीय विकास अधिकारी विष्णुदत्त गौतमले अख्तियारले कुनै गोप्य पत्र नपठाई चालु आर्थिक वर्षको कार्यक्रम पठाउन भनेकाले कार्यक्रमहरु पठाएको बताउनुभयो ।
उहाँले भ्रष्टाचार वा कुनै आर्थिक अनियमितताको आशंकामा अख्तियारले पत्र नकाटेको तर, जानकारी मात्रै लिन खोजेको बताउनुभयो । उहाँले आफ्नो कार्यालयको कार्यक्रमहरु अख्तियारमा पठाएको समेत बताउनुभयो ।
श्रोतका अनुसार प्रत्यक्ष र अप्रत्यक्ष रुपमा लमजुङका सरकारी कार्यालयहरुमा आर्थिक तथा विभिन्न खालका अनियमितता देखिएको भन्दै अख्तियारले हिसाबकिताब सवै मागेको हो । आयोगले क्षेत्रीय कार्यालय स्थापना गरेपछि जिल्लामा भए गरेका कामकारबाहीको समेत अनुसन्धान थालेको जनाएको छ ।
गत असोज १ गते क्षेत्रीय कार्यालय स्थापना पश्चात आयोगमा अहिलेसम्म ८ सय भन्दा बढी उजुरी परेका छन् । उजुरीमध्ये १ सय ५० वटा मुद्दाको छानबिन प्रक्रिया अघि बढाईएको छ भने ८ वटा मुद्दाको विस्तृत अध्ययन थालिएको अख्तियार कार्यालय कास्कीले जनाएको छ ।
लमजुङमा हुने गरेको अनियमितता एवं भ्रष्टाचारजन्य कार्यको सुक्ष्म तरिकाले अध्ययन भईरहेको बताउँदै अख्तियारका एक अधिकृतले टेलिफोन, ईमेल, हुलाक जुनसुकै माध्यमबाट पनि सर्वसाधारण जो कसैले भ्रष्टाचारजन्य क्रियाकलापको बारेमा जानकारी दिन सक्ने बताएका छन् ।
