भैरहवामा नयाँ नोट साट्नेको भिड (फोटो फिचर)

१८ असोज, भैरहवा । नेपाल राष्ट्र बैंकको क्षेत्रीय कार्यालय भैरहवाले दशैं पर्वका लागि नयाँ नोट वितरण सुरु गरेको छ । तर, वितरण प्रक्रिया व्यवस्थित नहुँदा सास्ती पाएको सर्बसाधारणले गुनासो गरेका छन् । यद्यपी लामो लाइनमा घण्टौं बसेकाहरु नयाँ नोट हात परेपछि भने सबै पीडा बिर्सिएको जस्तो देखिन्थे ।
गत आइतबारदेखि नयाँ नोट सटही सुरु गरेको बैंकबाट दैनिक ६ सय सर्वसाधारणले एक करोड रुपैयाँभन्दा बढी नयाँ नोट सटही गरिरहेको नेपाल राष्ट्र बैंकको क्षेत्रिय कार्यालय भैरहवाका प्रमुख रेवतीप्रसाद नेपालले बताए । यस शाखाले ३ हजार ५ सय सर्वसाधणरलाई नयाँ नोट वितरण गर्ने लक्ष्य रहेको जनाएको छ ।
नेपालले बैंक र वित्तीय संस्थाहरुलाई एक अर्ब ९० करोड रुपैयाँ वितरण गरिरसकेको बताउँदै यस बैंक अन्तर्गत रहेको अन्य जिल्लाहरुका पनि २५-३० करोड रुपैयाँ पठाइसकेको बताए ।

उनले आवश्यकता अनुसार बैंक, वित्तिय, संघ संस्थालाई पत्र अनुसार १ लाख ८५ हजार रुपैयाँ देखि ३ लाख ७० हजार रुपैयाँ सम्म नयाँ नोट सटही गरिरहेको बताए ।
उनका अनुसार बैंकबाट ५०, २० रुपैयाँको एक-एक बन्डल र ५, १० तथा एक सय रुपैयाँको दुई-दुई बण्डल गरी प्रति व्यक्ति ३० हजार रुपैयाँको दरले नयाँ नोट वितरण भइरहेको छ ।
नेपाल राष्ट्र बैंकले दशैंमा सर्वसाधारणलाई प्रतिव्यक्ति ३७ हजार रुपैयाँ नयाँ नोट सटही हुने जनाए पनि बैंकको क्षेत्रिय कार्यालय भैरहवाले ३० हजार रुपैयाँ मात्र नयाँ नोट सहटी गरिरहेको छ । यस अघि पनि यो शाखाले राष्ट्र बैंकले तोकेकोभन्दा कम नोट सटही गरेको थियो ।

नयाँ नोट सटहीमा सास्ती
नयाँ नोट सटही गर्नका लागि निकै सास्ती खेप्नु परेको सर्वसाधारणले बताएका छन् । एकै लाइनमा महिला, पुरुष, वृद्धवृद्धाहरुलाई राखेर बैंकले सेवाग्राहीलाई सास्ती दिएको रुपन्देही बुटवलका ६३ वर्षीय लालबहादुर थापाले बताए ।
उनले भने, ‘नयाँ नोट सटही गर्न आउने बेलामा बैंकले सटहीको राम्रो व्यवस्था बनाएको होला भन्ने सोचेको थिएँ, तर यहाँ अहिले बैंकमा आउँदा लथालिङ पो रहेछ । बैंकले नोट सटही गर्नमा निकै लापरवाही काम गरेको छ ।’

उनले विगतमा यस्तो सास्ती खेप्नु नपरेको बताउँदै बैंकले वृद्धवृद्धा, महिला, पुरुषहरुको लागि छुट्टाछुट्टै लाइनबाट सहज वातावरणमा नयाँ सटही गर्न व्यवस्था मिलाउनु पर्ने बताए ।
नेपाल राष्ट्र बैंकको क्षेत्रिय कार्यालय भैरहवाले लुम्बिनी अञ्चलको ६ वटा जिल्ला र रोल्पा, प्यूठानबाट समेत दशैका लागि नयाँ नोट वितरण गरिरहेको छ ।
दशैका लागि नयाँ नोट सटही गर्न अर्घाखाँची, गुल्मी, स्याङ्जा, नवलपरासी लगायतका पहाडी जिल्लाबाट सर्वसाधारणहरु भैरहवास्थित राष्ट्र बैंकमा आउने गरेका छन् ।



 
 

