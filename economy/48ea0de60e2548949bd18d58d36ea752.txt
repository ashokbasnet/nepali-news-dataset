एनआरएन अध्यक्ष शेष घलेले बनाउने होटलको शिलान्यास

काठमाडौं, असोज २५ – गैरआवासीय नेपाली संघ (एनआरएन)का अध्यक्ष शेष घलेलेआठ अर्ब रुपैयाँको लगानीमा निर्माण गर्न लागेकाे पाँच तारे होटलको शिलान्यास गरिएको छ ।
घलेले काठमाडौंको कान्तिपथमा निर्माण गर्न लागेको शेराटन नामक पाँच तारे होटलको गैर आवासीय नेपाली दिवसको अवसर पारेर शनिबार शिलान्यास गरिएको हो ।
प्रधानमन्त्री सुशील कोइरालाले होटलको शिलान्यास गर्नुभएको छ। अस्ट्रेलियाको मेलवर्नमा मुख्यालय रहेको एमआइटी ग्रुप होल्डिङसले चार वर्षको तयारीपछि होटल निर्माण गर्न लागेको हो । प्रधानमन्त्री  कोइरालाले घलेले आठ अर्ब रुपैयाँको लगानीमा होटल निर्माण गर्न लाग्नुले नेपालमा लगानीको वातारण रहेको सन्देश दिएको बताउनुभयो ।
उहाँले मुलुक अब राजनीतिक स्थिरताको बाटोमा उन्मुख भएको भन्दै ढुक्क भएर लगानी गर्न गैरआवासीय नेपालीहरुलाई आग्रह गर्नुभयो । एनआरएनका अध्यक्ष घलेले आफूले जोखिम मोलेर ठूलो लगानी गर्न लागेको भन्दै विदेशी लगानीकर्ताहरुलाई प्रोत्साहित गर्न राजनीतिक र प्रशासनिक नेतृत्वले धेरै काम गर्न बाँकि रहेको बताउनुभयो । एमआइटी ग्रुप होल्डिङसले २ वर्षभित्र १७ तलाको होटल निर्माण गरिसक्ने र सन् २०१८ को फेब्रुअरी महिनाबाट संचालनमा ल्याउने बताएको छ ।
