हिमाल पावरका कर्मचारीले आर्थिक प्याकेज लिएर स्वेच्छिक विदाई लिने

काठमाडौं, फागुन १४ – हिमाल पावर लिमिटेडमा आन्दोलनरत कर्मचारीले आर्थिक प्याकेज लिएर स्वेच्छिक विदाई लिने भएका छन् । आइतबार भएको वार्तामा व्यवस्थापनले आन्दोलनरत कर्मचारीलाई १२ वर्ष काम गरेको आधारमा तह अनुसार १० देखि १२ लाख रुपैयाँको प्याकेज दिने सहमति भएको हो । 

 

मंसिर २९ गते हिमाल पावर लिमिटेडले १ सय ८९ जना कर्मचारी निष्काशन गरेपछि उनीहरु आन्दोलनमा उत्रिएका थिए । वार्तामा १२ बर्ष काम गरेका आधारमा व्यस्थापनले प्याकेज उपलब्ध गराउने र कर्मचारीले स्वेच्छिक विदा लिने सहमति भएको नेपाल स्वतन्त्र केमिकल तथा आईरन मजदुर युनियन खिम्ति सर्भिसेज प्रालि प्रतिष्ठान शाखाका अध्यक्ष अर्जुनप्रसाद चौलागाईले जानकारी दिनुभयो ।
