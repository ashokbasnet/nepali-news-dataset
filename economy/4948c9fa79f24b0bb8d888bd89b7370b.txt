मापदण्डको संयन्त्र नहुँदा घरभाडा वापत सोचे जति कर उठ्न सकेन

काठमाडौं, भदौ १६ - घर भाडाको मापदण्ड तोक्ने संयन्त्र नहुँदा घरभाडा बापत सोचे जति कर उठ्न नसकेको आन्तरिक राजश्व विभागले जनाएको छ । घर भाडामा लगाउनेले भाडाको १० प्रतिशत कर तिर्नुपर्ने व्यवस्था भएपनि अहिले सम्म घर भाडा व्यवस्थापनका लागि छुट्टै कानून नभएकाले यसबारे नियमन हुन सकेको छैन ।

 

निजी प्रयोजनका लागि बनाईने घरहरुमा घर  धनी र भाडावालको आपसी सम्झौतामा भाडा तोकिने भएकाले त्यसमा लिखित सम्झौता नहुने र ठूला व्यापारीक भवनहरुमा भएका सम्झौतामा पनि झुटा विवरण पेश गर्ने गरेकाले सोचे जति कर उठ्न नसकेको विभागका प्रवक्ता विष्णु नेपालको भनाई छ । काठमाडौं उपत्यकाका ९० प्रतिशत घरहरु भाडामा लगाईएको अनुमान छ । तर कर तिर्ने भने निकै थोरै छन् । अहिले सम्म सबै कर स्वयं घोषणामा आधारित भएकाले घरधनीले आफै आम्दानी घोषणा गरी कर तिर्ने गरेको राजश्व विभागले जनाएको छ ।

व्यक्तिले सम्पत्तिको झुटा विवरण पेश गरी स्वयं कर घोषणा गरेको अवस्थामा शंका लागे या सुराकीबाट जानकारी पाए मात्रै छानबीन गरी कारवाही गर्न सकिने व्यवस्था छ । विभागका प्रवक्ता नेपालका अनुसार कर नतिर्नेलाई कारवाही हुने भएपनि घरधनीहरुका मामलामा त्यो पूर्ण कार्यान्वयन हुन सकेको छैन । कर तिर्नु अनिवार्य भएकाले छानबीनमा परिने डरले केही घरधनीले कर तिरे पनि त्यो घरभाडाको निकै न्यून मात्रै रहेको छ ।

भाडाको मापदण्ड नतोकिएकाले कर छल्नेमाथि पनि कारवाही हुन नसकेको नेपालको भनाई छ । घरधनीले बहालमा लगाउने र बहालवालाले बहालमा बस्नका लागि शर्त बन्देज तोक्ने, कस्तो शर्त पालना गरे आफुखुशी निकाल्न नपाउने, बहालको दर कति हुने, कसरी वृद्धि गर्ने भन्ने मापदण्ड स्थानिय निकायले नतोके सम्म यथार्थ कर उठ्न नसक्ने आन्तरिक राजश्व विभागले जनाएको छ । वभागका अनुसार घर बहाल कर वर्षेनी डेढ अर्ब उठ्ने गर्छ ।
