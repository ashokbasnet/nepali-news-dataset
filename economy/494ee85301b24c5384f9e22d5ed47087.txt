उर्जा विकासका लागि सरकार, राजनीतिक दल र निजी क्षेत्रबीच हस्ताक्षर

काठमाडौं, चैत २८ - सरकार, राजनीतिक दल र निजी क्षेत्रबीच उर्जा विकासका लागि न्युनतम साझा सहमतिपत्रमा हस्ताक्षर भएको छ । उद्योग वाणिज्य दिवसको अवसरमा नेपाल उद्योग वाणिज्य महासंघले बुधबार काठमाडौंमा गरेको साधारण सभामा तीन पक्षबीच सहमति पत्रमा हस्ताक्षर भएको हो । 
 
सरकारको तर्फबाट मन्त्रिपरिषदका अध्यक्ष खिलराज रेग्मी, राजनीतिक दलहरुको तर्फबाट एकीकृत नेकपा माओवादीका अध्यक्ष पुष्पकमल दाहाल प्रचण्ड, नेकपा एमालेका अध्यक्ष झलनाथ खनाल, फोरम लोकतान्त्रिकका अध्यक्ष विजयकुमार गच्छदार, फोरम नेपालका अध्यक्ष उपेन्द्र यादव र नीजि क्षेत्रको तर्फबाट नेपाल उद्योग वाणिज्य महासंघका अध्यक्ष सुरज बैद्यले हस्ताक्षर गर्नुभयो । 
 
हस्ताक्षरसँगै नेताहरुले उर्जा विकासमा राजनीतिक हस्तक्षेप नगर्ने प्रतिबद्धता जनाएका छन् । एकीकृत माओवादीका अध्यक्ष प्रचण्डले महासंघले अघि सारेको मुद्धामा आफ्नो पार्टीको पूर्ण समर्थन हुने बताउनुभयो ।  
 
एमाले अध्यक्ष झलनाथ खनालले पनि सहमती पत्रमा पूर्ण प्रतिवद्ध भएर लाग्ने बताउनुभयो । महासंघको साधारण सभाले उर्जा विकासमा केन्द्रीत हुँदै आवश्यक छलफल गरी रणनीति तयार गर्ने बताएको छ । 
 
बजेटले नागरिकको चाहना पुरा गर्न नसकेको स्वीकार
 
अन्तरिम मन्त्री परिषद्का अध्यक्ष खिलराज रेग्मीले सरकारले मंगलबार प्रस्तुत गरेको बजेटले नागरिकको चाहना पूरा गर्न नसकेको स्वीकार गर्नु भएको छ । नेपाल उद्योग वाणिज्य महासंघले गरेको कार्यक्रममा अध्यक्ष रेग्मीले बजेट नागरिकको चाहना अनुसार हुन नसकेको भए पनि समय सापेक्ष भएको बताउनुभयो । 
 
आफू नेतृत्वको सरकार चुनाव गराउन प्रतिवद्ध भएको भन्दै अध्यक्ष रेग्मीले सबै दलले सहयोग गर्नेमा आफू आशावादी रहेको बताउनुभयो । 
 
अध्यक्ष रेग्मीले उद्योगी व्यवसायीहरुलाई आफ्नो व्यक्तिगत लाभ मात्र नहेरी नागरिक र समाजको हितमा केन्द्रीत हुन आग्रह गर्नुभयो । 
 
नेताहरुद्वारा आर्थिक क्रान्तिमा जोड
 
कार्यक्रममा सहभागि मुख्य राजनीतिक दलका नेताहरुले आर्थिक क्रान्तिमा जोड दिएका छन् । एकीकृत नेकपा माओवादीका अध्यक्ष पुष्पकमल दाहाल प्रचण्डले अझै पनि सहमती नगरी झगडा गरेर बसिरहने हो भने नयाँ पुस्ताले सराप्ने भन्दै आर्थिक समृद्धिका लागि राष्ट्रिय सहमती आवश्यक रहेको बताउनुभयो । 
 
नेकपा एमालेका अध्यक्ष झलनाथ खनालले चाडोभन्दा चाडो राष्ट्रिय मुद्धामा सहमती गर्ने भन्दै ढुक्क हुन व्यवसायीलाई आग्रह गर्नुभयो । 
 
मधेसी जनअधिकार फोरम लोकतान्त्रिकका अध्यक्ष विजयकुमार गच्छदार, मधेसी जनअधिकार फोरम नेपालका अध्यक्ष उपेन्द्र यादव, राष्ट्रिय जनशक्ति पार्टीका अध्यक्ष सूर्यबहादुर थापाले आर्थिक सम्बृद्धिका लागि राष्ट्रिय एकता कायम गर्नुपर्ने बताउनुभयो । 
 
महासमिति बैठकका कारण नेपाली कांग्रेसका प्रतिनिधि भने कार्यक्रममा सहभागि भएनन् भने नेकपा माओवादीका अध्यक्ष मोहन वैद्य किरण अनुपस्थित हुनुभयो  । 
 
नेपाल उद्योग वाणिज्य महासंघका अध्यक्ष सुरज वैद्यले मुलुकको आर्थिक विकासमा न्युनतम साझा आर्थिक एजेण्डा बनाएर अगाडि बढ्न दलहरुलाई आग्रह गर्नुभयो ।
