अपर बलेफी ‘ए’ हाइड्रोमा ग्लोबल आइएमई बैंकको नेतृत्वमा लगानी

२७ कात्तिक, काठमाडौं । ग्लोबल आइएमई बैंकसहित अन्य ४ वटा बैंकहरु र हुआनिङ्ग डेभलपमेन्ट प्रालिबीच अपर बलेफी ‘ए’ जलविद्युत्त आयोजना निर्माणका लागि सहवित्तियकरण ऋण सम्झौता सम्पन्न भएको छ ।
६.०८ अर्ब रहेको उक्त आयोजनाको कुल लागतमध्ये ४.३५ अर्ब रुपैयाँ बैंकहरुले ऋण प्रदान गर्नेछन् । ग्लोबल आइएमई बैंकको नेतृत्वमा सानीमा बैंक, एभरेष्ट बैंक, एस.वि.आई बैंक र एनआईडिसि विकास बैंकले उक्त आयोजनाको लागि ऋण प्रदान गर्नेछन् ।
काठमाण्डौदेखि ९५ किमी टाढा सिन्धुपाल्चोक जिल्लाको गोल्छे र गुम्वा गाविसमा अवस्थित आयोजनाको पावर हाउस गोल्छे गाविसमा हुनेछ । २०७५को माघसम्म निर्माण सम्पन्न गर्ने अपेक्षासहितसम्झौतामा हस्ताक्षर गरिएको हो ।
आयोजनाबाट उत्पादित ३६ मेगावाट विजुली लामोसाँघु सवस्टेसनमार्फत राष्ट्रिय प्रसारण लाईनमा जोडिने छ ।

