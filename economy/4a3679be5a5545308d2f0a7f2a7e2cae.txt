विश्वकै ठूलो थान्का नेपालमा प्रदर्शनी गरिँदै

काठमाडौं, असार २ । भगवान् गौतमबुद्धको जीवनीमा आधारित रहेर बनाइएको विश्वकै ठूलो थान्का नेपालमा प्रदर्शनी गरिने भएको छ ।नेपाल बौद्धधर्म संरक्षण समितिको आयोजनामा दोस्रोपटक नेपालमा थान्का प्रदर्शनी गर्न लागिएको हो ।आगामी नोभेम्बरमा काठमाडौं, लुम्बिनी र पोखरामा थान्का प्रदर्शनी गरिने कार्यक्रम संयोजक प्रभाव रिमालले बताए ।नेपाली सूर्यबहादुर थकाली र उनका जापानी समकक्षी यासुताडा कातागिरीले विश्वकै ठूलो थान्का निर्माण गरेका हुन् ।१ हजार ९ सय किलोग्राम तौल रहेको थान्काको लम्बाई ७० मिटर र चौडाई ५० मिटर रहेको छ ।नेपाल–जापानबीच द्धौत्य सम्बन्ध स्थापित भएको ६० वर्ष पूरा भएको अवसर पारेर थान्का प्रदर्शनी गर्न लागिएको नेपाल बौद्ध धर्म संरक्षण समिति अध्यक्ष सूर्यबहादुर थकालीले बताए ।यस्तै, नेपालको पर्यटन प्रवद्र्धन र विश्व शान्तिको लागि थान्का प्रदर्शनी गर्न लागिएको जनाइएको छ ।समितिले यो थान्का राख्न नेपालमा ठाउँ नभएको र बढी खर्च हुने भएकाले जापानमा नै राख्नुपरेको जनाएको छ ।समितिले यो थान्का सुुरक्षित राख्न ४ बिघाहा जमिन आवश्यकपर्ने जनाएको छ ।
