माग बढ्दै जाँदा सुनको अभाव

काठमाडौं, भदौ १० – सुनको माग लगातार बढ्दै जाँदा बजारमा अभाव देखिएको छ । गएको साउन महिनाको पहिलो हप्तापछि सुनको भाउमा आएको गिरावटसँगै माग बढेको हो । साउनको पहिलो हप्तासम्म दैनिक २५/३० किलो सुनको माग भएकोमा अहिले झण्डै ५० किलोसम्म पुगेको नेपाल सुनचाँदी व्यवसायी महासंघका पूर्व अध्यक्ष तेजरत्न शाक्यले बताउनुभयो । 
उहाँका अनुसार माग बढेपछि राष्ट्र बैंकले चालु महिना र आउँदो असोज महिनाका लागि भनेर सुनको वितरण १५ किलोबाट २० किलो पुर्‍याएको छ । तर दैनिक झण्डै ५० किलो माग भएकाले २० किलो सुन बिक्री गरेपनि बजारमा अपुग भएको उहाँले बताउनुभयो । 
सुनको अभाव हुँदा माग भएका गरगहना बनाउन समस्या भएको छ । सुनको भाउ बुधबार ८ सय रुपैयाँले घटेर तोलामा ५१ हजार रुपैंया कायम छ । सुनको बजार अस्थिर भएपनि माग भने बढिरहेको छ ।
