आज नेप्से साढे ३ अंकले घट्यो

काठमाडौं, चैत २२ – सेयर बजार परिसूचक नेप्से मंगलबार साढे ३ अंकले घटेको छ । बजार खुले लगत्तै बढेको सेयर बजार बिचमा घटेर केही समयपछि फेरि बढेको थियो । 
तर कारोबार बन्द हुने बेलामा फेरि घटेर नेप्से १५ सय ५७ विन्दुमा आइपुगेको हो । समग्र बजार घटेपनि मंगलबार बीमा, होटल र वित्त समूह भने बढेका छन् । 
मंगलबार सबैभन्दा धेरै होटल समूह झण्डै ७५ अंकले, बीमा ११ दशमलव २३ र वीत्त २ दशमलव ३८ अंकले उकालो लागेको छ । मंगलबार सबैभन्दा धेरै जलविद्युत समूह ३३ अंकले घटको छ भने अन्य समूह ६, ब्याङ्किङ ४ दशमलव २३, र विकास बैंक समूह ३ दशमलव ७२ अंकले घटेको छ । 
मंगलबार कारोबार रकम पनि सोमबारको तुलनामा घटेको छ । मंगलबार १ अरब ६३ करोडभन्दा धेरैको सेयर किनबेच भएकोमा सबैभन्दा धेरै नेपाल बैंक लिमिटेडको सेयर १२ करोड ८५ लाखभन्दा धेरैको किनबेच भएको नेपाल स्टक एक्सचेन्जले जनाएको छ ।
