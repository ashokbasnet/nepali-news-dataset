दलित महिलाको आयआर्जनको माध्यम बन्यो नाङ्लो

शुभनारायण यादव / उज्यालो । 
सप्तरी, पुस ४ – ‘मेहनत गरेपछि विदेशमा जति स्वदेशमै कमाउन सकिन्छ’, भन्ने कुरालाई सप्तरी हनुमाननगर कंकालिनी नगरपालिकाका दलित महिलाहरु पुष्टि गरेका छन् ।
 
घरेलु तथा साना उघोग कार्यालय सप्तरीले कंकालिनी नगरपालिकाका केही दलित महिलालाइ नाङ्लो बनाउँने १५ दिने आधारभुत तालिम दिएको थियो । यहि तालिमले उनीहरुको जिन्दगी फेरिएको, उनीहरु अहिले नाङ्लोबाट मासिक १० देखि १५ हजार रुपैयाँसम्म घरमै बसेर कमाउँदै आएका छन् ।
 
घरेलुले तालिम दिनुभन्दा अगाडि उनीहरु त्यत्तिकै घरमा बसेर दिन बितउँथे तर तालिम लिएपछि अहिले भने महिलाहरुलाई नाङ्लोे बनाउँदैमा फुर्सद छैन ।
 
घरेलु तथा साना उद्योगले १५ जना महिलालाई आयमुलक तालिम प्रदान गरेपछि जीवनयापनको शैली फेरिएको हो । नाङ्लो बुनेर आयआर्जन थर्ने एउटा सफल माध्यम बनेको अनिता देवी खंगले बताउनुभयो । उहाँका अनुसार एक दिनमा नै दुईदेखि ३ वटासम्म नाङ्लो बनाउन सकिन्छ । त्यस बापत दिनहुँ झण्डै ५ सयदेखि एकहजार रुपैयाँसम्म आम्दानी हुन्छ ।
अमली देवीका अनुसार नाङ्लोको बजार भने नजिकै रहको भारतको कुनौली बजारका साथै सदरमुकाम राजविराज, हनुमाननगर, भारदहसहितका स्थानमा हुन् । नाङ्लो बेचेर आएको रकमबाट घरपरिवार सँगै छोराछोरीलाई समेत पढाउँदै आएको उहाँको भनाई छ ।  
 
घरेलु तथा साना उद्योगले तालिम दिने बेलामा सहभागी महिलाले यसरी आम्दानी होला भन्ने सोचेका पनि थिएनन् । शिवु देवी खंग भन्नुहुन्छ, नाङ्लो बनाउने तालिम प्रदान गरेर घरेलु तथा साना उद्योग कार्यालयले हामी जस्ता गरिब तथा निमुखा महिलालाई धेरै नै सहयोग गरेको छ ।’
