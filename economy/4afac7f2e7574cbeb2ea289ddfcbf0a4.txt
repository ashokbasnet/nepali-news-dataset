६ लेनको सडकको बिचमा अब सुन्दर बगैँचा

भक्तपुर, मंसिर २७ – तीनकुने–सूर्यविनायक ६ लेन सडकको बिच भागमा बगैचा बन्ने भएको छ । जडिबुटी देखि सुर्यविनायकसम्मको करिब ७ किलोमिटर सडकको बिच भागमा राखिएको करिब पाँच फिट चौडा खाली भागमा बगैचा बन्न लागेको हो । 

 

६ लेन सडक निर्माण आयोजनाले बगैँचा निर्माणको जिम्मा नेपाल टेलिकमलाई दिएको छ । आयोजनाका ईन्जिनियर कृष्णबहादुर थापाले नेपाल टेलिकमले बगैचा निर्माण तथा रेखदेखका लागि प्रस्ताब पेश गरेकोले यसको जिम्मा टेलिकमलाई दिएको बताउनुभयो । बगैचा निर्माणका लागि धेरै संघसंस्थाले प्रस्ताव पेश गरेपनि अरुले सडकको बिच भागमा बिज्ञापनका होडिङ बोर्ड राख्न सक्ने भएकाले यस क्षेत्रमा बिज्ञापनका कुनै पनि सामाग्री राख्न नपाईने गरि टेलिकमलाई बगैँचा निर्माण तथता रेखदेखको जिम्मा दिदै सम्झौता समेत भएको उहाँले बताउनुभयो । 

 

टेलिकमले सामाजिक सेवाका क्षेत्रमा छुट्याएको बजेटबाट सो सडकमा बगैचा निर्माण तथा रेखदेख गर्ने भएको हो । छ लेन सडकमा बगैचा बनाउने केही दिनमै सुरु गर्ने टेलिकमले जनाएको छ ।  

जापान सरकारको सहयोगमा बनेको तीनकुनेदेखि भक्तपुरको सूर्यविनायकसम्मको अन्तर्राष्ट्रियस्तरको ६ लेन सडक गत वर्ष बैसाख २१ गते तत्कालिन प्रधानमन्त्री झलनाथ खनालले उद्घाटन गर्नुभएको थियो । ९.१ किलोमिटर लम्बाईको यो सडकमा आकाशे पुल निर्माण भने अझै सुरु हुन सकेको छैन ।
