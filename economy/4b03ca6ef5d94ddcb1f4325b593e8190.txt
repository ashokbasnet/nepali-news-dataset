करको दायरामा छैनन् डोटीका व्यवसायी

डोटी, माघ २९ – डोटीको दिपायलसिलगढी नगरपालिका भित्र सञ्चालित धेरै व्यवसाय करको दायरामा आएका छैनन् । जिल्ला प्रशासन कार्यालय र दिपायलसिलगढी नगरपालिकाको संयुक्त अनुगमन टोलीले करको दायरामा नआएका व्यवसायमा कडाइ गरेको छ । 
पिपल्ला, राजपुर, पुरानो ऐयरपोर्ट तथा कुल्पाते लगायतका बजारमा गरिएको अनुगमनका क्रममा केही व्यवसायीले मात्र दिपायलसिलगढी नगरपालिकामा व्यवसाय दर्ता गरेको भेटिएको थियो । ‘धेरैले दर्ता नै नगरी व्यवसाय गरिरहेको फेला पार्‍यौं’, अनुगमन टोली प्रमुख तथा सहायक प्रमुख जिल्ला अधिकारी शंकर विष्टले भन्नुभयो ‘दर्ता गरेकाले पनि नियमित रुपमा नविकरण नगरेको देखिएको छ ।’
दिपायलसिलगढी नगरपालिका प्रमुख तुलसीप्रसाद आचार्यले करको दायरामा ल्याउन नगरपालिकाले विशेष अभियानअघि बढाइरहेको बताउनुभयो । उहाँले भन्नुभयो ‘हाम्रा केही कर्मचारी व्यवसाय दर्ताका लागि बजारमै खटाउँदै छौं, व्यवसायीले पनि सकरात्मक कुरा राख्नु भएको छ, सबै करको दायरामा आउँछन् ।’
धेरै व्यवसाय उद्योग वाणिज्य संघ, घरेलु तथा साना उद्योग विकास समिति र कर कार्यालयमा अनुगमनका क्रममा अस्पताल, किराना पसल, सुनचाँदी पसल होटलमा निरीक्षण गरिएको छ । यसअघि नगरपालिका र प्रशासनको संयुक्त टोलीले जिल्ला सदरमुकाम सिलगढीमा अनुगमन गरिसकेको छ ।
