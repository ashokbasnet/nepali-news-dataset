चैत २१ देखि पाचौं राष्ट्रिय पर्यटन मेला गरिने

काठमाडौं, फागुन १६ – नेपाल पर्यटन बोर्डले आगामी चैत २१ देखि २३ गतेसम्म पाचौं राष्ट्रिय पर्यटन मेला गर्ने भएको छ । बुधबार पत्रकार सम्मेलन गरी बोर्डले काठमाडौंको भृकुटीमण्डपमा मेला आयोजना गर्ने जानकारी दिएको हो ।

देशका पर्यटकीय गन्तव्य स्थलको पहिचान, प्रचारप्रसार र प्रवद्र्धनका लागि मेला गर्न लागिएको पर्यटन बोर्डका प्रवन्धक लिलाबहादुर बानियाँले जानकारी दिनुभयो । बोर्डले तनहुँ, गोरखा, लमजुङ, चितवन, धादिङ, मकवानपुर र नवलपरासीमा रहेका पर्यटकीय गन्तव्यस्थल तथा सम्पदाको प्रचारप्रसार र प्रवद्र्धनका लागि उपस्थित हुन सरोकारवालालाई अनुरोध गरेको छ ।

यसैबीच यी जिल्लामा रहेका सम्भाव्य पर्यटकिय स्थलको पहिचान गर्ने र पर्यटकको बसाई अवधि विस्तार गर्ने उद्देश्यले मध्य नेपाल पर्यटन विकास समिति गठन गरिएको छ ।

हरेक जिल्लामा पाँच पाँच वटा पर्यटकीय गन्तव्य स्थल छनौट गरी पर्यटकको संख्या र बसाई अवधि विस्तार गर्न ७ वटा जिल्ला समेटेर समिति गठन गरिएको समितिका अध्यक्ष दिलिप मैनालीले जानकारी दिनुभयो ।
