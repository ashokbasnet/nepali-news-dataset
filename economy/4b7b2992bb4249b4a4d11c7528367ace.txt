सिट क्षमता १ सय ९०, टिकट बेचिन्छ २ सय १५

सूर्यकुमार क्षेत्री/उज्यालो । काठमाडौं, साउन १४ - एक सय ९० सिट क्षमताको जहाज हुने विमान कम्पनीले एक उडानका लागि कतिवटा टिकट बेच्ला ? पक्कै पनि त्यो कम्पनीले बढीमा १ सय ९० वटा टिकट बेच्छ । तपाई पनि यस्तै सोच्नुहुन्छ भने तपाई गलत हुनु हुने छ । किनकी नेपालको राष्ट्रिय ध्वजावाकह नेपाल वायु सेवा निगमले आफैलाई घाटा हुने गरी सिट संख्या भन्दा धेरै यात्रुलाई टिकट बेच्ने गरेको खुलासा भएको ।
निगमले १ सय ९० सिट क्षमता भएको जहाजका लागि २ सय १५ जनाको टिकट विक्री गर्दै आएको पाईएको छ ।
निगमले केहीदिनअघि मात्र उडान सुरु गरेको मलेशियाको निजी विमान कम्पनी एयर एशियासँग प्रतिस्पर्धा गर्नभन्दै क्षमता भन्दा बढी टिकट बेच्ने गरेको निगम स्रोतले जनाएको छ । प्रतिस्पर्धाका लागि भन्दै शुरु गरिएको यस्तो कामले निगमलाई नै घाटा हुने गरेको छ । किनकी निगमले २ सय १५ वटा टिकट बेचे पनि एक पटकमा निगमको विमानबाट मलेशिया १ सय ९० जना मात्र जान सक्छन् ।
टिकट किनेर मलेशिया उड्न नपाउने यात्रीको खानपान र बसाइँको व्यवस्था महंगो होटलमा निगमले गर्नुपर्दा घाटा हुने गरेको छ । नाम चलेका महङ्गा होटलमा यात्री राख्दा टिकटबाट आएको रकम भन्दा धेरै खर्च लाग्ने गरेको नेपाल बायू सेवा निगम कर्मचारी संघका अध्यक्ष तारणीराज दाहालले बताउनुभयो ।
निगमका विभागीय निर्देशक राजुबहादुर केसीले प्रतिस्पर्धामा कहिले काँही यस्तो गर्नु परेको स्वीकार गर्नुभयो । बर्षाको बेला भएकाले पनि टिकट बुकिङ्ग धेरै गर्नुपरेको उहाँको भनाई छ । निगमले अहिले मलेसियाका लागि हरेक व्यक्ति १५ हजार रुपैयाँमा टिकट बेच्दै आएको छ ।
