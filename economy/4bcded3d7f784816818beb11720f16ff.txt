पञ्चकन्याको अगुवाईमा भूकम्प प्रतिरोधात्मक भवन निर्माण सम्बन्धी तालिम

काठमाडौं, असार २४ – पञ्चकन्या समूह, उपत्यका स्वतन्त्र निर्माण व्यवसायी संघ र मध्यपुर थिमी नगरपालिकाको संयुक्त तत्वावधानमा भूकम्प प्रतिरोधात्मक भवन निर्माण सम्बन्धी डकर्मी तालिम सञ्चालन गरिएको छ । 
तालिम असार १७ गतेदेखि २३ गतेसम्म मध्यपुर थिमी नगरपालिका, भक्तपुरमा भएको हो ।  तालिम डकर्मी, ठेकेदार र भवन निर्माणस“ग सम्बन्धित व्यक्ति गरी २५ जना सहभागी थिए । पञ्चकन्याकोतर्फबाट तालिमका मुख्य प्रशिक्षक सिभिल इञ्जिनियर रिवाज खत्री र सहायक प्रशिक्षक माधव ढकाल हुनुहुन्थ्यो ।
तालिम समापन समारोहमा मध्यपुर थिमी नगरपालिकाका प्रतिनिधि रविन्द्र श्रेष्ठ, उपत्यका स्वतन्त्र निर्माण व्यवसायी संघबाट केन्द्रीय अध्यक्ष हरिश्चन्द्र बर्तौलाको उपस्थित रहेको थियो भने पञ्चकन्या समूहको तर्फबाट तालिमको समन्वय रामराजा बस्नेत र गोपालप्रसाद वाग्लेले गर्नु भएको थियो । 
भूकम्प प्रतिरोधात्मक निर्माण गर्दा सामग्रीको गुणस्तर, भूकम्प कसरी जान्छ, जग र जगका प्रकार, कस्तो स्थानमा कस्तो जग राख्ने, पिलर निर्माण, रिङ्ग बाध्ने तरिका, रिङ्ग र छडको संख्या, पिलर र बिमको जोर्नी, गाह्रो बन्धन तथा सम्पूर्ण घर निर्माण सम्बन्धी विस्तृत रुपमा केन्द्रित रही तालिम प्रदान गरिएको थियो ।
