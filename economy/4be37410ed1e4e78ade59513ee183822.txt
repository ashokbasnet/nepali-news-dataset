अखाद्य वस्तु मिसाउने ४ पसल बन्द

काठमाडौ, चैत २२ – गएको मंसिरयता खाद्य प्रविधि तथा गुण नियन्त्रण विभागले अखाद्य वस्तु मिसावट गरी कारोबार गर्ने ४ वटा पसल तथा होटललाई बन्द गर्न निर्देशन दिएको छ । 

काठमाडौ  उपत्यकाका विभिन्न ठाउँमा अनुगमनका क्रममा अखाद्य वस्तु मिसाएर कारोबार गरेको पाएपछि बन्द गर्न निर्देशन दिएको विभागले जनाएको छ ।

यस्तै विभागले ३ वटा खानेकुरा उत्पादकलाई उत्पादन रोक्न निर्देशन दिएको छ । विभागले सारेकारवालासंग संयुक्त र आफ्नो एकल प्रयासमा उपत्यकामा अनुमगन गर्दै आएको  जनाएको छ । यस अवधिका विभागले ४ सय नमुना संकलन गर्नुका साथै १३ वटा होटल तथा रेष्टुरेन्ट, ५९ वटा उद्योग, १३ वटा किराना पसललगायतमा अनुगमन गरेको थियो ।

गुणस्तरहीन खानेकुराको कारोबार गर्ने ३५ वटा पसल तथा होटललाई कारबाही गरिएको विभागले जनाएको छ । सामान्य कुरामा ध्यान नदिनेलाइ भने गल्ती नदोहोर्‍याउन निर्देशन दिइएको विभागको भनाई छ ।
