आयल निगमले तेल किनेको ५ अर्ब आज तिर्ने

काठमाडौ, वैशाख ९ – नेपाल आयल निगमले भारतीय आयल कर्पोरेसनलाई बक्यौता रकमको आधा पैसा मंगलबार पठाउदैछ ।
सरकारले दिने भनेको साढे २ अर्ब ऋण आउन ढिला हुने भएकोले आफ्नै स्रोतबाट झण्डै ५ अर्ब रुपैयाँ पठाउन लागिएको आयल निगमका निमित्त कार्यकारी निर्देशक सागर सत्यालले बताउनुभयो ।
अर्थ मन्त्रालयले ऋणको ब्यबस्थापन गरिदिने भने पनि मन्त्रीपरिषदबाट जमानीको निर्णय हुन ढिला हुने भएकोले पैसा पाउन समय लाग्ने उहाँले बताउनुभयो । भारतीय आयल कर्पोरेसनलाई १० अर्ब रुपैयाँ तिर्न बाँकी छ । बाँकी बक्यौता पनि सरकारले दिने ऋण र आफ्नै स्रोतबाट छिट्टै तिर्ने उहाँले बताउनुभयो ।
बक्यौता तिरेपछि भारतबाट प्रयाप्त तेल आउने सत्यालले बताउनुभयो । लामो समयदेखि बक्यौता तिर्न नसकेपछि भारतीय आयल कर्पोरेसनले ३० प्रतिशतसम्म तेल कटौती गर्दा दुई हप्तादेखि तेलको अभाब छ । आयल निगमले भने बजारको माग अनुसार तेल पठाइएपनि कृत्रिम अभाव सिर्जना भएको जनाएको छ ।
यसमा पेट्रोम पम्प र अभाब छ भन्दै स्टक राख्ने सर्बसाधारणको पनि हात रहेको उहाँले बताउनुभयो । सामान्य अबस्थामा काठमाडौमा दैनिक ४ लाख लिटर तेलको माग छ । तीन दिन यता ४ लाख लिटरकै हाराहारीमा तेल वजारमा पठाउदा पनि अभाब देखिएकोमा आफु आश्र्चायमा परेको सत्यालले बताउनुभयो ।
