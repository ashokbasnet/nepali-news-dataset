क्षेत्रीय अन्तराष्ट्रिय विमानस्थलको माग गर्दै थप आन्दोलनको घोषणा

पोखरा, भदौ १२ - पोखरा क्षेत्रीय अन्तराष्ट्रिय विमानस्थल निर्माण सरोकार समितिले भदौ १५ र १६ गते पोखरामा आम हड्तालसहित पोखरा विमानस्थल बन्दको घोषणा गरेको छ । समितिको सोमवार बिहान बसेको बैठकले विमानस्थल निर्माणमा सरकारले चासो नदेखाएकाले थप आन्दोलनका कार्यक्रम गर्ने निर्णय गरेको हो ।

 

आन्दोलनका क्रममा दुवै दिन पोखरा विमानस्थलमा कुनै पनि उडान हुन नदिने सरोकार समितिका संयोजक कृष्णमोहन श्रेष्ठले जानकारी दिनुभयो ।
आमहड्तालका क्रममा प्रेस, एम्बुलेन्स, दूध र पानी बोक्ने गाडी, दमकल, शव बाहन, सुरक्षा निकाय तथा कुटनीतिक नियोगका सवारी साधनहरु भने निर्वाध चल्न दिईनेछ । समितिले आन्दोलनका कार्यक्रम जारी राखेपनि सरकारले आफ्नो मागको उचित सम्बोधन गरी वार्तामा बोलाएमा जाने समेत निर्णय गरेको छ ।

पर्यटन मन्त्रालयले अनसनमा बसेका व्यक्ति, समूह, संस्थासँग काठमाडौंमा वार्ता गर्ने भनी जारी गरेको विज्ञप्तिले आन्दोलनको भावनालाई कदर नगरेको र सरकारले जारी गरेको विज्ञप्ति निर्णय गर्न ढिलाई गर्ने मनशायले प्रेरित भएको ठहर गर्दै आमहड्तालमा उत्रिनुपरेको सरोकार समितिका सदस्य आनन्दराज मुल्मीले जानकारी दिनुभयो ।

सरोकार समितिले भोली पोखराको वडा नम्बर १० देखि १५ र वडा नम्बर १८ का स्थानीय बासिन्दालाई सहभागि गराई कुटो, कोदालो लिएर विमानस्थल निर्माणका लागि सांकेतिक रुपमा काम थाल्ने र पोखराका सबै विद्यालयका कक्षा ७ देखि १२ सम्म अध्ययन गर्ने विद्यार्थीहरुलाई विमानस्थल निर्माणस्थल चिनाउने र मानव साङ्लो प्रदर्शन गर्ने निर्णय समेत गरेको छ ।
