काठमाडौमा पेट्रोल अभाव

काठमाडौ, चैत २३ काठमाडौ उपत्यकामा फेरि पेट्रोल अभाव भएको छ । पम्पमा धेरै समय लाइन बसेर पेट्रोल भर्नुपर्ने बाध्यता रहेको उपभोक्ताले गुनासो गरेका छन् । 

लाइनमा बस्दा पनि भने जति तेल पाउन नसकेको उनीहरुको भनाई छ ।

भारतको रक्सौलबाट एक दिन तेल आपूर्ति बन्द भएकाले समस्या देखिएको नेपाल आयल निगमले जनाएको छ । ट्याङ्कर चालकहरुले आफुहरुलाई अभद्र व्यवहार भएको भन्दै एक दिन आपूर्ति ठप्प पारेका थिए । अहिले भने आपूर्तिमा समस्या नरहेको निगमको दाबी छ । शुक्रबार झण्डै ८ सय किलोलिटर पेट्रोल काठमाडौ भित्रने निगमले जनाएको छ ।

यस्तै पेट्रोलियम पदार्थको कारोबार नीजि क्षेत्रलाई दिने सरकारी निर्णयको बिरोधमा रहेका पेट्रोलियम व्यवसायी र सरकारबीच शुक्रबार फेरि वार्ता हुँदैछ । उनीहरुले सरकारी निर्णयको खारेजीको माग राखेका छन् । यसअघि भएका वार्ता निष्कर्षमा नपुगेपछि शुक्रबार फेरि वाणिज्य तथा आपूर्ति मन्त्री शंकरप्रसाद कोइरालासित वार्ताको तयारी भएको हो । वार्ता दिउँसो २ बजे वाणिज्य मन्त्रालयमा हुने तय भएको छ ।
