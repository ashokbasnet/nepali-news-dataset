एनसिसी बैंक राष्ट्र बैंकको नियन्त्रणमा

काठमाडौं, माघ २१ - नेपाल राष्ट्र वैकले नेपाल क्रेडिट एण्ड कमर्स एनसिसी बैंकको सञ्चालक समिति निलम्बन गरेको छ ।
पटकपटक निर्देशन दिंदा पनि आन्तरिक विवाद नमिलेपछि राष्ट्र वैकले एनसिसी बैंकको सञ्चालक समिति टेकओभर गर्दै राष्ट्र बैंकको ३ सदस्यीय टोली पठाउने निर्णय गरेको हो ।
राष्ट्र बैंकले निर्देशक लक्ष्मी प्रपन्न निरौला, उपनिर्देशक रमेश आचार्य र सहायक निर्देशक रेशमराज रेग्मीलाई बुधबारदेखि जिम्मेवारी सम्हाल्ने गरि एनसिसी बैंकमा पठाउने निर्णय गरेको हो ।
राष्ट्र बैंकको टोलीले ६ महिनाभित्र नयाँ सञ्चालक समिति चुन्ने, बैंकको चुक्ता पुँजी २ अर्ब पु¥याउने लगायत अख्तियारी दिइएको राष्ट्र बैंकले जनाएको छ । बैंकको सञ्चालक समितमा रहेका निर्मल प्रधान र लक्ष्मीबहादुर श्रेष्ठ समुहबीच लामो समयदेखि गम्भीर विवाद रहेको राष्ट्र बैंकले जनाएको छ ।
एनसिसी बैंकमा वित्तीय स्थितीमा समस्या आएको नभई सञ्चालक समितिको विवाद मुख्य कारण रहेको स्पष्ट पार्दै राष्ट्रबैंकले एनसिसी बैंकमा कारोबार यथावत गर्न डराउनु नपर्ने जनाएको छ । राष्ट्र बैंकले बचतकर्तालाई नआत्तिन आग्रह पनि गरेको छ ।
