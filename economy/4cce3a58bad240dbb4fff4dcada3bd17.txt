​राष्ट्र बैंकले युएई र कतारमा वैदेशिक रोजगार बचत पत्र बारे जानकारी गराउने

उमाकान्त पाण्डे/उज्यालो । 
युएई, फागुन २५– वैदेशिक रोजगार बचत पत्र बारे नेपाल राष्ट्र बैंकले युएई र दोहामा जानकारी गराउने भएको छ । फागुन २७ गते कतारको दोहा र युएईमा कार्यरत नेपालीलाई फागुन ३० गते दुबईको फोर प्वाइन्ट सेराटन होटलमा कार्यक्रम गरि जानकारी गराउने तयारी भएको बैंकले जनाएको छ । 
विदेशमा काम गर्ने नेपालीलाई लक्षित गरि ल्याइएको बचत पत्र राम्रो भएपनि धेरैले नबुझेका कारण लगानी नगरेकाले बुझाउन आवश्यक भएको हो । गएका वर्ष विदेशमा काम गर्ने नेपालीले बचत पत्र न्युन मात्रामा खरिद गरेका छन् । 
यस विषयमा जानकारी दिन परराष्ट्र मन्त्रालयले युएई र कतारका दूतावासलाई पत्र पठाएर राष्ट्र बैंकलाई सहयोग गर्न भनेको युएईका लागि कार्यवाहक राजदूत नेत्रबहादुर टन्डनले बताउनुभयो । 
विदेशमा कमाएको रकम बचत गर्न प्रोत्साहन गर्ने, वैधानिक रुपमा विदेशी रकम भित्र्याउने र देशको विकासमा योगदान पुर्‍याउने उदेश्यले वैदेशिक रोजगार बचत पत्र खुल्ला गरिएको बैंककी ऋण व्यवस्थापन बिभागकी निर्देशक सीता घिमिरेले जानकारी दिनुभयो ।
राष्ट्र बैंकले वैदेशिक रोजगार बचत पत्र सम्बन्धी कार्यविधि २०६९, बनाएर रोजगारीका लागी देश बाहिर गएका, विदेशमा रोजगारी गरी फर्केका, विदेशमा बसोबास गर्ने गैर–आवसीय नेपालीलाई लक्षित गरेर वार्षिक रुपमा बचत पत्र जारी गर्दै आएको छ ।
