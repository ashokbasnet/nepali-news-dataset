‘कालोबजारीका कारण ग्यासको सहज आपूर्तिमा समस्या’

काठमाडौं, असोज १३ – प्रधानमन्त्री डा. बाबुराम भट्टराईले कालोबजारीका कारण उपभोक्ताले सर्वसुलभ रुपमा ग्यास पाउन नसकेको स्वीकार गर्नुभएको छ । ग्यास बिक्रेता महासंघको महाधिवेशनको शनिबार काठमाडौमा उदघाटन गर्दै प्रधानमन्त्री भट्टराइले अन्तर्राष्ट्रिय क्षेत्रमा बढ्दो मूल्य र कालोबजारीका कारण बेलाबखत उपभोक्ताले सर्वसुलभ रुपमा ग्याँस पाउन नसकेको बताउनु भयो ।

 

सहज रुपमा ग्यास आपूर्ति गराउन ग्यास व्यवसायीले सरकारलाइ पनि सहयोग गर्नुपर्नेमा उहाँले जोड दिनुभयो । ग्याँस आपूर्ति सुरक्षित, व्यवस्थित र मर्यादित बनाउन सरकारले कात्तिक १ गतेदेखि व्यावसायिक र घरेलु प्रयोजनका लागि मूल्य कायम गरी छुट्टाछुट्टै सिलिन्डर वितरण गर्न लागेको उहाँले जानकारी पनि दिनुभयो ।

मुख्य सचिव लिलामणि पौडेलले ग्यास आपूर्तिमा सरकारले वार्षिक पाँच अर्ब घाटा बेहोर्ने गरेको बताउँदै विकल्प रहित र अत्यावश्यक ग्यास आपूर्तिमा अवरोध गर्ने जो सुकैलाइ पनि कारवाही गर्ने चेतावनी दिनुभयो । पौडेलले अनावश्यक र उपभोक्ता ठग्ने प्रवत्ति रोक्ने दावी गर्नुभयो ।
राष्ट्रिय प्रजातन्त्र पार्टीका अध्यक्ष पशुपतिशम्शेर राणाले ग्यासमा सरकारले भ्याट छुट गर्न सरकारलाइ सुझाव दिनुभयो ।
