शोकमा एक दिन केबलकार बन्द हुने

गोरखा, फागुन २ - देशको एकमात्रै मनकामना केबलकार भोली एक दिन (शनिबार) बन्द हुने भएको छ । केबलकारको सञ्चालक संस्था मनकामना दर्शन प्रालिका अध्यक्ष लक्ष्मणबाबु श्रेष्ठप्रति शोक ब्यक्त गर्न पूरै दिन केबलकार बन्द गर्न लागिएको हो ।
शनिवार पनि परेकाले यात्रुलाई असहज हुने भएपनि संस्थापक अध्यक्षप्रति शोक ब्यक्त गर्नका लागि सेवा बन्द गर्नुपरेको केबरकारका स्टेशन मेनेजर डिएन् कायस्थले बताउनुभयो ।
मनकामना दर्शन प्रालिले पृथ्विराजमार्ग अन्तर्गत चितवनको चेरेसदेखि गोरखाको मनकामना मन्दिरसम्म केबलकार सञ्चालन गरेको थियो । प्रालिका अध्यक्ष लक्ष्मणबाबु श्रेष्ठको उपचारका क्रममा फागुन १ गते राति भारतको मेदान्त अस्पतालमा निधन भएको हो ।
श्रेष्ठको जन्म विसं १९९४ सालमा गोरखा सदरमुकामको चौबीस कोठीमा भएको थियो । ७६ वर्षका श्रेष्ठ दुई वर्षयता, मधुमेह र मृगौला सम्बन्धी समस्याबाट पीडित हुनुहुन्थ्यो ।
नियमित डायलाइसिस गराइरहनुभएका उहाँ उपचारका लागि एक हप्ताअघि दिल्ली जानुभएको गोरखामा रहेका उहाँका आफन्तहरुले बताएका छन् । उहाँको शव शनिबार बिहान काठमाडौं ल्याइने र श्रद्धाञ्जलीपछि पशुपति आर्यघाटमा अन्त्येष्टी गर्ने कार्यक्रम रहेको चितवन कोई ग्रुपका विरेन्द्र श्रेष्ठले जानकारी दिनुभएको छ ।
