नेपाल-चीन व्यापार : २ अर्बको आयात, साढे ३ करोडको निर्यात, लाखौंको गुन्द्रुकसमेत आयात

रसुवा, साउन १९ – एक वर्षमा रसुवागढी नाका हुँदै चीनबाट दुई अर्ब रुपैयाँभन्दा बढीको सामग्री आयात भएको छ । ३ करोड ४४ लाख ८६ हजार रुपैयाँ बराबरको सामग्री रसुवागढी नाका भएर चीनतर्फ निर्यात भएको छ । 
फलफूल, मसलाबाली, तरकारीबाली, खाद्यान्नबाली, तेलबाली, विउबाली र अन्य सामग्री नेपालमा भएको आयातबाट दुई अर्ब पाँच करोड रुपैयाँ बाहिरीएको छ । प्लान्ट क्वारेन्टाइन पोष्ट टिमुरेका अनुसार आर्थिक वर्ष २०७३/७४ मा ४० हजार २९५ मेट्रिक टन सामग्री आयातबाट दुई अर्ब पाँच करोड १२ लाख २७ हजार रकम चिनियाँ बजारमा गएको हो । 
४९ हजार तीन सय १४ मेट्रिकटन वरावरको स्याउ, नास्पाती, मेवा लगायतका फलफूलजन्य सामाग्री आयात हुँदा एक अर्ब ९६ करोड ५५ लाख ९९ हजार रकम बाहिरीएको छ । क्वारेन्टाइन भएका सामग्रीमध्ये फलफूलजन्य सामग्रीले आयातको झण्डै ९५ प्रतिशत ओगटेको छ । 
चालु आर्थिक वर्षमा मसलाबाली आयात १५९ प्रतिशतले घटेको छ । सात सय ४५ मेट्रिकटन लसुन, जिम्बु, अदुवा, टिमुर, रेडिमेट मसला लगायतका मसलाबाली आयात हुँदा चार करोड ११ लाख ६३ हजार रकम बाहिरीएको प्लान्ट क्वारेन्टाइन अधिकृत राम नारायण यादवले बताउनुभएको छ ।  
तरकारीबाली अन्तरगत ड्राइ मसरुम, गुन्द्रुक लगायतको झण्डै ८ मेट्रिकटन सामाग्री आयात भएको छ । एक करोड १६ लाख ३९ हजार रकम खर्च गरेर गुन्द्रुक र च्याउ नेपाल भित्र्याइएको छ । 
खाद्यान्न सामाग्री आयात समेत बढ्दै गएको कार्यालयको भनाई छ । एक वर्षमा ५२ लाख १० हजार रकम वरावरको ८८ मेट्रिकटन चामल, पिठो र मैदा आयात भएको हो । 
चीनबाट तेलबालीको रुपमा ९ मेट्रिक टन बदाम आयात भएको छ । बदाम खरिदका लागि १४ लाख आठ हजार रुपैयाँ खर्च भएको छ । विउवालीको रुपमा काउली, फर्सी र बोडीको विउ आयात भएको छ । १० लाख ४८ हजार रकम खर्च गरेर शून्य दशमलव १६२ मेट्रिकटन विउ ल्याइएको हो । त्यसैगरी, १६२ मेट्रिकटन अचार, भोटे चिया, वनस्पति घिउ, क्वाची आयात भएको छ । यसका लागि दुई करोड पाँच करोड २९५ नेपाली रुपैयाँ चिनियाँ बजारमा गएको छ । 
साढे तीन करोडको सामग्री चीन निर्यात
चालु आर्थिक वर्षमा तीन करोड ४४ लाख ८६ हजार वरावरको सामान रसुवागढी नाका भएर चीनतर्फ निर्यात भएको छ । चालु आर्थिक वर्षमा कृषिजन्य सामग्री निर्यात नभएको र वनजन्य सामग्री मात्र निर्यात भएको कार्यालयले जनाएको छ। 
कार्यालयका अनुसार नेपालबाट अम्रिसोको कुचो, मुढा, काठबाट बनेको कप, काटबाट बनेको प्लेट, टेबल, आँखीझ्याल र धुपदानी निर्यात भएको छ । गत वर्ष नेपालबाट चिनतर्फ २  करोड ७३ लाख ६७ हजार रुपैयाँ वरावरको सामाग्री निर्यात भएको थियो ।
