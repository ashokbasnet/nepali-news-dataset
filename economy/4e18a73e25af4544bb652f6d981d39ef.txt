बैङ्कहरुबाट २० अर्ब निक्षेप राष्ट्रबैङ्कले लिइदिने

काठमाडौ, भदौ २ – बैंक तथा वित्तीय संस्थाहरुमा रहेको अधिक तरलताको समस्या समाधान गर्न नेपाल राष्ट्र बैंकले पहिलो पटक निक्षेप संकलन गर्ने औजार प्रयोगमा ल्याएको छ । चालु वर्षको मौद्रिक नीति मार्फत ल्याएको यो नयाँ औजार पहिलो पटक प्रयोगमा आएको हो ।
राष्ट्र बैंकले तीन महिनाका लागि २० अर्ब रुपैयाँ बैंक तथा वित्तीय संस्थाहरुबाट निक्षेप लिने भएको छ । यसको ब्याजदर भने बोलकबोलबाट तय हुनेछ । मंगलबार बोलकबोल हुने र बुधबार निष्काशन हुने राष्ट्र बैंकको सूचनामा उल्लेख छ ।
बैंक तथा वित्तीय संस्थाहरुले घटीमा ५ करोडदेखि २० अर्बसम्म निक्षेपको लागि प्रतिस्पर्धा गर्न सक्छन् । यसको ब्याज तथा सावाँ फिर्ता मंसिर २ गते हुने राष्ट्र बैंकले जनाएको छ ।
अहिले बैंकहरुसँग झण्डै ७० अर्ब रुपैयाँ तरलता छ । यसरी राष्ट्र बैंकमा राख्ने निक्षेपलाई बैंकहरुले अनिवार्य नगद मौज्दातमा गणना गर्न भने पाउँदैनन् । तर तलरता अनुपातमा भन्ने गणना गर्न पाउने राष्ट्र बैंकले जनाएको छ ।
