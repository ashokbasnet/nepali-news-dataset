बैंकहरुको नाफा बढ्यो, कृषि विकास बैंक सबैभन्दा अगाडी

काठमाडौं, साउन ३२ – गएको आर्थिक वर्षमा सम्भावित जोखिमका लागि छुट्टयाउनुपर्ने रकम बढेकोले वाणिज्य बैंकहरुको नाफामा सकुंचन आएको छ । तर समग्रमा बैंकहरुको नाफा भने बढेको देखिएको छ ।

 

सञ्चालनमा रहेका ३२ वटा मध्ये अधिकांश बैंकहरुले सार्वजनिक गरेको गएको आर्थिक वर्षको वित्तीय विवरणका आधारमा सरकारी स्वामित्वको कृषि विकास बैंक सबैभन्दा धेरै नाफा कमाउने बैंक भएको छ । अघिल्लो वर्र्ष १ अर्ब ५७ करोड रुपैयाँ नाफा कमाएको कृषि विकास बैंकले गएको वर्ष १ अर्ब ८६ करोड रुपैयाँ नाफा कमाएको छ ।

नीजि बैंक तर्फ भने नविल बैंकले सबैभन्दा धेरै नाफा कमाएको छ । उसले गएको बर्ष १ अर्ब ७२ करोड रुपैयाँ नाफा कमाएको छ । नबिल बैंकले ५२ करोड रुपैयाँ सम्भावित जोखिमका लागि छुट्ट्याएको छ । धेरै नाफा कमाउने बैंकहरुमा तेश्रो नम्बरमा नेपाल ईन्भेष्टमेन्ट बैंक रहेको छ । उसले १ अर्ब ३१ करोड रुपैयाँ नाफा कमाएको छ ।

स्टान्डर्ड चार्टड बैंक चौथो नम्बरमा पुगेको छ । उसले १ अर्ब १६ करोड रुपैयाँ नाफा कमाएको छ । अहिलेसम्म वित्तीय विवरण सार्वजनिक गरेका बैंकहरु मध्ये एनएमबि बैंक तथा वाणिज्य बैंकमा स्तरोन्नती भएको सानिमा बैंकको नाफा घटेको देखिएको छ । सानिमाले जोखिम व्यवस्थाको लागि ५ करोड २८ लाख रुपैयाँ छुट्टयाएको छ ।

गत वर्ष सबैभन्दा धेरै निक्षेप संकलन नेपाल ईन्भेष्टमेन्ट बैंकले गरेको छ । उसले ५७ अर्ब रुपैयाँ निक्षेप संकलन गरेको छ । तर स्टान्र्डड चार्टड बैंकको भने गएको वर्ष निक्षेप पनि घटेको छ ।

अघिल्लो वर्ष ३६ अर्ब १४ करोड निक्षेप संकलन भएकोमा गएको वर्ष स्टान्र्डड चार्टडले ३५ अर्ब ९६ करोड रुपैयाँ मात्रै निक्षेप संकलन गरेको छ ।
