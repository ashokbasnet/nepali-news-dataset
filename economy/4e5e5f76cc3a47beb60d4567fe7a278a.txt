आईएमफ मिशन र अर्थमन्त्रीबीच भेटवार्ता

भदौ २६ – नेपाल भ्रमणमा रहेको आईएमफको मिशनले अर्थमन्त्री वर्षमान पुन ‘अनन्त’सँग भेट गरेको छ । अर्थमन्त्रालयमा भएको भेटमा अर्थमन्त्री पुनले राजनीतिक असहमतिका कारण पूर्ण बजेट ल्याउन नसके पनि आंशिक बजेटमार्फत नेपालको अर्थतन्त्रलाई सहि दिशामै राखिएको बताउनुभयो ।

 

उहाँले नेपालको राजनीतिक संक्रमण भएको भए पनि त्यसको असर अर्थतन्त्रमा कम भन्दा कम परोस् भन्नेमा आफूहरु सचेत भएको बताउनुभयो । अर्थमन्त्री पुनले नेपालको समग्र अर्थतन्त्रको परिसूचक अत्यन्तै राम्रो भएको भए पनि घरजग्गा कारोबारमा देखिएको समस्या अझै समाधान भईनसकेको भन्दै सरकारले त्यसतर्फ ध्यान दिईराखेको जानकारी गराउनुभयो । उहाँले शेयरमार्केटलाई भने सकारात्मक दिशामा अगाडि बढाईराखिएको जानकारी गराउनुभयो ।

भेटमा आईएमएफका मिशन प्रमुख टोड स्नाईडरले आईएमएफले नेपालको अर्थतन्त्रलाई नजिकबाट नियालीराखेको बताउदै पछिल्लो समय नेपालको समग्र अर्थतन्त्र राम्रो भएको पाईएको बताउनुभयो । उहाँले नेपाल राजनीतिक रुपमा संक्रमणमा भए पनि अर्थतन्त्रका परिसूचकहरु राम्रो हुनु सकारात्मक पक्ष भएको बताउनुभयो । साथै उहाँले नेपाललाई आईएमएफले प्राविधिक सहयोग गर्ने पनि बताउनुभयो ।
