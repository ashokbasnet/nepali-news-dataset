नयाँ सम्झौतापछि कुलेखानी तेश्रोको काम तिब्र

हरि हुमागाईँ/उज्यालो

हेटौडा, कात्तिक ११ – मकवानपुरको भैंसे गाविस सानुटारमा १४ मेगावाटको कुलेखानी तेस्रो आयोजनाको निर्माण तिब्र पारिएको छ । 

आयोजना निर्माणको ठेक्का लिएको चीनियाँ कम्पनी सिनोहाइड्रो कर्पोरेशन र नेपाल विद्युत प्राधिकरणवीच गत फेब्रुअरीमा नयाँ सम्झौता भएपछि निर्माण कार्य तिब्र पारिएको छ ।

 

२०६८ को मंसीरमा नै विद्युत उत्पादन गरिसक्नुपर्ने आयोजनाको चार वर्षको अवधिमा करिव ३० प्रतिशत मात्रै काम सकिएपछि गएको फेब्रुअरीमा ३० महिना समय थप गर्ने सम्झौता भएको थियो । सम्झौतापछि थप १३ प्रतिशत काम पूरा भएको आयोजना प्रमुख मल्लले बताउनुभयो ।

अहिले आयोजनाको चारवटै सहायक सुरुङको निर्माण सकिएको छ । सहायक सुरुङ निर्माणसँगै पाँच ठाउँबाट मुख्य सुरुङ निर्माण सुरु गरिएको आयोजना प्रमुख मधुसुदन प्रताप मल्लले जानकारी दिनुभयो । अबको सात महिनाभित्रमा सुरुङ खनेर सकिने उहाँले बताउनुभयो ।

आयोजनाको लागि पाँच हजार नौ सय मिटर सुरुङमध्ये तीन हजार ५० मिटर खनिसकिएको छ । पावरहाउस हेडबक्सको काम सुरु गरेको र हेडपण्ड खन्ने काम आगामी नोभेम्बरसम्म सकिने कम्पनीले जनाएको छ ।

निर्माणका लागि जनशक्ति अभाव भएपछि सिनोले थप एक सयजना कामदार कर्मचारी थप्ने तयारी गरेको छ । इलेक्ट्रोमेकानिकल्सको कामका लागि प्राधिकरणले नक्सा बनाउन ढिलाई गर्दा आयोजनाको काम ढिलाइ हुन सक्ने आशंका गरिएको छ ।

नक्साका आधारमा चीनियाँ कम्पनीले आयोजनाका लागि आवश्यक सामग्री र टर्बाइन लगायतका उपकरणहरु चीनबाट बनाएर ल्याएर जडान गर्नुपर्छ ।
