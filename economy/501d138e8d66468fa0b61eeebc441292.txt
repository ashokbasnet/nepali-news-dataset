सेवामुखी नहुने निजी बैंकहरुलाई प्रधानमन्त्रीले दिए यस्तो निर्देशन

एनएमबी बैंकको आयोजनामा राजधानीमा सुरु भएको ‘ग्लोबल एलायन्स फर बैंकिङ अन भ्यालुज’ सम्मेलनको उद्घाटन गर्दै प्रधानमन्त्री दाहालले जनतामुखी नहुने बैंकलाई सरकारले कारबाही गर्ने चेतावनी दिए ।

बैंकहरु सेवामुखी हुनुपर्ने भन्दै उनले ग्रामीण क्षेत्रमा पुग्न आग्रह गरे । कृषि, पर्यटन र उर्जा नेपालको विकासका आधार भएको भन्दै उनले तीनवटै क्षेत्रमा लगानी गर्न पनि बैंकहरुलाई सुझाव दिए ।

कार्यक्रममा नेपाल राष्ट्र बैंकका गभर्नर डाक्टर चिरञ्जीवी नेपालले आर्थिक क्षेत्रको समृद्धिको आधार बैंकहरु भएकाले विकासका क्षेत्रमा लगानी गर्न आग्रह गरे ।

उनले स्थानीय समुदायको क्षेत्रमा लगानी गरेर समुदायको विकासमा केन्द्रीत भए सम्मुनत राष्ट्र निर्माण हुने बताए । बैंकहरु नफामूखी नभएर सेवामूलक हुनुपर्नेमा उनको जोड थियो ।

तीन दिनसम्म चल्ने सम्मेलनमा एसिया, अफ्रिका, अस्ट्रेलिया, अमेरिका, उत्तरकोरिया, युरोपलगायत देशका विभिन्न बैंकका प्रतिनिधि सहभागी छन् ।

सम्मेलनमा दक्षिण पूर्वी एसियामा मुल्य मान्यतामा आधारित बैंकिङ क्षेत्रका उपलब्धि र चुनौतिका बारेमा छलफल भइरहेको छ ।
