सत्तारुढ दलकै सांसदद्धारा बजेटको विरोध, बजेट हावादारी : महत

काठमाडौं, जेठ २० । सरकारले आगामी आर्थिक वर्षका लागि प्रस्तुत् गरेको बजेटको सत्तारुढ दलका सांसदहरुले नै विरोध गरेका छन् ।व्यवस्थापिका–संसदमा विहीबार बजेटमाथिको छलफलमा सहभागी हुँदै सत्तारुढ दलका सांसदहरले बजेटले झापा र रुपन्देहीलाईमात्र महत्व दिएको, कृषिमा कुनै नयाँ योजना नल्याएको भन्दै आपत्ति जनाएका छन् ।नेकपा माओवादी केन्द्रका सांसद जनार्दन शर्माले कर्णालीमा कुनै योजना नल्याइएको र झापा तथा रुपन्देहीलाईमात्र केन्द्रमा राखेको भन्दै आपत्ति जनाए ।शान्तिप्रक्रिया टुंग्याउने सवालमा पनि बजेट अनुदार रहेको उनको भनाइ थियो ।यस्तै, प्रमुख प्रतिपक्षी दल नेपाली कांग्रेसका सांसद डा. प्रकाशशरण महतले बजेट हावादारी भएको आरोप लगाए ।उनले ‘१ प्रतिशतको हाराहारीमा पनि नभएको आर्थिकबृद्धि साढे ६ प्रतिशत पुर्‍याउने कुरा सम्भव छैन’–भने ।अर्का कांग्रेस सांसद गगन थापाले बजेटले जलविद्युत्को विकासलाई पनि राम्रोसँग समेट्न नसकेको बताए ।सरकारले छुट्याएको बजेट हेर्दा बुढीगन्डकी जलविद्युत् आयोजना बन्छ/बन्दैन यसै भन्न नसकिने थापाको भनाइ थियो ।बैठकमा एमाले सांसद गोकर्ण विष्ट, राजेन्द्र पाण्डेलगायतले भने बजेटको बचाऊ गरेका थिए ।
