पोखरादेखि दिल्ली बसमा सरर ...

नवराज ढुङ्गाना/उज्यालो । पोखरा, माघ २१ - पोखराको नवल टुर्स एण्ड ट्राभल्स प्रालिले पोखरा–दिल्ली सिधा बस सेवा सुरु गर्ने भएको छ ।
भारतबाट पोखरा घुम्न आउन चाहने पर्यटकलाई लक्षित गरेर आउँदो फागनु १ गतेदेखि सिधा स्तरीय बससेवा सुरु गर्न लागिएको निर्देशक कृष्णप्रसाद पौडेलले जानकारी दिनुभयो ।
भारतबाट नेपाल आउने र नेपालबाट भारत जाने पर्यटक तथा यात्रीहरुले भोग्नुपरेका विविध समस्यालाई मध्यनजर गरेर एसीसहितको डिलक्स तथा नन एसी डिलक्स बस सेवा सञ्चालन गर्न लागिएको उहाँले बताउनुभयो ।
पृथ्वी राजमार्ग बस सञ्चालक समिति मातहत रहेर पुराना गाडीको सट्टा भर्नामा यी नयाँ बस भित्र्याईएको पौडेलको भनाई छ । तत्कालका लागि ५ वटा स्तरीय बसबाट सातामा ३ दिनमात्रै सेवा सुरु गरेर पछि, बससंख्या र समय बढाउने नवल टुर्स एण्ड ट्राभल्सको योजना छ ।
११ जना व्यवसायीको करिब ५ करोड रुपैयाँ लगानीमा भारतको टाटा कम्पनीबाट खरिद गरिएका यी बसमा यात्रुलाई मनोरञ्जन दिनका लागि भिडियो तथा मल्टिमिडियाको व्यवस्था पनि गरिएको छ ।
पोखरा दिल्ली तथा दिल्ली पोखराका लागि एसीसहितको डिलक्स बसमा यात्रा गर्दा ३ हजार २ सय र नन एसी डिलक्स बसमा यात्रा गर्दा २ हजार ६ सय रुपैयाँ भाडा तिर्नुपर्नेछ । यो एकतर्फि भाडा हो । खाजा तथा खानाको व्यवस्था यात्रु आफैंले गर्नुपर्नेछ ।
प्रत्येक बसमा २ जना चालकको व्यवस्था गरिएको र एउटा बसमा ३५ जना क्षमताको सिट रहेको प्रबन्ध निर्देशक धर्मराज अर्यालले जानकारी दिनुभयो । नेपाल भारत सिमामा यात्रुलाई कुर्न नपर्ने गरी पोखरादेखि दिल्लीसम्म ३० घण्टाभित्र पुग्ने व्यवस्था मिलाईएको उहाँले बताउनुभयो ।
यसअघि पोखराकै मोर्डन ईरा एण्ड टुर्स प्रालिले पोखरा दिल्ली बससेवा सुरु गरिसकेको छ । मोर्डन ईराले १२ वटा बसमार्फत सेवा दिईरहेको छ । भारतबाट नेपाल आउनेमा ५० प्रतिशतभन्दा बढी यात्रु नेपाली नै हुने गरेको यातायात व्यवसायीले बताएका छन् । काठमाडौंबाट पनि दिल्लीसम्म सिधा बस सेवा सञ्चालनमा छ ।
