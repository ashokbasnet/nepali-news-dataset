आज पनि सुन तोलामा ३ हजार सस्तियो

काठमाडौ, बैशाख ३ – सुनको भाउ मंगलबार दोश्रो दिनपनि तोलामा ३ हजार रुपैयाँ घटेको छ ।
सोमबार ३३ सय रुपैयाँ घटेर तोलाको ५२ हजार ५ सय रुपैयाँमा कारोबार भएको सुन मंगलबार झन् घटेर ४९ हजार ५ सय रुपैयाँमा झरेको छ ।
लगातार भाउ घटेपछि सुनको कारोबार प्रभावित भएको ब्यवसायीहरुले बताएका छन् । ग्राहकले अझै भाउ घट्ने आशामा सुन किनेका छैनन् भने ब्यापारीहरु भाउ बढ्ने आशामा बसिरहेका छन् ।
बैशाख महिना लाग्ने बित्तिकै भाउ घटेकाले बिहेको लगनका बेला घाटा ब्योहोर्नुपरेको व्यवसायीको गुनासो छ । अन्तर्राष्ट्रिय भाउ घटबढ भइरहेकाले तत्काल स्थिति कस्तो हुन्छ भन्न नसकिने सुन व्यवसायी तेजरत्न शाक्यले बताउनुभयो ।
मंगलबार अन्तर्राष्ट्रिय बजारमा भाउमा उतारचढाव देखिएको छ । बिहान प्रतिऔंस १३ सय २७ डलरमा झरेको भाउ सामान्य सुधार हुँदै दिउँसो १३ सय ६५ डलर पुगेको छ । पछिल्लो मूल्य अनुसार नेपाली बजारमा भाउ कायम गरिएको हो ।
साइप्रसको आर्थिक संकटका कारण त्यहाँको सरकारले ठूलो परिमाणमा सुन बिक्री गर्न लागेको विषयलाई सुनको भाउ घट्नुको मुख्य कारण भनिएपनि व्यवसायीहरु त्यो मान्न तयार छैनन् । साइप्रसले ४० करोड युरो बराबरको १० टन जति सुन बिक्री गर्न लागेको र विश्वबजारका लागि त्यो ठूलो परिमाण नभएकाले भाउ घटाउनुमा सट्टाबजारीहरुको हात हुनसक्ने शाक्यको भनाई छ ।
अहिले भाउ घटाएर बिक्री गर्ने र पछि बजारबाट सबै सुन किनेर अभाव गराई भाउ बढाउने व्यापारीहरुको प्रवृत्ति यसअघि पनि देखिएकाले अहिले पनि त्यस्तै भएको हुनसक्ने उहाँको अनुमान छ । डलर र शेयरबजारको स्थिति त्यति बलियो नभएको अवस्थामा सुनको भाउ लगातार घट्नु अस्वाभाविक देखिएको व्यवसायीहरुले बताएका छन् ।
यस्तै बजारमा चाँदीको भाउ पनि निकै घटेको छ । एकैदिन तोलामा ३७ रुपैयाँले घटेर चाँदी मंगलबार तोलाको ८ सय ९८ रुपैयाँमा किनबेच भएको छ ।
