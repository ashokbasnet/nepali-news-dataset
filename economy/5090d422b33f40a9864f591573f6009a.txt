क्यासिनोका मजदुर भन्छन्, ‘मालिकले कर तिरेनन् जागिर हाम्रो गयो’

काठमाडौं, चैत १२ – अखिल नेपाल क्रान्तिकारी होटल तथा रेष्टुराँ मजदुर संघले रोयल्टी विवादको बहानामा मालिकहरु क्यासिनो बन्द गराएर झण्डै ११ हजार मजदुरलाई बेरोजगार बनाउने षड्यन्त्र गरेको आरोप लगाएको छ ।
संघले बुधबार रिपोटर्स क्लबमा पत्रकार सम्मेलन गरेर क्यासिनो ब्यवसायीहरुलाई कानुनी दायरमा ल्याई उनीहरुले लुकाएर राखेको जेथाबाट मजदुरको बाँकी बक्यौता असुल उपर गराइदिन समेत माग गरेका छन् ।
पत्रकार सम्मेलनमा संघका संयोजक बद्री चपागाईंले उपदान कोष, सञ्चय कोष, कल्याणकारी कोष, राजिनामाको भुक्तानी, उपचार खर्च, सामाजिक सुरक्षा कोष सहित क्यासिनो स्टारले १२ करोड २८ लाख, एभरेष्ट क्यासिनोले २३ करोड,  क्यासिनो र्‍याडले ३५ करोड, रोयल क्यासिनोसँग १६ करोड ३० लाख, क्यासिनो अन्नासँग ५६ करोड ९४ लाख, नेपाल क्यासिनोले १७ करोड २८ लाख रुपैयाँ बुझाउनु पर्ने भएकाले मालिकहरुले रोयल्टी विवादको नाममा क्यासिनो नै बन्द गराएर सबै रकम खान खोजेको आरोप लगाउनुभयो ।
उहाँले कुनै पनि हालतमा मालिकको षड्यन्त्र सफल हुन नदिने भन्दै रोयल्टी विवादको नाममा क्यासिनो बन्द गर्न खोजे आफूहरुले त्यसलाई सफल हुन नदिने दावी गर्नुभयो । उहाँले नियमावली संसोधनको नाममा मजदुरहरुको रोजी रोटी खोस्ने काम भइरहेको भन्दै सरकारलाई सम्पूर्ण मजदुरको हितमा ध्यान दिन आग्रह गर्नुभयो ।
