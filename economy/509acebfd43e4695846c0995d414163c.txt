​अदुवा बोकेको ट्रक सीमा नाकामा पक्राउ

कपिलवस्तु, जेठ १० - अदुवा बोकेर भारततर्फ जान लागेको ट्रक कृष्णनगर सीमा क्षेत्रमा प्रहरीले नियन्त्रणमा लिएको छ । भन्सार छली गरी अदुवा भारत निर्यात गर्न लागिएको भन्दै प्रहरीले ना ५ ख ८८९५ नम्बरको मिनी ट्रकलाई कृष्णनगर सीमा क्षेत्रका नायव प्रहरी निरीक्षक रमेश गुरुङको कमाण्डको प्रहरी टोलीले पक्राउ गरेको हो । 
ट्रकमा ४ हजार किलो अदुवा लोड गरिएको छ । ट्रक आन्तरिक राजश्व अनुसन्धान कार्यालय बुटवल पठाइएको गुरुङले जानकारी दिनुभयो । प्रमुख भन्सार अधिकृत ध्रुब विश्वकर्माका अनुसार एक ट्रक अदुवा भारततर्फ निकासी गर्दा जम्मा १ सय १३ रुपैयाँ मात्र भन्सार शुल्क लाग्छ । 
त्यसैले भन्सार छली नभई अरु नै कारणले ट्रक पक्राउ परेको हुन सक्ने अनुमान छ । यो नाकाको भारत पट्टी क्वारेन्टाइन पोष्ट नभएका कारण भारतले यो नाकाबाट अदुवा निर्यातमा रोक लगाएको छ । तर पनि यहि नाकाबाट लोड भएर भारततर्फ अदुवा चोरी निकासी हुन खोज्नु रहस्यमय भएको प्रहरी उपरीक्षक विष्णु केसीले बताउनुभयो ।
