७ सय कुखुरा खाडलमा पुरियो

धादिङ, पुस ४ - कुखुराको मासुको मुल्य अस्थिर भएर कुखुरापालक किसान मर्कामा परिरहेको बेला धादिङको धार्केमा एउटै खोरमा ७ सय भन्दा बढि कुखुरा शंकास्पद ढंगले विरामी परेपछि यस भेगका कुखुरापालक किसान चिन्तामा परेका छन् ।

एक हप्तादेखि लगातार कुखुरा मर्न थालेपछि बुधवार कुखुराफर्म पुगेको पशु स्वास्थ्यकर्मी तथा प्राविधिक टोलीले ती सबै कुखुरालाई खोला किनारमा गाडेको हो ।

 

बुधबार जिल्ला पशुसेवा कार्यालय धादिङ र केन्द्रिय पशु प्रयोशाला त्रिपुरेश्वर काठमाडौका प्राविधिकहरुको टोलीले  मरेका र रोगले सताएर विरामी परेका  कुखुरा नष्ट गरेको हो ।

 धार्के स्थित लक्ष्मी पोखरेलको खोरमा रहेका कुखुरा मध्य ७ सय कुखुरालाई  बुधबार डोजरको सहायताले खाडल खनेर नष्ट गरिएको पशुसेवा केन्द्र खानीखोलाका प्रमुख दानी शाहले बताएका छन  ।

दिन दिनै कुखुरामर्न थालेपछि केहि दिन अगाडी पोखरेलकै खोरवाट केही कुखुरा केन्द्रिय पशु प्रयोगशालामा मरेका कुखुराको रोग पहिचान गर्न लगिएकोमा त्यसको प्रतिवेदन सार्वजनिक नगर्दै खोरमा कुखुरा मर्न नरोकिएपछि  स्थलगत अनुगमनमा गएको टोलीले मरेका र रोगले थलिएका कुखुरा खाडल खनेर नष्ट गराएको हो ।

एक बर्ष अघि पनि धार्के क्षेत्रमा ५० हजार भन्दा बढि कुखुरा मरेपछि बर्ड फ्लुको आशंका गरिएकोमा एच नाइन भएको पुष्टि भएको थियो । अघिल्लो बर्ष झैं यो बर्षपनि कुखुरामा एउटै लक्षण देखिएको स्थानीय कृषकले वताएका छन ।

एकै दिनमा सात सय भन्दा बढि कुखुरा नष्ट गरेको खवर वाहिर आएपछि प्रतिकृयाका लागि सम्पर्कमा गएका जिल्लाका पत्रकारसंग जिल्ला पशु सेवा कार्यालय धादिङका प्रमुख देवेन्द्र भगत सम्पर्कमा आउन चाहनु भएन ।  निरन्तर सम्पर्क गर्दा मोवाइल स्वीच अफ गरिएको छ ।

एउटै खोरमा यति ठुलो परिमाणमा कुखुरा नष्ट गरिएको कुरा किसान र पशु सेवा कार्यालय सबैले गुपचुपमा राखेका छन । स्थानीय स्तरमा सोध खोज गर्नेलाई निमोनिया लागेर मरेको बताईएको भएपनि  कुखुरा नष्ट गरिएको वारेमा  समाचार नबनाईदिन स्थानीय कुखुरापालक किसानले अनुरोध गरेका छन । खवर वाहिर आउना साथ आफुहरुले कुखुरा बिक्रि गर्न नसक्ने उनीहरुको गुनासो छ ।  

धादिङको धार्के आसपासका स्थानमा सय भन्दा बढी खोरमा  किसानहरुले व्यवसायिक रुपमा कुखुरा पालन गर्दै आएका छन् । हरेक खोरमा दैनिक जसो कुखुरा मर्न थालेपछि किसान चिन्तित बनेका छन् ।
