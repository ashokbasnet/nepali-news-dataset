बन्दले बेच्न नपाएपछि कुखुराको चल्ला खाल्डोमा पुरियो

मोहन बस्याल/उज्यालो । चितवन, जेठ ५ – लगातारको बन्दले कुखुरापालन ब्यवसायको राजधानी मानिएको चितवनका ब्यवसायीले कुखुराका हजारौं चल्ला खाल्डोमा गाडेका छन् । चितवनका ५३ वटा ह्याचरीले दैनिक १ लाख ५० हजार वटा चल्ला उत्पादन गरेपनि यातायात बन्दका कारण किसानसम्म पुर्‍याउन नसकेपछि खाल्डोमा गाड्नुपरेको ब्यवसायीहरुले बताएका छन् ।

 

अण्डा मेसिनमा राखेको २१ दिनमा चल्ला तयार हुन्छ । यहाँका धेरै ब्यवसायीहरुले चल्ला उत्पादनका लागि मेसिनमा अण्डा राखिसकेका छन् । उत्पादन हुने चल्ला बिक्री गरेर किसानसम्म पुर्याउन नसकेपछि गाड्नु परेको कुखुरा ब्यवसायी तथा चितवन उद्योग वाणिज्य संघका अध्यक्ष डा. तिलचन्द्र भट्राईले बताउनुभयो ।
एउटा चल्ला तयार गर्न पचास रुपैँया लगानी हुने ब्यवसायीहरु बताउँछन् । कतिपय किसानले भने घाटा खाएर पनि चल्ला बिक्री गरेको बताएका छन् । बिक्री नभएपछि चल्ला उत्पादन गर्दा खर्च हुने मुल्य भन्दा पनि कममा बिक्री गरेको शिखर पोल्ट्री ब्रिडर्स प्रालिका सञ्चालक हरिकृष्ण खनालले जानकारी दिनुभयो ।
नेपालमा एक हप्तामा १८ लाख ब्रोइलर र एक लाख लेयर्स उत्पादन हुने र त्यसको आधा चितवनमा उत्पादन हुने पोल्ट्रि ब्यवसायीको दावी छ । ब्रोईलर कुखुरा पाल्ने किसान समेत कुखुरा बेच्न नपाएर समस्यामा परेका छन् । ४५ दिन पालेपछि बेच्नका लागि कुखुरा तयार भएपनि बिक्री नभएपछि दाना ख्वाएर पालिरहनु परेको किसानहरुले गुनासो गरेका छन् ।
लगातारको बन्दले उद्योग ब्यवसाय धरासायी भएपछि चितवनका उद्योगी ब्यवसायीले विरोध गर्न थालेका छन् । उनीहरुले बन्दकर्तालाई आन्दोलनको स्वरुप परिवर्तन गर्न आग्रह पनि गरेका छन् । चितवन उद्योग संघ, उद्योग बाणिज्य संघ र रत्ननगर उद्योग बाणिज्य संघले छुट्टा छुटटै विज्ञप्ति निकालेर स्वतन्त्र रुपमा उद्योग ब्यवसाय गर्न पाउने अधिकार सुनिश्चित गर्न माग गरेका छन् ।
एक दिनको बन्दले चितवनमा ६ करोड रुपैँया नोक्सान हुने चितवन उद्योग संघले जनाएको छ । जिल्लामा रहेका साना ठुला ४ हजार उद्योगले दिनमा ४ करोड रुपैँयाको कारोबार गर्दै आएको छ ।

पोल्टी ब्यवसायमात्र दिनमा सवा करोड नोक्शानी हुने पोल्ट्री ब्यवसाय मञ्चले जनाएको छ । चितवनमा पोल्ट्रीसंगै, पशुपालन, कृषि, स्वास्थ्य, पर्यटन, उद्योग ब्यवसाय पनि बन्दका कारण प्रभावित भएका छन् ।
