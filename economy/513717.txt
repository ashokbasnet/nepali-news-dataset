ग्लोबल आइएमईले प्यासिफिक डेभलपमेण्ट खरिद गर्ने

२९ मंसिर, काठमाडौं । ग्लोबल आइएमई बैंक लिमिटेडले प्यासिफिक डेभलपमेन्ट बैंकलाई एक्वायर गर्ने प्रस्ताव विशेष साधारण सभाबाट पारित गरेको छ । प्यासिफिक डेभलपमेन्ट बैंकको एक सय कित्ता सेयर हुने लगानीकर्ताले अब ग्लोबल आइएमई बैंकबाट ६९.२६ कित्ता पाउने गरी स्वाप रेसियो तय भएको छ ।
प्यासिफिक एक्वायर गरेपछि बैंकको चुक्ता पुँजी ६ अर्ब २५ करोड रुपैयाँ पुग्ने छ । हाल प्यासिफिक बैंकको १३ करोड चुक्ता पूँजी र पहिलो त्रैमाशको वित्तीय विवरण अनुसार ग्लोबल आइएमईको चुक्ता पूँजी ६ अर्ब १६ करोड रुपैयाँ रहेको छ । प्यासिफिकको चुक्ता पूँजी अवमूल्यन भएर ९ करोड रुपैयाँ मात्र कायम भएको हो ।
बैंकले यही पुस १५ गते एकिकृत कारोबार गर्ने लक्ष्य राखेको छ । ग्लोबलको हाल ८१ अर्व निक्षेप, ६९ अर्व कर्जा लगानी रहेको छ । बैंकको ९१ वटा शाखा, एक सय तीन एटिएम, ६ वटा एक्सटेन्सन काउण्टरलगायतबाट सेवा दिइरहेको छ ।

