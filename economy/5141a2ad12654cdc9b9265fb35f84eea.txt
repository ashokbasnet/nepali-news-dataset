‘नेपाल आप्रवासमा विश्वमै सबैभन्दा बढी दुःख पाएको मुलुक’ 

काठमाडौं, चैत ८ । विकासका लागि बसाइँ–सराइ आवश्यक भएपनि सुरक्षित आप्रवासनमा जोड दिइएको छ ।राष्ट्रिय योजना आयोगले १४औं चरणको योजना निर्माण गरिरहेको सन्दर्भमा आयोग र अन्तर्राष्ट्रिय आप्रवासन संगठन (आइओएम) नेपालको सहकार्यमा सोमबार राजधानीमा भएको छलफलका क्रममा उक्त जोड दिइएको हो ।आयोगका सदस्यसचिव सुरेशमान श्रेष्ठले विकास चाहने हो भने आप्रवासन चाहिने र नेपालको अर्थतन्त्रमा पनि विप्रेशणको महत्वपूर्ण योगदान रहेको बताए ।तर, संसारमा आप्रवासमा सबैभन्दा बढी दुःख पाएको मुलुक नेपाल रहेको भन्दै यसलाई सुरक्षित बनाउनैपर्नै र सरकार लागिपरेको पनि उनले उल्लेख गरे ।उही रोजगारीमा कुनै देशकाले ६ सय डलर कमाइरहेकोमा नेपालीले १ सय डलरमा काम गरिरहेको यथार्थ व्यक्त गर्दै उनले वैदेशिक रोजगारीमा जाने नेपाली महिलाहरुले बढी दुःख पाइरहेको बताए ।कामदार लिने मुलुकका यी समस्या उजागर गरेर समाधामा पहल गरिदिन उनले आइएलओ, इयु, युनलगायत विकास साझेदारसमक्ष आह्वान पनि गरे ।कार्यक्रममा सहभागीहरुले अन्तर्राष्ट्रिय आप्रवासनकोमात्र कुरा बढी हुने गरेको तर दुई तिहाइभन्दा बढी आन्तरिक बसाइँ–सराइ हुने गरेकोप्रति पनि राज्यको ठोस धारणा हुनुपर्नेमा पनि जोड दिए ।अन्तर्राष्ट्रिय आप्रवासनले सामाजिक समस्या पनि उत्तिकै निम्त्याउँदे गएकोप्रति सचेत हुनुपर्ने समय आएको पनि सहभागीले बताए ।वैदेशिक रोजगारीले रेमिट्यान्स आएपनि उपभोगमै बढी खर्च हुने गरेको छ । मुलुकमा रोजगारी सिर्जना गरेर युवा पलायन रोक्नुपर्नेमा पनि केही सहभागीले जोड दिए ।पैसा कमाउन जानैपर्नेलाई दक्ष बनाएर पठाउन र उनीहरुलाई फर्काउने वातावरण बनाउन पनि धेरैले सुझाए ।मान्छे बाहिर पठाएरमात्र देश विकास नहुने भएकाले फर्किएर यही काम गर्ने वातावरण बनाउनैपर्नेमा अधिकांशले जोड दिए ।
