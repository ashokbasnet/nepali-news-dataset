ब्रोकरसँग तर्सियो नेप्से, बैंकलाई ब्रोकर लाइसेन्स नदिन दबाव
८ पुस, काठमाडौं । बैंकलाई ब्रोकर लाइसेन्स दिएमा आन्दोलन गर्ने ब्रोकरहरुको धम्कीपछि नेपाल स्टक एक्सचेन्जले हच्किएको छ । र, अहिले ब्रोकरहरुसँगै रायसुझाव माग्न थालेको छ ।
दलाल व्यवसायीको शाखा विस्तार गर्ने तथा दलाल व्यवसायी थप गर्ने सम्बन्धमा अध्ययन गर्न गठित टोलीले बैंकलाई पनि ब्रोकर लाइसेन्स दिनुपर्ने सुझाव दिएपछि ब्रोकरहरुले बिरोध जनाएका छन् ।
नेप्से स्रोतका अनुसार ब्रोकरहरुले बैंकलाई लाइसेन्स दिएमा आन्दोलन गर्ने धम्की दिएका छन् । केहिदिन अघि ब्रोकरहरुको एक टोलीले नेप्सेमा गएर आफ्नो राय नसेमटी आएको रिपोर्ट च्याच्ते चेतावनी दिएको छ ।
ब्रोकरको शाखा बिस्तार नगरी बैंकहरुलाई ब्रोकरको लाइसेन्स दिनु उचित नभएको ब्रोकर भक्तिराम घिमिरे बताउँछन् । उनले भने ‘पहिला हाम्रो शाखा बिस्तारमा नेप्सेको ध्यान जान पर्‍यो, हाम्रा दायरा पनि फराकिलो पार्नु पर्‍यो अनि हामीले गर्न सकेनौं भनेमात्रै बैंकलाई ब्रोकर लाइसेन्स दिन जरुरी हुन्छ ।’
ब्रोकरहरुले मार्जिन लेन्डिङको पनि काम गर्न पाउनु पर्ने माग गर्दै आएका छन् । तर, यसमा नेप्सेले कुनै चासो नदिएको घिमिरेको आरोप छ ।
नेप्सेका महाप्रबन्धक सीताराम थपलिया भने बजार बिस्तारको लागि आफ्नो राय पनि समेट्न आग्रह गरेका कारण राय मात्रै मागेको बताउँछन् । ‘तर्सेको होइन, उहाँहरुले हामीलाई यो क्षेत्रको बारेमा धेरै थाहा छ हाम्रो पनि राय समेट्नु पर्याे भनेका कारण मात्रै राय मागेका हौं, उनले भने ।
के भन्छन् बिश्लेषक ?
बिश्लेषकहरु भने रिपोर्ट अनुसार काम अघि बढाउन छाडेर रायसुझाव माग्दै अलमल गर्नु नेप्सेको कमजोरी भएको बताउँछन् । सेयर बिश्लेषक रबिन्द्र भट्टराई भन्छन्, नेप्सेले बजारको आवश्यकता बुझेर निर्णय गर्ने हो कोही कसैले आन्दोलन गर्छु भन्ने धम्कीमा नेप्स तर्सिन जरुरी छैन ।’ भट्टराईका अनुसार नेप्सले बजार विस्तारको लागि बैंकलाई ब्रोकर लाइसेन्स दिने प्रक्रिया अघि बढाउन पर्छ ।
साथै उनले बजार बिस्तारमा नेप्सेको ठुलो कमजोरी रहेको ठान्छन् । सेयर बिश्लेषक भट्टराईले भने ‘नेप्सेले बजारको आवश्यकता अनुसार प्रविधि निर्माण र प्रयोग नगरेर बजारलाई जहिले सुकै बजार साघुरो बनाउने र सिमित ब्यक्तिहरुका लागि काम गरेको छ जुन एकदमै खराब हो ।’
धितोपत्र बोर्डको लफडा
लामो समय नियमक निकायहरुको आन्तरिक कलहमा फसेको ब्रोकर लाइसेन्सको प्रक्रियामा अब ब्रोकरहरु बाधक भएका छन् ।
धितोपत्र बोर्ड र नेप्सेबिच दुरी बढ्दा यो रिपोर्ट सार्वजनिक हुन केहि ढिलाई भएको थियो । आˆनै निर्देशनमा ब्रोकरको विषयमा अध्ययन गर्न बनेको कार्यदलबाट धितोपत्र बोर्ड बाहिर निस्किएको थियो ।
कार्यदलको ५ पटकसम्म बसेको बैठकमा धितोपत्र बोर्डबाट निर्देशक मुक्तिनाथ श्रेष्ठले प्रतिनिधित्व गरेका थिए । तर, पछि धितोपत्र बोर्डले यसमा एकाएक आफ्नो संलग्नता नहुने घोषणा गर्‍यो । भदौमै बुझाउनुपर्ने यो रिपोर्ट धितोपत्र बोर्डको निर्णय फेरबदल गर्ने प्रबृतिका कारण ४ महिना ढिलो पेश भएको छ ।
किन आवश्यक छ बैंकलाई ब्रोकर लाइसेन्स ?
अहिले उपत्यका बाहिरका सेयर लगानीकर्ताले पोखरा, नारायणगढ, धरान, बिराटनगर, धनगढीमा खुलेका ब्रोकरका शाखाबाट मात्रै सेयर किनबेच गर्न सक्छन् । उपत्यका बाहिरका सर्वसाधारणलाई सेयर किनबेच सहज छैन । लगानीकर्ताहरु सेयर किनबेच गर्न ठूला सहर नै धाउनुपर्ने बाध्यता छ ।
बिश्लेषक भट्टराईका अनुसार बैंकलाई ब्रोकर लाइसेन्स प्रदान गरिएसँगै बैंकका विभिन्न शाखाहरुबाट समेत सेयरको किनबेच सम्भव हुन्छ । अन्तराष्ट्रिय बजारमा बैंकहरूलाई पनि ब्रोकर लाइसेन्स दिने गरिएको छ । बैंकहरूले पनि सेयर ‘ब्रोकिङ’लाई महत्वपूर्ण सेवाका रूपमा लिने गर्छन् । साथै अन्तराष्ट्रिय मुलुकहरुमा ठूला ‘मिडियटर’ बैंकहरू नै हुन्छन् ।
सेयर कारोबार धेरै लगानीकर्ताको पहुँचमा पुर्‍याउन बैंकहरूलाई सेयर कारोबारको लाइसेन्स दिन अत्यावश्यक भएको बिश्लेषक भट्टराइको भनाइ छ । उनले भने ‘बैंकलाई ब्रोकर लाइसेन्स दिएमा सेयर किनबेचको सेवा अहिले जिल्ला सदरमुकामसम्म पुग्नसक्छ र, लगानीकर्ताले सहजै सेयर कारोबार गर्न सक्छन् ।
अहिले ५० वटा ब्रोकरमध्ये उपत्यका बाहिर ९ स्थानमा मात्रै शाखा छन् । तर, देशमा रहेका २८ वटा वाणिज्य बैंकहरुका १ हजार ८ सय ६९ शाखा रहेका छन् ।
बैंकहरुले ब्रोकर लाइसेन्स पाएमा बैंकका शाखाहरुबाट सर्वसाधारणले सेयर खरिद-बिक्रीको काम गर्न सक्छन् ।
जलबिद्युत क्षेत्रमा स्थानीय जनतालाई सेयर दिनुपर्ने प्रावधानका कारण सेयर अहिले ग्रामीण भेगसम्म पुगेेको छ । तर, यसको कारोबार गर्न भने ठूला शहर नै धाउन पर्ने बाध्यता छ । बैंकलाई ब्रोकर लाइसेन्स प्रदान गरिएमा यसको कारोबार साना खालका शहरहरुबाट समेत सम्भव हुने देखिन्छ ।

