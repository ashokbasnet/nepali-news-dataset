कम प्राथमिकताका आयोजनामा खर्च रोक्न योजना आयोगको कडाई

कमल पराजुली/उज्यालो । काठमाडौ, भदौ ४ – प्राथमिकता प्राप्त विकास आयोजनामा रकम कम हुन नदिन राष्ट्रिय योजना आयोगले कम प्राथमिताका आयोजनामा खर्च रोक्न कडाईका साथ प्रस्तुत हुने भएको छ । दोश्रो र तेश्रो प्राथमिकताका आयोजनामा खर्च गर्नु पूर्व आयोगको स्विकृती लिनुपर्ने गरी गरिएको नयाँ ब्यबस्थाको विरोध भएपनि यसलाई कार्यन्वयन गरेर छाड्ने योजना आयोगका उपाध्यक्ष दिपेन्द्रबहादुर क्षेत्रीले बताउनुभयो ।

 

उज्यालोसंग कुराकानी गर्दै उहाँले प्राथमिकता प्राप्त आयोजनामा चासो नदेखाउने तर भनसुनका आधारमा कम प्राथमिकताका आयोजनामा पैसा सक्ने प्रबृत्ति देखिएकोले अनिर्वाय स्विकृति लिने ब्यबस्था गरिएको बताउनभुयो । योजना आयोगको स्विकृति बिना कम प्राथमिकताका काममा खर्च भएको पाइए त्यस्ता मन्त्रालयहरुसंग स्पष्टीकरण लिने क्षेत्रीले बताउनुभयो ।

योजना आयोगले दोश्रो र तेश्रो प्राथमिकता प्राप्त आयोजनामा अनिबार्य रुपमा स्वीकृति लिनुपर्ने प्राबधान गरेपछि ठुला विकास मन्त्रालयका सचिवहरुले विकासलाई केन्द्रिकृत गर्न खोजिएको भन्दै बिरोध गरेका थिए । अहिले पनि झण्डै ५ सयको सख्यामा रहेका पहिलो प्राथमिकताका आयोजनामा पैसाको अभाव नहोस भन्नको लागि यस्तो ब्यबस्था गरिएको क्षत्रीले बताउनुभयो ।

तर पूर्ण बजेट आएपछि पुरानै ब्यबस्था लागु हुने उहाँले बताउनुभयो । यसअघि कम प्राथमिकता प्राप्त आयोजना संबन्धित मन्त्रालयका सचिबको स्वीकृतिमा कार्यन्वयननमा लैजाने ब्यबस्था थियो ।

तर अर्थमन्त्रालयले भने दोश्रो र तेश्रो प्राथमिकताका आयोजना ९ प्रतिसत मात्रै रहेकोले यो ठुलो समस्या नभएको बताएको छ । उज्यालोसंग कुरागर्दै अर्थ सचिब कृष्णहरि बाँस्कोटाले पहिलो प्राथमिकताका आयोजना ९१ प्रतिशत रहेकोले त्यसमै जोड दिन सबै मन्त्रालयका सचिवहरुलाई आफुले निर्देशन दिएको बताउनुभयो ।

एक तृतिशांश बजेट भएकोले सामान्य आयोजनामा खर्च गरी पैसा सक्ने काम हुन सक्ने भएकोले सबै सचिवलाई छुट्टाछुट्टै बोलाएर सचेत बनाएको बास्कोटाले बताउनुभयो ।
