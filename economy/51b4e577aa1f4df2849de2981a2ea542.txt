तेह्रथुममा साढे ४१ करोडको अलैंची

तेह्रथुम, पुस ६ – तेह्रथुममा यस वर्ष ४१ करोड ६५ लाख रुपैयाँको अलैंची उत्पादन भएको छ ।
जिल्लाको ६ सय २५ हेक्टर जग्गामा उत्पादन भएको २ सय ४५ मेट्रिक टन अलैंचीको बजार मुल्य ४१ करोड ६५ लाख रुपैयाँ हुने जिल्ला कृषि विकास कार्यालयले जनाएको छ । हाल जिल्लामा अलैंचीको मुल्य प्रति मन (४० किलोग्राम) को ६८ हजार रुपैयाँ छ ।
सिजनको सुरुमा नै अलैंचीले यति धेरै मूल्य पाएको यो पहिलो पटक हो । गएको बर्ष पुस पहिलो हप्ता अलैंची प्रतिमन ४० हजार रुपैयाँसम्म पुगेको थियो । जिल्लामा गत बर्ष भन्दा अलैंची उत्पादन समेत बढेको छ ।
गएको वर्ष २ सय ३२ मेट्रिक टन अलैंची उत्पादन भएको कृषि कार्यालय बागवानी शाखाका प्राबिधिक सहायक हरिगोपाल आचार्यले जानकारी दिनुभयो । ३२ गाविस रहेको तेह्रथुमका २५ भन्दा बढी गाविसमा अलैंची खेती गरिन्छ ।
ढुसीजन्य रोगका कारण अघिल्ला वर्षहरुमा उत्पादन कम भएपनि यस वर्षदेखि सुधार भएको अलैंची किसान  रोसन अधिकारीले बताउनुभयो । सरकारले अलैंची रोग ब्यवस्थापन तथा नर्सरी स्थापना कार्यक्रम लागु गरेपछि उत्पादन बढ्न थालेको हो ।
सरकारले ३ वर्षदेखि तेह्रथुम सहित पूर्वी पहाडमा अलैंची रोग ब्यवस्थापन तथा नर्सरी स्थापना कार्यक्रम संचालन गरेको छ । किसानलाई बगान ब्यवस्थापनका लागि तालिम र अन्य कृषि परामर्श प्रदान गरिएकाले उत्पादन बढ्न थालेको कृषि कार्यालयका प्रमुख तपेन्द्रबहादुर शाहले बताउनुभयो ।
‘बर्षौदेखिका परम्परागत बगान ब्यवस्थापन नहुदा ढुसीजन्य रोगको संक्रमण भई उत्पादनमा गिरावट आएको हो’ उहाँले भन्नुभयो ‘त्यसको ब्यवस्थापन भए उत्पादनमा सुधार आउने छ ।’
