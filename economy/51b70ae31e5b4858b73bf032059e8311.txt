​चिनियाँ लगानीमा नवलपरासीमा देशकै ठूलो सिमेन्ट उद्योग

नवलपरासी, जेठ ११ – चिनियाँ कम्पन्नीको  लगानीमा  देशकै ठूलो सिमेन्ट उद्योग नवलपरासीको बेणीमनीपुर गाविसको बेलुवामा  स्थापना भएको छ ।  
चिनियाँ सिमेन्ट उत्पादक होङ्सी कम्पनी र नेपालको शिवम् सिमेन्टको संयुक्त लगानीमा दैनिक ६ हजार टन सिमेन्ट उत्पादन गर्ने गरी होङ्सी शिवम् सिमेन्ट उद्योग स्थापना भएको हो ।
होङ्सी शिवम् सिमेन्ट  उद्योग सम्बन्धी  जानकारी दिन  लगानी बोर्डले परासीमा गरेको अन्तर्क्रियामा उद्योगको बारेमा जानकारी  गराइएको हो ।
यस वर्ष जग्गा व्यवस्थापनको काम थालिएको छ । ‘दुई सय बिगाहा जग्गा आवश्यक पर्ने भएकाले यो वर्ष जग्गा व्यवस्थापनको काममा खटिएका छौं’ होङ्सी शिवम् सिमेन्टका प्राविधिक  शिवरत्न अटलले भन्नुभयो ‘  बाटो र  विद्युतका बारे सरकारसँग कुरा भइरहेको छ ।’
उद्योगलाई दैनिक ५० देखि ८० मेघावाट विद्युत आबश्यक पर्छ ।  उहाँले भन्नुभयो ‘हामीले जग्गाको ब्यवस्थापनलाई स्थानीय बासिन्दाको समन्वयमा तीब्रता दिएका छौं ।  एक सय बिगाहा प्राप्त भइसकेको छ बाँकी खोज्दै छौं ।’  
तीन वर्षमा उत्पादन  बजारमा ल्याउने गरी कामलाई उद्योगले अगाडि बढाएको छ ।  यो उद्योगमा होङ्सीको ७० प्रतिशत र शिवम् सिमेन्टको ३० प्रतिशत लगानी छ ।  दैनिक दुई हजारले रोजगार पाउने भएकाले उद्योग स्थापनासँगै स्थानीय बासिन्दा खुसी भएका छन्  ।
