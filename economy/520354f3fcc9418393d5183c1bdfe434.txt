प्रधानमन्त्री दैवी प्रकोप उद्धार कोषमा एकै दिन ६ करोड भन्दा धेरै जम्मा

काठमाडौं, जेठ ६ – भूकम्प प्रभावितको सहयोगका लागि प्रधानमन्त्री दैवी प्रकोप उद्धार कोषमा बुधबार एकै दिन ६ करोड १२ लाख ७३ हजार जम्मा भएको छ । कोषमा नेपाल पर्यटन बोर्डले मात्रै सबै भन्दा धेरै ५ करोड रुपैयाँ सहयोग उपलब्ध गराएको हो ।
बालुवाटार स्थित प्रधानमन्त्रीको सरकारी निवासमा बुधबार बिहान बोर्डका अध्यक्ष एवं पर्यटन तथा नागरिक उड्डयन सचिव सुरेशमान प्रधानले पाँच करोडको चेक प्रधानमन्त्री कोइरालालाई हस्तान्तरण गर्नुभएको हो ।
त्यसैगरी, एपेक्स कलेज काठमाडौंका तर्फबाट कलेजका अध्यक्ष एवं सूचना तथा सञ्चार मन्त्री डा. मिनेन्द्र रिजालले १० लाख रुपैयाँको चेक प्रधानमन्त्री कोइरालालाई हस्तान्तरण गर्नु भएको छ ।
त्यसैगरी बुधबार नै नाम्स र वीर अस्पताले ३६ लाख, माछापुच्छ्रे बैकले २६ लाख,  जिटी एल नेपाल टेलिकमको १२ लाख ५० हजार, पेडियाट्रिक सोसाइटीको १२ लाख, बुढानीलकण्ठ स्कुलले ७ लाख ,गाेंगबु आवास क्षेत्र सुधारले १० लाख र ब्रह्मा कुमारी राजयोग केन्द्र (ओम शान्ति परिवार)का तर्फबाट ३ लाख रुपैयाँ प्रधानमन्त्री दैवी प्रकोप कोषमा जम्मा भएको छ ।
विभिन्न संघ संस्थाका प्रतिनिधिको तर्फबाट सहयोग रकम बुझ्दै प्रधानमन्त्री सुशील कोइरालाले विपत्तिको  समयमा मौकाको फाइदा उठाई नाफा गर्न खोज्नु अपराध भएको उल्लेख गर्नुभयो । मौकाको फाइदा उठाउँदै भूकम्प प्रभावितको नाममा आएका राहत सामाग्री नै व्यापारीले बढी मुल्य लिएर बिक्रि गर्ने गरेको पाइएको छ ।
