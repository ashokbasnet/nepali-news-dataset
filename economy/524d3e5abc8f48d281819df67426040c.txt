लुम्बिनी भ्रमण वर्षको उद्घाटन र पर्यटन वर्षको समापन एकै दिन

काठमाडौं, पुष १४ – लुम्बिनी भ्रमण वर्ष २०१२ को औपचारिक उद्घाटन पुस ३० गते हुने भएको छ । लुम्बिनी विकास कोषले पुस १६ गते नै उद्घाटनको सोच बनाए पनि पर्यटन मन्त्रालयको आग्रहपछि निर्धारित समय भन्दा १४ दिन पछि सारिएको हो । 

 

मन्त्रालयको महात्वाकांक्षी योजना ‘भिजन २०–२०’ र लुम्बिनी भ्रमण वर्षको उद्घाटन तथा नेपाल पर्यटन वर्षको समापन एकै दिन हुने भएको छ । नेपाल पर्यटन वर्ष २०११ को उद्घाटन काठमाडौंमा जनवरी १४ तारिखमा भएकाले समापन पनि सोही दिन मिलाउने गरी कार्यक्रम सार्न मन्त्रालयले आग्रह गरेको कोषका सदस्य–सचिव राजेन्द्रबहादुर थापा मगरले जानकारी दिनुभयो । उद्घाटन कार्यक्रम राष्ट्रपति डा. रामवरण यादवले उद्घाटन गर्ने तय भएको थापाले जानकारी दिनुभयो । 

 

यसअघि कोषले उद्घाटन कार्यक्रममा भारतीय सिनेस्टार रेखा, शाहरूख खान तथा हलिउड स्टार ज्याकी च्यानलाई ल्याउने बताएको थियो । तर रेखा र शाहरूखले अहिलेसम्म आउने नआउनेबारे केही जानकारी नगराएको र ज्याकीले भने मार्च– अप्रिलतिर लुम्बिनी भ्रमण गर्ने गरी कार्यक्रम मिलाउने बताएको कोषको भनाई छ । लुम्बिनी भ्रमण वर्ष २०१२ र भिजन २०–२० को शुभारम्भ तथा नेपाल पर्यटन वर्ष २०११ को समापन एकैसाथ हुने भएकाले कार्यक्रम भव्य हुने आयोजकको भनाई छ । 

 

भ्रमण वर्षभरि वुद्ध जन्मस्थल लुम्बिनी, कपिलवस्तुको तिलौराकोट, वुद्धमावली देवदह, नवलपरासीको रामग्राम लगायत वुद्ध जीवनीसँग सम्बन्धित स्थानमा विभिन्न कार्यक्रम गर्ने तयारी भइरहेको छ । वर्षभरि लुम्बिनीमा आन्तरिक र बाह्य गरी २० लाख पर्यटक भित्र्याउने कोषको लक्ष्य छ ।
