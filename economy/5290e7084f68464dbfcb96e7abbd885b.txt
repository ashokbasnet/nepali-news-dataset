आजदेखि काठमाडौमा फूलमेला

काठमाडौ, चैत १५ – स्वदेशी फूलको प्रवर्द्धन र बजार विस्तार गर्ने उद्देश्यले काठमाडौको भृकुटीमण्डपमा बिहीबार १६ औं पुष्प प्रदर्शनी हुँदैछ । 

‘स्वच्छ वातावरण र आर्थिक समृद्धिका लागि पुष्प व्यवसाय’ भन्ने नाराका साथ फ्लोरिकल्चर एशोसिएशन नेपालले प्रदर्शनीको आयोजना गरेको हो ।

बिहान ११ बजे शुरु हुने प्रदर्शनीको गभर्नर युवराज खतिवडाले उद्घाटन गर्ने कार्यक्रम छ । प्रदर्शनीमा ५ वटा सूचनामूलक र अरु व्यवसायिक गरी ६१ वटा स्टल राखिने एशोसिएशनका उपाध्यक्ष कुमारकसजू श्रेष्ठले जानकारी दिनुभयो ।

स्टलमा मौसमी फूल, आलंकारिक बोट विरुवा, कटफ्लावर, फूलका बीउ, मल, कृषि औजार, सूक्ष्म तथा थोपा सिचांई प्रविधि, विषादीको प्रदर्शनी र बिक्री कक्ष राखिने उहाँले बताउनुभयो ।

यस्तै ६ वटा विधामा प्रतिस्पर्धा गराइने र उत्कृष्टलाई नगद सहित प्रमाणपत्र प्रदान गरिने आयोजकले जनाएको छ । प्रदर्शनीको अवलोकनका लागि ४० रुपैयाँ टिकटको व्यवस्था गरिएको छ । विद्यार्थीलाई भने ५० प्रतिशत छुटको व्यवस्था गरिएको आयोजकले जनाएको छ ।

चैत १८ गतेसम्म चल्ने प्रदर्शनीमा ५ करोड रुपैयाँ भन्दा बढीको कारोबार हुने आयोजकको अपेक्षा छ । बजारमा स्वदेशी फूलको माग बढ्दो भएपनि त्यहि अनुरुप उत्पादन नहुँदा विदेशबाट आयात गर्नुपर्ने अवस्था रहेको व्यवसायीहरुले बताएका छन् ।
