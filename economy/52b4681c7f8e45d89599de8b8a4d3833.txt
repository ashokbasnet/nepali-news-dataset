चितवनमा २१ करोडको बिउ उत्पादन

चितवन, चैत्र २८ – चितवन जिल्लामा उत्पादन भएको बिउ ४५ वटा जिल्लामा पुग्ने गरेको कृषि विकास कार्यालय चितवनले जानकारी दिएको छ । चितवनमा धान, गहुँ, मकै, तोरी, मुसुरो, राजमा, बोडी र भटमासको बिउ उत्पादन हुने गरेको छ ।
चितवनमा आर्थिक वर्ष ०७०/७१ मा तीन हजार ५ सय ४९ टन बिउ उत्पादन भएको छ । उत्पादित बिउमध्ये ७ सय ५० टनमात्रै जिल्लाभित्र खपत भएको र बाँकी बिउ जिल्ला बाहिर जाने गरेको जिल्ला कृषि विकास कार्यालय चितवनका बाली विकास शाखाका प्रमुख नोदनाथ लामिछाने बताउनुभयो ।
केही वर्षयता बिउ उत्पादन बढ्न थालेको छ । बाली विकास शाखाका प्रमुख लामिछानेले चितवन जिल्लामा ३१ कृषक समुह, सहकारी, कम्पनीहरु बिज बृद्धिका लागि क्रियाशील हुँदै आएको बताउनुभयो ।
दुई हजार ४६ हेक्टर जमिनमा उत्पादन भएको ५ सय ४९ टन बिउ बिक्रीबाट २१ करोड ८३ लाख ५६ हजार रूपैयाँ आम्दानी भएको जिल्ला कृषि विकास कार्यालयले जनाएको छ । उत्पादन र क्षेत्रफलका हिसाबले धान तथा मूल्यका हिसाबले गहुँको बीउ अगाडि छ ।
चितवनमा सबैभन्दा कम भटमासको बिउ उत्पादन हुने गरेको कृषि विकास कार्यालयको तथ्यांकमा उल्लेख छ । कुल ९ सय ७० हेक्टरमा भएको धानको बिउ खेतीबाट १८ सय मेट्रिक टन उत्पादन भएको थियो । चार हेक्टरमा लगाइएको भटमासको बिउ खेतीबाट एक क्विन्टल बिउ उत्पादन भएको छ ।
