घट्दै छन् वित्तीय संस्था

काठमाडौं, भदौ २३ - एकअर्कामा गाभिने क्रम बढेपछि एक बर्षमा वित्तीय संस्थाको संख्या ६ वटा घटेको छ । नेपाल राष्ट्र बैंकबाट इजाजत प्राप्त बैंक तथा वित्तीय संस्थाहरुको संख्या गएको बर्ष असार मसान्तमा २ सय ९७ वटा रहेकोमा एक बर्षमा घटेर २ सय ९१ मा झरेको नेपाल राष्ट्र बैंकले जनाएको छ ।

 

२ वटा वाणिज्य बैंकहरुसंग ३ वटा वित्त कम्पनीहरु गाभिएको, ७ वटा विकास बैंक र ५ वटा वित्त कम्पनी गाभिएर ६ वटा विकास बैंक कायम भएको तथा २ वटा लघुवित्त कारोवार गर्ने गैर–सरकारी संस्थाहरुको इजाजत पत्र खारेज गरिएकोले बैंक तथा वित्तीय संस्थाहरुको कुल संख्या घट्न गएको राष्ट्र बैकले जनाएको छ । एकअर्कामा गाभिने अर्थात मर्जरमा सबैभन्दा धेरै आर्कषित देखिएका ग बर्गमा फाईनान्स कम्पनी एक बर्षमा ९ वटाले घटेका छन् ।

तर बिकास बैंकबाट बाणिज्य बैकमा स्तरन्नोति भएर बाणिज्य बंैकको सख्या ३२ पुगेको छ भने एक बर्षमा थप एउटा थपिएर ख बर्गका बिकास बैंकको सँख्या ८८ पुगेको छ । त्यस्तै फाईनान्स कम्पनीको संख्या ७० तथा यो बर्ष ३ वटा थपिएपछि घ बर्गका लघुबित्त बिकास बैकको सख्या भने २४ पुगेको छ ।  यसैगरी नेपाल राष्ट्र बैंकबाट इजाजतप्राप्त सहकारी संस्थाहरुको संख्या १६ वटा र लघुवित्त कारोवार गर्ने गैर–सरकारी संस्थाहरुको संख्या ३६ वटा रहेको छ ।

राष्ट्र बैकले बित्तिय संस्थाहरुको संख्या धेरै भएको भन्दै क र ख बर्गका थप बित्तिय संस्था खोल्न रोक लगाएको छ भने भएका बित्तीय संस्थाहरुलाई पनि मर्जरमा जान प्रोत्साहित गरिरहेको छ ।  अहिले पनि थप १ दर्जन जति बित्तीय संस्थाले राष्ट्र बैकमा निबेदन दिएर मर्जरको प्रकृया अघि बढाएका छन् भने दुई दर्जन जतिले मर्जरमा जाने निर्णय गरेका छन् ।
