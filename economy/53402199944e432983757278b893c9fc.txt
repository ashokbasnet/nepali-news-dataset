ढाका उद्यमीको लोभलाग्दो प्रगति

भीमकुमार बाँस्कोटा/उज्यालो
पाँचथर, पुस २६ – २०५७ सालमा एसएलसी पास भएर काठमाडौ गएकी प्रतिमा पौडेलको खर्च अभावका कारण क्याम्पस पढ्ने सपना पुरा भएन ।
दाई दिदीसँग काठमाडौमा बस्दा दैनिक खर्च धान्न पनि गाह्रो हुने भएपछि कसरी दुई चार पैसा कमाउन सकिन्छ भन्नेतिर ध्यान तानियो ।
त्यतिबेला साथीहरुको सहयोगमा ढाका तालिम लिएकी प्रतिमा अहिले जिल्ल्लाको नाम चलेकी ढाका उद्यमी हुनुहुन्छ । ‘अभाव भएपछि पढाइतिर ध्यानै गएन’ पौडेलले भन्नुभयो ‘जहिले पनि कसरी कमाउन सकिन्छ भनेर दिमागमा कुरा खेलिरहन्थ्यो ।’
काठमाडौमा तालिम लिएर आएपछि उहाँले पाँचथर सदरमुकाम फिदिममा २०६६ सालमा १० हजार रुपैयाँमा २ वटा तान किनेर ढाका उद्योग सुरु गर्नुभयो । अहिले त उहाँको उद्योगमा ३० ओटा ढाका बुन्ने तान नै छ ।
उद्योगको पूँजी १० लाख भन्दा बढी भइसक्यो भने ३० जना महिलालाई रोजगारी पनि दिनुभएको छ । ‘कमाइ राम्रै छ सबै खर्च कटाएर ७० हजारजति बचत हुन्छ’ प्रतिमाले भन्नुभयो ।
उहाँको ढाका उद्योगमा साडी, चौबन्दी, पछ्यौरा, कुर्ता सरुवाल, टाई, टोपी, झोला, पर्स लगायतका सामानहरु बन्छन् । ‘यहाँका उत्पादन पुर्वाञ्चलका बिभिन्न बजारमा नै बिक्री हुन्छन् । ‘टाढाबाट घुम्न आउनेले चिनोको रुपमा पनि लाने गरेका छन्’ पौडेलले भन्नुभयो ।
