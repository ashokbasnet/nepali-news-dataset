ग्लोबल आइएमइको नाफा १८ प्रतिशत वृद्धि, मुख्य व्यवसायले बढायो नाफा

११ माघ, काठमाडौं । चालु आवको दोस्रो त्रैमाशमा ग्लोबल आइएमइ बैंकको नाफा गत आवको सोही अवधिको तुलनामा १८ प्रतिशतले बढेको छ । गत त्रैमाशमा ७६ करोड रुपैयाँ कमाएको बैंकले यो त्रैमाशमा ९० करोड रुपैयाँ नाफा गरेको छ ।
बैंकको खुद व्याज आम्दानी २७ प्रतिशतले बढेर १ अर्ब ६७ करोड पुगेको छ । त्यस्तै फि, कमिशन, डिस्काउन्ट, बिदेशी मुद्रा बिनिमय लगायतबाट भएको अन्य आम्दानी पनि १४ प्रतिशतले बढेर ५८ करोड पुगेको छ । बैंकले यस अघि प्रावधानमा राखेका १९ करोड ५० लाख रुपैयाँ मात्र फिर्ता ल्याएको छ । बैंकले १ करोड रुपैयाँसम्मको आवासीय कर्जा र अन्य रियल इस्टेटमा कुल कर्जाको करिब १४ प्रतिशत लगानी गरेको छ । यता, रियल इस्टेट कर्जा, होम लोन, मार्जिन कर्जा र ओभरड्राफ्ट लोनमा कुल कर्जाको करिब ७२ प्रतिशत लगानी गरेको छ । राष्ट्र बैंकले अनुत्पादक क्षेत्रमा बैंकहरुको लगानी उच्च भएकोमा चिन्ता व्यक्त गरेको थियो ।
बैंकले निक्षेप संकलन ३२ प्रतिशत र कर्जा लगानी ३० प्रतिशतले वृद्धि गरेको छ । बैंकसँग कर्जा लगानी योग्य रकम अझै १.५३ प्रतिशत बराबर छ । बैंकको पुँजी कोष पर्याप्तता अनुपात ११.८२ प्रतिशत छ । खराब कर्जा अनुपात १.६१ प्रतिशत, पुँजी कोष लागत ४.०५ प्रतिशत छ ।
बैंकको प्रतिसेयर आम्दानी २५ रुपैयाँ, मूल्य आम्दानी अनुपात १६, प्रतिसेयर नटवर्थ १ सय ३४ रुपैयाँ, सेयरमा प्रतिफल १८ रुपैयाँ र प्रतिसेयर कुलसम्पत्तीको मूल्य १ हजार ४ सय ५ रहेको छ ।

