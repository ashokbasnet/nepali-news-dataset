२८ मा २१ बैंकको सीसीडी रेसियो भेट्यो, ‘ब्रस्ट’ हुने जोखिम

१९ माघ, काठमाडौं । बैंकहरुको निक्षेप संकलन अपेक्षित रुपमा नबढ्दा र कर्जा लगानी बिस्तार आक्रामक रुपमा हुँदा २८ मध्ये २१ वाणिज्य बैंकको कोर पुँजी र निक्षेपको तुलनामा कर्जा अनुपात ८० प्रतिशत पुगेको छ ।
‘हामीले हालै गरेको अध्ययनमा २८ मध्ये २१ वटाको यो अनुपात ८० प्रतिशत पुगेको छ,’ सिभिल बैंकका प्रमुख कार्यकारी अधिकृत किशोर महर्जनले बताएका छन् । तर कतिपयले बढेको चुक्ता पुँजी समेत जोड्न बाँकी रहेकोले यो तथ्यांक फरक पर्न सक्ने पनि बताएका छन् । कार्यक्रममा भएको एक कार्यक्रममा उनले कार्यपत्र प्रस्तुत गर्दै यस्तो जानकारी दिएका हुन् । आक्रामक कर्जा बिस्तार भएपनि अनुत्पादक क्षेत्रमा कर्जा बिस्तार भएको भनाई भने गलत भएको उनको तर्क छ ।
ओभरड्राफ्ट कर्जाको ४ देखि ५ प्रतिशत कर्जा मात्रै व्यक्तिगत लगानी भएको हुनसक्ने भएपनि यो शिर्षकको सबै कर्जालाई राष्ट्र बैंकले अनुत्पादक भनेर हेरेकोले पनि बैंकहरु माथी अनावश्यक प्रश्न आएको मर्हजनको भनाई थियो । अहिले साना तथा मझौला कर्जाको माग बढिरहेको र त्यो कर्जा रोक्न नमिल्ने भन्दै कर्जा दिदा पनि सीसीडी रेसियो ब्रस्ट हुने जोखिम भने रहेको बैंकर्सहरुले बताएका छन् ।
तर, राष्ट्र बैंकले भने माग बढेको बिषयलाई ठाडै अस्वीकार गरेको छ । राष्ट्र बैंकका कार्यकारी निर्देशक तथा प्रवक्ता नारायण पौडेलले भने हाल बैंकहरुबाट कुल कर्जाको २.५ प्रतिशतको हाराहारीमा मात्र यस्तो कर्जा गएको बताए । उनले यो तथ्यांकमा केही वर्ष देखि नै कुनै घटबढ नभएको समेत जानकारी दिए । तर, बैंकर्सहरुले भने पछिल्लो समय एनजीओ आइएनजीको कार्यक्रमहरुले मानिसहरुमा वित्तीय साक्षरता आएकोले यस्तो कर्जाको माग बढेको दाबी गरेका छन् । यस्तो कर्जामा समावेश हुने विषयमा भएको दुविधाले समेत आँकडा धेरै देखिएको बैंकर्सहरु मान्छन् ।
बैंकहरुको गल्ति हामीले किन भोग्ने : व्यवसायी
यता व्यवसायीहरुले भने बैंकहरुको गल्ति सधै व्यवसायी र सर्वसाधारणले मात्र भोग्न परेकोले बैंकले पनि यसको दायित्व लिनुपर्ने बताएका छन् ।
‘तपाईहरु सेयरको प्रतिफल घट्न नदिन आक्रामक रुपमा कर्जा बिस्तार गर्ने, तर दुरदृष्टि नराख्दा त्यसबाट हुन सक्ने जोखिम भने तपाईहरुले व्यहोर्न नपर्ने,’ व्यवसायी शेखर गोल्छाले प्रतिप्रश्न गरे । बैंकहरुले व्याजको भार बढाएकोले व्यवसायको लागत पनि बढेको र भविष्यसम्म यसले मूल्य वृद्धि बढ्ने अनुमान उनले गरे ।
तरलता असन बजारको घ्यु व्यापर जस्तो
नेपालमा तरलता असन बजारको घ्यु व्यापर जस्तो १ टिन कम हुँदा पनि र १ टिन बढि हुँदा पनि कोलाहल हुने गरेको बैंकर्स एशोसिएशनका पुर्व अध्यक्ष राजनसिंह भण्डारीको टिप्पणी छ । उनले यो समसया धेरै नलम्बिनेमा आफु विस्वस्त भएको बताए । यता, बैंकहरुले आगामी दिनमा निक्षेपको व्याज दर थप नबढाउँने सहमती पनि गरेका छन् ।

