नेप्से टेवा परिक्षणमा तर आधारभुत पक्ष कमजोर

२७ माघ, काठमाडौं । साताको अन्तिम दिन नेप्से परिसूचक टेवा परिक्षणमा लागेको देखिएको छ । १२८५ बिन्दुको आसपास टेवा परिक्षण गर्दै आएको नेप्से विहीबार करिब २७ अंकले घटेर १२९६ मा आइपुगेको छ । यसअघि यही बिन्दुको टेवा पाएर नेप्से १३०९ बाट फर्किएको थियो ।
बजारले टेवा परिक्षण गरिरहेपनि बजार बढ्न पर्याप्त आधार भने बनेको छैन् । बिशेष गरेर विहीबार नै बैंकहरुले सेयर जस्ता क्षेत्रमा कर्जा प्रवाह नगर्ने घोषणा गरेका छन् । हुनत: केही समयअघि देखि नै बैंकहरुले सेयर कर्जामा कडाई गर्दै आएका थिए भने ब्याजदर पनि १३ प्रतिशतसम्म पुर्याएको लगानीकर्ताहरुले गुनासो गर्दै आएका थिए । बजारमा कर्जा योग्य पुँजीको समस्या नहुँदा भने ग्राहकहरुले ८ देखि ११ प्रतिशतमा यस्तो कर्जा पाइरहेका थिए ।
बजारमा बढ्दो सेयर आपुर्ती (बोनस र हकप्रद) चाप, निक्षेपमा उच्च ब्याज दर लगायतले पनि सकारात्मक वातावरण बन्न सकेको छैन् । बैंकहरुको नाफा बढेको विीय विवरणहरु प्रकाशित भइरहेको भएपनि यसले बजारलाई थेग्न सकेको छैन् । हुनत ः दोस्रो त्रैमाशको भन्दा तेस्रो त्रैमाशको वित्तीय विवरणबाट मात्रै बैंकको वर्ष अनत्यको नाफा घाटा अनुमान गर्न सकिने र प्रतिफल प्रक्षेपण गर्न सकिने अवस्था बन्ने गरेकोले पनि यो समय बजार घट्ने गरेको देखिन्थ्यो । बजारलाई सकारात्मक प्रभाव पार्ने कम्पनीहरुको लाभांश हात पार्ने अवधि पनि सकिएकोले पनि बजारमा केही समय होल्ड गर्न नचाहने लगानीकर्ता यो समय बाहिरिने गर्छन् । ठुला संस्थाहरुको यस वर्षको लागि लाभांश पाउँने अवस्था लगभग सकिएकोले पनि बजारले सकारातमक गति पाउँन नसकेको हो ।
यता, कतिपय सामूहिक लगानी कोषका योजनाहरु अंकित मूल्य रु. १० मा नै पाउने अवस्था बनेपछि लगानीकर्ताको आकर्षण यसमा बढेको छ । सिद्धार्थ इक्विटी ओरियण्टेड स्किम, एनआइबीएल सम्वृद्धि फण्ड १ र एनएमबी सुलभ फण्डमा लगानीकतर्था आकर्षित भएका हुन् । यी योजनामध्ये दुईवटा सञ्चालनमा आएको २ वर्ष भइसकेको र अर्को सिद्धार्थ इक्विटी ओरियण्टेड स्किम सञ्चालनमा आएको लगभग ३ वर्ष भइसकेको भएपनि सर्वसाधारणमा इकाइ जारी गर्दाकै जस्तो मूल्यमा यी योजना पाइएकोले पनि आकर्षण बढेको हो ।
त्यस्तै, यी योजनाहरुको प्रतिइकाइ सम्पत्ती मूल्य १२ देखि १५ रुपैयाँ सम्म रहेकोले पनि लगानीकर्ताहरुले रोजाईमा पारेकोे देखिन्छ । यिनको ३ देखि ५ करोड रुपैयाँसम्म इकाइ कारोबार भएको छ ।
यस दिन सबै समूहको परिसूचक भने घटेको छ । बजारमा कुल ५७ करोड रुपैयाँको कारोबार भएको छ । यसले पनि घटेको मूल्यमा सेयर किन्न लगानीकर्ताहरु बसेका छन भन्ने देखाउँछ ।  ।

