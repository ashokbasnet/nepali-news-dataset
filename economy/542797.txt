आफ्नो अनुकुलतामा बोली फेर्छन बैंक, घरजग्गा, सेयर र गाडी कर्जामा छैन रोक !
३ फागुन, काठमाडौं । बैंकहरुले आफ्नो अनुकुलतामा बोली फेर्दै आएका छन् । माघ २७ गते नेपाल बैंकर्स एशोसिएशनले अनौपचारिक सहमती गर्दै गाडी, सेयर र घरजग्गामा तत्कालका लागि नयाँ कर्जा जारी नगर्ने बताएका थिए । अनुत्पादक क्षेत्रमा बढि कर्जा बिस्तार गरेको आरोप खेपेका बैंकहरु यस्तो निर्णयमा पुगेको भएपनि केही दिन नबित्दै त्यो निर्णय सच्चाएर रोक्ने नै नीति नभएको व्याख्या गर्न थाले । मंगलबार भएको एक कार्यक्रममा बैंकर्स संघका अध्यक्ष अनिल शाहले पुनः कर्जा नरोकिएको भन्दै स्पष्ट पार्ने प्रयास गरे ।
‘हामीले कुनै निश्चित क्षेत्र तोकेर कर्जा दिन्नौं भनेका छैनौं, तर अब राष्ट्र बैंकले तोकेको उत्पादक क्षेत्रमा कर्जा लगानी गर्न बढि जोड दिनेछौं र अन्यलाई कम प्राथमिकतामा राख्नेछौं भनेका हौं,’ शाहले भने । उनले गएको ६ महिनामा जुनस्तरका कर्जा वृद्धि भएको थियो त्यो दरमा भने नहुने भने दोहोर्याए ।
मंगलबार भएको सो कार्यक्रममै पनि बैंकहरुले आफ्नो अनुकुलतामा बोली फेर्दा दुख पाएको व्यवसायीहरुले गुनासो गरे ।
‘हामीसँग मुद्धती निक्षेप लिदा स्पष्ट रुपमा यो करार तोडे निश्चित जरिवाना सहित रकम फिर्ता लिन पाउँने भनेका छन् तर बैंकहरु अहिले हामी यो करार तोड्छौं भन्दा दिँदैनन्,’ नेपाल चेम्बर अफ कमर्शका उपाध्यक्ष किशोर अग्रवालले भने । बैंकहरुको बोली फेरिरहँदा समस्या भएको उनले बताए ।
बैंकहरुले कुनैपनि कर्जा रोक्का नै नगरेको भनेपनि सेयर कर्जा भने जारी नभइरहेको सेयर ब्रोकरहरुले बताएका छन् । ‘ग्राहकहरुलाई दिन्नौं भनेका पनि छैनन् दिएका पनि छैनन्,’ एक ब्रोकरले भने । बैंकहरुले कतिपय व्यवसायीलाई आयातको लागि दिइने प्रतितपत्र सुविधा पनि दिन सकिरहेका छैनन् ।
अन्य बैंकले निक्षेपमा १२ प्रतिशत ब्याज दिइरहेकोले करार तोडेर अन्यकोमा राख्छौ भन्दा पनि बैंकहरुले नदिएर निक्षेप कर्नरिङ गरिरहेको आरोप उनले लगाए ।
निक्षेपको व्याजदरमा पनि बोली फेर्छन् बैंक
बैंकहरुले कर्जा योग्य लगानी अभाव हुँदा संस्थागत निक्षेपकर्ताहरुलाई १२ प्रतिशतभन्दा बढी व्याजदर नदिने आपसी सहमती नै गरेका थिए । तर एक बैंकले १३ प्रतिशतसम्म ब्याजदर दिएर आफ्नोमा रकम तान्न सफल भयो ।
अहिले फेरी बैंकहरुले व्यक्तिगत निक्षेपकर्ताको मुद्धती निक्षेपमा भने १२ प्रतिशतभन्दा ब्याज नदिने गरी सहमति गरेका छन् । यो सहमतिमा बैंकहरु अडिएका छन् । बिशेषगरी, बचत खाताको निक्षेपको ब्याज नबढाएर मुद्धती निक्षेपको मात्र ब्याज बढाएकोमा आलोचित हुन परेपछि बैंकहरुले यस्तो निर्णय गरेका थिए ।
तोक्नुपर्ने सिलिङ संस्थागतलाई कि व्यक्तिगतलाई ?
राष्ट्र बैंक लगायत अन्यको तीब्र दबावमा यस्तो निर्णय गरेपनि यही क्षेत्रका मानिसहरु समेत संस्थागत निक्षेपमा सिलिङ लगाएर व्यक्तिगतलाई बजारअनुसार चल्न दिनुपर्ने माग गरिरहेका छन् ।
‘२८ वाणिज्य बैंक मिलेर व्यक्तिको मुद्धती निक्षेपमा सिलिङ लगाउनु कतिको सही हो, यो कार्टेलिङ भएन र ?,’ नेपाल वित्त कम्पनी एशोसिएशनका अध्यक्ष सरोजकाजी तुलाधरले प्रतिप्रश्न गरे । उनले अहिलेको समस्या आउनुमा वाणिज्य बैंक बढि जिम्मेवार भएको पनि बताए ।
‘बैंकिङ क्षेत्रमा समग्र व्याज दर औसतमा ८ प्रतिशत थियो,एक्कसी एउटा बैंकले ८ प्रतिशत बढी व्याज दिँदा बैंकहरु एक-अर्काकोमा निक्षेप लुछाचुँडी गर्न थाले र समस्या आयो,’ तुलाधरले स्पष्ट पारे ।
बैंकहरुले निक्षेपको व्याजदरमा एकाएक बढाउँन थालेपछि एउटा बैंकमा रहेको मुद्धती निक्षेपको धितोमा कर्जा लिएर ग्राहकहरुले बढि व्याजदर पाइने अर्कोकोमा निक्षेप राख्न थालेकोले समस्या आएको अनुभव तुलाधरको छ ।

