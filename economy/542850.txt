१५ दिनमा ७१ अर्ब बैंकमा भित्रियो

३ फागुन, काठमाडौं । बैकिङ प्रणालीमा १५ दिनमा ७१ अर्ब रुपैयाँ निक्षेपको रुपमा भित्रिएको र १५ अर्ब रुपैयाँको मात्र नयाँ कर्जा गएको राष्ट्र बैंकका गभर्नर डा.चिरञ्जीवि नेपालले बताएका छन् । मंगलवार नेपाल चेम्बर्स अफ कमर्शले आयोजना गरेको अन्तरक्रिया कार्यक्रममा उनले यस्तो जानकारी दिएका हुन् ।
‘हामीले पनि सुक्ष्म रुपमा अध्ययन गरिरहेका छौं, अहिले वहाहरु (बैंकहरु) संयमित भएर लगानी गरिरहनु भएको छ,’ गभर्नर नेपालले भने । सरकारले खर्च गर्छ भन्ने अपेक्षामा बैंकहरुले कर्जा बिस्तार गरेको तर बजारमा पैसा नआउँदा पनि समस्या भएको उनले बताए ।
नेपालका अनुसार हाल सरकारले नेपाल राष्ट्र बैंकमा २ अर्ब १ करोड रुपैयाँ राखेको छ । उनले बैंकहरुको कर्जा लगानी कार्यविधि बन्दै गरेको पनि जाकारी दिए । सरकारी खर्च नबढेकै कारण यो समस्या आएको बैंकर्सहरुको पनि तर्क छ । ‘जेठमा बजेट आयो, साउनबाट त खर्च होला नि भनेको मुसा छोरी मुसा जस्तै भयो,’ बैंकर कृष्ण लामिछानेले भने ।
बैंकर तथा राष्ट्र बैंकले केही साताबाटै बैंकहरुमा देखिएको पूँजी योग्य रकम अभावको समस्या कम हुन थाल्ने बताएका छन् ।

