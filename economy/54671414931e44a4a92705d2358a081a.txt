ब्रोइलर कुखुरा भारततर्फ निकासी

विरगञ्ज, भदौ २४ - पर्साको ग्रामीण क्षेत्रका नाकाबाट ब्रोइलर कुखुरा भारततर्फ अवैध रुपमा निकासी भइरहेको छ  ।
भारतमा भन्दा नेपालमा ब्रोइलर कुखुराको भाउ सस्तो भएका कारण भारतीय व्यपारीहरुले  नेपालमा उत्पादित ब्रोइलर कुखुरा भारततर्फ तस्करी गरिरहेको स्थानीयबासिन्दाले बताएका छन् ।
नेपालमा जिउँदो ब्रोइलर कुखुराको भाउ प्रति केजी एक सय ५ रुपैयाँ रहेको छ भने भारतमा एक सय ३५ रुपैयाँमा खरिदबिक्री भइरहेको छ । प्रति केजी झण्डै ३० रुपैयाँ सस्तो भएकाले भारतीय व्यापारीहरुले नेपालबाट ब्रोइलर कुखुरा भारततर्फ ओसारी रहेको पर्साका पोल्ट्री फर्मका सञ्चालकहरुले बताएका छन् ।
पर्साको आस्वारी, जानकीटोला, पाँडेपुर, पिपरडारी, महादेवपटटटी, विजयवस्तीलगायतका नाकाबाट भारतीय व्यपारीहरुले दैनिक रुपमा साइकल र मोटसाइकलमा ब्रोइलर कुखुरा लोड गरेर सीमावर्ती इनर्वा, भंगाहा, बेतिया र नरकटीयागञ्जसम्म लगिरहेको गाउँलेले बताए ।
पर्सा जिल्लामा ब्रोइलर कुखुरा कम उत्पादन भए पनि कारोबारीहरुले  बारा, मकवानपुर, चितवलगायतका जिल्लाका पोल्ट्री फर्मममा उत्पादित कुखुराहरु गाडीमा लोड गरेर पर्साको ग्रामीण भेगका सीमावर्ती गाँउसम्म लैजाने गरेको र त्यहाँबाट भारतीय व्यापारीहरुले साइकल र मोटरसाइकलमा लोड गरेर लाने गरेका लालबाबु बानियाँले बताउनुभयो ।
