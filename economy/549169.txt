सरकार र निजी क्षेत्रको संलग्नतामा पूर्वाधार बिकास बैंक बन्ने

१७ फागुन, काठमाडौं । मंगलबार प्रधानमन्त्री पुष्पकमल दाहाल (प्रचण्ड) ले देशबासीको नाममा गरेको सम्बोधनमा सरकार र निजी क्षेत्र मिलेर पूर्वाधार बिकास बैंक बनाइने घोषणा गरेका छन् । लामो समय देखि चर्चामा रहेर पनि बैंक स्थापना हुन सकेको छैन् । सरकारले गर्न लागेको लगानी सम्मेलनको पूर्वाद्र्धमा बैंक स्थापना घोषणा गरेको हो ।
यसअघि कहिले राष्ट्रिय वाणिज्य बैंक र एनआइडीसी डेभलपमेन्ट बैंक मर्जर गरेर त कहिले जलविद्युत् लगानी तथा बिकास कम्पनी समेतको संलग्नतामा यस्तो बैंक बनाइने चर्चा चलेको थियो । राष्ट्र बैंकले जारी गरेको चालु आवको मौद्रिक नीतिले यस्तो बैंकको चुक्ता पुँजी २० अर्ब रुपैयाँको हुने र स्वदेशी तथा विदेशीसँगको संयुक्त लगानीमा पनि स्थापना गर्न सकिने उल्लेख गरेको थियो ।
यो व्यवस्था गर्नेगरी, बैंक तथा वित्तीय संस्था सम्बनिध ऐनमा समेत संशोधन गरिसकिएको छ । संसदबाट पारित यस ऐन राष्ट्रपतीबाट स्वीकृत हुन बाँकी रहेको छ । नयाँ ऐन कार्यान्वयनमा आएपछि यसको लागि आवश्यक अन्य व्यवस्थाहरु गर्ने राष्ट्र बैंकका प्रवक्ता तथा कार्यकारी निर्देशक नारायण प्रसाद पौडेलले बताए । यसको लागि नीजि क्षेत्रबाट संलग्नताको लागि माग गरिने छ । यसैको आधारमा हाल सरकारी स्वामित्वमा रहेका बैंकहरु पनि सहभागी हुने/नहुने टुंगो लाग्ने छ ।
जलविद्युत, सडक लगायत अन्य ठूला पूर्वाधार आयोजनामा लगानी गर्ने उद्देश्यले बैंक स्थापना गर्न लागिएको हो ।  निजी वित्तीय क्षेत्रको प्रयासमा केही वर्षअघि नै यस्तो बैंक स्थापना गर्न पहल सुरु भएको थियो । त्यतिबेला सरकारको पनि लगानी रहने गरी बृहत छलफल भएको थियो । बीचमा फेरि सेलाएको यो बैंक खोल्ने विषयलाई सरकारले बजेट मार्फत् ब्युँताएको थियो ।
सरकारले चालु आर्थिक वर्षको बजेटमा पूर्वाधार क्षेत्रमा लगानी गर्न छुट्टै बैंक स्थापना गर्ने बताएको थियो । यसलाई मार्गप्रशस्त गर्न राष्ट्र बैंकलाई जिम्मेवारी दिइएको थियो । बजेटले नै जलविद्युत् लगानी तथा बिकास कम्पनी र एनआइडीसी डेभलपमेन्ट बैंक यस्तो बैंकको लागि योग्य हुन सक्ने उल्लेख गरेको थियो ।
यसरी खोलिएको बैंकले ठूला पूर्वाधारमा ऋण लगानी गर्नेछ । ठूला परियोजनामा वित्तीय संकट आउने अवस्थालाई हटाउन पूर्वाधार बैंक सहयोगी बन्ने छ ।
चीनको अगुवाइमा स्थापित एसियाली पूर्वाधार लगानी बैंक (एआइआइबी) मा भने नेपालले लगानी गरिसकेको छ । नेपालमा पनि छुट्टै पूर्वाधार बैंक खुल्दा एआइआइबीसँग सहकार्य गरेर आयोजनामा लगानी बढाउन सकिने विश्वास गरिएको छ ।

