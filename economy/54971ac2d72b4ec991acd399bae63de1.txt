इमान्दारिता देखाउन नीजि क्षेत्रलाई प्रधानमन्त्रीको आग्रह

काठमाडौ, चैत २४ – प्रधानमन्त्री डा. बाबुराम भट्टराईले आर्थिक विकासका काममा छलछाम नगर्न र कर तिर्न व्यवसायीलाई आग्रह गर्नुभएको छ । नेपाल उद्योग वाणिज्य महासंघको ४६ औं वार्षिक साधारण सभाको शुक्रवार उद्घाटन गर्दै प्रधानमन्त्री भट्टराईले निजी क्षेत्र आर्थिक समृद्धिको महत्वपूर्ण पक्ष भन्दै काममा ईमान्दारिता देखाउन आग्रह गर्नुभएको हो ।

 

प्रधानमन्त्री भट्टराईले सरकारी विकास खर्च कम हुनुमा निजी क्षेत्रको ढिलासुस्ती र हेलचेक्र्यार्इं मुख्य कारण रहेको बताउनुभयो । सरकारले सन् २०१२/१३ लाई लगानी वर्ष घोषणा गरिसकेकाले राजनीतिलाई दोष दिन र सरकारप्रति गुनासो गर्न छोडेर लगानी वर्ष सफल पार्ने काम गर्नुपर्नेमा प्रधानमन्त्रीले जोड दिनुभयो ।
जेठ १४ मा संविधान र शान्ति प्रक्रिया टुंगोमा पुग्ने र त्यसपछि सरकार आर्थिक विकासमा लाग्ने भन्दै प्रधानमन्त्री भट्टराईले विकासको अभिभारा नीजि क्षेत्रले लिनुपर्ने बताउनुभयो । नेपाली नागरिक वैदेशिक रोजगारीमा जानु नपर्ने बातावरण बनाउने आफ्नो सपना भन्दै उहाँले नीजि क्षेत्रले साथ दिए पाँच वर्षमा सपना पुरा गर्न सकिने दावी पनि गर्नुभयो ।
कार्यक्रममा उद्योग वाणिज्य महासंघका अध्यक्ष सुरज वैद्यले जलविद्युत सहितका ठूला परियोजनामा राजनीतिक खिचातानी र अरु कारणले असर पु¥याउने काम नगर्न आग्रह गर्नुभयो । उहाँले तोकिएको समयमै शान्ति र संविधानको काम पुरा गरी औद्योगिक र लगानीको वातावरण बनाउन पनि आग्रह गर्नुभयो । शनिवारसम्म चल्ने महासंघको साधारण सभाले भावी योजना तय गर्नेछ ।
