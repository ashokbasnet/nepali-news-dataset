नेपाल लाईफको एफपीओ बाँडफाँट, फिर्ता रकममा वार्षिक ५.५ प्रतिशत प्रतिफल

२० फागुन, काठमाडौं । नेपाल लाइफ इन्स्योरेन्स कम्पनीले निष्कासन गरेको एफपीओको शुक्रबार बाँडफाँट भएको छ ।
माग गरेको ४ अर्ब ४२ करोड रुपैयाँमा ५४ अर्ब ७५ करोडको आवेदन परेपछि साना लगानीकर्ता वर्गमा गोलाप्रथाबाट एफपीओ बााडफाँट भएको छ ।
कसले कति पाए ? 
सिद्धार्थ क्यापिटलका प्रमुख कार्यकारी अधिकृत ध्रव तिमिलसिनाका अनुसार १ सय ६० कित्तासम्म आवेदन गर्नेलाई १० कित्ता पाउँने गरि गोलाप्रथा गरिएको छ भने अन्य सबैले ५.५ प्रतिशतको दरमा सेयर पाएका छन् ।
अर्थात्  १ सय ७० देखि १ सय ८० कित्तासम्म आवेदन गर्ने सबैले १० कित्ता सेयर पाएका छन् । यता, १ सय ९० देखि २ सय १० कित्ता आवेदन गर्नेले ११ कित्ता सेयर पाएका छन् । भने ३० हजार ९ सय ६० कित्ताको लागि आवेदन गर्नेले १७ सय ४१ कित्ता सेयर पाएका छन् ।
यता, लगानीकर्ताहरुले नपरेको सेयर बापतको फिर्ता रकममा बार्षिक ५.५ प्रतिशतको आधारमा व्याज प्रतिफल पनि पाएका छन् ।
अर्थात् १४ हजार २ सय ५० रुपैयाँ हाल्नेले ८६ रुपैयाँ व्याज पाउने भएका हुन् । व्याजबाट आएको ३४ करोड रुपैयाँ पनि रकम फिर्तासँगै दिइने भएको छ ।

