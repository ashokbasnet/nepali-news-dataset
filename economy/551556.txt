एक वर्षलाई लघुवित्तको पुँजी स्रोत गुम्ने अवस्था टर्यो, बैंकले प्रत्यक्ष लगानी गर्ने अवधि थप

२२ फागुन, काठमाडौं । चालु आवको मौद्रिक नीतिमा कडा देखिएको राष्ट्र बैंक अद्र्धबार्षिक समिक्षामा भने हदैसम्म लचिलो देखिएको छ । बैंकहरुलाई कर्जा निक्षेप अनुपात गणनामा सहुलियत दिएको राष्ट्र बैंकले विपन्न वर्गमा गणना हुने गरेर बिभिन्न शीर्षकको कर्जालाई मान्यता दिएपनि यसमा पनि लचकता अपनाएको छ ।
वाणिज्य बैंकहरुले चरणबद्ध रुपमा २०७४ असारसम्म विपन्न वर्गमा प्रत्यक्ष रुपमा कर्जा लगानी गर्नै पर्ने व्यवस्थामा राष्ट्र बैंकले भाका सारेर १ वर्षको अवधि थप गरिदिएको हो । यसअघि राष्ट्र बैंकले असोजमा जारी गरेको निर्देशनले २०७३ पुससम्ममा कुल निक्षेपको १.५, चैतसम्ममा १.७५ र असारसम्ममा २ प्रतिशत प्रत्यक्ष लगानी हुनैपर्ने व्यवस्था गरेको थियो ।
राष्ट्र बैंकले हालै साना तथा लघु व्यवसायहरुलाई चल/अचल सम्पत्ति धितो लिई वा उद्यम/परियोजना धितोलिई बैंक तथा वित्तीय संस्थाहरुबाट प्रवाह हुने रु. १० लाखसम्मको कर्जालाई पनि विपन्न वर्गमा गणना हुने व्यवस्था गरेको छ । त्यस्तै, व्यावसायिक कृषि परियोजनाको धितोमा प्रवाहित रु. १० लाखसम्मको कर्जा विपन्न वर्ग कर्जामा गणना गरिने व्यवस्था कायम छ ।
यसअघि तोकिएको अवधिमा निर्देशन पुरा गर्न नसक्ने भन्दै बैंकहरुले बिरोध गर्दै आएका थिए । यसले ठुला बैंकहरुबाट सहुलियतमा पुँजी पाइरहेका लघुवित्त कम्पनीहरुमार्फत् भइरहेको ७२ अर्ब कर्जा लगानी फिर्ता ल्याउँनु पर्ने अवस्था रहने उनीहरुले भन्दै आएका थिए ।
तर, हालै कर्जा र निक्षपको व्याज अन्तरमा अंकुश खेपेका लघुवित्तले राष्ट्र बैंकको यो सहुलियतसँगै पुँजी अभाव हुनसक्ने समस्याको भने समाधान पाएका छन् । गत असोजमा मात्रै वाणिज्य बैंकहरुले लक्ष्य अनुसार कुल निक्षेपको १.२ प्रतिशत प्रत्यक्ष लगानी गरेका थिए ।
प्रत्यक्ष लगानीले खराब कर्जा बढायो
राष्ट्र बैंकले गरेको यो व्यवस्थाले भने वाणिज्य बैंकहरुले भने सहजता महशुस गरेका छन् । ‘यो राम्रो निर्णय भएको छ, हामीले त्यो वर्गामा लगानी नै नगरेका होइनौं, तर आफैले नगरेर कुनै अन्य माध्यम प्रगोग गरेका मात्रै हौं,’ बैंकर्स एशोसिएशनका पुर्व अध्यक्ष उपेन्द्र पौड्यालले भने । बैंकहरुले आफुले प्रत्यक्ष लगानी गर्न नसक्ने भएकोले नै लघुवित्त कम्पनी सञ्चालनमा समेत ल्याएका छन् ।
‘लघुवित्त कम्पनीले लगानी गर्दा उनीहरुको ९९ प्रतिशत कर्जा उठ्तीदर छ, तर हामीले प्रत्यक्ष लगानी गर्दा २० प्रतिशतसम्म यस्ता कर्जा खराब भएको स्थिती पनि छ ,’ पौड्यालले उल्लेख गरे । हाललाई सहुलियत देखिएपनि २०७५ पछि भने बैंकहरुले आफैले प्रत्यक्ष रुपमा कुल कर्जाको ५ प्रतिशत लगानी यस्ता वर्गमा गर्नैपर्ने हुन्छ ।
प्रस्तावमै सिमित भयो जलविद्युतको सेयरमा ऋण लगानी 
राष्ट्र बैंकका डेपुटी गभर्नर चिन्तामणी शवाकोटीले उत्पादन मुलक समूहमा लगानी बढाउन जलविद्युत् कम्पनीले स्थानीय स्तरमा सेयर जारी गर्दा सो सेयर खरिदका लागि बैंकहरुले कर्जा दिने व्यवस्था गर्न सकिने बताएका थिए । उनले यस्तो कर्जालाई पनि विपन्न वर्ग कर्जामा गणना गर्न सकिने व्यवस्थामा सोच्न सकिने बताएका भएपनि मौद्रिक नीतिको समिक्षामा यो विषयले प्राथमिकता नै पाएन ।

