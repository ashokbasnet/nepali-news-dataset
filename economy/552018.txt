धितोपत्र बोर्ड भन्छ : आस्वा सेवा निशुल्क दिन मिल्दैन

२३ फागुन, काठमाडौं । धितोपत्र बोर्डले ‘आस्वा’ सेवा निशुल्क दिन नपाउने गरि बैंक तथा वित्तीय संस्थालाई निर्देशन दिने भएको छ । ‘सेवा निशुल्क भन्ने, दक्ष कर्मचारी नराख्ने यसले समस्या आउने देखियो त्यही भएर हामीले यो सेवा निशुल्क दिन नपाउने व्यवस्था गर्न लागेका छौं,’ नेपाल धितोपत्र बोर्डका अध्यक्ष डा. रेवत बहादुर कार्कीले भने । यसले अस्वस्थ प्रतिस्पर्धा वृद्धि गरेको भन्दै बोर्डले यस्तो निर्णय गर्न लागेको हो ।
सेयरको प्रथमिक निष्कासनमा लगानी गर्दा ग्राहकको बैंक खातामा नै रकम रोक्का रहने आस्वा सुविधा बैंकहरुले ७५ जिल्लामा रहेका २ हजार ५ सय शाखाबाट दिइरहेका छन् । हाल ४७ बैंक तथा वित्तीय संस्थाले आस्वा सेवा दिइरहेका छन् ।
धितो पत्र बोर्डले यस्तो सेवा दिदा ५० हजार रुपैयाँसम्म सेयरमा आवेदन गर्नेले १ सय रुपैयाँसम्म र त्योभन्दा माथीको रकम लगानी गर्नेसँग अधिकत्तम २ सय ५० रुपैयाँसम्म लिन सकिने व्यवस्था गरेको थियो ।
तर, आस्वा प्रविधि नयाँ भएकोले केही सेयर आवेदनको क्रममा त्रुटी भइरहेको समाचारहरु पनि प्रकाशित भएको छ । यद्यपी ती संस्थाले निशुल्क आस्वा सेवा दिएका भने होइनन् । यता, हालै केही संस्थाले आस्वा सेवा निशुल्क दिने घोषणा गरिरहेका छन् ।
तर धितोपत्र बोर्डले यस्तो गर्न नपाइने गरि निर्देशन दिने तयारी गरेको छ । आस्वा सेवा लिदा लगानीकर्ताको बैंकमा खाता अनिवार्य हुनुपर्छ, खाता नभएका लगानीकर्ताहरुले पनि खाता खोल्नु पर्ने हुन्छ । बैंकहरुले आस्वा सेवा निशुल्क दिदा नयाँ खाता खोलिने तथा आफ्ना भइरहेका ग्राहकलाई कायम राखिराख्न पनि सहयोग पुग्छ । यो व्यवसायिक रणनीति हो । लगानीकर्तालाई पनि यसले फाइदा पुग्छ नै ।
तर, धितोपत्र बोर्डले कामको नियमन वा कमजोरी हुँदा कारवाही गर्नुको सट्टा लगानीकर्तालाई लाभ हुने विषयमा कडि कडाईको नीति अवलम्बन गर्नु गलत भएको लगानीकर्ताहरु बताउँछन् ।

