‘बैंकिङ सेयरको मूल्य लट्ररी लागे जस्तो होइन’

२४ फागुन, काठमाडौं । बैंक तथा वित्तीय संस्थाहरु मुनाफामुखी भइरहेको भन्ने आरोप नेपाली बैंकहरुले खेपिरहँदा अन्तराष्ट्रिय बैंकिङ खेलाडीहरु भने नेपालमा बैंकिङ मूल्यताको बहस गरिरहेका छन् ।
‘बैंकहरु प्रतिको धारणा नै परिवर्तन गर्नुपर्ने अवस्था छ, यो कसरी सेयरको मूल्य बढि बनाउने भन्ने विषय होइन न त लट्ररी लागेजस्तो मूल्य बढाँउला र आफ्ना जतिपनि इच्छा छन् पुरा गरौंला भन्ने व्यवसाय हो,’ युगाण्डाको सेन्टेनरी बैंकका कार्यकारी निर्देशक डा. साइमण्ड एमएस कागुगुबेले भने । मंगलबारबाट नेपालमा ‘ सिफ्टिङ दि फाइनान्सियल पाराडिज्म करेज टु एक्ट टुगेदर’ नारा सहित सुरु भएको बैंकिङ मूल्य मान्यता सम्बन्धि तीन दिने सम्मेलनमा उनले यस्तो बताएका हुन् । कागुगुबेले अबको बैंकिङ दिगो व्यवसायमा केन्द्रीत हुनुपर्छ भन्ने धारणाबाट अगाडी बढाउनु पर्ने बताए ।
यता, राष्ट्रिय योजना आयोगका पुर्व उपाध्यक्ष डा. शंकर शर्माले हाल सरकार सामु वृद्धिको लक्ष्य रहेको र बैंकहरुलाई विपन्न समुदायमा जान दबाब दिन पनि नसकिएको उल्लेख गरे ।
‘हाम्रो देशले वृद्धि पनि खोजेको छ, बैंकहरु निजि क्षेत्र भएकोले दबाब नै दिएर लगानी गर भन्न पनि समसया रहेको छ, हामी र सरकार नै अन्यौलको अवस्थामा छौं, सरकार आफैले अनुदानमा विभिन्न कार्यक्रम सञ्चालन गरिरहेकोले बैंकहरुलाई अनुदान मार्फत् प्रोत्साहन पनि गर्न सकिएको छैन्,’ शर्माले अवस्थिती देखाए ।
बंगलादेशी ब्राक बैंकका प्रमुख कार्यकारी अधिकृत सलिम हुसेनले बैंकका सञ्चालक र व्यवस्थापकहरुले यसमा नेतृत्व लिनुपर्ने बताए । ‘यो भुमिका सञ्चालक समिति र व्यवस्थापनले लिनुपर्छ, यो अवसर हो, यदी बैंकिङ मान्यता भित्र रहेर पनि राम्रै नाफा गर्न सकिदो रहेछ भन्ने उनीहरु उदाहरण बन्न सकेमा यो अवधारणा डढेलो सल्किएझै सल्किनेछ, सबैले आत्मसाथ गर्नेछन्,’ हुसेनले प्रोत्साहन गरे । बैंकिङ मूल्यमा रहेर काम गर्दा हाल समेटिएका बर्गहरुलाई नै लक्षित गरेर नयाँ/नयाँ प्रडक्टहरु ल्याइरहनु नपर्ने र प्रविधिको आधारमा पनि यो तुलनात्मक रुपमा सस्तो भएकोले राम्रै मुनाफा हुनेमा उनले बैंकहरुलाई विश्वस्त गराए ।
कार्यक्रममा हालसम्म बैंकिङ पहुँच नपुगेका ‘मिसिङ मिडल’ मा जानुपर्नेमा सबैको एकै आवाज रहेको थियो । सरकारले बैंकिङ मान्यता लागु गराउने उदेश्यले वित्तीय क्षेत्रमा दोस्रो चरणको सुधार रणनीति कार्यक्रम ल्याइरहेको जानकारी प्रधानमन्त्री पुष्मकमल दाहालले दिएका छन् । गभर्नर डा. चिरञ्जीवि नेपालले बैंकहरुलाई यो अवधारण अनुसार अगाडी बढाउन निश्चित क्षेत्रमा लगानीको सीमा तोकिएको, मुनाफाको १ प्रतिशत रकम सामाजिक उत्तरदायित्वमा खर्च गर्नुपर्ने व्यवस्था गरिएको जानकारी सम्मेलनमा गराएका थिए ।
सन् २००७ ताका विश्वमा भएको वित्तीय संकटपछि २००९ मा उदाएको ग्लोबल एलाइन्स फर बैंकिङ भ्यालुज नामक यस संस्था मूल्य मान्यतामा बसेर पनि मुनाफा गर्न सकिन्छ भन्ने अवधारणालाई व्यापक गराउने प्रयासमा लागेको छ । नेपालमा सञ्चालनमा रहेको यो सम्मेलनमा यस संस्थामा आवद्ध सहित १ सय २० जना भन्दाबढिको सहभागिता रहेको छ ।

