बैंकहरुको निक्षेप जीडीपी बराबर तर निक्षेप प्रडक्टमा ‘क्यानिबलिज्म’
 
 

२६ फागुन, काठमाडौं । बैंक तथा वित्तीय संस्थाहरुले लगानी योग्य पुँजी अभाव भइरहेको बताइरहँदा उनीहरुबाट भएको निक्षेप संकलन भने कुल गार्हस्थ उत्पादन (जीडीपी) बराबर पुगेको छ ।
चालु आवको ६ महिना अर्थात् पुससम्ममा बैंक तथा वित्तीय संस्थाहरुको निक्षेप २२ खर्ब ५४ अर्ब रुपैयाँ पुगेको छ । वाणिज्य बैंकहरुले संकलन गरेको निक्षेप १९ खर्ब १३ अर्ब पुगेको छ । यो जीडीपीको ८५ प्रतिशत रकम बराबर हो । त्यस्तै, बिकास बैंकहरुको निक्षेप संकलज २ खर्ब ८४ अर्ब पुगेको छ, यो जीडीपीको १२.६५ बराबर हो । त्यस्तै वित्त कम्पनीहरुले संकलन गरेको निक्षेप ५६ अर्ब ७२ करोड छ यो जीडीपीको २.५ प्रतिशत बराबर हो । नेपालको जीडिपी हाल २२ खर्ब रहेको प्रक्षेपण गरिएको छ ।
जीडीपीभन्दा बैंक तथा वित्तीय संस्थाको निक्षेप ०.५ प्रतिशतले बढि रहेको राष्ट्र बैंकको तथ्यांकमा उल्लेख छ । यता कर्जा लगानी भने जीडीपीको ८४ प्रतिशत हाराहारी पुगेको थियो ।
जीडीपीसँगको तुलनामा कर्जाको विस्तार तीव्र भएको भन्दै राष्ट्र बैंकले बैंक तथा वित्तीय संस्थाको चुक्ता पुँजी वृद्धिको निर्णय लिएको थियो । यसैलाई निहँु बनाउँदै बैंकहरुले कर्जा लगानीमा तीव्र वृद्धि गरेपछि समस्या देखिएको थियो ।
सरकारले यसवर्ष बिस्तारकारी बजेट ल्याएपछि र चुक्ता पुँजी वृद्धिसंँगै कर्जा विस्तारलाई उच्च प्राथमिकता राख्नुपर्ने अवस्था आएको कारण कर्जा बिस्तारमा तीव्रता दिएको बैंकहरले बताउँदै आएका छन् । यद्यपी कतिपय वाणिज्य बैंकले कर्जा विस्तारको नाममा तोकिएको कुल पुँजी र निक्षेपको तुलनामा कर्जा लगानी (सीसीडी) रेसीयो नै नाघेर लगानी समेत गरेका थिए । यसले पनि बैंकहरुमा कर्जा योग्य लगानी अभाव हुन गएको छ । हालसम्म यो समस्या निवारण भइसकेको छैन् ।

यता, बैंकहरुले कर्जा योग्य पुँजी अभावको कारण मुद्दती निक्षेप बढाउन थालेपछि उनीहरुकै निक्षेप एक खाताबाट अर्को खातामा सर्न थालेको छ । यसलाई कतिपय विज्ञले बैंकिङ निक्षेप प्रडक्टमा ‘क्यानिबलिज्म’ (शाब्दिक अर्थ भने अस्तित्वको लागि मान्छेले मान्छेको मासु खाने प्रवृत्ती) अर्थात् आफ्नै कुनै एक प्रडक्टमा हुने प्रतिस्पर्धाले अर्को खस्कने अवस्था भनेका छन् ।
बैंक तथा वित्तीय संस्थाहरुमा लाग नपर्ने चलित र बचत निक्षेपको हिस्सा असारको तुलनामा ५० प्रतिशतबाट घटेर पुसमा ४८ मा सिमित भएको छ । कर्जा योग्य लगानी अभाव भएपछि बैंकहरुले मुद्दती निक्षेपमा व्याज बढाउन थालेपछि यसमा करिब ४ प्रतिशतले वृद्धि भएको थियो ।
 

