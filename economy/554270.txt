पुर्व गभर्नर खतिवडाले भने लघुवित्तबाट सहकारीको लगानी झिक्न आवश्यक छैन

२७ फागुन, काठमाडौं । सहकारीहरुले अन्य कुनै संस्थामा सेयर लगानी गर्न नपाउँने नियम जारी भएकोमा राष्ट्र बैंकका पुर्व गभर्नर डा. युवराज खतिवडाले भने लघुवित्तबाट सहकारीको लगानी झिक्न आवश्यक नरहेको बताएका छन् ।
‘लघुवित्तमा सहकारीको लगानी हुन नहुने भन्ने प्रश्न नै किन उठ्नुपर्यो, अर्थमन्त्रीले भखरै समाजवाद उन्मूख अर्थतन्त्र भन्नु भयो, के समाजवाद भनेको साना किसान पेल्ने नीति हो र ?,’ साना किसान बिकास बैंकको १६ औं बार्षिकोत्सवमा खतिवडाले भने । उनले साना किसान सहकारीहरुको लगानी रहेको साना किसान बिकास बैंक सफल सञ्चालन हुनुले नै सबै कुरा प्रमाणित गरिदिइसकेको बताए । ‘घ’ वर्गको यस लघुवित्त कम्पनीमा कृषि बिकास बैंक, नेपाल बैंक र २ सय ३१ साना किसान सहकारीको कुल ७० प्रतिशत संस्थापक सेयर स्वामित्व रहेको छ ।
अहिले या त यस संस्थाबाट साना सहकारीको लगानी निकाल्नु पर्ने या यो संस्थालाई लघुवित्तको वर्गिकरणबाट अलग्याउनुपर्ने भन्ने तर्कहरु आइरहेकोमा खतिवडाले त्यसको बिरोध गरेका हुन् ।
उता, पुर्व गभर्नरभन्दा अगाडी आफ्नो मन्तब्य राखेर निस्किएका अर्थमन्त्री कृष्णबहादुर महराले साना किसान बिकास बैंकले विपन्न वर्गको उठानमा लिएको लक्ष्य, उदेश्य नै समाजवादको मूल आधारको उदाहरण भएको बताएका थिए । खतिवडाले कृषि अनुदान  व्यक्ति अनुसार नभई सहकारी जस्तो संस्थाको माध्यमबाट हुन सकेमा सही निगरानी हुने पनि बताए । खतिवडालाई संस्थाले कृषि बिकास अभियानका प्रेरक व्यक्तित्व भन्दै सम्मान समेत गरेको छ ।
कार्यक्रममा बैंकका प्रमुख कार्यकारी अधिकृत जलन कुमार शर्माले संस्था किसानको सहभागितामा मात्र नभएर उनीहरुको स्वामित्व निर्माणमा लागेको बताए । त्यस्तै, बैंकका अध्यक्ष खेम बहादुर पाठकले अध्ययनको लागि बैंकले युवाहरुलाई इजरायल पठाउँदै आएकोमा सरकारले नै व्यक्ति छनौट गर्ने कुराहरु आएकोले यो गलत हुन लागेको बताएका छन् । राष्ट्र बैंकले वाणिज्य बैंकहरुलाई प्रत्यक्ष रुपमा विपन्न वर्गमा कुल कर्जा लगानीको २ प्रतिशत हुनुपर्ने व्यवस्था गरेकोले यसले पुँजी स्रोतमा समस्या पर्ने समेत पाठकले बताए ।
४० करोड चुक्ता पुँजी रहेको यो बैंक २०५८ अघि सरकारको परियोजनाको रुपमा सञ्चालनमा रहेको थियो । बैंकले थोक कर्जा लगानीकर्ताको रुपमा सहकारी संस्थाहरुमार्फत् किसानमा लगानी गर्दै आएको छ । राष्ट्र बैंकको निर्देशन अनुसार यस्ता थोक कर्जा लगानी गर्ने राष्ट्रिय स्तरको लघुवित्तको २०७५ असार भित्र चुक्ता पुँँजी ६० करोड रुपैयाँ हुनुपर्ने छ ।

