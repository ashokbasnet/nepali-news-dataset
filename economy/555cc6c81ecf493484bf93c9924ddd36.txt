मौद्रिक नीतिः दुई कार्यकालभन्दा सिइओ हुन नपाउने

सविन मिश्र/उज्यालो ।
काठमाडौं, साउन २ – बैंक तथा वित्तीय संस्थाका अध्यक्ष, सञ्चालक, प्रमुख कार्यकारी अधिकृत तथा प्रबन्ध सञ्चालकहरु लगातार दुई कार्यकाल भन्दा धेरै एउटै पदमा बस्न नपाउने भएका छन् ।
एउटै पदमा लगातार एउटै व्यक्ति बस्दा संस्थाहरुको संस्थागत सुशासन कमजोर हुने भन्दै यस्तो व्यवस्था गरिएको हो ।
चालु आर्थिक वर्ष २०७१/०७२ को मौद्रिक नीति सार्वजनिक गर्दै गभर्नर डा युवराज खतिवडाले यस सम्बन्धि व्यवस्था बैंकहरु आफैंले गरी यो आव भित्रमा केन्द्रीय बैंकमा जानकारी गराउनुपर्ने बताउनुभयो ।
यस्तै राष्ट्र बैंकले मौद्रिक नीतिमार्फत वित्तीय संस्थाको निस्चित प्रतिशत भन्दा धेरै सेयर स्वामित्व भएका व्यक्ति उक्त बैंक तथा वित्तीय संस्थाको कार्यकारी पदमा बस्न नपाउने व्यवस्था पनि गरेको छ । यस्तै २०१७ भित्रमा वित्तीय संस्थाहरुमा इन्टरनेशलन फाइनान्सिङ रिपोर्टिङ सिस्टम (आइएफआरएस) लागु गर्ने मौद्रिक नीतिमा उल्लेख गरिएको छ ।
केन्द्रीय बैंकले वाणिज्य बैंकका साथै विकास बैंक, फाइनान्स कम्पनी तथा लघुवित्त संस्थाको कर्जा–निक्षेपको अनुपातको मासिक रुपमा अनुगमन गर्ने भएको छ । यस्तै आधार ब्याजदरको पनि अनुगमन गरिने गभर्नर खतिवडाले बताउनुभयो । केन्द्रीय बैंकले बैंक तथा वित्तीय संस्थाको पुँजी वृद्धिको योजनालाई कार्यान्वयनमा जोड दिँदै गएको असार मशान्त भित्रमा यो योजना कार्यान्वयन नभएका बैंक तथा वित्तीय संस्थाको लाभांस वितरणमा रोक लगाउने पनि मौद्रिक नीतिमा उल्लेख गरेको छ ।
केन्द्रीय बैंकले बैंक तथा वित्तीय संस्थाले कायम गर्नुपर्ने अनिवार्य नगद मौज्दात अनुपात वाणिज्य बैंकहरुका लागि ६ प्रतिशत, विकास बैंकका लागि ५ प्रतिशत र फाइनान्स कम्पनीका लागि ४ प्रतिशत कायम गरेको छ । यस अघि यो दर वाणिज्य बैंकको हकमा ५ प्रतिशत र विकास बैंकको हकमा ४.५ प्रतिशत थियो ।
यस्तै सरकारले चालु आर्थिक वर्षको बजेटमा व्यवस्था गरे बमोजिम कृषि कर्जाको ब्याजदर ६ प्रतिशत कायम गर्ने व्यवस्था मिलाउने पनि मौद्रिक नीतिमा उल्लेख गरिएको छ ।
मौद्रिक नीतिमा भएका मुख्य व्यवस्थाहरु यस्ता छन्ः

वित्तीय संस्थाले कायम गर्नुपर्ने तरलता अनुपात यथावत
ट्रेजरी बिल्स र विकास ऋणपत्रको बोलकबोल पनि अनलाइन ‘बिडिङ सिस्टम’मा लैजान व्यवस्था मिलाइने
सेयर बजारमा हुने उतार चढावलाई ध्यानमा राखेर वित्तीय स्थायित्व बिग्रन नदिन सेयर धितो कर्जालाई थप व्यवस्थित गर्ने मौद्रिक नीतिको योजना
बैंकको शाखा खोल्न तथा मर्जरलाई सरलीकरण गरिने, बैंकको नयाँ लाइसेन्सको विषयमा भने मौन
वाणिज्य बैंकहरुमा बासल ३ लागु गर्ने विषयमा जोड, पुँजीकोषको फ्रेमवर्क तयार, थप प्रावधान पनि कार्यान्वयन गर्दै लैजाने ।
उपभोक्ता मुद्रास्फिति ८ प्रतिशत कायम राख्ने लक्ष्य
बजेटमा भनिए बमोजिम कृषि कर्जाको ब्याजदर ६ प्रतिशत कायम गर्न व्यवस्था मिलाइने
सरकारी बैंकहरुको निष्क्रिय कर्जा अनुपात ५ प्रतिशत भन्दा धेरै
वित्तीय संस्थाहरुको निक्षेप १३३६ अर्ब ३२ करोड पुगेको छ
उत्पादनशील क्षेत्रमा बैंक तथा वित्तीय संस्थाको लगानी बृद्धिको योजना ।

मौद्रिक नीतिको पूर्ण पाठ पढ्न यहाँ क्लिक गर्नुहोस ।
