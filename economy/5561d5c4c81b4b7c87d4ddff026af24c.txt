प्रथम अन्तर्राष्ट्रिय महिला व्यापार मेला राजधानीमा सुरु, राष्ट्रपतिद्धारा उद्घाटन

काठमाडौं, चैत १९ । प्रथम अन्तर्राष्ट्रिय महिला व्यापार मेला शुक्रबारदेखि राजधानीमा सुरु भएको छ ।राष्ट्रपति बिद्यादेवी भण्डारीले राजधानीको टुँडिखेलस्थित आर्मी अफिसर्स क्लबमा तीन दिनसम्म चल्ने मेलाको उद्घाटन गरेकी हुन् ।त्यसक्रममा राष्ट्रपति भण्डारीले महिलाको श्रमको न्यायोचित कदर हुन नसकेको भन्दै महिला उद्यमीहरुको क्रियाशीलताको प्रशंसा गरिन् ।उनले महिला उद्यमीहरुलाई प्रोत्साहन गर्नका लागि  आवश्यक सहुलियत प्रदान गर्न सरकारलाई आग्रह पनि गरिन् ।महिला उद्यमी महासंघ नेपालले आयोजना गरेको व्यापार मेलामा महिला उद्यमीका ५० भन्दा बढी स्टलहरु राखिएका छन् ।ती स्टलहरुमा महिलाहरुले बनाएका लुगा, गरगहना, अर्गानिक चिया, कफी, महलगायत घरेलु प्रयोगका समानहरु राखिएका छन् ।व्यापार मेलामा भारत, बंगलादेश, भुटान, म्यानमारका महिला उद्यमीहरुको पनि सहभागिता छ ।
