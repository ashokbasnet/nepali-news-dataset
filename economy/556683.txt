गभर्नरले भने : लघुवित्तको कारण मान्छे झुण्डिएर मर्ने अवस्था आयो

 
२ चैत, काठमाडौं । गभर्नर डा चिरञ्जीवि नेपालले लघुवित्तहरु नाफामुखी भइरहेकोमा समेत आलोचना गरेका छन् । ‘लघुवित्तको कारण मान्छेहरु घरबार विहीन भएका छन्, उनीहरु झुण्डिएर मर्नुपर्ने अवस्था आएको छ,’ गभर्नर नेपालले भने । बुधबारबाट राजधानीमा आयोजना भइरेहेको चौथो लघुवित्त सम्मेलनलार्ई सम्बोधन गर्दै गभर्नरले लघुवित्तको आलोचना गरेका हुन् । उनले लघुवित्तहरु अत्यन्त बढि शोषण तिर लागेको र सेयर मूल्यमा बढि ध्यान दिन थाल्दा समस्या आएको समेत बताएका छन् । लघुवित्तलाई प्रोत्साहन गर्दा ‘सामन्ती शोषक वर्ग’लाई आफुले गाँउ पठाए सरह भएको भन्दै आलोचना गरेका छन् ।
उनले लघुवित्तहरु नसुध्रिए कतिलाई बन्द गर्ने र कतिपयलाई कारवाही गर्ने अवस्था पनि आउने स्पष्ट पारेका छन् । अहिले नाफाको १ प्रतिशत ग्राहक संरक्षण कोषमा राख्नु परेको रकमको सीमा वृद्धि गर्न राष्ट्र बैंकलाई बाध्य नपार्न पनि उनले आग्रह गरे । राष्ट्र बैंकले बिकट २२ जिल्लामा जान लघुवित्तको शाखा स्थापनामा प्रोत्साहन गर्दै प्रति ३० लाख शुन्य व्याजदरमा कर्जा समेत उपलब्ध गराउने घोषणा गरेको छ ।
२०७४ चैतबाट गैरसरकारी संस्थालाई लघुवित्तमा परिणत 
वित्तीय कारोबार गर्ने गैरसरकारी संस्थालाई २०७४ चैतबाट लघुवित्तमा परिणत गर्ने र तिनीहरुले २०७५ मंसिरबाट सेयर जारी गर्ने व्यवस्था गर्न लागेको र गभर्नर नेपालले जानकारी दिए ।
नेपाल राष्ट्र बैंकको तथ्यांक अनुसार वित्तीय कारोबार गर्ने २५ गैसस लघुवित्तमा परिणत हुन बाँकी रहेका छन् । यता, कम्पनी रजिष्ट्रारको कार्यालयले भने गैससको स्वामित्वमा लघुवित्त कम्पनी जस्ता नाफामा आधारित संस्था हुन नहुने भन्दै यसमा रोक लगाउँदै आएको थियो ।
कार्यक्रममा सम्बोधन गर्दै बैंकर्स एशोसिएशनका अध्यक्ष अनिल केशरी शाहले लघुवित्त कम्पनीहरुलाई पुँजी अभाव नहुने आश्वस्त गराए । ‘हामीले विपन्न वर्गमा गर्नुपर्ने ५ प्रतिशत रकम लगानी मध्ये ३ प्रतिशत लगानी लघुवित्तबाट गर्न सकिने व्यवस्था अहिले पनि छ, बैंक ठुलो बन्दै छन् जसले गर्दा ३ प्रतिशत रकम पनि उल्लेख्य नै हुनेछ ,’ शाहले आश्वस्त पारे । राष्ट्र बैंकले भाका सारेर आगामी आर्थिक वर्षसम्ममा वाणिज्य बैंकहरुले विपन्न वर्गमा २ प्रत्यक्ष लागनी गर्नुपर्ने व्यवस्था गरेको छ ।
सम्मेलनका संयोजक पिताम्बर प्रसाद आचार्यले हाल लघुवित्तले २४ लाख विपन्न परिवार समेटेको र यसमध्ये ९० प्रतिशत महिला रहेको जानकारी दिए । उनले लघुवित्तसँगको ग्राहकको वित्तीय कारोबारको जानकारी दिने कर्जा सुचना केन्द्रको आवश्यकता समेत औल्याए । लघुवित्त संघका अध्यक्ष रामचन्द्र जाशीले भने यी संस्थामा ग्राहकमा दोहोरोपनाको समस्या रहेकोले यसमा सचेत हुन आग्रह गरे । आर्थिक, सामाजिक र मानवीय मूल्यमा सन्तुलनको नारा दिइएको यो सम्मेलन तीन दिनसम्म चल्नेछ ।
यो पनि पढौं :
गरिबीको रेखामुनी रहेका ४६ लाख मानिस अझै लघुवित्तको दायरा बाहिर
लघु वित्तले झुण्ड्यायो सपना राउतलाई
लघुवित्तको वियोगान्तः ऋण तिर्न नसक्दा झण्डै बेचिएँ
लघु वित्तले बिल्लीबाठः गाउँको पैसा रित्तियो, चेलीबेटी असुरक्षित भए


