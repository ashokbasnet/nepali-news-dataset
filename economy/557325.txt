मुनाफा उच्च भए पनि लघुवित्तको दिगोपना कमजोर ? (हेरौं १२ लघुवित्तको तथ्यांकसहित)

३ चैत, काठमाडौं । लघुवित्तहरु राम्रो मुनाफामा देखिएपनि दिर्घकालको लागि हेरिएको दिगोपनाको आधारमा भने कमजोर देखिएका छन् ।
‘वित्तीय विवरणको आधारमा लघुवित्तको मुनाफा उच्च छ, सेयरमा प्रतिफल पनि उच्च छ तर मूल्य वृद्धिलाई समायोजन गरेर हेर्ने हो भने पुराना र बलिया मानिएका संस्था पनि दिगोपनाको आधारमा कमजोर देखिएका छन्,’ निर्धन उत्थान बैंकका डेपुटि महाप्रबन्धक भोजराज बस्यालले भने । तालिकामा उल्लेखित लघुवित्तहरुको २०७२ असारमसान्त सम्मको तथ्यांकको आधारमा उनले गरेको अध्ययनले यस्तो नतिजा देखाएको हो ।
निर्धन, नेपाल ग्रामिण बिकास, आरएमडीसी जस्ता पुराना र ठुला लघुवित्त कम्पनीहरुको समेत मूल्यवृद्धि र बजार दर समायोजनपछिको सेयरमा प्रतिफल घटेको छ । चौतारी जस्तो सर्वसाधारणमा सेयर जारी गर्न बाँकी लघुवित्तको पनि यो दर ऋणात्मक छ । यसरी यो दर ऋणात्मक हुनुले यिनीहरुको दिगापनाको सम्भाब्यता (भायबिलीटि) कमजोर रहेको देखाउछ ।
बस्यालले यी संस्थाहरुले सेयर पुँजीको प्रयोगमा वृद्धि गरेर, आम्दानी बढाएर र खर्च लागत स्थिर वा कम राखेर यसमा सुधार गर्न सकिने उल्लेख गरेका छन् । आरएसडीसी र साना किसानको तथ्यांक गणनामा बजार दर ७ लिइएकोले पनि आरएमडीसीको पनि नकारात्मक देखिएको उल्लेख छ । संस्थाहरुको पुँजी कोष लागत फरक फरक रहेकोले पनि नतिजा फरक देखिएको हो ।
छिमेक लघुवित्तको पुँजी लागत निर्धनकोभन्दा उच्च भएपनि निर्धनको तुलनामा यसरी गरिएको अध्ययनले छिमेकको सम्भावना दर राम्रो देखाएको छ । यसो हुनुमा छिमेकले स्वपुँजीको प्रयोग उच्च रहेको र त्यसको तुलनामा निर्धनको स्वपुँजी प्रयोग भने कुल पुँजीमा ४० प्रतिशत मात्र रहेकोले पनि यस्तो देखिएको उनले बताए ।
के व्याज बढाउनुपर्छ ?
‘व्याज दर बढाउने हाइन, यसको लागि सञ्चालन खर्च घटाउनुपर्छ, कर्मचारी माथी थप काम दिनुपर्छ, उनीहरुको प्रभावकारीता बढाउनुपर्ने देखिएको छ,’ बस्यालको उत्तर छ । यसबाहेक संस्थाहरुले कर्जा प्रवाहमा वृद्धि गरेर र सदस्यबाट लिइने बचत वृद्धि गरेर पनि सम्भाब्यता बढाउन सकिने उनको तर्क छ ।
एक वर्षको अवधिको तथ्यांकको आधारमा यस्तो गणाना गरेकोले यसलार्ई नै पूर्ण आधार बनाउन नमिल्ने तर यो प्रतिकात्मक हुने बस्यालले बताए । यस्तो अध्ययनको क्रममान्युनत्तम पाँच वर्षको तथ्यांक राम्रो मानिने भएपनि सबैको तथ्यांक प्राप्त गर्न समस्या भएकोले एक वर्षको मात्र तथ्यांक लिएको उनले बताए ।

