पौरखी किसानलाई गाउँमै मनग्य आम्दानी

राजेन्द्र कार्की/उज्यालो

जाजरकोट, कात्तिक १० – १० वर्ष भारतमा रोजगारी गरेर रित्तो हात फर्किएका जाजरकोटका एक युवकले गाउँमै कुखुरापालन गरेर वार्षिक २ लाख रुपैयाँ आम्दानी गरेका छन् । 

कार्कीगाउँ २ का रणबहादुर सिंहले छिमेकीसंग २५ हजार रुपैयाँ ऋण लिएर शुरु गरेको ब्यवसायबाट वर्षमा २ लाख रुपैयाँ नाफा कमाउन थालेका हुन् ।

 

विदेशमा दुख गरेर पनि पैसा कमाउन नसकेपछि निराश भएर घर फर्किएका सिंहले एक वर्षअघि चितवनबाट ब्रोइलर कुखुराका चल्ला ल्याएर घरमै व्यवसाय सुरु गरेका थिए । कमजोर आर्थिक अवस्थाका सिंह ब्यवसाय शुरु गरेपछि गाउँमा आर्थिक हैसियत राम्रो भएकामध्येमा गनिएका छन् ।

‘आफ्नै गाउँमा पसिनाको सदुपयोग गर्नसके सुन फलाउन नि कुनै गाह्रो नहुने रहेछ’ उहाँले भन्नुभयो ‘यति लामो समय अर्काको देशमा बिताएँ, दुःख मात्र पाइयो, अहिले गाउँमै ब्यवसाय शुरु गरेपछि खुसी लागेको छ ।’  

जिल्लाकै नमुना कुखुरापालक सिंहको फर्ममा २०० भन्दा बढी कुखुराहरु छन् । ग्राहकहरु  घरमै कुखुरा किन्न आउने भएकाले बजारको पनि समस्या छैन । उहाँको फर्मबाट जाजरकोट सदरमुकाम, रुकुम, सल्यान र सुर्खेतका बजारहरुमा समेत कुखुरा पुग्छन् । कुखुरापालनबाट हौसिएका सिंहले अब तरकारी खेती, माछा र बंगुरपालन ब्यवसाय गर्ने  योजना वनाउनुभएको छ ।

आफैले ब्यवसाय गरेर राम्रो आम्दानी गर्न सफल सिंहले गाउँका अरुलाई पनि ब्यवसाय गर्न हौस्याएका स्थानीय विकास कोषका सामाजिक परिचालक वद्री पन्तले बताउनुभयो ।

जाजरकोटबाट एक वर्षमा १५ हजार जना भारत र अरु देशमा रोजगारीका लागि गएको अनुमान गरिएको छ । विदेशमा जति दुख गरेमा स्वदेशमा त्यहाँ भन्दा बढी कमाउन सकिने भन्दै सिंहले युवाहरुलाई विदेश नजान आग्रह गर्छन् ।
