धनकुटाबाट ७९ करोडको तरकारी निर्यात

धनकुटा, भदौ ४ – गएको आर्थिक बर्षमा धनकुटाबाट ७९ करोड रुपैयाँ भन्दा बढीको तरकारी बाहिर जिल्लामा निर्यात भएको छ । जिल्लाको सिंधुवा जोरपाटी, गुठीटार, ओख्रे, कन्यापोखरी, रुद्रबारी, कागते मुलघाट, ओख्रे, राजारानी, डाँडाबजार, हिले, पाख्रीबास लगायतका दुई दर्जन कृषि संकलन केन्द्रबाट गोलभेडा, बन्दा, काउली, मुला, लगायत तरकारी निर्यात भएको हो ।

 

धनकुटाको तरकारी नेपालका विभिन्न ठाउँ तथा भारत र वंगलादेशसम्म पुग्ने गरेको जिल्ला कृषि बिकास कार्यालयका प्रबिधिक सहायक नन्दकिशोर अधिकारीले जानकारी दिनुभयो । सबै भन्दा बढी परेवादिनको सिंधुवा तरकारी संकलन केन्द्रबाट करिब २० करोड रुपैयाँ बराबरको काउली, बन्दा, पिरो, खुर्सानी, हरियो खुर्सानी, मटर, तरुल निकासी भएको छ ।

त्यस्तै बेलाहारा गाविसको गुठीटार संकलन केन्द्रबाट १७ करोड ७४ लाख बराबरको गोलभेंडा निकासी भएको छ । यी बाहेक मुलघाट, ओख्रे जोरपाटी, हिले र पाख्रिवासबाट समेत १० करोड भन्दा बढीको तरकारी निकासी भएको जिल्ला कृषि बिकास कार्यालयको तथ्याङ्कमा छ ।

धनकुटामा हिउँदे तरकारी १ हजार ९ सय ९३ हेक्टरमा, बर्षे तरकारी १ हजार ४ सय ४१ हेक्टरमा र बेमौसमी तरकारी ४ हजार ६ सय ६८ हेक्टरमा लगाइन्छ ।
