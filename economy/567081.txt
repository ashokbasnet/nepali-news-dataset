दोस्रो चोटि नयाँ सेयर निष्कासन गर्नेले तत्काल अनुमति नपाउने, निर्देशिका आएपछि मात्रै बाटो खुल्ने

२४ चैत, काठमाडौं । एक पटक नयाँ सेयर (एफपीओ) जारी गरिसकेका कम्पनीले अहिले तत्काल पुनः एफपीओ जारी गर्न नपाउने व्यवस्था गरिएको छ ।
‘अहिलेकै नियम अनुसार समस्या नपर्नेहरुले सेयर जारी गर्न सक्नेछन्, तर दोस्रो पटक एफपीओ गर्न लागेका कम्पनीले भने तत्काल अनुमती नपाउने भएका छन्,’ नेपाल धितोपत्र बोर्डका कानुन बिभाग प्रमुख मुक्तिनाथ श्रेष्ठले भने ।
पहिलो पटक एफपीओ जारी गरेको एक वर्ष नबित्दै पुन :  एफपीओ जारी गर्ने अनुमती माग्दै कम्पनीहरु आउन थालेपछि धितोपत्र बोर्डले यसका कडाई गर्न लागेको हो । बोर्डले तयार गर्न लागेको नयाँ धितोपत्र दर्ता तथा निष्कासन निर्देशिका मार्फत् यससम्बन्धमा व्यवस्था गर्न लागेको श्रेष्ठले जानकारी दिए ।
नयाँ बन्ने निर्देशिकामा हाल परिपत्र तथा निर्देशन दिएर गरिएको व्यवस्थाहरु पनि समावेश हुने छ । कम्पनीहरुले एफपीओ जारी गर्दा मनलाग्दी रुपमा प्रिमियम शुल्क तय गर्न थालेपछि बोर्डले निर्देशन जारी गरेर मूल्य निर्धारण प्रक्रिया समेत तोकेको थियो ।
निर्देशीकामा भइरहेको छलफल प्राथमिक चरणमा नै रहेकोले एक पटक एफपीओ जारी गरेपछि अर्कोपटक एफपीओ जारी गर्ने अवधिबीचको अन्तर कति हुने भन्ने टुंगो लागि नसकेको स्रोतहरु बताउँछन् । कम्पनीहरुले उच्च प्रिमियम मूल्य राखेर एफपीओ जारी गर्ने, प्रिमियमबापत उठेको रकम बोनस सेयर जारी गरेर लाभांश पनि लिने र चुक्ता पुँजी पुनः बढाउने सजिलो रणनीति अवलम्बन गर्न थालेपछि बोर्डले यसमा अंकुश लगाउन थालेको हो ।
हाल धितोपत्र बोर्डमा प्रिमियर इन्स्योरेन्स, शिखर इन्स्योरेन्स, पोखरा फाइनान्स र बुटवल पावर लिमिटेडले एफपीओ जारी गर्ने अनुमती मागेका छन् ।
१ हजार ४ रुपैयाँ रहने गरि ६ लाख ५९ हजार कित्ता एफपीओ जारी गर्न प्रिमियर इन्स्योरेन्सले गत माघ १२ गते नै बोर्डमा पुगेको थियो । पहिलो पटक एफपीओ जारी गर्न गएको यस कम्पनीको कागजी प्रक्रिया पनि अघि नबढेको बोर्डको बेबसाइटमा उल्लेख छ । कम्पनीले एफपीओ जारी गर्न प्रक्षेपित गरेको वित्तीय विवरण र वास्तविक वित्तीय विवरणमा २० प्रतिशतभन्दा फरक पर्न गएमा यसको कारण सहित सुचना सार्वजनिक गर्ने समेत स्पष्ट पारेको थियो । यिनै कारण कम्पनीको प्रक्रिया अगाडी बढ्न नसकिरहेको हुन सक्ने देखिन्छ ।
फागुन २ गते दोस्रो पटक १३ लाख ६२ हजार कित्ता सेयर जारी गर्न अनुमती माग्दै पुगेको शिखर इन्स्योरेन्सले भने तत्काल अनुमती नपाउने पक्का भएको छ । बीमा कम्पनीहरुले २०७५ असारसम्ममा चुक्ता पुँजी वृद्धि गर्न पर्ने गरि बीमा समितिले निर्देशन दिएको छ । जीवन बीमाले २ अर्ब र निर्जीवन बीमाले एक अर्ब चुक्ता पुँजी पुर्याउनु पर्छ ।
त्यस्तै, पोखरा फाइनान्सले फागुन ६ गते ९ लाख ८३ हजार कित्ता र बुटवल पावरले चैत १३ गते ४० लाख ८१ हजार कित्ता सेयर निष्कासन गर्ने अनुमती मागेर बोर्ड पुगेको छ ।
पोखरा फाइनान्सले आगामी असारसम्ममा चुक्ता पुँजी ८० करोड रुपैयाँ पुराईसक्नु पर्नेछ । हाल ५५ करोड चुक्ता पुँजी रहेको कम्पनीले हकप्रद र एफपीओ जारी गरेर पुँजी ७५ करोड पुर्याउने कोशिस गरेको छ । कम्पनीले एफपीओको प्रिमियम मूल्य सार्वजनिक गरेको छैन् । सम्भवतः प्रिमियमको रकमलाई बोनस लाभांश देखाएर नपुग हुने रकम कम्पनीले पुर्याउने भएको हो । राष्ट्र बैंकले चालु आव समाप्तिपछि दिन सकिने बोनस लाभांशलाई पनि चुक्ता पुँजी गणनाको लागि प्रयोग गर्न सकिने सुविधा दिएको छ ।

