विद्युत प्राधिकरण भक्तपुरले एक वर्षमा ५० करोड ६८ लाख उठायो

रमेश गिरी/उज्यालो । 
भक्तपुर, साउन ४ – नेपाल विद्युत प्राधिकरण भक्तपुर शाखाले चालु आर्थिक वर्ष ०७३/०७४ मा विद्युत महसुलबाट ५० करोड ६८ लाख ७० हजार रुपैयाँ संकलन गरेको छ ।
प्राधिकरणले बुधबार आयोजना गरेको पत्रकार सम्मेलनमा यसबारे जानकारी दिँदै प्राधिकरण भक्तपुर शाखाका प्रमुख बिक्रम अमात्यले यसवर्ष विद्युत बिक्रीबाट उक्त रकम संकलन गरेको बताउनुभयो । प्राधिकरणले गत आर्थिक वर्ष ०७२/०७३ मा विद्युत बिक्रीबाट ३१ करोड ७६ लाख ७० हजार रुपैया संकलन गरेको थियो । 
त्यसैगरि प्राधिकरणले आर्थिक वष ०७३/०७४ मा विद्युत चुहावट गर्ने  ३१७ जनालाई कारबाही गरि एक करोड २१ लाख २७ हजार १०५ रुपैयाँ जरिवाना असुली गरेको, कालोसूचिमा परेका ६८ जना ग्राहक मध्येबाट ३७ लाख २५ हजार रुपैयाँ, लाईन काटेका ४३ ग्राहकबाट ४० लाख ५६ हजार नौ सय रुपैयाँ असुली गरेको पत्रकार सम्मेलनमा कार्यालयका लेखा प्रमुख घनश्याम श्रेष्ठले जानकारी दिनुभयो । 
यसअघि आर्थिक वर्ष ०७२/०७३ मा प्राधिकरणले विद्युत चुहावट गर्ने ७२ जनालाई कारबाही गरि १२ लाख ६६ हजार ११७ रुपैया जरिवाना असुली गरेको, कालोसूचिमा परेका ४० जना ग्राहक मध्येबाट २३ लाख ६१ हजार १७५ रुपैयाँ, लाईन काटेका १५७ ग्राहकबाट २५ लाख पाँच हजार एक सय रुपैयाँ असुली गरेको उहाँले जानकारी दिनुभयो । 
प्राधिकरणले विविध शीर्षकमा झण्डै ५ हजार ग्राहकको बाकस फेर्ने, मिटर सिल गरे वापत २२ लाख ९१ हजार आठसय रुपैयाँ संकलन गरेको छ ।
