​यो हप्ता सुनको भाउ घट्यो

काठमार्डौ वैशाख ३१ – सुनचाँदीको भाउ यो हप्ता समग्रमा ४ सय रुपैयाँले घटेको छ । हप्ताको पहिलो दिन आइतबार तोलाको ५६ हजार ६ सय रुपैयाँमा किनबेच भएको सुन अन्तिम दिन शुक्रबार आज ५६ हजार २ सय रुपैयाँमा कारोबार भैरहेको नेपाल सुनचाँदी व्यवसायी महासंघले जनाएको छ ।
पहिलो दिन आइतबार २ सय रुपैयाँले बढेको सुनको भाउ सोमबार एक सय रुपैयाँले घटेर ५६ हजार ५ सय रुपैयाँमा किनबेच भएको थियो । फेरि मंगलबार एकैदिन तोलामा ६ सय रुपैयाँले घटेर ५५ हजार ९ सय रुपैयाँमा झरेको भाउ अस्ति बुधबार ३ सय रुपैयाँले बढेर ५६ हजार २ सयमा कारोबार भएको थियो ।
हिजो र आज स्थिर रहँदै सुन आज तोलाको ५६ हजार २ सय रुपैयाँमा किनबेच भैरहेको नेपाल सुन चाँदी व्यवसायी महासंघले जनाएको छ । चाँदीको भाउ पनि यो हप्ता ५ रुपैयाँले घटेको छ । चाँदी आज तोलाको ७ सय ८५ रुपैयाँमा कारोबार भैरहेको छ ।
