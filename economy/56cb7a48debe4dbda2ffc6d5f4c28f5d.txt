अझै सुरु भएन गरगहनामा मिसाईएको क्याड्मियम परीक्षण प्रविधि

काठमाडौं, फागुन २६ – परीक्षणका रुपमा सञ्चालन भएको झण्डै डेढ महिना बितिसक्दा पनि गरगहनामा क्याड्मियम मिसाईएको नमिसाईएको परीक्षण गर्ने प्रविधिको औपचारिक सुरुवात हुन सकेको छैन । 

 

कहिले अध्ययन भ्रमण र कहिले प्रचार आवश्यक भन्दै ब्यवसायीहरुलेनै आलटाल गरेका कारण सञ्चालन हुन नसकेको श्रोतले दावी छ । केही समय अघि अध्ययनका लागि भन्दै ब्यवसायीहरु भारत भ्रमणमा गएका थिए । भ्रमणबाट फर्किए पछि प्रचार प्रसार आवश्यक छ भन्दै, ब्यवसायीहरु डकुमेन्ट्रि बनाउन लागेका छन् । 

 

सुन चाँदीका गरगहना तथा हस्तकलाका सामग्रीमा क्याडमियम मिसाईएको भन्दै विदेश निकासी हुन नसकेपछि गएको असोजमा झिकाईएको मेसिन गुणस्तर विभागमा राखिएको छ । मेसिन सञ्चालनका बारेमा ब्यवसायीले सिधै विरोध नगर्ने भित्र भित्रै अनेक बहाना बनाउने गरेको श्रोतको दावी छ । 

 

सुनमा एक देखि पाँच प्रतिशत सम्म तथा चाँदीमा भने ८० प्रतिशतसम्म क्याड्मियम मिसाएको फेला परे पछि प्रविधि भित्र्याईएको हो । सुन चाँदी ब्यवसायीहरुले क्याड्मियम गहना राम्रो बनाउने धातु मात्रै भएको भन्दै बचाउ गर्छन् । 

 

क्याड्मियमको मुल्य भने तोलाको जम्मा ५० रुपैयाँ पर्छ । औपचारिक रुपमा सुरु नभएपनि आन्तरिक रुपमा ब्यवासायिले चाहेमा परीक्षण गर्न सक्ने गरी काम गरिरहेको प्रयोगशाला सञ्चालनमा आवद्ध हस्तकला महासंघका अध्यक्ष विकाश धाख्वाले बताउनु भयो ।
