नेपालमा सहकारी स्थापनाको ५७ वर्ष पूरा

काठमाडौ, चैत २० – आज ५७ औं सहकारी दिवस, ‘सहकारी मार्फत दिगो आर्थिक विकास र सामाजिक न्याय’ भन्ने नाराका साथ बिभिन्न कार्यक्रम गरी मनाइदैछ ।
विक्रम संवत २०१३ साल चैत २० गते पहिलोपटक चितवनमा बखान बचत तथा ऋण सहकारी स्थापना भएको सम्झनामा हरेक वर्ष दिवस मनाइने गरिन्छ । दिवसको अवसरमा शुभकामना व्यक्त गर्दै सहकारी मन्त्रालयको समेत जिम्मेवारी सम्हालेका प्रधानमन्त्री सुशील कोइरालाले सहकारीहरु आफैंले पहिल्याएको मार्गलाई आफैंले अनुशरण गर्नुपर्नेमा जोड दिनुभएको छ ।
यसो भएमा नेपालको सहकारी आन्दोलनले समतामुलक आर्थिक विकास र न्यायपूर्ण समाज सिर्जना गर्न ठूलो सघाउ पुग्ने प्रधानमन्त्रीको विश्वास छ ।
सहकारी तथा गरिबी निवारण मन्त्रालयका सचिव लालमणि जोशीले सहकारी क्षेत्रमा देखिएको विकृति एवं जोखिमलाई सम्बोधन गर्दै यस क्षेत्रको प्रवर्द्धनका लागि गुणात्मक सुधारतर्फ ध्यान दिनु सबैको जिम्मेवारी रहेको उल्लेख गर्नुभएको छ ।
