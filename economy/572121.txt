सिर्जना फाइनान्सको नाफा ९५ प्रतिशत बढ्यो

४ बैशाख, काठमाडौं । सिर्जना फाइनान्सको नाफा ९५ प्रतिशतले वृद्धि भएको छ । गत आवको तेस्रो त्रैमाश (चैतसम्म) ४ करोड २४ लाख रुपैयाँ नाफा कमाएको कम्पनीले चालु आवको तेस्रो त्रैमाशमा भने ८ करोड २९ लाख रुपैयाँ कमाएको हो ।
कम्पनीको व्यवसाय कै आकारमा बढोत्तरी भएको छ । गत वर्ष ८ करोड ५२ लाख रुपैयाँ व्याज आम्दानी गरेको कम्पनीले चालु आवमा २० करोड २५ लाख ब्याज आम्दानी गर्न सकेको हो । केही वर्षअघि समस्याग्रस्तमा परेपनि कम्पनीको वित्तीय विवरणमा पछिल्लो समय राम्रो वृद्धि देखिएको छ ।
कम्पनीले २ करोड ८६ लाख रुपैयाँ सम्भावित जाखिम बापतको नोक्सानलाई समेत छुट्याएको छ । कम्पनीको पुँजी कोष अनुपात राष्ट्र बैंकले तोकेको सीमाभन्दा सहज अवस्थामा छ । यो अनुपात १७ प्रतिशत रहेको छ । कम्पनीमा खराब कर्जाको अनुपात घट्दै गएको छ । गत आवमा यो अनुपात ४ प्रतिशतमाथी रहेकोमा हाल २.४६ प्रतिशतमा सिमित भएको छ ।
कम्पनीको बोनस सेयर वितरणपछि चुक्ता पुँजीमा ५८ प्रतिशतले वृद्धि भएको छ । हाल कम्पनीको चुक्ता पुँजी ३० करोड २४ लाख रुपैयाँ पुगेको छ । कम्पनीको निक्षेप २ अर्ब ८३ करोड र २ अर्ब ५३ करोड कर्जा लगानी भएको छ ।
दोस्रो बजारमा ६ सय २२ रुपैयाँमा कारोबार भएको कम्पनीको प्रतिसेयर आम्दानी (बार्षिक) ३६.५७ रुपैयाँ, मूल्य आम्दानी अनुपात १७ गुणा, प्रतिसेयर नेटवर्थ १ सय ४४ रुपैयाँ रहेको छ ।

