राजस्व चुहावट नियन्त्रण गर्न भन्सार विभागलाई अर्थमन्त्रीको निर्देशन

काठमाडौं, कात्तिक १३ – अर्थमन्त्री डा.रामशरण महतले कार्यप्रणालीमा सुधार गरेर राजस्व चुहावट नियन्त्रण गर्न भन्सार विभाग मातहतका कर्मचारीलाई निर्देशन दिनुभएको छ ।
काठमाडौंमा बिहीबार सुरु भएको भन्सार व्यवस्थापन तथा मूल्यांकन गोष्ठीमा अर्थमन्त्री महतले लक्ष्य अनुसार राजस्व संकलन हुँदै आएपनि चुहावटको ठूलो समस्या रहेको भन्दै भन्सार विभाग मातहतका कर्मचारीले कार्यप्रणालीमा सुधार गर्न आवश्यक रहेको बताउनुभयो । गोष्ठीको सुरुमै भन्सार विभागका महानिर्देशक सूर्यप्रसाद आचार्यले चालु आर्थिक वर्षको प्रथम त्रैमासिकमा भन्सार विभागले लक्ष्यको १ सय ११ प्रतिशत प्रगति हासिल गरेको तथ्यांक प्रस्तुत गरेकामा अर्थमन्त्री महतले सामानको आयात बढेका कारण भन्सारको संकलन बढेको भन्दै चुहावट रोक्नतर्फ भन्सार विभागले प्रभावकारी कदम चाल्नुपर्ने बताउनुभयो । उहाँले चुहावट नियन्त्रणका लागि भन्सार प्रशासनमा सुधार आवश्यक रहेको बताउनुभयो ।
गएको आर्थिक वर्ष १ खर्ब ५९ अर्ब रुपैयाँ भन्सार संकलन गरेको भन्सार विभागले चालु आर्थिक वर्षको पहिलो त्रैमासिकमा ४५ अर्ब ५० करोड रुपैयाँ संकलन गरेको छ । अर्थमन्त्री महतले भन्सारका कर्मचारीहरुमा लामो समयसम्म फाइलहरु निर्णय नगरी पेन्डिङमा राख्ने, व्यवसायीहरुलाई साना साना कुरामा अनावश्यक दुःख दिने, मूल्यांकनको काममा गम्भीरता नदेखाउने लगायतका समस्याहरु रहेको भन्दै यी समस्याको समाधान भए भन्सार राजस्व संकलन उल्लेख्य रुपमा बढ्ने बताउनुभयो ।
पाँच दिनसम्म चल्ने गोष्ठीमा मुलुकका सबै भन्सार कार्यालयका अधिकृतहरु सहभागी छन् । गोष्ठीमा भन्सार प्रशासनको व्यवस्थापनलाई प्रभावकारी बनाउने र भन्सार मूल्यांकनमा देखिएका समस्या समाधान गर्ने बारेमा छलफल हुने भन्सार विभागका अधिकारीहरुले बताएका छन् ।
