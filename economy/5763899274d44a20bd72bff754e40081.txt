घट्दै छ उपत्यकामा ग्यास टेम्पोको संख्या

काठमाडौं, मंसिर १२ — काठमाडौं उपत्यकामा संचालनमा रहेका ग्यास ट्याम्पोको संख्या घट्न थालेको छ । ग्यास ट्याम्पो विस्थापित गर्नका लागि व्यवसायीलाई त्यही रुटमा डिजेल गाडी किन्न पाउने व्यवस्था गरिएसँगै ग्यास ट्याम्पोको संख्या घट्न थालेको छ । 

 

ग्यास ट्याम्पो हटाउने सरकारी योजना अनुसार दुई वर्षअघि व्यवसायी र सरकारबीच भएको सहमति अनुसार ग्यास ट्याम्पो व्यवसायीहरुले ट्याम्पो हटाएर डिजेल गाडी किन्ने क्रम बढिरहेको छ । कलंकीदेखि बालकोट तथा रत्नपार्कदेखि काँडाघारी लगायतका रुटमा ग्यास ट्याम्पो विस्थापित भैसकेका र टेम्पो हटाएर अहिलेसम्म झण्डै १ सय २० वटा डिजेल गाडी आयात गरिएको ग्यास तथा मझौला यातायात व्यवसायी समितिका उपाध्यक्ष लबकुमार केसीले जानकारी दिनुभयो । 

 

अझै पनि झण्डै साढे ३ सयको हाराहारीमा ग्यास ट्याम्पो संचालनमा रहेका र बाँकी रहेकालाई पनि क्रमशः गाडिले विस्थापन गरिने केसीले जानकारी दिनुभयो । ट्याम्पो संचालन हुने व्यस्त रुटमा गाडी संचालन गर्न पाउने भएपछि व्यवसायीहरु ट्याम्पो हटाएर डिजेल गाडिमा आकर्षित भएका उहाँले बताउनुभयो । 

 

यसअघि सफा परिवहन भन्दै ५६ सालमा काठमाडौंमा ग्यास ट्याम्पो भित्राइएपनि ग्यास ट्याम्पोमा पटकपटक आगलागी तथा अरु दुर्घटना हुने र प्रदुषण पनि बढि गराउने भएपछि सरकारले त्यसलाई हटाउने योजना बनाएको हो ।
