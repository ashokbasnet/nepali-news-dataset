पूँजी वृद्धिका लागि थप ३७ वित्तीय संस्था मर्जर र एक्वायर प्रक्रियामा
 

१९ बैशाख, काठमाडौं । चुक्ता पुँजी वृद्धि गर्ने राष्ट्र बैंकको निर्देशन पुरा गर्ने क्रममा अहिले ३७ बैंक तथा वित्तीय संस्थाहरु मर्जर तथा एक्विजिसनको प्रक्रियामा रहेका छन् । तीमध्ये ५ वाणिज्य बैंकले मात्रै कुल १२ संस्था प्राप्ति (एक्वायर) गरेर आफुमा विलय गर्न लागेका छन् ।
नेपाल इन्भेष्टमेन्ट बैंकले एस डेभलपमेन्ट बैंक, कुमारी बैंकले काष्ठमण्डप डेभलपमेन्ट बैंक, महाकाली बिकास बैंक, क्राँक्रेबिहार बिकास बैंक र पश्चिमाञ्चल फाइनान्सलाई एक्वायर गर्न लागेका हुन् । त्यस्तै, सिभिल बैंकले हामा मर्चेन्ट बैंकिङ एण्ड फाइनान्स र युनिक फाइनान्स मर्जर एक्वायर गर्ने भएको छ । यसले आगामी जेठ ४ गते हुने साधारणसभामा एक्विजिसनको प्रस्ताव लैजादैछ ।
जनता बैंकले सिद्धार्थ डेभलपमेन्ट बैंकलाई र सेञ्चुरी कमर्सियल बैंकले अरनिको डेभलपमेन्ट, इन्नोभेटिभ डेभलपमेन्ट, अल्पाइन डेभपमेन्ट, सगरमाथा फाइनान्सलाई एक्वायर गर्दैछ ।

केही बिकास बैंकहरुले पनि अन्य संस्था एक्वायर गर्ने बाटो रोजेका छन् । देव बिकास बैंकले साझा बिकास बैंक र युनियन फाइनान्सलाई एक्वायर गर्ने भएको हो । त्यस्तै, सांग्रिला डेभलपमेन्ट बैंकले कसमस डेभलपमेन्ट बैंक र नेपाल कम्युनिटी डेभलपमेन्ट बैंकलाई एक्वायर गर्न लागेको छ ।
७ जोडी वित्तीय संस्थाहरुले भने मर्जरको बाटो रोजेका छन् । हालै एभरेष्ट बैंकले पनि मर्जर तथा एक्विजिसन गर्ने प्रस्ताव गरेको छ । बैंकले यही बैशाख २० गते हुने आफ्नो बिशेष सधारण सभामा यो प्रस्ताव लैजादैछ । यद्यपी बैंकले मर्जर वा एक्वायर गर्ने संस्था भने किटान गरेको छैन ।
चुक्ता पुँजी वृद्धिको निर्देशनले वाणिज्य बैंकको भन्दा पनि बिकास बैंक र वित्तीय संस्थाको संख्यामा कटौती गर्ने देखिएको छ । हुनतः चुक्ता पुँजी वृद्धिको निर्देशन आउनु अगावै २०६८ ताका मर्जर नीति आएको थियो । चुक्ता पुँजी वृद्धिको नीति आउनु अगाडि नै ४८ संस्था भने मर्जर र एक्विजिसनको कारण विलय भइसकेका थिए । गत फागुनसम्ममा कुल १ सय ३४ संस्था मर्जर तथा एक्विजिसनमा गएर ४३ संस्थामा सिमित भएका छन् । सो अवधिमा ९१ वटा संस्था विलय भएका हुन् ।
अहिले प्रक्रियामा प्रवेश गरिसकेका संस्थासमेत जोड्दा विलय हुने संस्थाको संख्या १ सय १४ पुग्ने देखिएको छ । यो प्रक्रियापछि बाँकी हुने संस्था करिब ५७ रहने छन् । हालसम्मको प्रगतिको आधारमा हेर्दा भने राष्ट्र बैंकको पुँजी वृद्धिको निर्देशनले लगभग ६६ संस्थामात्र विलय भएका वा हुनेछन् । हुनत : चुक्ता पुँजी वृद्धिको निर्देशन पुरा गर्ने अवधि अब २ महिना १५ दिनको हाराहारीमा मात्र रहेको छ । त्यसैले पुँजी पुर्याउन नसक्ने संस्थाहरु अन्त्यसम्ममा भए पनि मर्जर वा एक्विजिसनको प्रक्रियामा भने जान सक्छन् ।
राष्ट्र बैंकले २०७४ असार मसान्तसम्म वाणिज्य बैंकहरुले चुक्ता पूँजी रु. ८ अर्ब, राष्ट्रिय स्तरका विकास बैंकहरुले रु. २ अर्ब ५० करोड, ४ देखि १० जिल्ला कार्यक्षेत्र भएका विकास बैंकहरुले रु. १ अर्ब २० करोड पुर्याउन पर्ने व्यवस्था गरेको छ ।
त्यस्तै, निर्देशन अनुसार १ देखि ३ जिल्ला कार्यक्षेत्र भएका विकास बैंकहरुले रु. ५० करोड तथा राष्ट्रिय स्तरका र ४ देखि १० जिल्ला कार्यक्षेत्र भएका वित्त कम्पनीहरुले रु. ८० करोड एवम् १ देखि ३ जिल्ला कार्यक्षेत्र भएका वित्त कम्पनीहरुले रु. ४० करोड पुर्याउनुपर्ने छ ।
 यो पनि पढ्नुस् :  पुँजी बढाएर बैंक संख्या घटाउने नीतिमा राष्ट्र बैंक असफल 

