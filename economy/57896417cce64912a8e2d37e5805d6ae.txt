पूर्वाञ्चल महोत्सवमा ३० हजार बढीले अवलोकन गरे

उदयपुर, फागुन १९ - उदयपुरको सदरमुकाम गाईघाटमा जारी दोस्रो पूर्वाञ्चल क्षेत्रीय महोत्सवको चौथौं दिन सोमबारसम्म तीस हजार बढीले अवलोकन गरेका छन ।
दश दिनसम्म चल्ने महोत्सवमा एक लाख बढीले अवलोकन गर्ने र ५० लाख रुपैयाँ भन्दा बढिको टिकट बिक्री हुने आयोजकको दावी छ ।
आर्थिक विकासको मूल आधार, सह अस्तित्व उद्योग र व्यापार भन्ने नाराका साथ सुरु भएको महोत्वसवमा कृषि प्रदर्शनी, डेरी प्रदर्शनी, खाना महोत्सव, अटो, हस्तकला, मेसेनरी औजार, फुड एनड वेभरेज, र कर्पोरेटलगायतका एक सय २५ वटा स्टल राखिएका छन ।
महोत्सवमा स्टलहरुमा कृषि तथा घरेलु उत्पादनलाई प्राथमिकता दिइएको आयोजकले जनाएको छ । त्रियुगा उद्योग बाणिज्य संघको आयोजनामा भएको महोत्सवको उद्घाटन उद्योग मन्त्री कर्णबहादुर थापाले गर्नु भएको हो ।
महोत्सवमा मुलुकका विभिन्न जिल्लाहरुका स्थानीय स्तरमा उत्पादित वस्तुहरुको बजार प्रवद्धन साथै सोको पहिचान गर्ने, विभिन्न प्रविधिलाई थप टेवा पुर्‍याउने, कृषिजन्य लघु, घरेलु तथा साना उद्योग प्रवद्धन गर्ने, आवश्यक ज्ञान, उद्यमशीलता र प्रविधि हस्तान्तरण गर्न सहयोग पु¥याउने उद्देश्य राखिएको त्रियुगा उद्योग बाणिज्य संघका अध्यक्ष गजेन्द्र भगतले जानकारी दिनुभयो ।
महोत्सवको राष्ट्रिय तथा स्थानीय स्तरका कलाकारहरुको प्रस्तुति रहेको छ । त्यसैगरी विश्वकै होचो व्यक्ति चन्द्रबहादुर डाँगीलाई समेत स्टलमा राखिएको छ । बालबालिकाकालागि बिभिन्न बाल उद्यान, मनोरञ्जनका सामग्रीहरुसमेत राखिएको छ ।
