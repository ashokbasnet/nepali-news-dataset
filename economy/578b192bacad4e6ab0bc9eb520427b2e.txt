छाला वस्तु तथा जुत्ता प्रदर्शनी सकियो

काठमाडौं, पुस १५ – छाला वस्तु तथा जुत्ता चप्पलहरूको एघारौं औद्योगिक प्रदर्शनी मंगलबार सकिएको छ । गएको बुधबारदेखि काठमाडौंको भृकुटी मण्डपमा सुरु भएको प्रदर्शनी मंलबार सकिएको हो ।
यो वर्ष छाला जुत्ताका सामग्री सहित कपडाको सुटको पनि प्रदर्शनी गरिएको थियो । प्रदर्शनी  अवधिभर करिब ९५  हजारले अवलोकन गरेको अनुमान आयोजकले गरेको छ । छाला जुत्ता तथा वस्तु उत्पादक संघले छाला जुत्ताको प्रदर्शनीमा पहिलो पटक कपडाका स्टल राखेको हो ।
संघले प्रदर्शनीमा जुत्ता, चप्पल, सर्ट, पाइन्ट र सुट लगायतका सबै वस्तुमा १५ प्रतिशत छुटको व्यवस्था गरिएको थियो । नेपालमा अहिले छाला जुत्ता तथा वस्तुको उत्पादनमा १ हजार भन्दा बढी उद्योग संलग्न छन् ।
उद्योग खुल्ने क्रम बढे पनि नेपाली उत्पादनले ५५ प्रतिशत भन्दा बढी बजार ओगट्न सकेका छैनन् । हरेक करिब ५ करोड जोर जुत्ता चप्पलको खपत हुने गरेकामा ४५ प्रतिशत बजार विदशी जुत्ता चप्पलले ओगट्दै आएका छन् । गएको आर्थिक वर्ष २ अर्ब ४८ करोड ७० लाख रुपैयाँको जुत्ता चप्पल आयात गरिएको थियो ।
