बीओकेको नाफा ८३ प्रतिशत वृद्धि, एक्विजिशनपछि लक्ष्मीको अवस्था सन्तोषजनक

२१ बैशाख, काठमाडौं । बैंक अफ काठमाडौंको नाफा करिब ८३ प्रतिशतले वृद्धि भएको छ । गत आवको तेस्रो त्रैमाश (चैतसम्म) ४८ करोड रुपैयाँ नाफा कमाएको बैंकले चालु आवको तेस्रो त्रैमाशमा भने ८८ करोड रुपैयाँ कमाएको हो ।
बैंकको व्यवसाय आकारमा नै बढोत्तरी भएको छ । गत वर्ष १ अर्ब ९३ करोड रुपैयाँ व्याज आम्दानी गरेको बैंकले चालु आवमा १ अर्ब ७ करोड ब्याज आम्दानी गर्न सकेको हो । ब्याज आम्दानीमा ८० प्रतिशतको वृद्धि देखिएको छ ।
बैंकको कुल सञ्चालन अम्दानी ६९ प्रतिशतले बढेर २ अर्ब ४५ करोड रुपैयाँ पुगेको छ । बैंकले करिब ५२ करोड रुपैयाँ आम्दानी फि, कमिसन, बैदेशीक मुद्राको विनिमय र अन्य आम्दानीबाट गरेको छ ।
बैंकले १० करोड रुपैयाँ राइट ब्याक गरेको छ । बैंकको कुल कर्जामा खराब कर्जाको दरमा १.७६ प्रतिशत छ । बैंकले २१ करोड ६८ लाख रुपैयाँ सम्भावित जाखिम बापतको नोक्सानलाई समेत छुट्याएको छ ।
बैंकको पुँजी कोष अनुपात राष्ट्र बैंकले तोकेको सीमाभन्दा सहज अवस्थामा छ । यो अनुपात १३.३३ प्रतिशत रहेको छ । बैंकको कर्जा निक्षेप अनुपात (सीसीडी रेसियो) ७७ प्रतिशत छ ।
बैंकको चुक्ता पुँजीमा ५ अर्ब ६२ करोड रुपैयाँ पुगेको छ । बैंकको सञ्चिती तथा जगेडा कोषमा ३ अर्ब ३ करोड रुपैयाँ छ । बैंकको निक्षेप करिब ७३ प्रतिशतले बढेर ७० अर्ब र कर्जा ८० प्रतिशत बढेर ६२ अर्ब लगानी भएको छ । बैंकको कर्जा दिदा आधार मानिने बेस रेट पुसको ७.१० प्रतिशतको तुलनामा बढेर ९.३५ पुगेको छ ।
बैंकको प्रतिसेयर आम्दानी २१ रुपैयाँ, मूल्य आम्दानी अनुपात २५ गुणा, प्रतिसेयर नेटवर्थ १ सय ५३ रुपैयाँ रहेको छ । बैंकको सेयरमा प्रतिफल केही घटेको छ । गत आवमा १५.५९ रहेको बैंकको सेयरमा प्रतिफल हाल भने १४.३१ छ ।
लक्ष्मी बैंक
लक्ष्मी बैंकको नाफा २९ प्रतिशतले वृद्धि भएको छ । गत आवको तेस्रो त्रैमाश (चैतसम्म) ५६ करोड रुपैयाँ नाफा कमाएको बैंकले चालु आवको तेस्रो त्रैमाशमा भने ४४ करोड रुपैयाँ कमाएको हो ।
बैंकको व्यवसाय आकारमा बढोत्तरी भएको छ । गत वर्ष ८९ करोड रुपैयाँ व्याज आम्दानी गरेको बैंकले चालु आवमा १ अर्ब १७ करोड ब्याज आम्दानी गर्न सकेको हो । ब्याज आम्दानीमा करिब ३१ प्रतिशतको वृद्धि देखिएको छ । प्रोफेसनल दियालो बैंकसँग मर्जर पछिको पहिलो वित्तीय विवरण प्रकाशित गरेको बैंकको व्यवसायको वृद्धिमा सहयोग पुगेको देखिन्छ ।
बैंकको कुल सञ्चालन अम्दानी २९ प्रतिशतले बढेर १ अर्ब ६४ करोड रुपैयाँ पुगेको छ । बैंकले करिब ४७ करोड रुपैयाँ आम्दानी फि, कमिसन, बैदेशीक मुद्राको विनिमय र अन्य आम्दानीबाट गरेको छ ।
बैंक यसअघि खराब कर्जामा रहेको ४ करोड ९० लाख रुपैयाँ उठाउन सफल भएको देखिन्छ । बैंकको कुल कर्जामा खराब कर्जाको दरमा १.७९ प्रतिशत छ । बैंकले २७ करोड रुपैयाँ सम्भावित जाखिम बापतको नोक्सानलाई समेत छुट्याएको छ ।
बैंकको पुँजी कोष अनुपात राष्ट्र बैंकले तोकेको भन्दा टाइट अवस्थामा छ । यो अनुपात ११.०४ प्रतिशत रहेको छ । बैंकको कर्जा निक्षेप अनुपात (सीसीडी रेसियो) ७३ प्रतिशत छ ।
बैंकको चुक्ता पुँजीमा ३ अर्ब १५ करोड रुपैयाँ पुगेको छ । यस बैंक एभरेष्ट बैंकसँग मर्जरमा जान लागेको भन्ने अप्रमाणित खबरहरु आएका छन् । बैंक आफैले अबको दुई महिनाभित्रमा राष्ट्र बैंकले तोकेको चुक्ता पुँजी ८ अर्ब पुर्याउन सक्ने अवस्था देखिएको छैन् ।
बैंकको सञ्चिती तथा जगेडा कोषमा ४ अर्ब ३२ करोड रुपैयाँ छ । बैंकको निक्षेप करिब ३२ प्रतिशतले बढेर ५७ अर्ब र कर्जा ३९ प्रतिशत बढेर ५० अर्ब लगानी भएको छ । बैंकको कर्जा दिदा आधार मानिने बेस रेट पुसको ७.५८ प्रतिशतको तुलनामा बढेर ९.८८ पुगेको छ ।
बैंकको प्रतिसेयर आम्दानी २४ रुपैयाँ, मूल्य आम्दानी अनुपात १९.९८ गुणा, प्रतिसेयर नेटवर्थ २ सय ३७ रुपैयाँ रहेको छ । बैंकको सेयरमा प्रतिफल केही घटेको छ । गत आवमा १३.२९ रहेको बैंकको सेयरमा प्रतिफल चालु आवको दोस्रो त्रैमाशमा भने १२.१९ पुगेको थियो । तेस्रो त्रैमाशमा भने केही घटेर १०.७२ प्रतिशतमा सिमित भएको छ ।

