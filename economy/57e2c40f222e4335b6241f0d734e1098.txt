शरणार्थी शिविरमा दैनिक ४० लाख रेमिट्यान्स

गोपाल गड्तौला/उज्यालो । झापा – दुई दशक अघि शरणार्थीका रुपमा नेपाल भित्रिएका भुटानी शरणार्थीको तेश्रो देश पुर्नवास सँगै झापा मोरङ् क्षेत्रमा विचित्रको आर्थिक कारोवार शुरु भएको छ ।
बितेको पाँच बर्षमा ८० हजारभन्दा धेरै भुटानी शरणार्थी पुनर्वास भएर विभिन्न आठ देश पुगे । पुनर्वाससँगै झापा र मोरङ्का शिविरमा रहेका आफन्तलाई आर्थिक सहयोग गर्ने क्रम पनि बढ्यो ।
हिजो आज दैनिक सरदर ३५ देखि ४० लाख रुपैंया रेमिट्यान्स भित्रिने गर्छ भुटानी शरणार्थी शिविरमा । यसले झापा र मोरंगका दुई समुदायबीचको सामाजिक सम्बन्ध र आर्थिक कृयाकलाप गतिशिल भएको छ ।
पश्चिमा मुलुकबाट भित्रिने  पैसाले झापा र मोरङ्का मुख्य बजार र शरणार्थी शिविर आसपासमा साना तिना बजारको मुहारै फेरिएको छ ।
दमक उद्योग बाणिज्य संघका अध्यक्ष प्रकाश प्रसाईंको बुझाईमा पश्चिम झापाको आर्थिक कारोबारमा शरणार्थी शिबिरले गतिलो गतिदिएको छ । “बेलडाँगीमा मात्र दैनिक चालिस लाख हाराहारी रकम आँउछ”, प्रसाईले भन्नुभयो “यो पैसा यहिँको उपभोक्ता बजारमा खर्च भइरहेको छ ।”
सहायताको भरमा बाँचेका भुटानी शरणार्थीको बस्तिको रंगरुप फेरिँदै गएको छ हिजोआज । पसलहरुमा प्राय ग्राहकको खाँचो छैन । मानिसहरुको भिडभाड बेलडाँगी र वरपरको बजारमा हरदम टुट्दैन । कारोबार पनि बढ्दो छ । कपडा पसले कृष्णप्रसाद निरौलाको शब्दमा भन्ने हो भने यो सब बाहिरबाट आँउने रेमिट्यान्सको प्रभाब हो ।
महँगा माल बस्तु किन्नका लागि गोजी भरिलो चाहियो । त्यसका लागि शिबिरमा बस्ने शरणार्थीलाई लम्बे बाटो गएका आफन्तहरुको सहयोग काफी छ हिजो आज ।
बेलडाँगी १ शरणार्थी शिबिरका मनबहादुर लेप्चालाई अमेरिकामा रहेका दाजुभाइले भर्खरै ५० हजार रुपैयाँ पठाइदिएका थिए । आफन्तले पठाइदिएको रेमिट अर्थात बिप्रेषण ल्याउने मनी ट्रान्सफर झापाका चल्तिका अरु बजार भन्दा ज्यादा त शरणार्थी शिबिर आस पासमै खुलेका छन् । बेलडाँगी शरणार्थी शिबिरको आडैमा रहेका बजारमा मात्र त्यस्ता मनी ट्रान्सफर ३६ वटा रहेका छन् । तिनै मध्येको एउटा मनी ट्रान्सफरका सञ्चालक टिका सापकोटा दैनिक सरदर दैनिक एकलाख रुपँयाँ बाँडिरहेको बताउनुहुन्छ ।
शरणार्थी सम्बन्धी संयुक्त राष्ट्रसंघीय उच्च आयोगको संयोजनमा शरणार्थी शिविरमा रहेका भुटानीको भरण पोषण चलिरहेको छ ।  तर शिविर र वरपर पत्यारै नलाग्ने गरी उपभोक्ता बजार बढेको छ ।
सुनचाँदीको कारोबार पनि बढ्दो छ । झापा दमकका एकजना सुन चाँदी ब्यबसायी दिपक लोहारलाई पनि कामको चाप उत्तिकै छ । रहेकाले मात्र होइन पुनर्बासमा गएकाहरुले पनि सुनका गरगहनाको अर्डर गर्ने गरेका छन् । उहाँ भन्नुहुन्छ “त्यस्तो अर्डर अनुसार बनाएको गहना यहाँबाट पुनर्बासमा जानेहरुले लगिदिने गरेका छन् ।”
