नबिल बैंकको बिरोधमा सोमबार कुनैपनि बैंकको लागि धितो मूल्यांकन नहुने

२४ वैशाख, काठमाडौं । नेपाल भ्यालुयर्स एशोसिएशनमा अबद्ध मूल्यांकनकर्ताहरुले सोमबार कुनैपनि बैंक तथा वित्तीय संस्थाका लागि धितो मूल्यांकन सम्बन्धि कार्य नगर्ने भएको छ ।
आफ्ना सदस्य श्रेष्ठ कन्सल्ट्यान्सका इञ्जिनियर बिशाल सिंह अमात्यलाई कालो सुचीमा राखेको र हाल फौजदारी मुद्धा लगाइएको बिरोधमा यस्तो कार्यक्रम राखिएको एशोसिएशनले बताएको छ । एशोसिएशनले संकेतिक बिरोध स्वरुप बैंक तथा वित्तीय संस्थाहरुबाट सहयोग जुटाउन सोमबार मूल्यांकन कार्य रोक्ने भएको हो ।
नबिल बैंकबाट ओम शान्ती इन्टरनशनलको नाममा जारी भएको २५ लाख रुपैयाँको कर्जा असुल गर्न समस्या भएपछि इञ्जिनियर अमात्य फौजदारी मुद्धामा पक्राउ परेका हुन् । तर कर्जा लिएको संस्था ओम शान्ती इन्टरनेशनलले मालपोतबाटै प्रमाणित देखिने फर्जी जग्गा धितोमा राखेकोले एशोसिएशनले यसमा आफ्नो संग्लनता नभएको बताउदै आएको छ ।
ओम शान्तीको नाममा जारी भएको सो कर्जा असुल हुन नसकेपछि बैंकले धितो बिक्री गरेर उठाउन खोजेको हो । तर धितो नै फर्जी भएपछि कर्जा असुल गर्न समस्या परेको हो ।
यता, एशोसिएशनले भने बैंककै कर्मचारीले तयार पारेको प्रतिवेदनको आधारमा मूल्यांकनकर्ताले मूल्यांकन गरिदिने व्यवस्था भएकोले यसमा बैंकले आफ्नो कर्मचारीलाई छुट दिएको तर कन्सल्ट्यान्सलाई भने कारवाहीको लागि प्रक्रिया अगाडी बढाएको भन्दै बिरोध गरेको हो ।
एशोसिएशनका अनुसार धितो मुल्यांकन प्रक्रियामा धितो सम्बन्धि कागजातहरु मूल्यांकनकर्ताले जाँच बुझ गर्ने तर धितोको वास्तविक स्थिति बुझ्न बैंकले आफ्नै कर्जा प्रवाह बिभागका कर्मचारी खटाएर स्थलगत निरिक्षण प्रतिवेदन तयार पार्ने व्यवस्था हुन्छ । बैंकका कर्मचारी सन्तोष प्रसाद पाण्डेले सो कर्जा जारी गरेका थिए ।
बैंकले भने केही समय अगाडी प्रेश विज्ञप्ति जारी गरेर फौजदारी मुद्धा चलाउने लगायतको काम राज्य स्वयंमले गर्ने भएकोले सो समयमा प्रकाशित समाचारहरु कपोकल्पित भएको उल्लेख गरेको छ । भ्यालुयर्स एशोसिएशनसँगै इन्जिनियर्स एशोसिएशन पनि बैंक बिरुद्ध उत्रिएको छ । नेपाल भ्यालुयर्स एशोसिएशनले गत शुक्रबार पनि बैंकको केन्द्रिय कार्यालय अगाडी धर्ना दिएको थियो ।

