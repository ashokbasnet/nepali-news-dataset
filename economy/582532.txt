सिनर्जी हाइड्रोमा लगानी गर्नेले अधिकत्तम १ सय ८१ मूल्य पाउने , फर्वाडको कति गुणा ?

२६ बैशाख, काठमाडौं । सिनर्जी हाइड्रोपावरमा लगानी गरेकाले पहिलो कारोबारको लागि अधिकत्तम १ सय ८१ रुपैयाँभन्दा बढि नपाउने भएका छन् ।
कम्पनीले नेप्सेमा प्रस्तुत गरेको वित्तीय विवरणको आधारमा यस्तो देखिएको हो । विवरण अनुसार कम्पनीको नेटवर्थ ६५ रुपैयाँ रहेको छ । नेप्सेले पहिलो कारोबारको लागि नेटवर्थको अधिकत्तम ३ गुणासम्म मात्र मूल्य तोकिदिने गरेको छ ।
यस आधारमा कम्पनीको पहिलो कारोबार गर्न प्रतिसेयर ६५ देखि १ सय ८१ रुपैयाँभित्र कारोबार गर्नुपर्ने हुन्छ । अंकित मूल्य १ सयमा लगानी गरेकालाई तोकिएको अधिकत्तम मूल्यमा कारोबार भएमा करिब ४५ प्रतिशत मुनाफा भने हुनेछ । कम्पनीको सेयर आगामी सोमबारबाट कारोबारमा आउने छ । कम्पनीको ७ लाख कित्ता सेयर गत सोमवार सूचीकृत भएको हो ।
यता, फवार्डका लगानीकर्ताहरुले भने पहिलो कारोबारको लागि कम्तिमा पनि तीन गुणा बढि मूल्य पाउनेछन् । १ सय रुपैयाँ अंकित मूल्यमा सेयर हालेका लगानीकर्ताले पहिलो कारोबारको लागि न्युनत्तम ३ सय ५१ रुपैयाँ पाउने भएका हुन् ।
तर, नियम अनुसार पहिलो कारोबारको लागि कम्पनीको नेटवर्थको तीन गुणासम्म अधिकत्तम मूल्य पाइने भएकोले लगानीकर्ताले अधिकत्तम १ हजार ५२ रुपैयाँ पाउँन सक्छन् । यसो भएमा पहिलो कारोबारमा नै करीब ३ गुणा प्रतिफल लगानीकर्ताको हात लाग्ने देखिएको छ । मंगलबार कम्पनीको २० लाख कित्ता सेयर सूचीकृत भएको हो । कम्पनीको सेयर कारोबार भने आगामी मंगलबारबाट सुरु हुनेछ ।
कम मुल्य पाएका लघुवित्त कम्पनीको समेत दैनिक १० प्रतिशतको दरमा मूल्य बढाएर किनबेच हुँदै आएकोमा कम्पनीले माथिल्लो मूल्य रेञ्ज नै १ हजार ५२ पाएको छ । यस कम्पनीको पहिलो करोबार माथिल्लो रेञ्जबाट नै गर्न लगानीकर्ताहरु लाग्ने सम्भावना उच्च छ । नेप्सेमा दैनिक कारोबारमा प्रतिपटक २ प्रतिशतले मूल्य घटबढ हुन सक्छ भने दिनभरमा १० प्रतिशतले घटबढ गर्न सकिने व्यवस्था रहेको छ ।

