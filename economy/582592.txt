जलविद्युतको हकप्रद आशमा लगानीकर्ता, नेप्सेमा दोहोरो अंकको वृद्धि

२६ बैशाख, काठमाडौं । केही जलविद्युत् कम्पनीहरुबाट हकप्रद पाइने आशमा यो क्षेत्रले समग्र बजारलाई नै वृद्धि गरेको छ ।
‘अहिले बजार वृद्धिको प्रयासमा रहेकोले एउटा क्षेत्रमा आउने सुधारले पनि बजारलाई पोजिटिभ ‘भाइभ’ दिइरहेको हो,’ पुराना ब्रोकर नन्दकिशोर मुन्दराले भने ।
अरुण काबेली हाइड्रो, सानिमामाई हाइड्रो पावर कम्पनीको यस दिन सेयर कारोबार पनि बढेको छ । यसदिन ४ करोड ६९ लाख रुपैयाँको कारोबार भएर सानिमामाई हाइड्रो कारोबार हुने प्रमुख कम्पनीमा दरियो ।
कम्पनीले गत कात्तिकमा नै धितोपत्र बोर्डमा १ बराबर १ अनुपातमा हकप्रद सेयर प्रस्ताव लगेको थियो । यही बैशाख १४ गते यसमा केही प्रक्रिया अगाडी बढेको धितोपत्र बोर्डको सुचनामा उल्लेख छ । यही कारण लगानीकर्ता यस सेयरमा आकर्षित भएका हुन् ।
यता, २७ लाख रुपैयाा नोक्सानमा रहेपनि अरुण काबेलीको कारोबार पनि बढेको छ । यस कम्पनीको मंगलबार २ करोड २० लाख रुपैयाँको सेयर कारोबार भयो । कम्पनीको १ करोड ३८ लाख रुपैयाँ सञ्चित नोक्सानी बाँकी छ ।
निर्माणधिन अवस्थामा रहेको आयोजनाले ट्रान्समिसन लाइन नै तयार नभएको भन्दै व्यवसायिक उत्पादनको समयावधि थप्न माग गरेको थियो । इक्रा नेपालले सन् २०१८ जुलाईबाट व्यवसायिक उत्पादन गर्न सक्ने बताएको थियो । अहिले आयोजनाको काम निकै अगाडी बढेको खबरहरु आएपछि मूल्य बढेको छ ।
मंगलबार बजार बढ्नुमा लगानीकर्ताको अभाव भएको पनि ब्रोकर मुन्दरा बताउछन् । खरिदकर्ता र बिक्रीकर्ता दुवै कम भएपनि तुलनात्मक रुपमा बिक्रीकर्ताको संख्या घटेको उनले बताए । यस दिन बजारमा कारोबार रकम पनि ६२ करोड रुपैयाँमा सिमित भएको छ ।
यस दिन सबै समूहको परिसूचकमा वृद्धि भएको छ । नेप्से १३.५१ अंकले बढेर १६५० बिन्दुमा पुगेको छ ।

