नाफाको आधारमा दोस्रो स्थान ओगट्दै नेपाल बैंक, गैर सञ्चालन आम्दानीको भर

२७ बैशाख, काठमाडौं । चालु आवको तेस्रो त्रैमाशमा नेपाल बैंकको नाफा ५३ प्रतिशतले वृद्धि भएको छ । गत आवको तेस्रो त्रैमाश (चैतसम्म) १ अर्ब ६४ करोड रुपैयाँ नाफा कमाएको बैंकले चालु आवको तेस्रो त्रैमाशमा भने २ अर्ब ५१ करोड रुपैयाँ कमाएको हो । हालसम्म नबिल बैंकको मात्रै नेपाल बैंकको भन्दा बढि नाफा (२ अर्ब ६८ करोड रुपैयाँ) भएको छ । यससहित तीन बैंक (नेपाल इन्भेष्टमेन्ट )को नाफा २ अर्ब नाघेको छ ।
बैंकको गैर सञ्चालन आम्दानी नै १ अर्ब २४ करोड रुपैयाँ रहेको छ । यसैको भरमा नाफामा उच्च वृद्धि देखिएको हो । बैंकको व्यवसाय आकारमा पनि बढोत्तरी भने छ । गत वर्ष २ अर्ब ९० करोड रुपैयाँ व्याज आम्दानी गरेको बैंकले चालु आवमा ४ अर्ब ७ करोड ब्याज आम्दानी गर्न सकेको हो । ब्याज आम्दानीमा ४० प्रतिशतको वृद्धि देखिएको छ ।
बैंकको कुल सञ्चालन अम्दानी ४० प्रतिशतले बढेर ४ अर्ब ७१ करोड रुपैयाँ पुगेको छ । बैंकले करिब ६४ करोड रुपैयाँ आम्दानी फि, कमिसन, बैदेशीक मुद्राको विनिमय र अन्य आम्दानीबाट गरेको छ ।
बैंकले ३० करोड ४७ लाख रुपैयाँ राइट ब्याक गरेको छ । बैंकको कुल कर्जामा खराब कर्जाको दर उच्च अर्थात् २.८५ प्रतिशत छ । बैंकले ३५ करोड रुपैयाँ सम्भावित जाखिम बापतको नोक्सानलाई समेत छुट्याएको छ ।
बैंकको पुँजी कोष अनुपात राष्ट्र बैंकले तोकेको सीमाभन्दा सहज अवस्थामा छ । यो अनुपात १३.५२ प्रतिशत रहेको छ । बैंकको कर्जा निक्षेप अनुपात (सीसीडी रेसियो) ७९.१६ प्रतिशत छ ।
बैंकको चुक्ता पुँजीमा ७ अर्ब ४५ करोड रुपैयाँ पुगेको छ । हाल बैंकको सञ्चिती तथा जगेडा कोषमा २ अर्ब ७४ करोड रुपैयाँ छ । बैंकको निक्षेप १ प्रतिशतले मात्र बढेर ८३ अर्ब र कर्जा २५ प्रतिशत बढेर ७४ अर्ब लगानी भएको छ । बैंकको कर्जा दिदा आधार मानिने बेस रेट पुसको ६.३२ प्रतिशतको तुलनामा केही घटेर ५.९३ पुगेको छ । तुलनात्मक रुपमा यस बैंकमा अन्यकोमा भन्दा कम ब्याजदरमा कर्जा पाइने देखिन्छ ।
बैंकको प्रतिसेयर आम्दानी ४४.९७ रुपैयाँ, मूल्य आम्दानी अनुपात ९.२३ गुणा, प्रतिसेयर नेटवर्थ १ सय ३७ रुपैयाँ रहेको छ । बैंकको सेयरमा प्रतिफल घटेको छ । चालु आवको दोस्रो त्रैमाशमा ५५.३९ प्रतिशत रहेको बैंकको सेयरमा प्रतिफल हाल भने ४६.५२ छ ।

