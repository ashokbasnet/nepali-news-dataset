चुनाव अघि नेप्सेले दियो ‘ग्रिन सिग्नल’ , लगानीमा पनि वृद्धि

२८ बैशाख, काठमाडौं । चुनाव अघिको अन्तिम कारोबार दिन नेप्से परिसूचक करिब ८ अंकले बढेर १६५८ बिन्दुमा आइपुगेको छ । यस दिन अघिल्ला दिनहरुको तुलनामा कारोबार रकममा वृद्धि भएको छ । यस दिन ९१ करोड  रुपैयाँको सेयर कारोबार भएको हो ।
बजारमा अन्तिम दिन लगानीकर्ताको मनोविज्ञान सकारात्मक देखिएको छ । बजारको मध्यसम्म बीमा लगायतका केही सूचक घटिरहेको भएपनि अन्त्यसम्ममा भने सबै समुहको परिसूचकमा सुधार भएको छ ।
सनराइज बैंकको हकप्रदमा आवेदन दिन सेयर स्वामित्व कायम गर्न सक्ने अन्तिम दिन भएकोले पनि यसको कारोबार सबैभन्दा धेरै भएको छ । बैंकको ७ करोड ४८ लाख रुपैयाँको कारोबार भएको छ ।
राष्ट्र बैैंकको निर्देशन पनि संस्थापक सेयर कारोबार खुला भएको वल्ड मर्चेन्ट बैंकिङ एण्ड फाइनान्सको ५ करोडको सेयर कारोबार भएको छ । ३३ प्रतिशतले नाफा बढेको वित्तीय विवरण प्रकाशित गरेको सेञ्चुरी कमर्सियल बैंकको सेयर मूल्य २.४ प्रतिशतले बढेर ३ सय ७९ रुपैयाँ पुगेको छ ।
१६ प्रतिशत बोनस सेयरको प्रस्ताव लैजादै गरेको सांग्रिला बिकास बैंकको जेठ ४ गतेदेखि बुक क्लोज भएकोले यस बैैंकको सेयरमा पनि आकर्षण बढेको छ । बैंकको २ करोड ८५ लाख रुपैयाँको सेयर कारोबार भएको छ ।
बैंकले १ बराबर १ स्वाप रेसियो रहनेगरी कसमस डेभलपमेन्ट र नेपाल कम्युनिटी डेभलपमेन्ट बैंकलाई एक्वायर गर्ने र सो पछि पुनः १० बराबर ८ को दरका हकप्रद दिने प्रस्ताव लगेको छ ।

