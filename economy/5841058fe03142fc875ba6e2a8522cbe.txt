नियमनकारी निकायहरुको तेस्रो सम्मेलन काठमाडौंमा सुरु 

काठमाडौं, वैशाख ३० । दक्षिण एसियाली मुलुकहरुको बीमा नियमनकारी निकायहरुको तेस्रो सम्मेलन काठमाडौंमा सुरु भएको छ ।सम्मेलनको विहीबार अर्थमन्त्री विष्णु पौडेलले उद्घाटन गरे ।सम्मेलनमा बीमाको पहुँच बढाउन बीमा नियमनको भूमिका, जलवायु परिवर्तनबाट उत्पन्न हुनसक्ने विनाशकारी सम्भाव्य जोखिम तथा गत वर्षको भूकम्पले पारेको असर एवं अपनाउनुपर्ने उपायहरुबारे विज्ञहरुले कार्यपत्र प्रस्तुत गरेका छन् ।बीमा समितिको आयोजनामा भएको दुईदिने सम्मेलनबाट विश्व बीमाको बजारमा नेपालको पहिचान, बीमा क्षेत्रमा समसामयिक विषयवस्तुको पहिचानका साथै बीमामा समावेशिताको क्षेत्र तथा त्यसको कार्यान्वयनका विषयमा महत्वपूर्ण उपलब्धि हासिल हुने अपेक्षा गरिएको छ ।
