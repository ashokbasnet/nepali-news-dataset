बैंकहरुको अस्थिर व्याजदर नीतिले ‘हुलाक बचत कार्यक्रम’ लाई लाभ

१८ जेठ, काठमाडौं ।  बैंकहरुको अस्थिर ब्याज दरको लाभ सरकारको हुलाकी बचत कार्यक्रमले पाइरहेको छ ।
बैंकहरुले फागुनदेखि नै मुद्दती बचतमा १२ प्रतिशत र चैत मध्यदेखि सामान्य बचत खातामा ८ प्रतिशतसम्म व्याजदर दिइरहेका भएपनि सर्वसाधारणहरुले हुलाकी बचतमा पाइने ३ देखि ४ प्रतिशत व्याज दरमा रकम रहेका छन् ।
आर्थिक सर्वेक्षण २०७३÷७४ अनुसार हुलाकी बचतमा २०७३ असार मसान्तसम्ममा ७२ हजार १ सय ७८ खाताधनीले २ अर्ब १९ करोड निक्षेप राखेकोमा गत चैतमा यो बचत ५ करोड रुपैयाँले मात्र घटेर २ अर्ब १४ करोडमा सिमित भएका छ । करिब १ हजार खाता धनीले भने यो अवधिमा खाता बन्द गरेका छन् ।
‘यो अवधिमा वाणिज्य बैंकहरुले प्रदान गर्ने व्याजदरमा वृद्धि भएपछि केही खाता बन्द भए र केही बन्द गर्ने तयारीमा पनि छन्, तर हामी पनि व्याज दर बढाउँदै छौं,’ केन्द्रीय धनादेश कार्यलयका बिभागीय प्रमुख प्रकाश न्यौपानेले भने ।
हाल बचतकर्तालाई ३–४ प्रतिशत व्याज दर दिइरहेको हुलाकी बचत कार्यक्रमले यो दर ७ देखि ८ प्रतिशत पुर्याउने भएको हो ।
बैंककै प्रतिफलमा निर्भरभएपनि स्थीरता नै आकर्षण 
हुनतः हुलाक बैंकले चैतसम्ममा मात्रै ६० करोड रुपैयाँ कर्जा लगानी गरेको छ । यसको अर्थ हुलाक बैंकले २८ प्रतिशत रुपैयाँ मात्र लगानी गर्न सकेको भन्ने हो ।
‘हामीले सञ्चार मन्त्रालय अन्तरगतका थाई सरकारी कर्मचारीमा मात्र कर्जा लगानी गर्न पाउछौं, पहिले हुलाकी हलकाराहरुको संख्या धेरै थियो तर अहिले त्यो संख्या पनि घटेकोले लगानीको क्षेत्र नै संकुचित भएको छ,’ न्यौपानेले भने ।
हुलाकी बचत कार्यक्रम अन्तरगत उठेको करिब ७२ प्रतिशत रकम वाणिज्य बैंकहरुमा मुद्दती बचतको रुपमा राखिने गरिन्छ । यसको अर्थ वाणिज्य बैंकमा राखिने बचतको प्रतिफलले नै हुलाकी बचतको प्रतिफल निर्धारण हुने गरेको छ ।
वाणिज्य बैंकहरुले मुद्दती निक्षेपमा ९/१० प्रतिशत दिदा हुलाकी बचतमा व्याज दर ५/६ प्रतिशत रहेको थियो । बैंकहरुले त्यसपछि बैंकहरुले व्याजदर घटाएर ६/७ प्रतिशत हाराहीमा झार्दा हुलाकी बचतको पनि ब्याज दर ३ देखि ४ प्रतिशतमा आएको छ ।
तर, अहिले बैंकहरुले हुलाकी बचतमा जम्मा भएको रकम राख्न १२ देखि १३ प्रतिशतसम्म व्याज दर दिने गरि बढाबढमा आवेदन दिएका छन् । हुलाकी बचतले पनि अब व्याज दर परिवर्तन गरेर ७/८ प्रतिशत गर्न लागेको हो ।
बैंकहरुको जस्तो व्याजदर चाँडै परिवर्तन नहुने, बचतकर्ताले पाउने व्याजदरमा कर नलाग्ने र बिकट क्षेत्रमा पनि यो कार्यक्रमको उपस्थितीले नै हुलाकी बचतमा यति रकम जम्मा हुन पुगेको हो ।
हुलाकी बचतमा रहेको रकम लिन बैंकहरुले निश्चित समय (न्युनत्तम एक वर्ष) सम्म नफेरिने गरेर निश्चित व्याजदर दिएका हुन्छन् । तर, बैंकहरुले व्यक्तिगत मुद्दती निक्षेपमा तोकिएको अवस्थामा बाहेक यस्तो दर फ्लाट अर्थात् स्थिर राख्दैनन् ।
अर्को तर्फ व्यक्तिगत लगानीकर्ताले गत चैत मध्य अघिसम्म बैंकहरुबाट सामान्य बचतमा बढिमा २ प्रतिशत व्याज पाउदै आएका थिए । तर हुलाकीमा ३/४ प्रतिशत व्याजदर रहेको थियो । यसले गर्दा पनि हुलाकी बचतले बचतकर्तालाई आर्कषित गरेको देखिन्छ ।
हुनतः हुलाकी बचतको रकम पनि वाणिज्य बैंकमा निक्षेपको रुपमा नै रहने भएकोले यसले बैंकहरुको पुँजी अभावको समस्यालाई फरक भने पर्दैन् । यो हुलाकी बचतको हिस्सा सबै वाणिज्य बैंकहरुको कुल निक्षेपको ०.१ प्रतिशतभन्दा पनि कम नै हो । तर, हुलाकी बचतले सर्वसाधारणमा कम लागतमा पाएको निक्षेप बैंकले पनि त्यही लागतमा पाउन सक्थ्यो भन्ने मात्रै हो ।
कार्यक्रमको प्रभावकारीता भने न्युन
हुलाकी बचत कार्यक्रमको प्रभावकारीता भने खासै देखिदैन् । बचत तथा कर्जा लगानीको रेकर्ड राख्ने प्रणाली पनि कम्प्युटराइज समेत हुन सकेको छैन् ।
परम्परागत ढर्राबाट चलेको यो कार्यक्रमले कर्जा लगानीको क्षेत्र नै संकुचित पारेको छ । उच्च सञ्चालन लागतले बचतकर्ताले बास्तविक प्रतिफल पाउन सकेका छैनन् ।
हुनतः सरकारले आगामी बर्षको लागि प्रस्तुत गरेको बजेटमा हुलाक बचत बैंकलाई सबै स्थानीय तहमा बिस्तार गर्ने उल्लेख छ । त्यसबाहेक रेमिट्यान्स, खानेपानी, टेलिफोन महशुल, सामाजिक सुरक्षा भत्ता भुक्तानीको केन्द्र बनाउने उल्लेख गरिएको छ ।
यसले प्रशासनिक खर्चको हिस्सेदारी बढाउने, हाल वाण्ज्यि बैंकमा बचत राख्दा हुलाकले पाइरहेको व्याजदर र आफ्ना निक्षेपकर्तालाई दिइरहेको व्याजदरबीचको स्प्रेड वा अन्तर घटाउन सहयोग पुग्न सक्छ । तर यो कार्यक्रमको कार्यान्वयनमा नर्भर हुन्छ ।
हुलाकी बचतको प्रावधान
न्युनत्तम १० रुपैयाँदेखि १० लाखसम्म राख्न सकिने
निक्षेपकर्ताले २० हजारभन्दा बढि रकम झिक्नुपर्दा ७ दिन अगाडी जानकारी दिनुपर्ने
खाता बन्द गर्दा २५ रुपैयाँ लाग्ने
बचतको व्याजदरमा कर नलाग्ने

