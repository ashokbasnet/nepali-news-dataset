१३ अंक घटेर फर्केको नेप्सेले १० अंक गुमायो

२१ जेठ, काठमाडौं । कारोबारको मध्य अवधिमा १३ अंकसम्म घटेको नेप्से परिसूचक फर्किने प्रयासमा ७ अंकले सुधारिएको भएपनि अन्तत ः १० अंक गुमाएर बजार बन्द भएको छ ।
नयाँ प्रधानमन्त्री निर्वाचनको खबरलाई नियालिरहेको बजार संसद अवरोध नहटेपछि पुनः ओरालो लागेको हो । बजार बढ्न राजनीति नै मुख्य नरहेपनि यसको आशमा केही सकारात्मक सञ्चार भने बजारमा हुने अवस्था थियो ।
यता, बैंकहरुको ब्याजदरमा भइरहेको वृद्धिले बजारको तुलनामा कम जोखिममा उच्च लाभ प्राप्त अवस्था रहेकोले पनि बजारमा सुधार हुन नसकेको हो । त्यस्तै, सेयर धितोको कर्जाको ब्याज दर बढ्नु, कर्जा सहज नहुनुले पनि बजारमा प्रभाव पारेको छ ।
बजारमा लगानी गर्नेहरु व्यवसायी वर्गका समेत हुने र उनीहरुले तिर्नुपर्ने अन्य व्यसायिक कर्जाको ब्याजदरले पनि बजार वृद्धिमा प्रभाव पारेको छ । यस दिन नेप्से १५९३ मा आइपुगेको छ भने कारोबार रकम ५५ करोडमा नै सिमित भएको छ ।
हालै यस बिन्दुको आसपासबाट फर्केको नेप्से अहिले यो बिन्दुमा टेवा परिक्षणमा समेत रहेको छ । अघिल्लो पटक १५९४ बाट फर्केको नेप्सेले टेवा पाएमा डबल बटम वा डब्लु आकार बनाउने सम्भावना छ । यसोभएमा बजार केही बढ्न सक्छ । तर, उच्च बिन्दुमा नै रहेको बजार बढ्न अन्य आधारभुत पक्ष पनि दरिलो भने हुनैपर्छ ।
यसदिन आरएसडीसी लघुवित्त, युनाइटेड मोदी हाइड्रो लगायतको सेयर मूल्य बढेको छ । समूहगत परिसूचकमा नेपाल टेलिकम सूचीकृत ‘अन्य’ बाहेक सबै समूहको परिसूचक घटेको छ ।

