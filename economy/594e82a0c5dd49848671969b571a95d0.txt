तेल अनलोड गर्न ढिलो भएको भन्दै ट्याङकर चालक आन्दोलनमा

हेटौंडा, असार ११ - पेट्रोलियम पदार्थ बोक्ने ट्याङकरका चालकले आन्दोलन थालेका छन् ।
आयल निगमका कर्मचारीको लापरवाहीका कारण ट्याङकरबाट उडेको तेलको नोक्सानी पनि आफूहरुमाथि लगाउने गरेको भन्दै ट्याङकर चालकले आन्दोलन थालेका हुन् ।
उनीहरुले ट्याङकर नचलाउने भन्दै चाबी ट्याङकर धनीलाई बुझाएका छन् । तेल बोकेर काठमाडौंका लागि छुटेका दुई सय वटा ट्याङकर बीच बाटोमै रोकिएका छन् ।
ट्याङकर चालकले पेट्रोलियम पदार्थ बोकेका ट्याङकर सडकमै छोडेर चाबी ब्यवसायीलाई बुझाइएको मध्यमाञ्चल ढुवानी ब्यवसायी महासंघका कोषाध्यक्ष कुमार बर्ताैलाले जानकारी दिनुभयो । ६८ वटा हवाई ईन्धनका ट्याङकर, ७३ वटा डिजेलका ट्याङकर, ५० वटा पेट्रोल र ४ वटा मट्टी तेलका ट्याङकर बाटोमै रोकिएका छन् ।
भारतको रक्सौलबाट लोड भएको हवाई ईन्धन, पेट्रोल, डिजेल, मट्टीतेल काठमाडौंमा आयल निगमका कर्मचारीले अनलोड गर्नका लागि आलटाल गर्ने तथा कर्मचारी छैन जस्ता समस्या देखाउँदै तेल अनलोड गर्न ढिलाई गरेका कारण आफूहरु मर्कामा परेको चालकहरुले बताएका छन् ।
आयल निगमका कर्मचारीको आलटालका कारण खन्याउन नपाउँदा तेल उड्ने र नोक्सानीको कारक टयाङकर चालकलाई देखाउन थालेपछि समस्या आएको नारायणी यातायात ब्यवसायी संघ हेटौंडाका अध्यक्ष गोकर्ण पराजुलीले दावी गर्नुभयो ।  
चालकहरुले रक्सौलमा तेल लोड गर्ने वित्तिकै आयल निगमले नै सिलबन्दी गर्नुपर्ने र काठमाडौंमा पुगेपछि निमगले नै खोल्नु पर्ने र बिचमा चालकलाई मुछ्न नहुने माग गरेका छन् । अहिले पनि काठमाडौं  आईसकेको ६२ ट्याङकर डिजेल, ५८ ट्ङयाकर पेट्रोल, ६२ ट्याङकर हवाई ईन्धन र ४ ट्याङकर मटितेल अनलोड नगरी त्यतिकै राखेको उनीहरुले दावी गरेका छन् ।
