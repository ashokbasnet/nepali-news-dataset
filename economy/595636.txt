अढाई महिनादेखि नेप्से १५८७ देखि १७ सयको रेञ्जमा, स्पष्ट दिशा देखिएन

२५ जेठ, काठमाडौं । नेप्से परिसूचकले करिब अढाई महिनादेखि स्पष्ट दिशा लिन सकेको देखिदैन् ।
नेप्से चैत १५ गतेदेखि यता १५८० र १७ सयको रेञ्जमा रहेर तलमाथी गरिरहेको छ । मुख्यतः नेप्सेले १६ सयको बिन्दुलाई टेवा र १७ सयको बिन्दुलाई प्रतिरोध बनाएर निश्चित रेञ्ज बाउण्डमा रहेर तलमाथी गरिरहेको छ ।
यसबीच कारोबार रकममा पनि खासै सुधार हुन सकेको छैन् । बजार केही बढेको दिन अर्बमाथीको सेयर किनबेच भएपनि औसतमा ५०÷६० करोडको हाराहारीमा भइरहेको छ ।
साताको अन्तिम दिन बिहीबार नेप्से परिसूचक १ हजार ६ सय १० को न्युनत्तम बिन्दु भेटेर उक्लियो । यद्यपी बजार अघिल्लो दिनकोभन्दा करिब ८ अंकले घटेर १ हजार ६ सय १५ मा सिमित भयो । कारोबार रकम ४८ करोड ९७ लाख रुपैयाँमा सिमित भएको छ ।
अन्त्यमा कारोबारमा आएका कुनै पनि समूहगत सुचक बढेर हरियो हुन सकेन । राजनीतिक अन्योल हटेको, नयाँ सरकार गठन भइरहेको, सूचीकृत संस्थाहरुको बार्षिक प्रगती देखाउने अन्तिम त्रैमाशको दुई महिना सकिन लागेको भएपनि बजारमा सुधार देखिएको छैन् ।
बैंक तथा वित्तीय संस्थाले जारी गर्ने कर्जाको ब्याज दर बढ्नु, लगानीको बिकल्प बन्ने निक्षेपको ब्याजदर पनि बढ्नु, सेयर कर्जा सहज नहुनु र अन्तिम त्रैमाश लागिसकेकोेले बैंकहरुबाट कर्जाको सावा तथा व्याज असुली सुरु हुन थालेकोले पनि बजारमा पर्याप्त लगानी भित्रन सकेको छैन् । कर्जा असुलीको समयमा बजार घट्दा ऋण लिएर कारोबार गर्नेहरुले थप दबाब खेप्नु पर्ने हुन्छ ।

