एक वर्षमा वित्तीय संस्थाको मुद्दती निक्षेप ६८ प्रतिशत बढ्यो

२५ जेठ, काठमाडौं । बैंक तथा वित्तीय संस्थामा चुलिएको कर्जा लगानीयोग्य रकम अभावले निक्षेप खाताको संरचनामा व्यापक फेरबदल आएको छ । राष्ट्र बैंकले बिहीवार सार्वजनिक गरेको १० महिनाको आर्थिक अवस्था सम्बन्धि प्रतिवेदनले यस्तो देखाएको हो ।
प्रतिवेदन अनुसार गत वर्षको बैशाखमा बैंक तथा वित्तीय संस्था (लघुवित्त बाहेक) को मुद्दती निक्षेप ५ खर्ब ५९ अर्व रहेकोमा यस वर्षको बैशाखमा करिब ६८ प्रतिशतले वृद्धि भएर ९ खर्ब ३९ अर्ब पुगेको छ । बाणिज्य बैंकहरुमा रहेको मुद्दती निक्षेप करिब ७५ प्रतिशत र बिकास
बैंकमा ४७ प्रतिशतले बढेको छ भने वित्त कम्पनीमा करिब ५ प्रतिशतले घटेको छ ।
त्यस्तै, गत वर्ष यी संस्थाको बचत खातामा रहेको रकममा ३.५२ प्रतिशतले कमि आएको छ । वाणिज्य बैंकबाहेक अन्य वर्गका बैंकमा रहेको बचतमा कमि आएको हो । गत वर्ष यी संस्थामा ८ खर्ब २७ अर्ब बचत रहेकोमा यो रकम ७ खर्ब ९७ अर्बमा सिमित भएको छ ।
वाणिज्य बैंकमा यो खातामा भएको रकम १.४० प्रतिशतले बढेको छ भने बिकास बैंकमा १८ प्रतिशत र वित्तमा ३७ प्रतिशतले घटेको छ ।
यता, बैंकहरुमा रहेको कल निक्षेपमा १४.५८ प्रतिशतले गिरावट आएको छ । गत वर्षको बैशाखमा यो खातामा ३ खर्ब ७८ अर्ब रुपैयाँ रहेकोमा बैशाखमा ३ खर्ब २३ अर्ब रुपैयाँमा सिमित भएको हो । राष्ट्र बैंकले यस वर्षको बैशाखबाट कल बचतमा साधारण बचत खातामा दिइने ब्याजदरभन्दा बढि राख्न नपाइने व्यवस्था गरेको थियो ।
गत बर्षको चैतदेखि यस वर्षको बैशाखमा मात्रै यो खाताको रकममा १२ प्रतिशत (४५ अर्ब रुपैयाँ) ले कमि आएको हो । चैतमा ३ खर्ब ६८ अर्ब रुपैयाँ यो खातामा रहेको थियो ।
बैंकहरुले हालै न्युनत्तम ५० हजार रुपैयाँ राख्दा समेत १३ प्रतिशत ब्याजदर दिने घोषणा गरिसकेका छन् । यसले पनि सामान्य बचत र कल बचतको रकम निश्चित अवधिको मुद्दती खातामा सरिरहेको छ । बैंकहरुले हाल साधारण बचत खातामा पनि ८ प्रतिशत ब्याजदर दिन थालिसकेका छन् ।
यता, बैंक तथा वित्तीय संस्थाहरुको कर्जा एक वर्षको अवधिमा १६.६ प्रतिशतले बढेको राष्ट्र बैंकले उल्लेख गरेको छ । एक महिना (गत चैतदेखि बैशाख) को अवधिमा भने राष्ट्र बैंकले अनुत्पादक भनेको क्षेत्रमा यी संस्थाको लगानी बढ्न सकेको छैन ।
ओभरड्राफ्ट कर्जा ०.८६ प्रतिशतले घटेर ३ खर्ब ४३ अर्ब र सेयर धितोमा कर्जा २.५६ प्रतिशतले घटेर ३८ अर्बमा सिमित भएको छ । घरजग्गामा ०.३४ प्रतिशतले कर्जा लगानी बढेर २ खर्ब ९३ अर्ब र अटोमा १ खर्ब ४९ अर्बबाट लगानी बढेर १ खर्ब ५० अर्ब पुगेको छ ।
यो पनि हेरौं : 
निक्षेपमा भएन सुधार, कर्जा निक्षेप अनुपातमा दबाब कायमै
चैतमा गाडी र सवारी कर्जा लगभग ठप्प, एक महिनामा साढे २ अर्ब लगानी


