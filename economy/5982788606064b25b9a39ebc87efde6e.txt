​अन्तर्राष्ट्रिय बौद्ध सम्मेलनको तयारी तीव्र

गोपाल भण्डारी/उज्यालो ।
कपिलवस्तु, वैशाख १० – लुम्बिनीमा अन्तर्राष्ट्रिय बौद्ध सम्मेलनको तयारी तिव्र पारिएको छ ।
२५६२ औं बौद्ध जयन्ती तथा अन्तर्राष्ट्यि वौद्ध सम्मेलनको तयारी तिव्र रुपमा अघि बढाइएको लुम्बिनी विकास कोषले जनाएको छ । लुम्बिनी विकास कोषले सोमबार लुम्बिनीमा आयोजना गरेको पत्रकार सम्मेलनमा वौद्ध जयन्ती तथा अन्तर्राष्ट्रिय बौद्ध सम्मेलनमा १५ मुलुकका संस्कृति एवं धार्मिक मामिला मन्त्रीहरु, २३ मुलुकका राष्ट्रिय बौद्ध संघ संस्थाहरु, उच्च पदस्थ प्रतिनिधिहरु, विदेशमा रहेका प्रतिष्ठित प्रतिष्ठानहरु, बौद्ध गुम्बा, बौद्ध संघ संस्थाका रिम्पोछे, बौद्ध गुरु, भिक्षु भिक्षुणीहरुको सहभागिता रहने जानकारी गराएको छ ।
अन्तर्राष्ट्रिय बौद्ध सम्मेलनलाई प्रधानमन्त्री केपी शर्मा ओली र २५६२ औं बौद्ध जयन्ती मुल समारोहलाई राष्ट्रपति विद्यादेवी भण्डारीले उद्घाटन गर्ने कार्यक्रम रहेको छ । कार्यक्रमबाट बृहत्तर लुम्बिनी विकास क्षेत्रलाई अन्तर्राष्ट्रिय बौद्ध केन्द्रको रुपमा विकास गर्न सहयोग पुग्ने अपेक्षा गरिएको छ । 
सम्मेलन सम्पन्न गर्नका लागि कुल ६ करोड रुपैयाँ लुम्बिनी विकास कोषले आफ्नै बजेट खर्च गर्ने जानकारी दिएको छ । खर्च मध्ये ४ करोड रुपैयाँ नेपाली सेनालाई सभाहल निर्माण गर्न र बाँकी २ करोड रुपैयाँ बौद्धजयन्ती एवं बौद्ध सम्मेलन सम्पन्न गर्न खर्च गरिने लुम्बिनी विकास कोषका उपाध्यक्ष अवधेशकुमार त्रिपाठीले जानकारी दिनुभयो ।
