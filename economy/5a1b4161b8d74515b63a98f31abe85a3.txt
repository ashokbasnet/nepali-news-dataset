चिलिमेको सेयर सोझा गाउँलेले सस्तैमा बेचे

रसुवा, माघ १० – रसुवाका स्थानीय बासिन्दाले कुरा नबुझेर चिलिमे जलविद्युत कम्पनीको शेयर बजार मुल्य भन्दा सस्तोमा बेचेका छन् ।
बजारमा चिलिमेको शेयर मुल्य प्रतिकित्ता १५ सय रुपैयाँ भए पनि स्थानीय टाठाबाठाले शेयरधनीलाई ललाईफकाई प्रतिकित्ता ६ सय देखि ९ सय रुपैयाँसम्ममा किनेका छन् ।
२२ मेगावाटको चिलिमे जलविद्युत आयोजनाले रसुवाका झण्डै २६ हजार सर्वसाधारणलाई ९ लाख ६० हजार कित्ता सेयर दिएको थियो । तीन वर्षसम्म सेयर बजारमा बिक्री गर्न नपाउने गरी दिइएको सर्वसाधारणको सेयर गत आईतबारदेखि बिक्री गर्न पाउने भएपनि स्थानीयले कुरा नबुझ्दा र बजार मुल्य थाहा नपाउदा ठगिएका छन् ।
तीन वर्षभित्र १ सय कित्ता सेयर लिने सर्वसाधारणलाई चिमिलेले लाभांश र बोनसबापत मात्र १ सय ३६ कित्ता सेयर दिइसकेको छ । सर्वसाधारणको सेयर बैंकमै रहेको छ । ठगि गर्नेहरुले सेयर किनेर लाभांशमा घोटाला गर्न थालेका छन् ।
प्रमुख जिल्ला अधिकारी वासुदेव घिमिरेले गाउँगाउँमा सेयर ठगी भएको थाहा पाएको भन्दै छानबिन गरी कारबाही अघि बढाउने बताउनुभयो । उहाँका अनुसार यसरी ठगि गर्नेहरुले स्थानीयको २० हजार कित्ता सेयर सस्तोमा किनिसकेका छन् ।
