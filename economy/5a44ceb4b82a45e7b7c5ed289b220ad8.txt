चीनसँगको इन्धन सम्झौता कसैले रोक्न सक्दैन : मन्त्री पुन

काठमाडौं, चैत ६ – आपूर्ति मन्त्री गणेशमान पुनले चीनसँग इन्धन सम्झौता गरेर इन्धनको ब्यापार विविधीकरण हुने निश्चित भएको दावी गर्नुभएको छ । 
इन्धन आपूर्ति गर्ने विषयमा एमओयू भइसकेको भन्दै उहाँले भन्नुभयो, ‘दुई देशका आयल निगमबिच पनि धेरै कुरा भइसकेकोले सम्झौता हुनेमा म ढुक्छु ।’ सम्झौता जतिबेला पनि हुन सक्ने भन्दै मन्त्री पुनले भन्नुभयो, ‘मलाई विश्वास छ प्रधानमन्त्री केपी शर्मा ओलीको चीन भ्रमणकै बेला सम्झौता हुन सक्छ नभए त्यसपछि तुरुन्तै हुन्छ ।’ 
रिपोर्टर्स क्लबमा भएको साक्षात्कारमा मन्त्री पुनले प्रधानमन्त्रीको भ्रमणको बेला सम्झौता भएन भने फेरि हुँदैन भन्ने नसोच्न आग्रह गरे । प्रधानमन्त्रीको चीन भ्रमण दलमा आफू नपरेकोले सम्झौता नहुने हो कि भन्ने जिज्ञासामा उनले आफू भ्रमणमा जाँदा वा नजाँदा सम्झौतालाई कुनै फरक नपर्ने भन्दै प्रधानमन्त्रीको भ्रमण टोलीमा परेको नपरेको कारणको विषयमा आफूलाई भन्दा पनि प्रधानमन्त्रीलाई सोध्न आग्रह गर्नुभयो । मन्त्री पुनले चीनबाट इन्धन ल्याउँदा अन्तर्राष्ट्रिय मूल्य नै पर्ने भन्दै स्थानीय कर र ढुवानीमा अनुदान लिने गरी ब्यवस्था हुने जानकारी दिनुभयो ।
उहाँले प्रधानमन्त्रीको चीन भ्रमणमा पारवहन, स्वतन्त्र ब्यापार, रोड कनेक्टीभिटी र इन्धन लगायतका सम्झौता हुने बताउनुभयो । मन्त्री पुनले ५/६ महिनादेखि रोकिएको विकास निर्माणको कामले तीब्रता पाएको, बजेट कार्यान्वयनको अन्तिम समय आएकोले त्यसको चाप, बन्द उद्योग २४ सै घण्टा सुचारु गर्नु पर्ने लगायतको कामले गर्दा डिजेल सहज हुन नसकेको भन्दै एक दुई महिनाभित्रै भारतबाट आपूर्ति बढाएर सहज पारिने दावी गर्नुभयो । 
‘अहिले ८९ हजार ६ सय केएल डिजेल आएको छ । हामीले १ सय ५० केएल माग गर्दै छौँ त्यसपछि सहज हुन्छ’ उहाँले. भन्नुभयो,  ‘ग्यास पनि ३३ हजार मेट्रिक टन माग गरेकोमा २१ हजार मात्रै आयो अब बढी माग गरे सबै उपाय अपनाएर एक दुई महिनामा आपूर्ति सहज बनाउँछौ ।’
