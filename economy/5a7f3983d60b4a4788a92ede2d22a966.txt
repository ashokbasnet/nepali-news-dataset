राहतका कार्यक्रम ल्याउन कुखुरा पालक किसानको माग

काठमाडौं, पुस १- कुखुरा पालक किसानले राहतका कार्यक्रम ल्याउन सरकारसंग माग गरेका छन् ।

पीडित किसान संघर्ष समितिले जिल्ला प्रशासन कार्यालय काठमाडौंमा ज्ञापन पत्र बुझाउँदै ह्याचरीले स्वस्थ चल्ला उपलव्ध गराउनुपर्ने र दाना उद्योगले गुणस्तरीय दाना विक्री गर्नुपर्ने माग गरेको समितिका संयोजक केशव पन्थीले बताउनुभयो ।

 

ज्ञापनपत्र बुझ्दै काठमाडौंका प्रमुख जिल्ला अधिकारी चुडामणी शर्माले यस विषयमा छानविन गर्ने प्रतिवद्धता जनाउनु भएको छ । किसानले भ्याली विट वालाजु र दाना उद्योग संघ कपनमा पनि ज्ञापन पत्र बुझाएका छन् ।

उनीहरुले पीडित किसानलाई राहत कार्यक्रम, दानाको भाउसँग कुखुराको मासु समायोजन, कुखुराको वेचविखन, ह्याचरीमा गर्नु पर्ने गुणस्तर, दाना उद्योगले गर्नु तौल, गुणस्तर मिसावट सम्वन्धी र दैनिक मासुको खपतका आधारमा किसानलाई चल्ला वितरण गर्नुपर्ने माग राखेका छन् ।

संघर्ष समितिले किसानलाई आत्मनिर्भर बनाउन चल्ला विक्रि गरे वापत प्रति चल्ला १ प्रतिशत किसान संघलाई उपलव्ध गराउन पनि माग गरेको संयोजक केशव पन्थीले बताउनुभयो । संघर्ष समितिले जिल्ला प्रशासन कार्यालय ललितपुर र भक्तपुरमा पनि ज्ञापन पत्र बुझाउने बताएको छ ।
