सुन व्यवसायीले गुहारे दलका नेता

काठमाडौं, असार ७ – आफ्ना मागप्रति सरकार संवेदनशील नभएको भन्दै सुनचाँदी व्यवसायीहरुले दवाबका लागि राजनीतिक दलको ध्यानाकर्षण गराएका छन् ।
व्यवसायीहरुले एकीकृत माओवादीका अध्यक्ष प्रचण्ड र काँग्रेस सभापति सुशील कोइरालालाई भेट गरी समस्या समाधानको पहल गरिदिन आग्रह गरेका हुन् ।
आफूहरुसँगको भेटमा प्रचण्ड र कोइरालाले आन्दोलनका कारण नयाँ समस्या सिर्जना हुनसक्ने भन्दै माग सम्बोधन र समस्याको निकास खोज्नका लागि पहल गर्ने आश्वासन दिएको सुनचाँदी व्यवसायी महासंघका अध्यक्ष मणिरत्न शाक्यले जानकारी दिनुभयो ।
आन्दोलनरत व्यवसायीले अहिले उद्योग वाणिज्य महासंघसँग छलफल गर्दैछन् । सरकारी अनुगमनको विरोध तथा सुनचाँदी व्यवसायमा स्पष्ट नीति र कानुनको माग गर्दै व्यवसायी आन्दोलनमा उत्रिएपछि १० दिनदेखि देशभरका सुनचाँदी पसल बन्द छन् ।
सुनचाँदी व्यवसायमा कालिगढलगायत १५ लाख जना आश्रित रहेकाले यति लामो समयसम्म कारोबार बन्द हुँदा रोजीरोटी गुम्ने अवस्था आएको भन्दै व्यवसायीहरुले छिटो छलफल गरी निकास दिन सरकारसँग माग गरेका छन् ।
सुनचाँदी व्यवसायी महासंघका अनुसार देशभर दैनिक २१ करोड रुपैयाँको काँचो सुनको कारोबार हुने गरेको छ । कारोबार नहुँदा सरकारलाई समेत दैनिक डेढ करोडको राजश्व घाटा हुने व्यवसायीको भनाइ छ ।
