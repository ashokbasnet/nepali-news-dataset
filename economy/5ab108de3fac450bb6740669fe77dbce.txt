सोमबार के कारणले भयो देशभर एकसाथ लोडसेडिङ ? यसो भन्छ प्राधिकरण

फाइल फोटोकाठमाडौं, मंसिर ६ । नेपाल विद्युत् प्राधिकरणको मध्य–मर्स्याङ्दी जलविद्युत् आयोजनाको विद्युत् उत्पादन प्रणालीमा समस्या आएपछि सोमकबार मुलुकभर करिब ४५ मिनेट विद्युत् आपूर्ति बन्द भयो ।

सो आयोजनाको पहिलो युनिटमा समस्या आएपछि केन्द्रीय प्रणालीमा नै समस्या आएको प्राधिकरणका प्रवक्ता प्रवल अधिकारीले जानकारी दिए ।

प्रवक्ता अधिकारीका अनुसार सो आयोजनाबाट ७० मेगावाट विद्युत् उत्पादन हुँदै आएको छ । त्यसमध्ये पहिलो युनिटबाट उत्पादन हुने ३५ मेगावाटमा समस्या आएको हो ।

‘आयोजनाको पहिलो युनिटमा समस्या आएपछि मुलुकभरकै विद्युत् आपूति बन्द भयो, तर प्राधिकरणले समयमै समस्या समाधान गर्न सफल भएपछि केहि समयमा पुनः विद्युत् आपूति सुचारु भयो । किन समस्या आयो भन्नेबारेमा हामी थप अध्ययन गर्छौैं’–प्रवक्ता अधिकारीले भने ।

सोमबार साँझ ५ः४५ देखि प्राधिकरणको प्रणालीमा समस्या आएपछि मुलकुभर नै विद्युत् आपूर्ति बन्द भएको थियो ।

यस्तै, प्राधिकरणको केन्द्रीय भारप्रेषण केन्द्रले पनि प्रणालीमा सामान्य समस्या आएको जानकारी दिएको छ ।

विद्युत् मागको दुई तिहाइभन्दा बढी भार काठमाडौं उपत्यकामा नै भएकाले राजधानी बढी प्रभावित भएको प्राधिकरणले जनाएको छ ।

साँझको समयमा अत्याधिक विद्युत् माग हुने भएकाले प्रणालीमा समस्या आएको हुनसक्ने बताइएको छ । रासस
