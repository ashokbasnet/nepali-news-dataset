क्रसर उद्योगका विषयमा दुई मन्त्रालयबीच विवाद

काठमाडौं, साउन २९ – भौतिक पूर्वाधार तथा यातायात मन्त्रालयले क्रसर तथा खानी उद्योग सञ्चालनमा गलत मापदण्ड बनेको भन्दै वातावरण मन्त्रालयका कारण समस्या आएको आरोप लगाएको छ ।
सही मापदण्ड बनाउन नसक्दा समग्र क्रसर उद्योग बन्द भई आधारभूत निर्माणका सामाग्री ढुंगा, गिटी, बालुवाको अभावले विकास निर्माणसमेत प्रभावित भएको भन्दै भौतिक पूर्वाधार र यातायात मन्त्रालयले वातावरण मन्त्रालय दोषी रहेको आरोप लगाएको हो ।
रिपोर्टस क्लबले काठमाडौंमा गरेको कार्यक्रममा भौतिक पूर्वाधार तथा यातायात मन्त्रालयका सचिव तुलसीप्रसाद सिटौलाले वातावरण मन्त्रालयका सचिव डा कृष्णचन्द्र पौडेलका कारण समस्या आएको भन्दै अब आफूले ढुंगा, गिटी, बालुवा सहज आपूर्तिका लागि विशेष कदम चाल्ने बताउनुभएको छ ।
विकासका लागि गिट्टी, बालुवा, ढुङ्गाको अभाव हुनु अत्यन्तै दुःखद भन्दै आवश्यकता अनुसार मापदण्ड परिमार्जन गर्ने जानकारी गराउनुभयो ।
कार्यक्रममा नेपाल उद्योग वाणिज्य महासंघका उपाध्यक्ष किशोर प्रधानले सरकारले तोकेको मापदण्ड निजी क्षेत्र मैत्री नभएको गुनासो गर्दै तत्काल मापदण्ड परिमार्जन गर्नुपर्नेमा जोड दिनुभयो ।
क्रसर तथा खानी उद्योग व्यवसायी महासंघका सल्लाहकार कृष्णप्रसाद शर्माले सरकारले पटक–पटक मापदण्ड परिवर्तन गर्दा समस्या आएको भन्दै अव्यवहारिक मापदण्ड तत्काल परिमार्जन गर्नुपर्नेमा जोड दिनुभयो ।
