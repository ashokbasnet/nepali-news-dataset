बजेट कार्यान्वयन हुन्छ : अर्थमन्त्री

काठमाडौं, जेठ १६ – अर्थमन्त्री विष्णु पौडेलले बजेट कार्यान्वयन हुनेमा आशंका नगर्न आग्रह गर्नुभएको छ । आर्थिक वर्ष सुरु भएदेखि नै बजेट कार्यान्वयनको चरणमा जाने उहाँको भनाई छ ।
उज्यालोसँगको कुराकानीमा उहाँले सरकारले कार्यान्वयन गर्नकै लागि बजेट ल्याएको र सरकार परिवर्तन हुनु र नहुनुले केही फरक नपार्ने बताउनुभयो ।
सरकारले शनिबार प्रस्तुत गरेको आगामी आर्थिक वर्षको बजेट महत्वाकांक्षी र वितरणमुखी भएको प्रतिक्रिया सार्वजनिक भइरहँदा अर्थमन्त्रीले पूर्ण कार्यान्वयन हुने बताउनुभएको हो ।
बजेट कार्यान्वयनको लागि सरकारले गरेको व्यवस्था अनुसार काम भएमा नतिजा सकारात्मक हुने अर्थविद डा. चन्द्रमणि अधिकारीले पनि बताउनुभयो । उज्यालोसँगको कुराकानीमा उहाँले बजेट महत्वकांक्षी जस्तो देखिएपनि निकै सकारात्मक भएको बताउनुभयो ।
सरकारले कार्यान्वयनमा जोड दिएकाले आशावादी हुन सकिने उहाँको भनाई छ । बजेट कार्यान्वयनलाई उच्च महत्व दिँदै सरकारले अनुशासन र नतिजा प्राप्तिमा जोड दिएको छ । निर्धारित समय र लागतमा आयोजनाका काम गुणस्तरका साथ सम्पन्न गर्ने, निर्णयकर्ता र निर्माण सम्बद्ध व्यवसायीलाई परिणामप्रति जवाफदेही तुल्याउने प्रणालीको विकास गरिने सरकारले प्रतिबद्धता जनाएको छ ।     
कानुनले तोेकेको समयभित्र अख्तियारी नदिई काममा ढिलाइ गर्ने पदाधिकारीलाई विभागीय सजाय गर्ने, बजेटमा प्रस्तुत कार्यक्रम र परियोजनालाई बजेटको अभाव हुन नदिने, खर्च नभएका कार्यक्रम÷परियोजनाबाट रकमान्तर गरी खर्च गर्न सक्ने व्यवस्था बजेट भाषणमै उल्लेख गरिएको छ ।
त्यसैगरी आर्थिक कार्यविधि ऐन संशोधन गरी रकमान्तर प्रक्रिया सरल बनाउने तथा थोरै रकम रकमान्तर गर्न अर्थ मन्त्रालय धाउनुपर्ने व्यवस्थाको अन्त्य हुने भएको छ ।     
औद्योगिक क्षेत्र, आयोजना क्षेत्र, राजमार्ग र सार्वजनिक निकायलाई बन्द हडताल निषेधित क्षेत्र घोषणा गर्दै सरकारले त्यसको अवज्ञा गरी बन्द हडताल गर्ने तथा आवागमन र निर्माण सामग्रीको आपूर्तिमा व्यवधान गर्नेले उत्पन्न क्षतिको क्षतिपूर्ति दिनुपर्ने व्यवस्था छ ।
आगामी आर्थिक वर्षको पहिलो दिनदेखि नै बजेट कार्यान्वयन गर्ने र त्यसको नियमित एवम् प्रभावकारी अनुगमन गरी कार्यान्वयनलाई सहज बनाउनका साथै बजेटको तर्जुमा राजस्वका वर्तमान दरका बारेमा नियमित अनुसन्धान गर्न अर्थ मन्त्रालयमा विज्ञसहितको समिति गठन हुने सरकारले जनाएको छ ।
