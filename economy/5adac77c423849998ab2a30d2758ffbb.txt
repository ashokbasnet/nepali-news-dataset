ढुंगा, गिटी, बालुवा तस्करीः सेउती खोलामा ‘पस्यो’ अख्तियार

रत्नप्रसाद आचार्य (इमेज)सुनसरी, जेठ २५ । सुनसरीको धरानस्थित सेउती खोलामा अनाधिकृतरुपमा स्काभेटर प्रयोग गरी ढुंगा, गिटी र बालुवा तस्करी गरिएको विषयमा अख्तियार दुरुपयोग अनुसन्धान आयोगले छानबिन सुरु गरेको छ ।जिविस सुनसरीले मापदन्डविपरीत सेउती खोलामा ढुंगा, बालुवा निकाल्ने अनुमति दिएपछि अख्तियारको पूर्वाञ्चल क्षेत्रीय कार्यालय इटहरीले छानबिन प्रक्रिया अगाडि बढाएको हो ।खोलानाला क्षेत्रमा पर्ने बाटो र पुलभन्दा ५ सय मिटर वरपर ठेक्का लगाएर नदीजन्य पदार्थ उत्खनन् गर्न प्रतिबन्ध लगाएको अवस्थामा सुनसरी जिविसले सेउती खोलाको निषेधित क्षेत्रमा ठेक्का दिएको थियो ।अख्तियारले सुनसरीका प्रमुख जिल्ला अधिकारी मोहनबहादुर चापागाइँ, अञ्चल प्रहरी कार्यालय कोसीका प्रमुख एसपी पवन खरेल र जिल्ला विकास समितिको कार्यालय सुनसरीसँग पनि लिखित जवाफ मागेको छ ।नियमविपरीत सेउती खोलामा ठेक्का लगाएपछि ठेकेदार भीम पौडेलले दुईओटा स्काभेटर लगाएर सेउती खोला खन्ने काम गर्दै आएका छन् ।
