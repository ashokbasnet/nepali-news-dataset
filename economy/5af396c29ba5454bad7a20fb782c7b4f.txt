लोडसेडिङको मारले वैकल्पिक उर्जामा आकर्षण

काठमाडौ, माघ ८ – लोडसेडिङको चर्को मार खेप्नुपरेपछि उपभोक्ता वैकल्पिक उर्जातर्फ आकर्षित भएका छन् । 

काठमाडौमा आइतबारदेखि शुरु भएको नवीकरणीय उर्जा प्रदर्शनीमा अवलोकनकर्ताको उत्साहजनक उपस्थिति रहेको आयोजकले जनाएको छ ।

वैकल्पिक उर्जाको साधन र उर्जा संकटको दीर्घकालीन उपायबारे चासो राख्नेहरु धेरै देखिएका वैकल्पिक उर्जा प्रवद्र्धन केन्द्रले जनाएको छ । केन्द्रका सहायक निर्देशक राजु लौडारीका अनुसार सौर्य उर्जा, वायो उर्जा, ब्रिकेटसँगै सौर्य उर्जाबाट चल्ने उपकरणमा उपभोक्ताको आकर्षण देखिएको छ ।

केन्द्रले भृकुटीमण्डमा गरेको प्रदर्शनीमा सौर्य उर्जाका उपकरण लगायतका अरु वैकल्पिक उर्जाबारे जानकारी पाउन सकिने लौडारीले बताउनुभयो । भृकुटीमण्डपमा सोमबारसम्म प्रदर्शनी हुने कार्यक्रम छ । त्यसपछि काठमाडौ बाहिरका बिभिन्न जिल्लामा समेत प्रदर्शनी गरिने केन्द्रले जनाएको छ ।

प्रदर्शनीमा अवलोकनको लागि निःशुल्क प्रवेशको व्यवस्था गरिएको छ । लोडसेडिङको समस्या बढिरहेकाले दीर्घकालिन उर्जा संकटको समाधानका लागि वैकल्पिक उर्जालाई विस्तार गर्नुपर्नेमा केन्द्रले जोड दिएको छ ।
