वित्तीय संस्थाको आयमा लाग्ने कर २० प्रतिशतमा झार्न माग

काठमाडौं, जेठ ३० - नेपाल बैंकर्स संघले वित्तीय संस्थाको आयमा लाग्ने करको दर २० प्रतिशतमा झार्न सरकारसंग माग गरेको छ ।
संघका अध्यक्ष राजनसिंह भण्डारीको नेतृत्वमा आएको प्रतिनिधिमण्डलले अर्थमन्त्री शंकरप्रसाद कोइरालालाई भेटेर वित्तीय संस्था आफैंमा पारदर्शी र राजश्व संकलनमा टेवा पुर्‍याउने क्षेत्र भएकोले अनावश्यक करबाट मुक्त गर्नुपर्ने बताएको छ ।
आगामी बजेटले बैंकिङ क्षेत्रमा सम्बोधन गर्नुपर्ने विषयमा सरकारको ध्यानाकर्षण गराउँदै संघले आयकर ऐेनमा भएका कतिपय अस्पष्टता हटाउन माग गरेको छ । उसले बैंक तथा वित्तीय संस्थाबाट कर्जा प्रदान गर्ने सन्दर्भमा राखिएको धितो बन्धकमा अग्राधिकार दावी केवल बैंक वित्तीय संस्थाको हुनुपर्ने स्पष्ट व्यवस्थाका लागि आग्रह गरेको छ ।
सरकारलाई बुझाइएको ज्ञापनपत्रमा भनिएको छ ‘वित्तीय संस्था पारदर्शी रहेकाले यसले गर्ने सवै सेवा शुल्क वापतको भुक्तानीमा करकट्टी गरिनु हुँदैन । यस्तै धितोको जग्गा बेच्दा यदि साँवा ब्याज नथेग्ने अवस्थामा पुँजीकर  लाभ कर नलाग्ने व्यवस्था हुनु जरुरी छ ।’
दलहरुको चन्दा आतंकबाट आफूहरु पीडित भएको बताउँदै संघका पदाधिकारीहरुले यसरी दिने चन्दा वापतको रकम राजश्व मिनाहमा लिपिवद्ध गर्न आग्रह गरेका छन् ।
त्यस अवसरमा मन्त्री कोइरालाले बैंकिङ क्षेत्रका नीतिगत र प्रक्रियागत सुधारका लागि आफू प्रतिवद्ध रहेको जवाफ दिनुभयो । उहाँले सरकारले लिएको उत्पानमुखी आर्थिक सुधारको काममा सघाउन आग्रह गर्नुभयो ।
