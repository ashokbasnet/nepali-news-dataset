भारत र चीनबीच सन्तुलित व्यापारको वातावरण बनाउन चेम्बरको आग्रह

काठमाडौं, कात्तिक २५ । नेपाल चेम्बर अफ कमर्सले भारत र चीनका लागि नवनियुक्त राजदूतहरुलाई यी मुलुकसँग सन्तुलित व्यापारको वातावरण बनाउन पहल गर्न आग्रह गरेको छ ।

विहीबार राजदूतहरुको स्वागतमा चेम्बरले आयोजना गरेको कार्यक्रममा अध्यक्ष राजेशकाजी श्रेष्ठले भारत र चीनसँग सन्तुलित व्यापार कायम गर्न आग्रह गरेका हुन् ।

उनले दुबै देशसँगको सीमा पर्यटन तथा सीमा व्यापारलाई प्राथमिकतामा राख्नसके नेपालले प्रशस्त लाभ लिनसक्ने बताए ।

दुबै मुलुकसँग कुनै सम्झौता गर्न लाग्दा नेपालीहरुमा डरको वातावरण सिर्जना भइ काम अगाडि बढ्न नसकेको उनले आरोप लगए ।

क्वारेन्टाइन, पारवहनलगायतका क्षेत्रमा रहेका समस्या समाधान गर्न पहल गर्न पनि उनले जोड दिए ।

भारतका लागि नवनियुक्त राजदूत दीपकुमार उपाध्यायले भारत र नेपालबीच रहेको ‘ट्रेड ग्याप’ कम गर्नुपर्ने बताए ।

उनले नेपालमा भारतीय र चिनियाँ लगानी भित्र्याउन उचित वातावरण सिर्जना गर्नुपर्ने धारणा राखे ।

भारत र चीनको सीमा क्षेत्रमा विदशी लगानीमा उद्योग स्थापना गरी भारत र तिब्बतमा निकासी गर्न सकिने सम्भावना रहेको उनले बताए ।

उनले आफू नेपाली व्यवसाय प्रवद्र्धनमा सक्दो लाग्ने प्रतिबद्धता पनि व्यक्त गरे ।

त्यस्तै, चीनका लागि नवनियुक्त राजदूत लीलामणि पौड्यालले विदेशी लगानीकर्तामाझ नेपाली व्यवसायीहरुको विश्वसनीयता गुमेको गुनासो गरे ।

त्यसलाई सुधार गरी तत्कालको फाइदाभन्दा दीर्घकालीन फाइदामा ध्यान दिन पनि उनले व्यवसायीहरुलाई आग्रह गरे ।

उनले नेपाली व्यवसायीहरुको हितका लागि आफू सदा तत्पर रहने आश्वासन पनि दिए ।
