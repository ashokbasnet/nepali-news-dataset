विद्यालयमा चाउचाउ बन्देज गर्ने निर्णयको बिरोधमा उत्पादक

काठमाडौं, मंसिर १४ – विद्यालयमा चाउचाउ लैजान नपाइने शिक्षा विभागको निर्णयप्रति चाउचाउ उत्पादकले आपत्ति जनाएका छन् । अखिल नेपाल तयारी चाउचाउ संघका पदाधिकारीले शिक्षा सचिवसँग भेट गरी त्यसरी चाउचाउको प्रयोगमाथि बन्देज लगाउने अधिकार शिक्षा मन्त्रालय वा विभागलाई नरहेको बताएका छन् ।

 

संघका अध्यक्ष अमित राठीले विद्यार्थीले चाउचाउको उपभोग गर्न नहुने भन्ने कुरा गलत भएको दावी गर्नुभयो । संघले शिक्षा सचिव सुरेशमान श्रेष्ठलाई निर्देशन कार्यान्वयन नगर्न ज्ञापनपत्र समेत बुझाएको छ । शिक्षा सचिव श्रेष्ठले तयारी खानेकुराले विद्यार्थीको स्वास्थ्यमा हानी नगरोस् भन्ने उद्देश्यले त्यस्तो निर्देशन दिइएको स्पष्ट पार्दै स्वास्थ्यमा प्रतिकूल असर नपर्ने भएमा चाउचाउ प्रयोग गर्न पाइने बताउनु भयो ।

चाउचाउ लगायतका प्लास्टिकमा प्याक गरिएका तयारी खानेकुरा (जंक फूड) ले स्कुले विद्यार्थीको स्वास्थ्यमा प्रतिकूल असर पर्ने भन्दै शिक्षा विभागले देशभरिका जिल्ला शिक्षा कार्यालयहरुलाई त्यस्ता खानेकुरा विद्यालय हाताभित्र लैजान र प्रयोग गर्न बन्देज लगाउन निर्देशन दिपछि उनीहरुले आपत्ति जनाएका हुन् ।
