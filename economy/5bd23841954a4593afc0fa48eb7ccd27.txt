आयल निगमका कर्मचारीले तेलको कारोबार रोके

विराटनगर, असोज ९ – नेपाल आयल निगमको पूर्वाञ्चल क्षेत्रीय डिपोले पेट्रोलियम पदार्थको कारोबार बुधबार दिउँसोदेखि ठप्प पारेको छ ।
अख्तियार दुरुपयोग अनुसन्धान आयोगले निगमका निमित्त कार्यकारी निर्देशक सहित चार जना कर्मचारीलाई पक्राउ गरेको विरोधमा क्षेत्रीय डिपोले कारोबार ठप्प भएको हो ।
अख्तियार दुरूपयोग अनुसन्धान आयोगले नियम विपरित बोनस वितरण गरेको अभियोगमा निगमका निमित्त कार्यकारी निर्देशक सहित चार जनालाई मंगलबार पक्राउ गरेको थियो ।
पूर्वाञ्चल क्षेत्रीय कार्यालयका कर्मचारी र विभिन्न ट्रेड युनियनका पदाधिकारीले पक्राउ गरिएका कार्यकारी निर्देशक सुरेशकुमार अग्रवाल सहित सबै कर्मचारीलाई तुरुन्त रिहा गर्नुपर्ने माग गरेका छन् ।
उनीहरु रिहा नभएसम्म डिपोबाट पेट्रोलियम पदार्थको बिक्री वितरण कारोबार ठप्प पार्ने चेतावनी दिएका छन् । निगमको पूर्वाञ्चल क्षेत्रीय कार्यालयबाट पूर्वका १६ जिल्लामा पेट्रालियम पदार्थ बिक्री वितरण हुँदै आएको छ । कारोबार ठप्प भएसँगै पेट्रोल पम्पहरुमा यातायात साधनको चाप बढेको छ । पूर्वाञ्चलमा करिब २०० पेट्रोल पम्प छन् ।
