नयाँ सिलिण्डर बजारमा ल्याउन निगमको अनुमति लिनु पर्ने व्यवस्था गर्न निर्देशन

काठमाठौं, फागुन १७ – व्यवस्थापिका संसदको उद्योग वाणिज्य तथा उपभोक्ता हित सम्बन्ध समितिले खाना पकाउने एलपी ग्यासका नयाँ सिलिण्डर उद्योगीले बजारमा ल्याउन नेपाल आयल निगमको अनिवार्य अनुमति लिनुपर्ने कानूनी व्यवस्था गर्न सरकारलाई निर्देशन दिएको छ ।
समितिको आइतबार सिंहदरबारमा बसेको बैठकले ठूला ग्यास उद्योगले क्षमता अनुसार ग्यास नपाउँदा तथा साना ग्यास उद्योगीले क्षमताभन्दा बढी कोटा ग्यास पाइ नयाँ सिलिण्डर बजारमा पठाएका कारण उपभोक्ताले हाहाकार भोग्नुपरेको भन्दै नयाँ सिलिण्डर बजारमा लानका लागि निगमको अनुमति लिनुपर्ने कानूनी व्यवस्था गर्न वाणिज्य तथा आपूर्ति मन्त्रालयलाई निर्देशन दिएको हो ।
समितिले आन्तरिक राजस्व विभाग, भन्सार विभाग, नापतौल तथा गुणस्तर विभाग लगायतका सम्बद्ध निकाय र ग्यास उद्योगीको संयन्त्र बनाएर बजारमा भएका ग्यास सिलिण्डरको संख्या यकिन गर्न नेपाल आयल निगमलाई पनि निर्देशन दिएको छ ।
देशभर ५५ वटा ग्यास उद्योग रहेकामा ती कम्पनीले बजारमा कति सिलिण्डर पठाएका छन् भन्ने बारेमा सरकारी निकायसँग कुनै तथ्यांक छैन । समितिले देशभर रहेका ग्यास उद्योगहरुको स्थलगत भ्रमण गर्ने निर्णय गरेको छ । ग्यास उद्योगको अवस्था, सिलिण्डर वितरण प्रणाली र कोटाको अध्ययनका लागि यही फागुन महिनाको अन्त्यबाट सबै ग्यास उद्योगको स्थलगत अध्ययन गर्ने निर्णय गरेको हो ।
नेपाल आयल निगमले ग्यासको मासिक कोटा २२ हजार मेट्रिक टनबाट बढाएर ३० हजार पु्‍र्‍याएपनि उपभोक्ताहरुले अझै पनि सहजरुपमा ग्यास पाउन सकेका छैनन् । समितिका सदस्यहरुले उपभोक्ताहरुले सहज रुपमा ग्यास पाउन नसक्नुमा ग्यास उद्योगीहरु दोषी रहेको आरोप लगाएका छन् ।
समितिले ग्यासको आपूर्ति सहज बनाउन दीर्घकालिनरुपमा अपनाउनुपर्ने उपाय सुझाव दिनका लागि नारायणबहादुर कार्कीको संयोजकत्वमा गठित उपसमितिको म्याद चैत मसान्तसम्म थप गरेको छ । समितिले गएको पुस २१ गते उपसमिति गठन गरेको थियो ।
