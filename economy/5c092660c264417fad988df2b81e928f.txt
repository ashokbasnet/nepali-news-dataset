चेपाङ समुदायले करोडौँको खसीबोका उत्पादन गरे 

चितवन ,  असोज १६  । चितवनको  सिद्धि गाविसका चेपाङ वस्तीहरु  केही समय पहिले सम्म विहनबेलुका पेटभर खान नपाउने अवस्थामा थिए । अहिले उनीहरुको विगतको दु:ख कथा बनेको छ । जब  सिङ्गो समुदायले नै व्यावसायिक रुपमा बाख्रा पालन गर्न थाल्यो तब चितवनको पहाडी भेगमा अवस्थित चेपाङवस्तीमा आर्थिक बारेवार लाखमा होईन करोडमा हुन थाल्यो ।हेफर इन्टरनेशनल नेपालको सहयोगमा व्यावसायिक रुपमा बाख्रापालन सुरु गरेका चेपाङ समुदायले ३६१ वटा खसी, ३६४ वटा बोका गरी ७३५ वटा खसी बिक्री गरिसकेका छन् ।

खसीबोकाको बिक्रीबाट ५६ लाख २० हजार रुपैयाँ चेपाङ समुदायमा भित्रिएको छ ।  सिद्धि गाविसका ६४८ घरधुरीले दसैँका लागि मात्र डेढ करोड मूल्य बराबरको खसीबोका उत्पादन गरेका छन् । दसैंका लागि भनेर चेपाङ समुदायले १ हजार ५०० खसीबोका उत्पादन गरी बिक्रीको लागि तयारी अवस्थामा राखेका छन् ।

दसैंसम्म १ हजार ५०० खसीबोका बिक्री गर्ने योजना रहेको स्थानीयले बताएका छन् ।  । २०६९ सालदेखि साना किसान उद्यमी सवलीकरण परियोजनाले सिद्धिका चेपाङ समुदायलाई बाख्रापालनमा अभ्यस्त बनाएको थियो ।  बाख्रापालन सुरु भएपछि सिद्धिका चेपाङहरुको आर्थिक अवस्थामा  ठूलो परिवर्तन आएको स्थानीय चेपाङहरु बताउँछन् ।
