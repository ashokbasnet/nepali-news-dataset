सेनाको बिस्कुट खरिद प्रकरणः सबै पक्षसँग छलफल गर्ने समितिको निर्णय

काठमाडौं, वैशाख ७ । नेपाली सेनाको ‘हाइ इनर्जी’ बिस्कुट खरिद प्रकरण व्यवस्थापिका–संसदको समितिमा पनि पुगेको छ ।उद्योग, वाणिज्य तथा उपभोक्ता हित संरक्षण समितिले नेपाली सेनाको बिस्कुट खरिद प्रकरण सार्वजनिक खरिद ऐनअनुसार नभएको भन्दै छलफल थालेको हो । समितिले मंगलबार रक्षा मन्त्रालयका अधिकारीहरुसँग छलफल गरेको हो ।मंगलबार बसेको समितिको बैठकमा सहभागी रक्षा मन्त्रालयका अधिकारीको जवाफ चित्तबुझ्दो नभएको भन्दै रक्षा मन्त्रालय, नेपाली सेना, गुणस्तर तथा नापतौल विभागलगायत सम्बन्धित पक्षसँग थप छलफल गर्ने निर्णय समितिले गरेको छ ।समिति सभापति भिष्मराज आङ्दम्बेले बिस्कुट खरिदमा पारदर्शीता र जवाफदेहीता देख्न चाहेको बताए ।उनले खरिद प्रक्रिया सार्जजनिक खरिद ऐनअनुसार हुनुपर्नेमा समितिको ध्यानाकर्षण भएको बताए ।बैठकमा रक्षा मन्त्रालयका अधिकारीहरुले सर्वोच्च अदालतमा विचाराधीन विषयमा समितिमा छलफल गर्न हुने वा नहुने प्रश्न गरेका थिए ।उनीहरुले समितिले चाहेका सबै विषयमा जानकारी गराउन तयार रहेको बताएका थिए । उनीहरुले पशुपति बिस्कुटसँग सोझै सम्झौता गर्दा वार्षिक ४२ करोड रुपैयाँ नाफा हुने बताएका थिए ।बैठकमा सांसदहरुबीच पनि अदालतमा विचाराधीन मुद्दामा समितिमा छलफल गर्न हुने/नहुने पक्षमा मत बाझिएको छ ।
