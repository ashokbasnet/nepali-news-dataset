भक्तपुर घुम्ने पर्यटक बढे

भक्तपुर, पुस २५ – भक्तपुर आउने पर्यटकको संख्या यो वर्ष बढेको छ । भक्तपुर नगरपालिका भित्र रहेका सम्पदाको अवलोकन गर्न आउने पर्यटकको संख्या गएको वर्ष भन्दा २१ दशमलव ५७ प्रतिशतले बढेको नगरपालिकाले जनाएको छ । 

नगरपालिका पर्यटन सूचना केन्द्रका अनुसार सन् २०१२ मा कूल दुई लाख ५७ हजार ८० पर्यटक भित्रिएका छन् ।

चीनसहित सार्क मुलुकबाट एक लाख एक हजार नौ सय १७ र अन्य मुलुकबाट एक लाख ५५ हजार एक सय ६३ जना पर्यटकले भक्तपुरका विभिन्न ठाउँ घुमेका केन्द्रका प्रमुख दामोदर सुवालले जानकारी दिनुभयो । पर्यटकको संख्या बढेपछि नगरपालिकाले यो वर्ष १८ करोड रुपैया आम्दानी गरेको छ । नगरपालिकाले गत वर्ष भने पर्यटन शुल्कबाटबाट १६ करोड रुपैयाँ आम्दानी गरेको थियो ।

भक्तपुर आउने कूल पर्यटक मध्ये ३० प्रतिशत पर्यटक भारत र चीनबाट आउने गरेका छन् । नर्वे, थाइल्याण्ड, जर्मनी र अमेरिका लगायतका देशबाट पनि भक्तपुरमा धेरै पर्यटक आउने नगरपालिकाले जनाएको छ । नगरपालिकाले सार्क राष्ट्र र चीनका पर्यटकसंग १ सय रुपैयाँ र सार्कमुलुक भन्दा बाहिरका पर्यटकसंग ११ सय रुपैयाँ पर्यटन शुल्क उठाउँदै आएको छ ।
