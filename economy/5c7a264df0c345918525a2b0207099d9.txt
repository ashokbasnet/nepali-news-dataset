महानगरभित्रका उत्तेजक होडिङ बोर्ड हटाउन सुरु

काठमाडौं, असोज ३० — काठमाडौं महानगरपालिका विभिन्न ठाउँमा राखिएका उत्तेजक होडिङ बोर्ड सोमबार देखि हटाउन शुरु गरिने भएको छ । गाडी चालकहरुको ध्यान भंग गर्ने खालका उत्तेजक होडिङ बोर्डका कारण दुर्घटना बढेको र ट्राफिक व्यवस्थापनमा असर पुगेको गुनासो आएपछि काठमाण्डु महानगरपालिकाले यस्ता होडिङ बोर्ड हटाउन लागेको हो । 

 

 

प्रधानमन्त्री डा. बाबुराम भटराइले यस्ता उत्तेजक होडिङ बोर्ड हटाउन आइतबार निर्देशन दिनुभएको थियो । काठमाडौं महानगरपालिकाको कार्यान्वयन महाशाखा प्रमुख धनपति सापकोटाले बिहानैदेखि होडिङ बोर्डको अनुगमन सुरु गरिएको जानकारी दिनुभयो । अनुगमनबाट उत्तेजक होडिङ बोर्डको लगत लिइने र त्यसपछि त्यस्ता विज्ञापन सामग्री सहितका होडिङ बोर्ड हटाउन शुरु गरिने उहाँको भनाई छ । 

 

कस्ता प्रकारका होडिङ बोर्डले ट्राफिक व्यवस्थापनमा असर पुर्याउन सक्छन् भन्नेबारे ट्राफिक प्रहरीसित महानगरपालिकाले छलफल गर्न लागेको सापकोटाले जानकारी दिनुभयो । उत्तेजक होडिङ बोर्ड मात्र नभएर दर्ता नगरीकन अवैध रुपमा राखिएका तथा अनुपयुक्त ठाउँमा राखिएका अरु होडिङ बोर्ड पनि हटाइने सापकोटाको भनाइ छ । महानगरपालिकाले केही दिन अघि मात्र रत्नपार्कमा रुख काटेर राखिएको एनसेलको विज्ञापन सहितको होडिङ बोर्ड हटाएको छ ।  

 

यसैबीच कस्तो होडिङ बोर्डलाई अश्लिल वा उत्तेजकको रुपमा लिने भन्ने बारेमा कुनै मापदण्ड नभएकाले महानगरपालिकालाई होडिङ बोर्ड हटाउने काममा समस्या उत्पन्न भएको छ । महानगरपालिकाको कार्यान्वयन महाशाखा प्रमुख धनपति सापकोटाले कस्ता होडिङ बोर्डलाई सार्वजनिक स्थानमा राख्न दिने  र कस्तालाई उत्तेजक वा अश्लिल भन्ने विषयमा मापदण्ड तयार गर्नु आवश्यक रहेको बताउनुभयो ।
