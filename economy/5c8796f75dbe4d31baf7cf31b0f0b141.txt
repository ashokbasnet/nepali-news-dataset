मेवा र खुर्बुजाको माग बढ्यो

काठमाडौ, चैत ६ – गर्मी सुरु भएकाले बजारमा मेवा र खर्बुजाको माग बढ्न थालेको छ ।
अरु फलफूल भन्दा सस्तो र गर्मीका बेला शरीरलाई धेरै फाइदा पुर्‍याउने भएकाले मेवा र खर्बुजाको माग बढ्दै गएको नेपाल फलफूल थोक व्यवसायी संघले जनाएको छ । संघका अनुसार अहिले थोक बजारमा मेवा प्रतिकिलो ४० देखि ४५ र खर्बुजा ३० देखि ३५ रुपैयाँ छ ।  
माग बढ्दै गएपनि त्यही अनुसारको उत्पादन नहुँदा भारतबाट आयात गर्नुपर्ने बाध्यता रहेको संघका अध्यक्ष नारायण धितालले बताउनुभयो । अहिले भारतबाट यी फलफूल दैनिक ६० मेट्रिक टनको दरले भित्रने गरेको उहाँले बताउनुभयो ।
स्वदेशी उत्पादनले जम्मा ४ देखि ५ प्रतिशतसम्म मात्र माग धान्ने गरेको छ । गर्मीमा अंगुर र सुन्तलाको कारोबार हुने गरेको भएपनि यी फलफूलको तुलनामा महंगो पर्न जाने भएकाले धेरैजसो उपभोक्ताले मेवा र खर्बुजा नै खरिद गर्ने गरेका छन् ।
