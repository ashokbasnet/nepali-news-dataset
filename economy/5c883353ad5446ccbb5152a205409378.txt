यस्तो छ सस्तो बजार (फोटो फिचर)

काठमाडौं, असोज २ - असोज लाग्ने बित्तिकै दशैं आएजस्तो भएको छ । एकातिर दशैंको लागि घर जाने यात्रुको लागि टिकट बुकिङ खुलेको छ ।
अर्कातिर काठमाडौं उपत्यका सहित देशका बिभिन्न ठाउँमा शुपथ मूल्य पसल सञ्चालन भएका छन् । बसपार्कमा टिकट लिनेको घुईंचोजस्तै शुपथ मूल्य पसलमा पनि उपभोक्ताको चहलपहल देखिन्छ ।
काठमाडौं उपत्यकाका रामशाहपथ, टेकु, कालीमाटी, बल्खु तरकारी बजार, थापाथली, कोटेश्वर, जाउलाखेल र भक्तपुरको सूर्यविनायकमा सरकारी संस्थानले सुपथ पसल सञ्चालन गरेका छन् ।
नेपाल खाद्य संस्थान, नेशनल ट्रेडिङ लिमिटेड, साल्ट ट्रेडिङ र दुग्ध विकास संस्थानले राखेका सुपथ पसलमा उपभोक्ताले सहुलियत मूल्यमा उपभोग्य वस्तु खरिद गर्न सक्छन् ।
वाणिज्य तथा आपूर्ति व्यवस्थापन विभागका अनुसार उपत्यका बाहिर झण्डै ७० ठाउँमा सुपथ पसल राखिनेछ । यसवर्ष चिनी, नुन, दाल, चामल, पीठो, मसलालगायतमा गएको वर्ष भन्दा धेरै सहुलियत दिइएको सरकारको भनाई छ ।
चिनीमा प्रतिकिलो ५ रुपैयाँ, नुन प्रतिप्याकेट २ रुपैयाँ सहुलियत दिईएको छ भने केही उपभोग्य वस्तुमा ४० प्रतिशतसम्म सहुलियत दिईएको छ । सुपथ पसलमा कारोबार भएका खाद्य वस्तुको हेरक दिन निगरानी गरिने वाणिज्य विभागले जनाएको छ ।









तस्बिर : सेन्छेलुङ लिम्बु/उज्यालो
