विपक्षीको असहमतिवीच पूर्ण बजेटको तयारी

काठमाडौ, कात्तिक १३ – विपक्षी दलहरुको असहमतिकावीच सत्तारुढ दलले पूर्ण बजेटको गृहकार्य सुरु गरेका छन् । 

प्रधानमन्त्री निवास वालुवाटारमा सोमबार बिहान बसेको एकीकृत नेकपा माओवादी र संयुक्त लोकतान्त्रिक मधेशी मोर्चाको बैठकले पूर्ण बजेटका लागि गृहकार्य अगाडि बढाउने निर्णय गरेको मोर्चाका नेता महन्थ ठाकुरले जानकारी दिनुभयो ।

 

कामचलाउ सरकारले बजेट ल्याउन नपाउने भन्दै विपक्षी दलहरुले सहमतिको सरकार गठन गरेर मात्रै बजेट ल्याउनुपर्ने बताउँदै आएका छन् । बैठकमा पुनर्स्थापना वा नयाँ चुनाव भन्ने विषयमा छलफल भएपनि टुंगोमा नपुगेको ठाकुरले बताउनुभयो ।

सत्तारुढ दलले विपक्षी दलहरुसंगको छलफललाई तिब्रता दिने सहमति भएको पनि नेताहरुले बताएका छन् ।
