पञ्चेश्वर विकास प्राधिकरणको विधानमा सहमति

काठमाडौं, असोज ७ – नेपाल र भारतबीच पञ्चेश्वर वहुउद्देश्यीय आयोजना निर्माणका लागि पञ्चेश्वर विकास प्राधिकरणको विधानमा सहमति भएको छ ।
नेपाल र भारतका ऊर्जा सचिव नेतृत्वको टोलीबीच काठमाडाैंमा सोमबार र मंगलबार भएको वार्तामा ५ हजार ६ सय मेगावाट क्षमताको पञ्चेश्वर वहुउद्देश्यीय आयोजना निर्माणका लागि पञ्चेश्वर विकास प्राधिरणको विधानमा सहमति भएको हो ।
सहमतिमा ऊर्जा सचिव राजेन्द्रकिशोर क्षेत्री र भारतीय जलस्रोत सचिव आलोक रावतले हस्ताक्षर गर्नुभयो । प्राधिकरणको विधानमा सहमति जुटेसँगै पञ्चेश्वर आयोजना बन्ने बाटो खुलेको छ । ऊर्जासचिव क्षेत्रीले १८ वर्षअघि भएको महाकाली सन्धिले स्थापित गरेको सिद्धान्त र ऊर्जा सचिवस्तरीय बैठकले पाँच वर्षअघि तयार गरेको १९ बुँदे कार्यादेश अनुसार प्राधिकरणको विधानमा सहमति भएको बताउनुभयो ।
उहाँले प्राधिकरणले के के काम गर्ने र प्रशासनिक काम कसरी अगाडि बढाउने भन्ने कुरा विधानमा उल्लेख रहेको बताउँदै सहमति मंगलबारबाटै कार्यान्वयनमा आएको जानकारी दिनुभयो । भारतीय प्रधानमन्त्री नरेन्द्र मोदीले गएको साउन १८ गते गरेको नेपाल भ्रमणका क्रममा प्राधिकरण गठन गरी पञ्चेश्वर आयोजना अगाडि बढाउने सहमति भएको थियो ।
सहमति अनुसार प्राधिकरणको कार्यालय कञ्चनपुरको महेन्द्रनगरमा रहने छ । १० वर्षभित्र निर्माण सक्ने लक्ष्य लिइएको आयोजनाका लागि ३ खर्ब ३६ अर्ब रुपैयाँ लागत लाग्ने अनुमान गरिएको छ ।
