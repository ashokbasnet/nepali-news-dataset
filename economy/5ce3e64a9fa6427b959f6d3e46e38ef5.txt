काठमाडौमा आजदेखि कन्स्ट्रक्सन एक्स्पो हुँदै

काठमाडौ, मंसिर १५ – काठमाडौमा शुक्रबारदेखि पहिलो निर्माण प्रदर्शनी, कन्स्ट्रक्सन एक्स्पो हुँदैछ । 

प्रदर्शनीमा घर सजावटका सामानदेखि ठूला निर्माण उपकरणसम्म राखिने आयोजक नेपाल कन्स्ट्रक्ट एक्जिबिसन्स प्रालिले जनाएको छ ।

 

आयोजकका अनुसार मेलामा घरायसी सजावटका सामग्री, सिमेन्ट, छड, फर्निचर, पाइप, फिटिङ्स, वाटर ट्रिटमेन्ट प्लान्ट, स्विमिङ पुल उपकरण, निर्माण केमिकल, विद्युतीय सामान, पेन्ट्सदेखि लोडर, डोजर, क्रेन, स्काभेटर, रोड रोलर, ट्रक लगायतका उपकरण अवलोकन गर्न पाइनेछ ।

निर्माण सामग्री, उपकरण र सेवाका ग्राहक एवं सेवा प्रदायकबीच भेटघाट गराउन प्रदर्शनी आयोजना गरिएको हो । प्रदर्शनी मार्फत निर्माण सम्बन्धि प्रविधि हस्तान्तरण गर्ने र निर्माण सामग्रीको गुणस्तरबारे सचेत गराउने उद्देश्य रहेको आयोजकले जनाएको छ ।

पाँच दिनसम्म चल्ने प्रदर्शनीको झण्डै ३५ हजारले अवलोकन गर्ने आयोजकले अपेक्षा गरेको छ । प्रदर्शनीको उद्घाटन बिहान ११ बजे हुने कार्यक्रम छ ।
