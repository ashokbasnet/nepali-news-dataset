बन्दिपुरको होमस्टेमा १२ सय पर्यटक

राजकुमार श्रेष्ठ/उज्यालो । तनहुँ, जेठ २७ – यस आर्थिक वर्षको ८ महिनामा तनहुँको वन्दिपुरको होमस्टेमा १ हजार २ सय पर्यटक पुगेका छन् । बन्दिरपुरको चन्दनी पिपलथोकमा रहेको  होम स्टेमा ७ सयजना आन्तरिक र ५ सय जना विदेशी पर्यटक पुगेका होमस्टे समितिकी कोषाध्यक्ष दिलकुमारी रानाले जानकारी दिनुभयो ।

 

पर्यटकहरुबाट १० लाख रुपैयाँको कारोवार भएको उहाँले बताउनुभयो । नेपाल पर्यटन बोर्ड क्षेत्रीय कार्यालय पोखराबाट गएको कार्तिक ४ गते चन्दनी पिपलथोक होम स्टे समितिले स्वीकृति पाएको थियो ।

११ घरमा सञ्चालित होम स्टेमा १ सय जना वास बस्न सक्नेछन् । पर्यटन वोर्डको मापदण्ड अनुसार होम स्टे सञ्चालनमा ल्याईएको र पर्यटकलाई सकेसम्म धेरै सुविधान दिने शनिवार तनहुँ सदरमुकाम दमौलीमा आयोजित पत्रकार सम्मेलनमा समितिका कोषाध्यक्ष रानाले वताउनुभयो ।

बन्दिपुरको होमस्टेमा पर्यटकलाई फूलमालाले स्वागत गरेर स्थानीय स्वादका परिकार खुवाउनुका साथै लाखे नाँच, डोको नाँच, पञ्चैवाजा देखाइने समितिका अध्यक्ष भुपेन्द्र वानियाँले जानकारी दिनुभयो । स्थानीय वासिन्दाले प्रतिपरिवार ३/३ लाख रुपैयाँ खर्च गरी होम स्टे सञ्चालन गरेका हुन् ।
