मोतीहारी–अमलेखगन्ज पेट्रोलियम पाइपलाइन जडानको काम सुरु

सीमावर्ती सहर भारतको रक्सौलदेखि बाराको अमलेखगन्जसम्म ३६.२०६ किमि लामो पेट्रोलियम पाइपलाइन जोड्ने कामको जिम्मा पाएको भारतीय कम्पनी लिखिया इन्फ्रास्ट्रक्चरका प्राविधिकले पाइप जोड्ने काम सुरु गरेका छन् ।

१५ महिनाभित्र पाइपलाइन विस्तार गर्ने लक्ष्य लिएको सिमरास्थित पेट्रोलियम पाइपलाइन विस्तार आयोजनाले पाइप जोड्ने काम सकिएपछि जमिनमुनि पुर्ने काम गर्नेछन् ।

त्यसका लागि खाल्डो खन्ने यन्त्र भारतबाट ल्याउन लागिएको आयोजनाका प्रमुख शरदकुमार पौडेलले राससलाई बताए । सो पाइपलाइन सिर्सिया नदीमुनिबाट लगिने बताइएको छ ।

भारत सरकारको इन्डियन आयल कर्पाेरेसन (आइओसी)को करिब ३५० करोडको लागतमा निर्माण भइरहेको सो पाइपलाइनका लागि सबै पाइप आइसकेकाले जडान गर्ने काम धमाधम भइरहेको छ ।

नेपालतर्फ रक्सौल–अमलेखगन्जसम्म ३६.७ किमि र भारतको मोतीहारी–रक्सौलसम्म ३३.२ किमि गरी ६९.९ किमिको पाइपलाइन निर्माण हुन लागेको आयोजनाले जनाएको छ ।

आयोजना निर्माणको जिम्मा पाएको आइओसीले जनवरीदेखि वीरगन्जमा पाइप ल्याउन थालेको हो ।

प्रतिमहिना रु दुई लाख ३० हजारका दरले वीरगन्जस्थित चिनी कारखानाको दुई बिघा जग्गा भाडामा लिएर भन्डारणस्थलमा सो पाइप भन्डारण गरिएको छ ।

पाइपलाइन प्रयोगमा आएपछि प्रतिघन्टा दुई लाख लिटर इन्धन अमलेखगन्जको डिपोमा खसाल्ने लक्ष्य राखिएको छ ।

पाइपलाइनले पेट्रोलियम पदार्थको शुद्धता कायम राख्ने र चुहावट नियन्त्रणमासमेत रोकिने विश्वास परियोजनाले लिएको छ ।

पाइपलाइन सन्चालन भएपछि नेपाल सरकारले व्यहोर्दै आएको रु एक अर्ब ५० करोड ६ वर्षसम्म बचत हुने बताइएको छ । यसले पेट्रोलियम ढुवानी लागत सस्तो हुने तथा चोरी, चुहावट, मिसावट तथा ट्राफिक जामजस्ता समस्या हट्नेछन् ।

पाइपलाइनबाट एकपटकमा तीन हजार किलोलिटर पेट्रोलियम पदार्थ ल्याउन सकिनेछ ।

वीरगन्जको शंकराचार्यद्वारबाट तीन किमि गन्डक नहरसम्म बाइपास सडकको दायाँ भाग र त्रिभुवन राजपथको गन्डक अमलेखगन्ज खन्डमा सडकको दायाँबायाँ भागमा पाइप ओछ्याउने योजना छ ।

भारत, महाराष्ट्रको जिन्दल कम्पनीले माटो परीक्षण गरी जडान भइरहेको पाइपको गोलाइ १०.७५ इन्च तथा मोटाइ ०.२१९ इन्च छ । रासस
