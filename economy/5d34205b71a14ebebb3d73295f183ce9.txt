विचौलियाले भाउ नदिँदा अलैंची किसान समस्यामा

किरण लोहनी/उज्यालो
गोरखा, पुस १२ – बिचौलियाले प्रचलित बजार भाउ भन्दा धेरै कम मुल्य दिएपछि गोरखाका अलैंची किसान समस्यामा परेका छन् ।
अलैंची खेती धेरै गरिने हंसपुर र खरिबोट गाविसका किसानले विचौलियाहरुले छिमेकी जिल्लामा प्रचलित भन्दा आधा मात्रै भाउ दिएको बताएका छन् ।
छिमेकी जिल्लामा प्रतिकिलो २ हजार २ शय रुपैयामा किनवेच भएपनि आफुहरुलाई ठेकेदारले किलोमा १ हजार १ शय रुपैयाँमात्र दिएको किसान रामप्रसाद अर्यालले बताउनुभयो । बाटोघाटोको असुविधाका कारण गाउँमा पुगेका ठेकेदारलाई उनीहरुले भनेकै मुल्यमा अलैंची बेच्नुपरेको उहाँको भनाई छ ।
२०३९ सालदेखि अलैची खेती शुरु गरिएको यो क्षेत्रमा सुरुमा खोल्साखाल्सी र खेर गएको पाखो जग्गामा मात्रै खेती गरिएपनि अहिले भने ब्यवसायिक रुपमै खेती हुन थालेको छ । यो वर्ष हंसपुर र खरिबोटमा १५ मेट्रिक टनभन्दा बढी अलैंची उत्पादन भएको छ । यहाँका १२ शय घरधुरीले ब्यवसायिक रुपमै अलैंची खेती गरिरहेका अर्का किसान रामबहादुर दवाडीले बताउनुभयो ।
जिल्ला कृषि विकास कार्यालयले सहयोग नगर्दा उन्नत जातको बिउ, सिञ्चाइ लगायतका कुराहरु पाउन नसकेको किसानहरुले बताएका छन् । किसानहरुले रामशाही र गोलशाही जातको अलैंची खेती गर्दै आएका छन् । बेला बखत रोगकिराले दुख दिँदा किसानहरुले प्राविधिक सहयोग पाउन सकेका छैनन् ।
