भन्सारमा करोडौंको घोटाला गर्ने अधिकृत पक्राउ

सुमन तिमल्सिना/उज्यालो ।
माेरङ, फागुन ३ – विराटनगर भन्सार कार्यालयको हाताभित्र रहेको राष्ट्रिय वाणिज्य बैक सुख्खा बन्दरगाहा शाखाका वरिष्ठ सहायक अधिकृत तोर्णबहादु्र राउत पक्राउ परेका छन् । उनलाई प्रहरीले रकम हिनामिना गरेको अभियोगमा पक्राउ गरेको  हो ।
घटनाको विषयमा प्रहरीले कुनै जानकारी दिएको छैन् । घटनामा ठूलै चलखेल भएका कारण अनुसन्धान भइरहेको आशंकामा प्रहरीले जनाएको छ ।
मोरङका प्रहरी नायव उपरीक्षक डिएसपी विष्णुहरी कोइरालाका अनुसार अहिलेसम्म एक जनालाई अनुसन्धानको लागि पक्राउ गरिएको छ । पक्राउ परेका राउतलाई आज अदालतमा पेश गरिने जनाइएको छ ।
‘राज्यको करोडौं सम्पत्ति हिनामिना भएको छ’, डिएसपी कोइरालाले भन्नुभयो, ‘सबै विषय अहिले भन्न मिल्दैन, हामी अनुसन्धानको क्रममा रहेका छौ ।’
कोइरालाले राउतलाई बिहीबार अदालतमा पेश गरेपछि कार्वाहीको अदालतको प्रक्रिया अनुसार मात्र प्रहरीले घटनाको जानकारी दिन मिल्ने बताउनुभयो । राउतलाई बुधबार दिउँसो वाणिज्य बैक कार्यालय रानीबाट प्रहरीले नियन्त्रणमा लिएको हो ।
किन पक्राउ परे कर्मचारी
मालबस्तु आयात गरेवापतको रकममा अनियमितता गरेको आशंकामा प्रहरीले राउतलाई पक्राउ गरेको हो । विराटनगर भन्सार कार्यालयका एजेन्ट ललित बोहरा र सुरेश बोहराले जाँचपास गर्दा तिर्नुपर्ने भन्सारमा उनीहरुले ब्यालेन्स नभएको चेक दिएका थिए ।
भन्सारमा ब्यालेन्स नभएको चेक बैंकका कर्मचारीले लिएपछि कर्मचारीको मिलेमतोमा राजश्व ठगी भएको भन्दै प्रहरीले कर्मचारीलाई पक्राउ ग¥यो । भन्सार एजेण्ट संघका अध्यक्ष विजेन्द्र परासरले बैंकको कर्मचारी र भन्सार एजेण्ट दुवैले यो विषयमा गलत गरेको बताउनुभयो । यसरी भन्सार एजेण्ट र बैंक कर्मचारीबाट झण्डै १० करोड राजश्व हिनामिना भएको देखिन्छ ।
एजेण्ट बोहोराले तिर्नुपर्ने १० करोड रुपैयाँ बराबराबो भन्सार राजश्वमा दाखिला नगरेको बताइन्छ । माल सामान क्लियरिङ गर्ने क्रममा राष्ट्रिय वाणिज्य बैंकमा पेश भएको चेक वाउन्स भएपछि आर्थिक अपचलन भएको भन्ने बिषय बाहिर आएको हो । विराटनगर भन्सार कार्यालयमा बैकमार्फत कारोवार हुन्छ । बैंकमा जम्मा भएको भाउचरको आधारमा क्लियरिङ दिने गरिएको भन्सार कार्यालय जनाउँछ । 
राजश्व छलीमा ब्यापारीको हात 
घटनाको ढाकछोप गर्न विराटनगरका केही व्यापारी सक्रिय भएका छन् । विराटनगरका उद्योगी महेश जाजुको नेतृत्वमा ठूलो समूह घटनाको ढाकछोप गर्न लागि परेको छ ।
भन्सार कार्यालयका अनुसार विराटनगरका एजेण्ट सुरेश र ललितले विराटनगरका ठूला उद्योगी घरानाको क्लियरिङमा एजेण्टको काम गर्दै आएकाले यो घटनालाई मिलाउनको लागि आन्तरिक सेटिङमा जाजु्सहितको टोली लागेको बताइन्छ ।
उद्योगी महेश जाजुको एशियन थाइ फुड्स, भुषण ग्रुपको आरती स्ट्रिप्स, जाजुकै हिमगिरी सोप एण्ड केमिकल्स, अनुज पोद्दारको जय श्रीपियुटेक, पशुपति सिमप्याक, मुलचनको खल्ली निकसी, जगदम्बा सिमेन्ट, निगाले सिमेन्ट, मारुती सिमेन्टलगायत कम्पनीको जाँचपास क्लियरिङको काम दुवै बोहराले गर्दै आएको विराटनगर भन्सार कार्यालयले जनाएको छ ।
