माथिल्लो मर्स्याङ्दी ए जलविद्युत आयोजनाको बाँध क्षेत्रको निर्माण सुरु

लमजुङ, पुस २ – उत्तरी लमजुङको मर्स्याङ्दी नदीमा निर्माण भइरहेको माथिल्लो मर्स्याङ्दी ए जलविद्युत आयोजनाको बाँध क्षेत्रको निर्माण सुरु भएको छ ।
५० मेगावाट क्षमताको माथिल्लो मर्स्याङ्दी ए जलविद्युत आयोजनाका लागि निर्माण गरिएको बाँधक्षेत्रमा नदीलाई थुनेर बगिरहेको पानीलाई सोमबार सुरुङतर्फ पठाईएको हो ।
बाँध क्षेत्रको निर्माणकार्य मंगलबार विहानदेखि थालिएको निर्माण कम्पनीले जनाएको छ । ११ महिनादेखि सिनो हाईड्रो–सगरमाथा पावर कम्पनीले निर्माण गरिरहेको माथिल्लो मर्स्याङ्दी ए जलविद्युत आयोजना अबको साढे २ वर्षमा निर्माण सक्ने लक्ष्यका साथ अघि बढेको आयोजनाले जनाएको छ । झण्डै १२ अर्ब रुपैयाँको लगानीमा निर्माण गरिन लागेको आयोजनामा चाइनिज कम्पनी सिनो हाईड्रोको ९० र नेपाली कम्पनी सगरमाथा हाईड्रोपावर कम्पनी प्रालिको १० प्रतिशत लगानी रहनेछ । उत्तरी लमजुङको भूलभूले, खुदी र बाहुनडाँडाको सिमाना ङादी दोभानमा बाँध बाँधेर ६ दशमलव ५ किलोमिटर सुरुङबाट भुलभूलकै वडा नम्बर ३ को मर्स्याङ्दी तटमा विद्युत गृह निर्माणका लागि सिनो हाइड्रो–सगरमाथा पावर कम्पनीले अहिले पूर्वाधार निर्माण र भूमिगत सुरुङ निर्माण गरिरहेको छ । २०७३ असोजदेखि विद्युत उत्पादन गर्ने लक्ष्य लिएको यो आयोजना रन अफ द रिभर प्रविधिमा निर्माण हुन लागेको हो ।
