सनगोल्ड ब्रुअरीका मजदुर आन्दोलनमा

विद्रोही गिरी/ उज्यालो । नवलपरासी, भदौ ५ – चौंधरी ग्रुप अन्र्तगत सञ्चालित सनगोल्ड ब्रुअरी प्रालिमा कार्यरत मजदुरहरु तलव सुविधा बृद्धिको माग गर्दे आन्दोलित भएका छन् । उद्योग व्यवस्थापन समक्ष पटक पटक अनुरोध र माग पत्र पेश गर्दा समेत सुनुवाई नभएपछि बाध्य भएर आन्दोलनमा उत्रनुपरेको मजदुर नेताहरुले जनाएका छन् ।

 

आन्दोलनका बिषयमा जानकारी गराउन आज कावासोतीमा आयोजित पत्रकार सम्मेलनमा आफ्ना मागहरु सम्बोधन नभए भदौ १० गते देखि अनिश्चितकालीन उत्पादन बन्द गर्ने चेतावनी मजदुरहरुले दिएका छन् । 

 

मजदुर नेता तथा नेपाल कारखाना श्रमिक संघ सनगोल्ड बु्रअरी ईकाईका कोषाध्यक्ष गंगाधर सुवेदीले श्रमिकहरुको माग सुन्न व्यवस्थापन पक्ष तयार नदेखिएकाले आन्दोलन शुरु गर्नुपरेको बताउनुभयो । आन्दोलनका कार्यक्रम अन्र्तगत भाद्र ३ देखि ६ गते सम्म हातमा कालो पट्टी बाधेर दैनिक एक घण्टा नारावाजी गर्ने, ७ र ८ गते दैनिक दुईघण्टा नारावाजी गर्ने र १० गते देखि अनिश्चितकालिन रुपमा उत्पादन बन्द गर्ने रहेका छन् । 

 

पत्रकार सम्मेलनमा मजदुरहरुले उद्योगले पुनरावेदन अदालत वुटवल र श्रम कार्यालय बुटवलले समेत आफ्ना मागहरुलाई गम्भीर रुपमा नलिएको गुनासो गरे । २०५० सालमा दर्ता भई २०५३ सालदेखि उत्पादन शुरु गरेको ब्रुअरीले अहिले दैनिक हजार कार्टुन विअर उत्पादन गर्दे आएको छ । मजदुरहरुले बिगत १६ बर्ष यता पहिलो पटक उद्योग व्यवस्थापन समक्ष माग पेश गरिएको दावी गरे । 

 

उद्योगमा हाल ११६ जना कर्मचारी कार्यरत छन् ।
