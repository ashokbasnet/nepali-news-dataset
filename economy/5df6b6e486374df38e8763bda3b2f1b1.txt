राष्ट्रिय गौरवको आयोजना धरान–चतरा–हेटौंडा सडक निर्माण सुस्त

तीन वर्षभित्र निर्माण सम्पन्न गर्ने लक्ष्य राखिएको यो सडकमा सडक विभागले अधिग्रहण गर्नुपर्ने क्षेत्रका घरटहरा, बिजुलीको पोल, रुख हटाउने काम अगाडि बढाउन नसक्दा निर्धारित समयमा सम्पन्न नहुने भएको हो ।

सडक विस्तार हुने जंगल क्षेत्रमा समयमै रुख नकाटिँदा तथा बिजुलीका पोल र घरटहराका समस्या समाधान नहुँदा सोचेजस्तो काम हुन नसकेको निर्माण पक्षले जनाएको छ ।

गत वर्ष कात्तिकबाट काम सुरु भए पनि अहिलेसम्म ६ महिनामात्र काम भएको छ । लक्ष्यअनुसार अहिलेसम्म ३० प्रतिशत काम सम्पन्न हुनुपर्ने हो ।

तर, पूर्वी खण्डको १३४ किलोमिटर सडकमध्ये ३० किमी सडकमा कुनै काम हुन सकेको छैन । विभागले समयमै रुख कटानको आदेश नदिँदा काममा ढिलाई भएको हो ।
