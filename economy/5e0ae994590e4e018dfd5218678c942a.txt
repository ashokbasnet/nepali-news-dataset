आगामी आर्थिक वर्षमा प्रक्षेपित राजश्व उठ्छ : डा. अधिकारी

काठमाडौं, जेठ ३१ । सरकारले आगामी आर्थिक वर्षका लागि ठूलो आकारको बजेट ल्याएको छ । अहिलेसम्मको अवस्था हेर्दा भने अधिकांशले कार्यान्वयनमा आशंका व्यक्त गर्दै आएका छन् ।राष्ट्रिय योजना आयोगका पूर्वसदस्य अर्थविद् डा.चन्द्रमणि अधिकारी भने आगामी आर्थिक वर्ष २०७३/७४ मा प्रक्षेपित राजश्व उठ्न समस्या नहुने दाबी गर्छन् ।उनले चालु आर्थिक वर्षमा भूकम्प एवं नाकाबन्दीको अवस्थामा पनि लक्ष्यबमोजिम राजश्व उठ्ने स्थिति रहेको सोमबार हामीसँग बताए ।सरकारले राजश्वको दायरा फराकिलो पार्ने एवं राजश्वको गहिराइ पनि बढाएकाले यसपालि राजश्वलाई कठीन नहुने उनको भनाइ छ ।उनले आगामी आर्थिक वर्षको बजेटको आकार बढेकाले निजी एवं सार्वजनिक क्षेत्रमा पैसा जाने भएकोले २५ प्रतिशतसम्म राजश्व बृद्धि हुन समस्या नहुने बताए ।उनले योपटक राजश्व परिचालन गर्न गाह्रो नभएपनि अर्कोपटक भने समस्या हुने बताए ।देश प्रादेशिक संरचनामा गइसकेर काम गर्न थालेपछि राजश्व उठाउने क्षमता भने बृद्धि नहुने उनको भनाइ छ ।सामान्य अवस्था रहिरहेमा समस्या नहुने तर फेरि बन्द, हडतालजस्ता घटना दोहोरिरहेमा भने लक्ष्य भेट्न गाह्रो हुने भएकाले यसतर्फ भने सबैपक्ष सचेत हुनुपर्नेमा उनको जोड छ ।
