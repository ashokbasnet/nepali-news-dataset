विदेशी लगानी भित्र्याउन कानुन सुधार्न आवश्यक : निजी क्षेत्र

काठमाडौं, चैत १६ । प्रधानमन्त्री केपी शर्मा ओलीको चीन भ्रमण दुई देशबीचको आर्थिक सम्बन्ध बलियो बनाउन सफल भएको निजी क्षेत्रले जनाएको छ ।चीनसँग भएका पारवहनलगायतका सम्झौता नेपालको हितमा रहेको र कार्यान्वयनका लागि पनि नेपालले नै अग्रसरता लिनुपर्ने निजी क्षेत्रको सुझाव छ ।प्रधानमन्त्रीको चीन भ्रमणकाक्रममा चिनियाँ लगातीकर्ता नेपालमा लगानी गर्न सकारात्मक देखिएका भ्रमणमा सहभागी उद्योगी बताउँछन् ।तर, विदेशी लगानी भित्र्याउन नेपालको नियम–कानुनमा सुधार आवश्यक रहेको र चिनियाँ लगानीकर्ताले पनि नियम कानुनमा नै बढी चासो राखेको नेपाल उद्योग वाणिज्य महासंघका अध्यक्ष पशुपति मुरारकाले मंगलबार हामीसँग बताए ।चिनियाँ लगानीकर्तासँगको छलफलमा उनीहरुले नेपालमा गरेको लगानीको सुरक्षामा नै बढी चासो देखाएको नेपाल उद्योग परिसंघका अध्यक्ष हरिभक्त शर्माले बताए ।चीनसँगको पारवहन सम्झौताले वैदेशिक व्यापारका लागि वैकल्पिक मार्ग प्राप्त गरेको भन्दै निजी क्षेत्रले कार्यान्वयनका लागि पनि नेपाल नै तात्नुपर्नेमा जोड दिएको छ ।प्रधानमन्त्रीको चीन भ्रमणले तत्कालका लागिभन्दा दीर्घकालका लागि अवसर खोजेको र त्यसमा सफल भएको निजी क्षेत्रको बुझाइ छ ।
