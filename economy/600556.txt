एआइआइबीले चाहेमा नेपालमा स्थानीय मुद्रामा ऋणपत्र जारी गर्नसक्ने

 
६ असार, काठमाडौं । नेपालको दुई आयोजनामा करिब ३८ अर्ब रुपैयाँ (३८ करोड अमेरिकी डलर) लगानी गर्ने तयारीमा रहेको एशियाली पुर्वाधार लगानी बैंक (एशियन इन्फ्रास्ट्रक्चर इन्भेष्टमेन्ट बैंक/एआइआइबी) ले चाहेमा नेपालमा स्थानीय मुद्रामा ऋणपत्र जारी गर्नसक्ने भएको छ ।
‘वहाहरुले चहानु भयो र निजी क्षेत्रमा लगानी गर्ने प्रणाली पनि छ भने स्थानीय मुद्रामा ऋणपत्र जारी गर्न सक्नुहुन्छ भनेका हौं,’ अर्थमन्त्रालयका सहसचिव बैकुण्ठ अर्यालले बताए ।
सहरी पुर्वाधार बिकास कार्यक्रमका लागि २८ अर्ब र विद्युत् वितरण प्रणाली सुधार कार्यक्रमको लागि करिब १० अर्ब रुपैयाँ सहयोग गर्ने प्रतिबद्धता एआइआइबीले गरेको हो । दक्षिण कोरियामा सम्पन्न भएको बैंकको बोर्ड अफ गभर्नसको दोस्रो बैठकमा यस्तो प्रतिवद्धता आएको हो ।  एआइआइबीले निजी क्षेत्रका आयोजनामा सेयर तथा ऋण लगानी गर्दै आएकोले उसले चाहेमा नेपालमा स्थानीय मुद्रामा ऋणपत्र जारी गर्न सक्छ ।
विश्व बैंक समूहको अन्तराष्ट्रिय वित्त निगम र एशियाली बिकास बैंकले पनि यसअघि नै स्थानीय मुद्रामा ऋणपत्र जारी गर्ने बताएका भएपनि हालसम्म भने जारी हुन सकेको छैन् ।
आर्थिक वर्ष २०७०/७१ को बजेटमा अन्तराष्ट्रिय संस्थाहरुलाई स्थानीय मुद्रामा ऋणपत्र जारी गर्न दिने घोषणा भएलगत्तै असोजमा मन्त्रीपरिषदको बैठकले यसको लागि बाटो खुला गरेको थियो ।
स्थानीय मुद्रामा ऋणपत्र जारी गर्दा यसको संयोजन अर्थमन्त्रालयले गर्छ । यसरी जारी गरेको ऋणपत्रबाट संकलन हुने रकम सरकारले आवश्यकता महशुस गरेको र प्राथमिकतामा राखेको क्षेत्रमा लगानी गर्न पर्ने हुन्छ । यसरी जारी गरेको ऋणपत्रबाट उठेको रकम सरकारले जलविद्युत्, कृषि, पर्यटन, पुर्वाधार बिकासका क्षेत्रमा लगाउन सक्ने बताउदै आएको छ ।
नेपालमा स्थानीय मुद्रामा ऋणपत्र जारी गर्न चाहाने संस्थाले अन्तराष्ट्रिय स्तरको रेटिङ एजेन्सीबाट उच्चकोटीको रेटिङ पाएको हुनुपर्ने व्यवस्था रहेको छ । ऋणपत्र जारी गर्ने संस्थाले ऋणपत्र जारी गर्नुको उदेश्य, लगानीका क्षेत्र, ऋणपत्र खरिद गर्नेले पाउने ब्याजदर, व्याजदर भुक्तानी अवधि लगायतका विषयको स्पष्ट विवरण अर्थमन्त्रालयमा पेश गरेर मात्रै ऋणपत्र जारी गर्न सक्छ ।
अनतराष्ट्रिय संस्थाले यसरी स्थानीय मुद्रामा ऋणपत्र जारी गरेर राष्ट्रिय आवश्यकताका आयोजनाहरुमा लगानी गर्दा सरकारको बैदेशीक ऋणभार कम गर्न सहयोग पुग्ने पनि अपेक्षा गरिदै आइएको छ । हाल, सेयर बजारमा ऋणपत्र सुचीकृत भएपनि कारोबार नहुने परिपाटीलाई पनि यस्था ऋणपत्रको सूचीकरणले अन्त्य गर्ने अपेक्षा पनि गरिदै आइएको छ ।
एआइआइबी एशियाली क्षेत्रमा आर्थिक, पुर्वाधार लगायतको बिकास गर्ने उदेश्यले चीनको नेतत्वमा सञ्चालनमा रहेको बहुदेशीय वित्तीय संस्था हो ।

