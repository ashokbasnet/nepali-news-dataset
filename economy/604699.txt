ब्रोकर कमिसनमा भ्याटः यस्तो छ अन्तर्राष्ट्रिय अनुभव

१५ असार, काठमाडौं । ब्रोकर कम्पनीले पाउने कमिशनमा मूल्य अभिवृद्धि कर (भ्याट) लगाउने एक वर्ष पुरानो तयारीलाई विहीवार आन्तरिक राजस्व कार्यालयले कार्यान्वयनमा ल्याउने प्रयास ग¥यो । यस विरुद्ध आन्दोलित बनेका ब्रोकरहरुले सेयर कारोवार नै ठप्प पारेका छन् ।
राजस्वले २०६९/७० देखिकै भ्याट बुझाउन भन्दै ब्रोकर कम्पनीहरुलाई पत्राचार गरेको थियो । तर, यसअघि ग्राहकसँग आफुले भ्याट नै लिने नगरिएको अवस्थामा कसरी भुक्तानी गर्ने भन्ने सवाल ब्रोकरहरुले उठाएका छन् । कारोबार शुल्क (ब्रोकर कमिशन, नेप्से र धितोपत्र बोर्डले पाउने शुल्क सहित), पुँजीगत लाभकर प्रणालीबाटै काट्ने व्यवस्था लागु भइरहेको अवस्थामा राजस्वको निर्णयले समस्या हुने उनीहरुको भनाई छ ।
यता, धितोपत्र बोर्ड पनि ब्रोकिङ कारोबारमा भ्याट नलाग्ने पक्षमा सहमत छ र यस सम्बन्धमा अर्थमन्त्रालयमा वार्ता गर्न लागिरहेको छ ।
के छ अन्य मुलुकमा प्रचलन ?
सेयर ब्रोकिङमा भ्याट लाग्ने/नलाग्ने विषयमा विश्वमा अलगअलग अभ्यास रहेको भेटिन्छ । यसमा पहिलो तर्क ‘यो पनि वित्तीय सेवा हो र यसमा भ्याट लाग्नु हुँदैन’ भन्ने आउँछ । यद्यपि, कतिपय देशमा लेबि भनेर केही शुल्क लिने गरेको अभ्यास पनि विद्यमान छ ।
‘बेलायतले पहिले भ्याट लगाएको थियो तर पछि यसलाई फुकुवा गर्यो’ ब्रोकर संघका अध्यक्ष प्रियराज रेग्मीले भने ।
बेलायती अभ्यास
बेलायतले ब्रोकिङ सेवामा भ्याट लगाउने गरेको देखिन्छ । तर आदेश लिने र प्रणालीमा प्रविष्ट गर्ने कार्य मात्र गरेको अवस्थामा भने छुट दिने गरेको पाइन्छ ।
यो प्रावधानलाई ब्याख्या गर्दै भनिएको छ, ‘यदि कसैले आपुर्तिको प्रविष्टी गर्ने सेवा दिन्छ भने, उदाहरणको लागि ग्राहकको आदेशअनुसार सेयर किनबेच आदेश प्रविष्टि गर्छ तर वित्तीय सल्लाह दिँदैन भने भ्याट लाग्दैन ।’ त्यहाँको कानूनले डिलर (जसले प्रयोगकर्तालाई धितोपत्रको लागि बढाबढमा मूल्य तोक्न मिल्ने विद्युतीय प्रणाली सञ्चालन गर्छ र अर्को प्रयोगकर्ताले डिल म्याच गर्ने र बिक्री गर्ने गर्छ भने) भ्याटको दायरा बाहिर रहने गर्छ ।
बेलायती अभ्यास नै अनुसरण गर्ने हो भने तत्काल कर नलगाएर ब्रोकरहरुलाई पनि दिइने भनिएको परामर्शदाता सेवा लगायतको जिम्मेवारी सुम्पिएपछि गर्न सकिने देखिन्छ ।
भारतीय अभ्यास
भारतले वित्तीय सेवामा  गुड एण्ड सर्भिस ट्याक्स (बस्तु तथा सेवा कर/जीएसटी) लगाउने  भएको छ ।  यसपछि वित्तीय कारबोरमा कर  १५ प्रतिशतबाट बढाएर १८ प्रतिशत पुग्नेछ ।  । त्यहाँ यो वृद्धिपछि सेयर कारोबार रकमको आधारमा यो करको कारण कारोबार लागतमा करिब ०.५ प्रतिशतसम्म कारोबार लागतमा वृद्धि हुने त्यहाँका सञ्चार माध्यमहरुले उल्लेख गरेका छन् ।
भारतमा नै पनि जीएसटी लेबि  लगाउनु अघि चलेको कर सम्बन्धि विवादमा अर्को तर्क थियो, धितोपत्रको किनबेच भनेको लगानी हो र जीएसटी लाग्ने भनेको उपभोग (कन्जम्सन) मा हो । तर सरकारले भने कर लगायो नै ।
अष्ट्रेलिया, क्यानाडा र सिंगापुर लगायतका देशहरुमा ब्रोकर कमिसनमा भ्याट लाग्ने व्यवस्था छैन ।
सरकारी निकायबीच तालमेल अभाव
नेपालमा पनि भ्याट वा जीएसटी लेबि  लगाउनै नमिल्ने भन्ने होइन । त्यो सरकारको निर्णयमा नै भर पर्ने कुरा हो । तर, एक नियामक निकाय (धितोपत्र बोर्ड) ले बजारको विकास प्रारम्भिक अवस्थामा नै रहेकाले कर लगाउन नपर्ने तर्क गरिरहँदा अर्को सरकारी निकाय (राजस्व) ले यसलाई लागु गराउने प्रयत्न गर्नुले स्पष्ट रुपमा सरकारी निकायहरुबीचको तालमेल अभाव भने देखाएको छ ।
‘विश्व व्यापार संगठन र नेपालमै सम्पत्ती शुद्धिकरण ऐनले सेयर कारोबारलाई वित्तीय सेवाको रुपमा उल्लेख गरेको छ, यसैको आधारमा हामीले भ्याट नलगाउन सुझाव दिदै आएका छौं,’ धितोपत्र बोर्डका कार्यकारी निर्देशक तथा प्रवक्ता निरज गिरीले भने । तर उनले ब्रोकरहरुले सेयर कारोबार नै रोक्नु भने गलत भएको बताए ।
केही महिना अगाडि धितोपत्र बोर्डले ब्रोकर कमिसन लगायतका शुल्क घटाउँदा यस्तै विवाद गरेर ब्रोकरहरुले एक दिन कारोबार रोकेका थिए । तर भोलीपल्ट नै नयाँ दर मिलान गर्ने गरी प्रणालीमा सुधार गरिएको थियो । यो घटनामा कर लगाउनै पर्ने भए त्यो तत्काल गर्न सकिने अवस्था छ । यही कारण देखाउँदै कारोबार नै अहिले भनिए जस्तो अनिश्चितकालको लागि रोक्न पर्ने देखिदैन ।
पुर्व कारोबारको सन्दर्भमा उठेको विवाद भनेको अहिलेको कारोबार रोकेर सुल्झने होइन । यसको लागि सम्बन्धित पक्षहरु बसेर के गर्ने निराकरण गर्नु पर्छ ।

