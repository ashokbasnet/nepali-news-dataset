​हुण्डी कारोबारविरुद्ध युएईस्थित नेपाली दूतावासले सक्रियता देखाउँदै

माघ १२ – युएईमा रहेका नेपालीले कमाएको रकमको ठूलो हिस्सा अवैध माध्यमबाट नेपाल भित्रिने गरेको भन्ने सरोकारवालाले गुनासो गरेपछि युएईस्थित नेपाली दूतावासले चासो देखाएको छ । 
हुण्डी कारोबार गैरकानूनी भन्दै दःखले कमाएको पैसा बैंकमार्फत कारोबार गर्न दूतावासले अनुरोध गरेको छ । दूतावासले सूचना निकालेर हुण्डीको कारोबार गर्ने र गराउनेको बारमा जानकारी भए युएई सरकारको ६००५४५५५५ तथा नेपाल सरकारको ००९७७११७७ नम्बरमा सूचना दिन आग्रह गरेको छ । हुण्डी कारोबार अवैध भएकाले त्यस माध्यमबाट कारोबार गर्दा सम्पत्तिको स्रोत खुलाउन नसकिने र जफत हुन सक्नेमा पनि दूतावासले सचेत गराएको छ । 
गएको शुक्रबार युएईमा उत्पादनशिल क्षेत्रमा रेमिट्यान्सको प्रयोग तथा हुण्डी कारोबार न्युनीकरणबारे छलफल भएको थियो । कार्यक्रममा बैंकर तथा अन्य सरोकारवालाले दूतावासले सूचना जारी गरेर युएईमा कार्यरत नेपालीलाई सचेत गराउनु पर्ने र सोही सूचनाका आधारमा सचेतनाका गतिबिधी गर्न सहज हुने बताएका थिए । 
युएई र नेपालको कानुनले हुण्डी कारोबार गैरकानूनी भनेको र युएई सरकारले पनि हुण्डी कारोबारलाई कडाइ गरेकोले अभियान चलाउन सजिलो भएको दूतावासका प्रवक्ता एवं द्वितीय सचिव कृष्ण अर्यालले बताउनुभयो ।
