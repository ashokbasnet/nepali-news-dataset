आजदेखि बजारमा दुई रंगका सिलिन्डर

काठमाडौ, असार १ – सरकारले शनिबारदेखि घरायसी प्रयोजनका लागि रातो र व्यवसायिक प्रयोजनका लागि नीलो गरी दुईथरी ग्यास सिलिन्डर प्रयोगमा ल्याउने भएको छ ।
नेपाल आयल निगमको केन्द्रीय कार्यालय काठमाडौ सहित वीरगंज, झापा, नवलपरासी, चितवन, बुटवल, नेपालगञ्ज र पोखरामा औपचारिक कार्यक्रम गरी दुई रंगको सिलिन्डर वितरण गर्ने तयारी छ । तत्कालका लागि दुवै सिलिण्डरको मूल्य एउटै तय भएको निगमले जनाएको छ ।
आवश्यक तयारीपछि घरायसी प्रयोजनमा प्रयोग हुने रातो रंगको सिलिन्डरमा अनुदान दिने र व्यवसायिक प्रयोजनको नीलो रंगको सिलिन्डरको मूल्य बढाउने सरकारको नीति छ । ग्यास कार्ड बनाएर घरायसी प्रयोजनको लागि रातो मात्र र व्यवसायिक प्रयोजनका लागि नीलो मात्र ग्यास सिलिन्डर प्रयोग गर्न निगमले आग्रह गरेको छ ।
बजारमा होटल, रेष्टुरेन्टले बढी ग्यासको प्रयोग गरी अभावको समयमा घरायसी उपभोक्ताले सहज ढंगले ग्यास नपाएपछि सरकारले नयाँ व्यवस्था गरेको हो ।
नीलो ग्यास विक्रीको शनिबार अर्थ, उद्योग, वाणिज्य तथा आपूर्ति मन्त्री शंकरप्रसाद कोइरालाले सुभारम्भ गर्नुभयो । उहाँले यसलाई व्यावसायिक सुधारको कदम भन्दै अभियानकै रुपमा अघि बढाउनुपर्ने बताउनुभयो ।
उहाँले पेट्रोलियमको विक्रीमा निजीक्षेत्रलाई साझेदार गराउने निर्णय सरकारले गरिसकेको अवस्थामा अब प्रतिस्पर्धाको विकल्प नभएको पनि प्रष्ट पार्नुभयो । सरकारले आयल निगमलाई दिएको २८ अर्ब ८० करोडको ऋण मिनाहा गर्ने तयारी भइरहेको पनि उहाँले जानकारी गराउनुभयो ।
नेपाल उद्योग वाणिज्य महासंघका उपाध्यक्ष प्रदीपराज पाण्डेले नीलो सिलिण्डर अभियान प्रभावकारी भएमा निगमको आधा घाटा कम हुने विश्वास व्यक्त गर्नुभयो ।
