भ्याटको त्रासले घट्यो सेयर बजार, नलगाउन लगानीकर्ताको आग्रह

१८ असार, काठमाडौं । लामो अवधिपछि बढ्ने प्रयासमा देखिएको सेयर बजारमा कारोबारको क्रममा मूल्य अभिवृद्धि कर (भ्याट) लाग्ने खबरपछि दोहोरो अंकले ओरालो लाग्न थालेको छ ।
बजार खलेको २ घण्टा ३० मिनेट जाँदा नेप्सेले करिब २२.४९ अंक गुमाइसकेको छ । सबै समूहगत सूचक घटेका छन् ।
ब्रोकरको कमिसनमा लाग्ने भ्याटको अन्तिम दायित्व लगानीकर्ता नै हुने भन्ने निश्कर्षले लगानीकर्ताहरु हतोत्साही भएका देखिएका छन् । हुनतः यसको लागि कसरी जाने भन्ने मोडालिटी भने भावी दिनमा बन्ने नै छ ।
यद्यपी केही लगानीकर्ता भने भ्याट आफ्नो सरकारको विषय नै नभएको र यो ब्रोकरले हाल लिइ आएको कमिसनबाट नै तिर्ने हो भन्ने मान्यतामा रहेका छन् ।
‘यो हामीले तिर्न पर्ने विषय नै होइन किनभने कर कार्यालयले स्पष्टसँग ब्रोकरको कमिसनमा भ्याट लगेको भन्दै असुलीको लागि पत्राचार गरेको थियो, यही नबुझेको कारण लगानीकर्ताहरु अत्तालिएका हुन्,’ नेपाल सेयर लगानीकर्ता संघका अध्यक्ष उत्तम अर्यालले भने ।
तर, अन्य कतिपय लगानीकर्ताहरुले भने भ्याट लगाउनु अघि हाल कायम ब्रोकर कमिसन घटाइनु पर्ने बताउन थालेका छन् ।
‘अहिले पनि हामी कहाँ सेयर कारोबार लागत महंगो छ, त्यसैले सकेसम्म भ्याट लगाएर लागत बढाउनु भएन, लगाउनै पर्ने हो भने ब्रोकर कमिसन घटाउनु पर्छ,’ सेयर लगानी कम्पनी थ्री एस इन्भेष्टमेन्टका सीईओ सन्तोषराज बजगाईले भने ।
अहिले सेयर कारोबार गर्दा लगानीकर्ताले पुँजीगत लाभ कर, ब्रोकर कमिसन ( धितोपत्र बोर्ड र नेप्सेलाई जाने निश्चित शुल्क सहित) तिर्छन् । लगानीकर्ताहरुले कारोबार रकमको आधारमा ०.४० देखि ०.६० प्रतिशत ब्रोकर कमिशन तिर्छन् । ब्रोकर कमिशनबाट नेप्सेले २० प्रतिशत र धितोपत्र बोर्डले ०.६ प्रतिशत पाउँछ ।
भ्याट अन्तरगत १३ प्रतिशत कमिशनमा थपिएमा कारोबार लागत केही बढ्छ । ५० हजार रुपैयाँसम्मको कारोबार गर्दा लगानीकर्ताले ०.६० प्रतिशत ब्रोकर कमिशन तिर्नुपरिरहेको छ । अब भने भ्याट सहित यतिसम्मको कारोबार गर्दा ०.६७ प्रतिशत कमिशन वापत काँटिने छ । रकममा हेर्दा कारोबार लागत ३९ रुपैयाँ बढ्छ ।
एक करोडसम्मको कारोबर गर्दा भ्याट सहित लगानीकर्ताले कमिशन वापत ५० हजार ८ सय ५० रुपैयाँ तिर्नुपर्छ । भ्याट नलाग्दा यत्तिको कारोबारमा यो कमिशन (०.४०)  मात्रै ४५ हजार तिरे पुग्दथ्यो ।
 
यो पनि हेरौं :  ब्रोकर कमिसनमा भ्याटः यस्तो छ अन्तर्राष्ट्रिय अनुभव 

