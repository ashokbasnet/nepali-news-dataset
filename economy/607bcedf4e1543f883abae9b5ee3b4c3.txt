कालिमाटी बजारको पुनर्निर्माण ४ महिनामा सक्ने तयारी

काठमाडौ, फागुन ३० – गएको वर्ष आगलागीबाट क्षति भएको कालिमाटी तरकारी तथा फलफूल बजारको मर्मत तथा पुनर्निर्माणको काम यसै आर्थिक वर्षभित्र पूरा गर्ने गरी तयारी भएको छ । 

दुई हप्ताभित्र टेण्डर आह्वान गर्ने र बढीमा चार महिनाभित्र काम सक्ने गरी तयारी भइरहेको कृषि विकास मन्त्रालय अन्तर्गतको व्यवसायिक कृषि तथा व्यापार आयोजनाका निर्देशक योगेन्द्रकुमार कार्कीले जानकारी दिनुभयो ।

कालिमाटी तरकारी बजार मर्मत तथा पुनर्निर्माणका लागि विश्व बैङ्क र नेपाल सरकारबीच गएको फेब्रुअरीमा लगानी सम्झौता भएको थियो । निर्देशक कार्कीका अनुसार बजारको पुरानो स्वरुप कायम राख्नुपर्ने र बजार बन्द नगराइकन विभिन्न चरणमा मर्मतको काम गर्नुपर्ने भएकाले त्यसै अनुसार योजना बनाउँदा ढिलाई भएको हो ।

मर्मतका लागि विश्व बैङ्कले सहयोग गर्ने भएकाले टेण्डर प्रक्रिया पनि अन्तर्राष्ट्रिय प्रतिस्पर्धात्मक बोलकबोलका माध्यमबाट हुनुपर्ने र त्यसका लागि आवश्यक दस्ताबेज तयार गर्न समय लागेको कार्कीको भनाई छ । टेण्डर आह्वान हुनुअघि अनुगमनका लागि विश्व बैङ्कको टोली १८ मार्च (चैतको ५ गते) मा नेपाल आउने तयारी छ ।

व्यवसायिक कृषि तथा व्यापार आयोजनाका निर्देशक कार्कीका अनुसार गुणस्तरीय काम होस् भनेर तरकारी बजार समिति, व्यवसायी, कृषि मन्त्रालय लगायत सरोकारवाला निकायका प्रतिनिधिको सहभागितामा टोली बनाएर अनुगमन समेत गरिनेछ । कालिमाटी तरकारी बजारमा गएको वर्ष फागुनमा आगलागी हुँदा बजारको धेरैजसो भाग क्षतिग्रस्त भएको छ ।
