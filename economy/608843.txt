रिलायवल एक्वायर गरेको ग्लोबल आइएमईको एकिकृत कारोबार सुरु

२६ असार, काठमाडौं । रिलायबल डेभलपमेन्ट बैंक एक्वायर (प्राप्ति) गरेको ग्लोबल आइएमई बैंक लिमिटेडले आइतवारबाट एकिकृत कारोबार सञ्चालन गरेको छ ।
अर्थमन्त्री ज्ञानेन्द्र बहादुर कार्कीले संयुक्त कारोबार सञ्चालन शुभारम्भ समारोहको उदघाटन गरेका छन् । यस प्राप्ती पश्चात् ग्लोबल आइएमई बैंकको चुक्ता पूँजी ८ अर्ब ८ करोड पुगेको छ भने रु. कुल निक्षेप ९७ अर्ब ७० करोड, कर्जा लगानी रु. ८२ अर्व, शाखा संख्या १ सय १२ पुगेको छ । प्राप्ति पछि एटिएम संख्या १ सय १४, ५ वटा एक्सटेन्सन काउण्टर, ४६ शाखारहित बैंकिङ सेवा र ग्राहक संख्या ७ लाख भन्दा बढि पुगेको छ । बैंकले भारत तथा अस्ट्रेलियामा प्रतिनिधि कार्यालय सञ्चालन गरिरहेको छ ।
बिगत ११ वर्षदेखि बैंकिङ कारोबार गर्दै आएको राष्ट्रिय स्तरको रिलायबल डेभलपमेन्ट बैंकले ग्रामिणस्तरसम्म १७ वटा शाखा मार्फत बैंकिङ कारोबार गर्दै आएको थियो । ग्लोवल आईएमइले नेपाल राष्ट्र बैंकको मर्जर र प्राप्ती नीति अनुसार हालसम्म १० वटा बैक तथा वित्तीय संस्थाहरु मर्जर तथा प्राप्ती गरेर पूँजी आधारमा निजी क्षेत्रको दोस्रो ठुलो बैंक बनेको छ ।
ग्लोबल आईएमई बैंकले यसअघि आईएमई फाइनान्सियल इन्स्टिच्युसन, लर्ड बुद्ध फाईनान्स, गुल्मी विकास बैंक, सोसियल डेभलपमेन्ट बैंक, कर्मज एण्ड ट्रष्ट बैंक, प्यासिफिक डेभलपमेन्ट बैंकसंग सफल मर्जर तथा प्राप्ती गरिसकेको छ ।

