आगामी बजेट ऊर्जा र विकासमुखी हुने

काठमाडौं, जेठ २ – अर्थमन्त्रालयका सल्लाहकार डा. चिरञ्जीवी नेपालले आगामी बजेटमा ऊर्जा र पूर्वाधार विकासमा जोड दिने बताउनुभएको छ ।
मिडिया इन्टरनेशनलले काठमाडौंमा गरेको कार्यक्रममा नेपालले सरकारको प्राथमिकता चुनाव भएपनि आगामी बजेट मार्फत आयोजनाको प्राथमिकता निर्धारण गरिने बताउनुभयो । निजी क्षेत्रलाई पनि जलविद्युतमा लगानी गर्न नेपालले आग्रह गर्नुभयो ।
कार्यक्रममा पूर्व अर्थमन्त्री सुरेन्द्र पाण्डेले सरकारको मुख्य मुद्दा चुनाव भएकोले चुनावमा केन्द्रीत भएर बजेट ल्याउन आग्रह गर्नुभयो । चुनावबाट विमुख भएर बजेट ल्याए मुख्य मुद्दा केन्द्रीत नहुने भन्दै पाण्डेले संसद नभएका बेला स्रोत दुरुपयोग हुन सक्ने भएकोले त्यसमा पनि ध्यान दिन आग्रह गर्नुभयो ।
जलविद्युतमा लगानी गर्ने सहकारीलाई लाभांश वितरणको दायरामा छुट दिन पनि पाण्डेले आग्रह गर्नुभयो ।
यस्तै उद्योगी प्रदीपजंग पाण्डेले वितरण मुखी नभइ उत्पादन मुखी बजेट ल्याएर लगानी मैत्री वातावरण बनाउन आग्रह गर्नुभयो ।
