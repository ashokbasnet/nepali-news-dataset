धितोपत्र बोर्ड सञ्चालक समिति सदस्यलाई दोस्रो बजारमा सेयर कारोबारमा रोक

२० साउन, काठमाडौं । नेपाल धितोपत्र बोर्डले सञ्चालक समिति सदस्यहरुको लागि आचार सहिंता जारी गरेको छ । यस अनुसार बोर्ड सदस्यहरुले  प्राथमिक बजारमा सेयरमा लगानी गर्न सक्नेछन भने संस्थापक सेयरमा लगानी गर्न  र  दोस्रो बजार सेयर किनबेच गर्न रोक लगाइएको छ ।
धितोपत्र बोर्डका सञ्चालक समिति सदस्यले प्रतिनिधित्व गरेको संस्थामा बाहेक बोर्डको नियमनमा आउने कुनै पनि संस्थाको सञ्चालक, सल्लाहकार तथा पारिश्रमिक वा शुल्कपाउने गरी पूर्णकालिन पद धारण गर्न नपाउने भएका छन् ।
बोर्डमा दर्ता तथा निष्कासनको प्रक्रियामा रहेका कम्पनीमा पनि उनीहरुले उल्लखित पदमा रहन नपाउने भएका हुन् ।
बोर्डका काम कारवाही बारे पत्रकारहरुलाई समाचार वा संकेतिक रुपमा केही जानकारी समेत दिन नपाइने लगायतको व्यवस्था गरेको छ ।

