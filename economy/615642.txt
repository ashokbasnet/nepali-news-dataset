बजार बढाउन नेपाल टेलिकमको मूल्यमा लगानीकर्ताले खेले

२३ साउन, काठमाडौं । सोमवार करिब ६ अंकभन्दा बढिले बजारको वृद्धि टिक्न नसक्ने देखिएपछि लगानीकर्ताहरुले नेपाल टेलिकमको सेयर मूल्यमा खेलेका छन् । नेप्से परिसूचक भने २.८९ अंकले बढेर १६६७.९४ बिन्दुमा पुगेको छ ।
यसदिन नेपाल टेलिकमको सेयर मूल्य २.५९ प्रतिशतले बढेर ७ सय १२ मा अन्तिम मूल्य कायम भयो । पहिलो कारोबार ६ सय ९० रुपैयाँ रहेको कम्पनीको केही पटक म्याचिङ कारोबार समेत गरेर मूल्य बढाइएको छ ।
 
बजारमा अन्य अवस्था सामान्य रहदा नेपाल टेलिकमको सेयर मूल्य रु ३ ले बढ्दा परिसूचक १ अंकले बढ्ने मानिदै आएको छ । पछिल्लो समय यो कम्पनीको भार केही कम देखिएपनि प्रभाव अन्त्य भएको अवस्था भने छैन् ।
अवमूल्यन भएको संस्था ? 
नेपाल टेलिकमलाई बजारमा अवमूल्यन भएको संस्था मान्नेहरु पनि छन् । केही ब्रोकरहरु समेत यो कम्पनीको मूल्य बढ्न नसकेको मान्छन् ।
 
कम्पनीले प्रकाशित गरेको तेस्रो त्रैमाशको वित्तीय विवरण हेर्ने हो भने त्यो अवधिमा नै ११ अर्ब ६१ करोड खुद नाफा कमाएको छ । तेस्रो त्रैमाशीक तुलना हेर्दा नाफामा ४ अर्ब वृद्धि भएको छ । कम्पनीको प्रतिसेयर आम्दानी पनि १ सय ३ रुपैयाँ रहेको छ । गत वर्ष कम्पनीले ५१ प्रतिशत नगद लाभांश बाँडेको थियो । तेस्रो त्रैमाशमा ३३ अर्ब आम्दानी गरेको कम्पनीले करिब ४५ अर्ब आम्दानी गरेको खबर पनि बजारमा आएका छन् ।
 
कम्पनीले चालु आवमा ग्राहकको संख्या र आम्दानी १० प्रतिशतले बढाउने लष्य लिएको छ । कम्पनीले सहायक कम्पनी खोल्ने तयारी गरेको समेत कम्पनीकी प्रमूख कामिनी राजभण्डारीका अन्तरवार्ताहरुमा उल्लेख छ । यी खबरले कम्पनीको कारोबारमा केही आकर्षण बढेको हुन सक्ने पनि देखिएको भने छ ।
 
यस दिन बैंकिङ समूहको परिसूचक पनि ४ अंक बढिले वृद्धि भइरहेकोमा अन्त्यमा भने ०.५ अंकले घट्यो । यस दिन कुल कारोबार रकम भने ९४ करोड रुपैयाँ पुगेको छ । नेपाल टेलिकमको भने यसदिन १ करोडभन्दा केही बढि रकमको कारोबार भएको छ ।
 
सबैभन्दा धेरै कारोबार नागरिक लगानी कोषको भएको छ । कोषको ६ करोड ६१ लाख रुपैयाँको कारोबार भएको छ ।

