विद्युत चुहावट नियन्त्रण गर्न नसक्ने प्रमुखलाई निलम्बन गरिने

सेन्छेलुङ लिम्बु/उज्यालो । काठमाडौं, पुस ११ - नेपाल विद्युत् प्राधिकरणले चुहावट नरोक्ने विद्युत् केन्द्रका प्रमुखलाई निलम्बन गर्ने तयारी थालेको छ । 

बढी चुहावट हुनेभएर पनि चुहावट कम गर्न काम नगरेका केन्द्र प्रमुखलाई प्राधिकरणले निलम्बन समेत हुने गरी अनुसन्धान थालेको हो ।

नेपाल विद्युत् प्राधिकरणको अध्यक्ष समेत रहेका मुख्यसचिव लीलामणी पौडेलको निर्देशनपछि आजदेखि अनुसन्धान थालेको प्राधिकरणका कार्यकारी निर्देशक रामेश्वर यादवले जानकारी दिनुभयो । पौडेलले प्राधिकरण संचालक समितिको हिजो बसेको बैठकमा चुहावट बढी भएका र बाँकी बक्यौत्ता रकम बढी भएका विद्युत केन्द्रका प्रमुखलाई निलम्बन गर्न निर्देशन दिनुभएको थियो ।

कार्यकारी निर्देशक यादवले अनुसन्धानमा दोषी ठहर भएकालाई निलम्बन गरिने बताउनुभयो । प्राधिकरण स्रोतका अनुसार वितरण तथा ग्राहक सेवा पूर्वका महाप्रबन्धक चिरञ्जिवि शर्मा, काठमाण्डु क्षेत्रीय कार्यालयका निर्देशक जुजुकाजी रन्जित, महाराजगञ्ज वितरण केन्द्र काठमाडौंका प्रमुख तारानाथ शर्मा, भक्तपूर वितरण केन्द्रका प्रमुख राजु केसी लगायतलाई प्राधिकरणले अनुसन्धान थालेको छ ।

आफ्नो केन्द्र मातहत बढी बक्यौता भएर पनि रकम उठाउन कदम नचालेकोले उनीहरुलाई स्पष्टिकरण सोध्दै अनुसन्धान थालेको स्रातेको भनाई छ । प्राधिकरणको तथ्यांकअनुसार सबैभन्दा बढी चुहावट भक्तपूर, चितवन, रौतहट, सप्तरी, धनुषा जिल्लामा हुने गरेको छ ।
