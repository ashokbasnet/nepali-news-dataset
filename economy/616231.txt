राष्ट्रिय वाणिज्यले ल्यायो अनलाइन आस्बा सेवा

२५ साउन, काठमाडौं । राष्ट्रिय वाणिज्य बैंक लिमिटेडले साउन २७ गतेबाट अनलाइन आस्बा सेवा सुरु गर्ने भएको छ । बैंकको ६८ जिल्लामा रहेका १ सय ७९ वटै शाखा कार्यालयहरुबाट यो सेवा निशुल्क रुपमा लिन सकिनेछ ।
 
यसले प्राथमिक सेयर निष्काशन हुंदा ग्राहकले घरमै बसेर सेयर भर्न पनिसक्नेछन् । सिडिएस एण्ड क्लियरिङ लिमिटेडको वेबसाइटमा रहेको मेरो सेयरको यूजर प्राप्त गरेका ग्राहकले बैंकमा उपस्थित नभईकन पनि सहज रुपमा अनलाइन सी–आस्बा सेवा मार्फत आइपीओ, एफपीओ तथा म्युचल फण्डहरुमा आवेदन दिन सक्नेछन ।
 
आस्बा प्रणाली अन्तर्गत सार्वजनिक रुपमा धितोपत्र निष्काशन हुंदा यस बैंकको जुनसुकै शाखा कार्यालयका खातावाला लगानीकर्ताहरुले प्रयोग गर्न सक्नेछन् । यो प्रणालीमा अनलाइन वा दरखास्त फारम संकलन गरी फारममा उल्लेख भए अनुसारको रकम सम्बन्धित लगानीकर्ता खाता धनीकै खातामा रोक्का बांकी रकम सम्बन्धित खाताधनीले पुर्ववत रुपमा प्रयोग गर्न सक्ने गरी फुकुवा गरिन्छ । लगानी गरेको धितोपत्र बाँंडफाँट भए पश्चात लगानीकर्ताको नाममा कायम हुन आएको सेयर बराबरको रकम सम्बन्धीत धितोपत्र निष्काशनकर्ता कम्पनीमा पठाइन्छ ।
 
हाल शहरी क्षेत्रमा मात्र सिमित रहेको धितोपत्र बजारको सेवा यस बैंकको ६८ जिल्लामा रहेका १ सय ७९ वटा शाखा कार्यालयबाट लिन सकिन्छ । यसले दुरदराजमा रहेका लगानीकर्ताहरुले पनि पुंजी बजारको लाभ लिन सक्ने विश्वास बैंकले लिएको छ ।

