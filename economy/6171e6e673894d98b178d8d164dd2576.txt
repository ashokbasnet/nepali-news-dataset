कार्यान्वयन गर्ने क्षमता हेरेर बजेट ल्याउन अर्थविदहरुको सुझाव

काठमाडौ, वैशाख १४ – अर्थविदहरुले नेपालमा बजेट कार्यान्वयन प्रमुख समस्याको रुपमा रहँदै आएकोले आगामी बजेट कार्यान्वयन गर्ने क्षमतालाई ख्याल गरेर ल्याउन सुझाव दिएका छन् । 
मंगलबार रिपोर्टर्स क्लबमा भएको कार्यक्रममा राष्ट्रिय योजना आयोगका पूर्व उपाध्यक्ष डा. जगदिशचन्द्र पोख्रेलले योजना आयोगको सिलिङ अनुसारको बजेट ठूलो हुने भन्दै मुलुकको बजेट कार्यान्वयनको क्षमता हेरेर बजेट ल्याउन सुझाव दिनुभयो । 
‘आउन लागेको बजेट ठूलो हो । प्राविधिक र राजनीतिक समन्वय गरेर ल्याउन नसके बजेट असफल हुन्छ । प्रदेशको सन्दर्भमा बजेट सन्तुलित हुन्छ । बजेटलाई आफ्नो कार्यान्वयन गर्ने क्षमता हेरेर ल्याउनु पर्छ’ उहाँले भन्नुभयो ।
डा. पोख्रेलले बजेट वितरणमुखी, अल्पकालिन रुपमा पपुलर हुने पपुलिष्ट हुने सम्भावना रहेको भन्दै त्यस्तो भए बजेटले आर्थिक बृद्धि दर कम गर्ने तर्फ सचेत गराउनु भयो । उहाँले पूर्वाधार विकास, पर्यटन, उर्जा, कृषि योजना कार्यान्वयनमा लगानी बढाउनु पर्ने भन्दै बजेट पपुलिष्ट भएपनि निजी क्षेत्रलाई उत्साहित गर्ने किसिमको सन्तुलित हुनु पर्नेमा जोड दिनुभयो । 
डा. पोख्रेलले सन् २०३० सम्म भेट्नु पर्ने बजेटमा दिगो विकास लक्ष्य,  २०२२ सम्म विकाशिल राष्ट्रको सूचिमा पुर्याउने लक्ष्य, मध्यमस्तरको आयस्रोत बनाउने लक्ष्यलाई एक अर्कासँग समन्वय गर्नु पर्ने भन्दै पुर्ननिर्माणमा क्रियाशिल बनाउने, नाकाबन्दीबाट तहस नहस भएको अर्थतन्त्र जगाउने र संविधान कार्यान्वयनलाई अघि बढाउने गरी बजेट आउनु पर्ने बताउनुभयो । 
योजना आयोगका पूर्व उपाध्यक्ष डा. शंकर शर्माले संविधानसभाबाट संविधान जारी भएपछि पहिलो पटक बजेट आउन लागेकोले यसले संविधानको भावनालाई सम्बोधन गरेर यसको कार्यान्वयनमा जोड दिनु पर्ने भन्दै केन्द्र, प्रदेश र स्थानीय निकायबिचको बजेट बाडफाड चुनौतिपूर्ण रहेको बताउनुभयो  ।
उहाँले आगामी बजेटको प्राथमिकता संविधान कार्यान्वयन, भूकम्पपछिको पुनर्निर्माण र पूर्वाधार विकास हुनु पर्ने भन्दै पुनर्निर्माणले आगामी वर्षको आर्थिकबृद्धि दर बढाउने गरेर नीति बनाउनु पर्ने बताउनुभयो । 
योजना आयोगका पूर्व उपाध्यक्ष दिपेन्द्र बहादुर क्षेत्रीले मधेसको आन्दोलन लगायतको कारणले जेठ १५ गते नै बजेट आउनेमा आशंका ब्यक्त गर्दै विभिन्न विचारधाराका दलहरु सरकारमा रहेकाले कस्तो दर्शनमा आधारित बजेट ल्याउने भन्नेमा चुनौति रहेको बताउनुभयो । 
उहाँले बजेटले राष्ट्र संघको दिगो विकास लक्ष्यलाई पूरा गर्नुपर्ने भन्दै १ सय ७२ अर्ब रुपैयाँ सरकारले खर्च गर्न नसकेको अवस्थामा बजेट कार्यान्वयनमा जोडदिनु पर्ने सुझाव दिनुभयो । 
अर्थविद्ध डा. डिल्लीराज खनालले बजेट जेठ १५ भित्रै आउने विश्वास ब्यक्त गर्दै बजेट संविधानको कार्यान्वयन, मुलुकलाई विकासशील राष्ट्रको सूचिमा पुर्याउने, दिगो विकास लक्ष्य पूरा गर्ने प्रस्थान विन्दुको रुपमा आउनु पर्ने बताउनुभयो । 
उहाँले बजेट अल्पकालिन, मध्यकालिन र दिर्घकालिन विकासको अवधारणाबाट निर्माण गर्नु पर्ने भन्दै पुनर्निर्माणको लागि अलग्गै सव बजेट ल्याउनु पर्ने सुझाव दिनुभयो । ‘महत्वकांक्षी हुने भए पनि अलग्गै पुनर्निर्माणको लागि सव बजेट ल्याउनु पर्छ’ उहाँले भन्नुभयो ।
