नेपाल इन्भेष्टमेन्टको पनि नाफा ३ अर्ब माथि, व्यवसाय नै नाफाको आधार

३० साउन, काठमाडौं । गत आव २०७३/७४ मा नेपाल इन्भेष्टमेन्ट बैंकको नाफा २३.८८ प्रतिशतले बढेर ३ अर्ब १६ करोड रुपैयाँ पुगेको छ । अघिल्लो आव २०७२/७३ मा भने बैंकको नाफा २ अर्ब ५५ करोड रहेको थियो ।
बैंकको खुद व्याज आम्दानी २२ प्रतिशतले बढेर ४ अर्ब ७८ करोड रुपैयाँ पुगेको छ । बैंकले फि कमिसनबाट ८१ करोड रुपैयाँ, अन्य सञ्चालनबाट ३८ करोड र बिदेशी मुद्राको कारोबारबाट बैंकले ६२ करोड रुपैयाँ आम्दानी गरेको छ ।
बैंकले यसअघि नोक्सान वापत राखेको ९ करोड ६१ लाख फिर्ता ल्याएको छ । यसपटक पनि सम्भावित नोक्सान व्यवस्थाको लागि बैंकले ४३ करोड ८० लाख रुपैयाँ छुट्याएको छ । बैंकको खराब कर्जा ८.८३ प्रतिशत रहेको छ भने प्रावधान २ सय २३ प्रतिशत गरेको छ ।
बैंकको चुक्ता पुँजी ९ अर्ब २४ करोड रहेको छ । चुक्ता पुँजी बढेपनि सेयरमा प्रतिफलमा खासै परिवर्तन भएको छैन् । यो दर १५ प्रतिशत छ । प्रतिसेयर आम्दानी ३४.२० रुपैयाँ रहेको छ । बैंकको सञ्चिती ११ अर्ब ७८ करोड रहेको छ । बैंकले यसपटकको नाफाबाट सञ्चितमा राख्नुपर्ने २० प्रतिशत बराबरको रकम र सामाजिक दायित्वको लागि छुट्याउनु पर्ने १ प्रतिशत अलग्याउदा साधारण सेयरको आधारमा लगभग २७ प्रतिशत लाभांश दिन सक्ने अवस्था देखिएको छ ।
बैंकको निक्षेप संकलन १५.६८ प्रतिशतले बढेर १ खर्ब २५ अर्ब र कर्जा लगानी २२ प्रतिशतले बढेर १ खर्ब ६ अर्ब रुपैयाँ पुगेको छ । बैंकको सीसीडी रेसीयो ७७.६३ प्रतिशत रहेको उल्लेख छ । कर्जा लगानीको लागि आधार लिइने बेस रेट ८.३६ प्रतिशत रहेको छ । बैंकमा पुँजी पर्याप्तता अनुपात १४.४७ रहेको छ । बैंकको प्रतिसेयर नेटवर्थ २ सय २७ रुपैयाँ रहेको छ ।
बैंकको कर्मचारी लागत करिब १० करोडले बढेको छ भने अन्य सञ्चालन लागत पनि करिब ५ करोडले वृद्धि भएको छ । बैंकले ओभर ड्राफ्ट शीर्षकमा ५५ अर्ब र सेयर धितोमा कर्जा १ अर्ब ६८ करोड लगानी गरेको छ ।

