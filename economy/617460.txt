स्ट्याण्डर्ड चार्टर्ड बैंकको नाफा वृद्धिदरमा सुस्ति, लाभांश क्षमता भने २७ प्रतिशत

३० साउन, काठमाडौं । गत आव २०७३/७४ मा स्ट्याण्डर्ड चार्टड बैंक नेपालको नाफा करिब ६ प्रतिशतले बढेर १ अर्ब ३८ करोड रुपैयाँ पुगेको छ । अघिल्लो आव २०७२/७३ मा भने बैंकको नाफा १ अर्ब २९ करोड रहेको थियो ।
बैंकको खुद व्याज आम्दानी १८ प्रतिशतले बढेर २ अर्ब १९ करोड रुपैयाँ पुगेको छ । बैंकले फि कमिसनबाट ४५ करोड रुपैयाँ, अन्य सञ्चालनबाट ९ करोड र बिदेशी मुद्राको कारोबारबाट बैंकले ६१ करोड रुपैयाँ आम्दानी गरेको छ ।
बैंकले यसअघि नोक्सान वापत राखेको २२ करोड फिर्ता ल्याएको छ । त्यस्तै, यसपटक भने सम्भावित नोक्सान व्यवस्थाको लागि ३६ करोड रुपैयाँ छुट्याएको छ । बैंकको खराब कर्जा ०.१९ प्रतिशत रहेको छ भने प्रावधान ६ सय ६५ प्रतिशत गरेको छ ।
बैंकको चुक्ता पुँजी ४ अर्ब रहेको छ । चुक्ता पुँजी बढेपछि सेयरमा प्रतिफल केही घटेको छ । यो दर ११.३६ प्रतिशत छ । प्रतिसेयर आम्दानी ३४.५० रुपैयाँ रुपैयाँ रहेको छ । मूल्य आम्दानी अनुपात ६६.५२ रहेको छ ।
बैंकको सञ्चिती ८ अर्ब १५ करोड रहेको छ । बैंकले यसपटकको नाफाबाट सञ्चितमा राख्नुपर्ने २० प्रतिशत बराबरको रकम र सामाजिक दायित्वको लागि छुट्याउनु पर्ने १ प्रतिशत अलग्याउदा साधारण सेयरको आधारमा लगभग २७.२६ प्रतिशत लाभांश दिन सक्ने अवस्था देखिएको छ ।
बैंकको निक्षेप संकलन १४ प्रतिशतले बढेर ६३ अर्ब र कर्जा लगानी २३ प्रतिशतले बढेर ३९ अर्ब पुगेको छ । बैंकको सीसीडी रेसीयो ७२ प्रतिशत रहेको उल्लेख छ । कर्जा लगानीको लागि आधार लिइने बेस रेट ६.४७ प्रतिशत रहेको छ । बैंकमा पुँजी पर्याप्तता अनुपात २२.०४ रहेको छ । बैंकको प्रतिसेयर नेटवर्थ ३ सय ३ रुपैयाँ रहेको छ ।
बैंकको कर्मचारी लागत ६ करोडले बढेको छ भने अन्य सञ्चालन लागत पनि करिब ९ करोडले वृद्धि भएको छ । बैंकले ओभर ड्राफ्ट शीर्षकमा १७ अर्ब लगानी गरेको छ ।

