बीमा समितिले सुरु गर्‍यो बाढीको क्षति तथ्यांक संकलन, एउटैमा पर्‍यो ३ करोडको दाबी

५ भदौ, काठमाडौं । बीमा समितिले सञ्चालनमा रहेका जविन र निर्जवन बिमा कम्पनीहरुबाट बाढीको कारण भएको क्षतिको तथ्यांक संकलन सुरु गरेको छ ।
‘हामीले कम्पनीहरुलाई अन्तिम तथ्यांक नआउदासम्म हरेक साता बाढिको कारण परेको क्षतिको विवरण पेश गर्न भनेका छौं,’ बीमा समितिका निमित्त कार्यकारी निर्देशक श्रीमान कार्कीले भने । कार्कीका अनुसार सोमबारसम्ममा एक बीमा कम्पनीले मात्र प्रारम्भिक तथ्यांक पेश गरेको छ ।
एनएलजी इन्स्योरेन्स कम्पनीले मात्रै हालसम्म क्षती सम्बन्धी तथ्यांक समितिमा पेश गरेको छ । कम्पनीले करिब ३ करोड ८३ लाख रुपैयाँ बराबरको दाबी परेको उल्लेख गरेको हो । कम्पनीले यसमा बालीको क्षतिको तथ्यांक भने पेश गरेको छैन ।
कम्पनीले अग्नि बीमा अन्तरगत गरिएको बीमामा ४० लाख ७५ हजार, मोटर बीमामा १४ लाख ६५ हजार, इञ्जिनियरिङ बीमामा निमार्णधिनमा २ करोड ५६ लाख, निर्माण सम्पन्नमा ५० लाखको क्षति भएको उल्लेख गरेको छ ।
त्यस्तै कम्पनीले पशु बीमा अन्तरगत १४ लाख २५ हजार, बीमा गरिएको माछा व्यवसायमा ७ लाख ५० हजारको क्षतिको दाबी परेको बताएको छ ।
बीमा समितिले सञ्चालनमा रहेका सबै कम्पनीहरुसँग यस्तो तथ्यांक मागेको भएपनि अन्य २५ कम्पनीले तथ्यांक पेश गरिसकेका छैनन् ।

