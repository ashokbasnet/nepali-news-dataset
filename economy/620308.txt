राष्ट्र बैंकले नीति उल्ट्याउदा सेयर बजार सुल्टियो

८ भदौं, काठमाडौं । राष्ट्र बैंकले अन्तर बैंक निक्षेपको परिभाषा नै फरेर नयाँ नीति जारी गरेपछि सेयर बजारका लगानीकर्ताहरुमा भने हौसला बढेको छ ।
कारोबार सुरु भएदेखि नै नेप्से परिसूचक बढ्ने क्रममा रह्यो । नेप्से परिसूचक ६.५४ अंकले बढेर १ हजार ६ सय १७ बिन्दुमा पुगेको छ । यस दिन ६३ करोड ७५ लाख रुपैयाँको कारोबार भयो ।
अन्तर बैंक निक्षेपलाई कर्जा लगानी गर्न नसक्ने र कोर पुँजी तथा निक्षेपको जोडको तुलनामा कर्जा लगानी अनुपात (सीसीडी) रेसियोको गणनामा प्रयोग गर्न नपाउने व्यवस्था राष्ट्र बैंकले गरेको थियो । तर, विहीवार यो नीति उल्ट्याउदै राष्ट्र बैंकले अन्तर बैंक निक्षेप भनेको अन्तर बैंक कर्जा र सापटी भएको भनेर परिभाषा नै फेरेपछि बजारमा आशा जागेको हो ।
अघिल्लो पटकको व्यवस्थाले थप कर्जा लगानी गर्न समस्या पर्ने भन्दै बैंकहरुले नीति सच्याउन दबाब दिदै आएका थिए । कर्जा योग्य लगानी अभावको समस्याबाट पार लाग्ने क्रममा रहेका बैंकहरु सो नियमले पुनः पुरानै समस्यामा फस्ने भन्दै उनीहरुले यसको विरोध गरेका हुन् ।
यसको फाइदा भने बजारमा पर्न सक्ने देखिएको छ । हुनतः बैंक तथा वित्तीय संस्थाले निक्षेपको व्याजदरमा कटौती गरेपनि कर्जाको व्याजदर खासै घटाएका छैनन् । तर पुँजी स्रोतको समस्या सहज बन्दै जाँदा कर्जा लगानीमा सुधार हुने अपेक्षा लगानीकर्ताहरुमा रहेको छ ।
यस दिन होटेलबाहेक सबै समूहको परिसूचक बढेको छ । १७ प्रतिशत लाभांश घोषणा गरिसकेको सिटिजन्स बैंकको कारोबार सबैभन्दा धेरै भएको छ । बैंकको ५ करोड २५ लाख रुपैयाँको सेयर किनबेच भएको हो ।
न्याग्दी, छ्यांग्दी र अरुण काबेली हाइड्रोपावर कम्पनीको सेयर मूल्य ४ देखि ६ प्रतिशतसम्म बढेपछि सूचक २३ अंकले बढेको छ ।

