चार्टर्ड एकाउन्टेन्टहरुको सम्मेलन नेपालमा जारी, अफगानिस्तान साफाको सदस्य बन्दै

११ भदौं, काठमाडौं । दक्षिण एशियाली राष्ट्रका चार्टर्ड एकाउन्टेन्टहरुको संघ (साफा) को दुई दिने अन्तराष्ट्रिय सम्मेलन नेपालमा चलिरहेको छ । अफगानिस्तानको सर्टिफाइड प्रोफेशनल एकाउन्टेन्स् (सीपीए) र नेपालका चार्टर्ड एकाउन्टेन्टहरुको संस्था (आइक्यान)को संयुक्त आयोजनामा सम्मेलन सञ्चालन भइरहेको हो ।
आइतवारबाट सुरु भएको सम्मेलनको नारा आर्थिक बिकास र दिगोपनाको लागि व्यवसायिक एकाउन्टेन्टहरुको भुमिका तय गरिएको छ ।
‘अहिले विश्वमा लेखा परिक्षणमा सबैभन्दा धेरै समस्या ठुला संस्थाहरुमा भन्दा पनि साना तथा मझौला संस्थाहरुमा देखिएको छ, हाम्रो अबको दिशा भनेको प्रविधिमा आधारित अर्थतन्त्रको बिकास गर्नु नै हो,’ साफाका अध्यक्ष एएसएम नयिमले भने ।
सोमवार चार अलग अलग विषयमा प्यानल छलफलका कार्यक्रमहरु हुने भएको छ । आर्थिक विकासमा व्यवसायिक एकाउन्टेन्टहरुको भुमिका, दिगो आर्थिक बिकासका लागि वित्तीय अपराध विरुद्धको लडाई, लेखा परिक्षण तथा यस व्यवसायको भविष्य र वित्तीय क्षेत्रमा पारिदर्शीता अभिवृद्धि गर्न लेखा परिक्षणसम्बन्धमा बनेको एकिकृत संरचनाको योगदान लगायतका विषयमा छलफल हुने भएको हो ।
सम्मेलनको अन्त्यसँगै अगस्ट २९ (मंगलवार) बस्ने संगठनको ४८ औं सञ्चालक समितिको बैठकले अफगानिस्तानको सीपीएलाई आधिकारिक सदस्यको रुपमा मान्यता दिने भएको छ । हाल बंगलादेश, भारत, नेपाल, पाकिस्तान र श्रीलंका गरी पाँच देशका ९ वटा सदस्य संस्थाहरु सदस्य रहेका छन् ।
हाल विश्वमा ३ लाख ५० हजारभन्दा बढि व्यवसायिक एकाउन्टेन्टहरु कार्यरत रहेको बताइन्छ । साफामा भने दक्षिण एशियाका ३ लाख भन्दा बढि एकाउन्टेन्टहरु आवद्ध छन् ।
साफाले हरेक वर्ष ४ वटा सम्मेलनको आयोजना गर्दै आएको छ । यस वर्षबाट संस्थाले सदस्य राष्ट्रहरुका चार्टर्ड एकाउन्टेन्ट अध्ययनरत विद्याथीहरुबीच हाजिरी प्रतियोगिता समेत सञ्चालन गर्न थालेको छ ।

