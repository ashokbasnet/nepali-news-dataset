राष्ट्रिय वाणिज्य बैंकमा एनआईडिसी डेभलपमेन्ट बैंक गाभ्न एमओयू
१२ भदौ, काठमाडौं । नेपाल सरकार मन्त्रीपरिषदको मिति निर्णय अनुसार एनआईडिसी डेभलपमेन्ट बैंक लिमिटेडलाई राष्ट्रिय वाणिज्य बैंक लिमिटेडमा गाभ्ने (मर्जर) सम्बन्धमा सोमबार एक समारोहका बीच प्रारम्भिक समझदारीपत्र -एओयू)मा हस्ताक्षर भएको छ ।
राष्ट्रिय वाणिज्य बैंका सञ्चालक समितिका अध्यक्ष डा.रबीन्द्रप्रसाद पाण्डे र एनआईडिसी बैंकका संचालक समितिका अध्यक्ष एवम् अर्थ मन्त्रालयका सहसचिव बैकुण्ठ अर्यालले समझदारीपत्रमा हस्ताक्षर गरे ।
राष्ट्रिय वाणिज्य बैंक लिमिटेड तथा एनआईडिसी डेभलपमेन्ट बैंक लिमिटेडको साधारण सभाले यस अघिनै एनआईडिसी डेभलपमेन्ट बैंक लिमिटेडलाई राष्ट्रिय वाणिज्य बैंक लिमिटेडमा गाभ्ने/गाभिने (मर्जर) सम्बन्धमा प्रस्ताब पारीत गरिसकेको छ ।
एनआईडिसीलाई राष्ट्रिय वाणिज्य बैंक लिमिटेडमा गाभिएपछि बैंकको चुक्तापूँजीमा अभिबृद्धि हुनुका साथै विद्यमान ग्राहकहरुलाई थप कारोबार गर्न सुविधा हुने बैंकिङ्ग सेवा तथा सुविधा अभिबृद्धि गरी ब्यापक पहुँचका साथै स्तरीय बैंकिङ्ग सेवा प्रदान गर्न सकिनेमा विश्वास लिईएको छ । २०७४ माघ १ गतेदेखि एकीकृत कारोबार गरिने लक्ष्य लिइएको छ ।

