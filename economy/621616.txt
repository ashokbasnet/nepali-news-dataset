गाडी किन्दा डाउन पेमेन्ट बढेपछि कति घट्यो मासिक किस्ता ? यस्तो छ हिसाब

१३ भदौं, काठमाडौं । यस वर्ष बैंकबाट ऋण लिएर गाडी किन्नेले तिर्नुपर्ने मासिक किस्ता स्वतः घट्ने भएको छ । गाडी किन्दा डाउनपेमेन्ट बढाइएको र व्याजदर स्थिर रहने सम्भावनाका कारण मासिक किस्ता घट्ने भएको हो ।
नयाँ व्यवस्था अनुसार गाडी किन्दा गर्नुपर्ने डाउनपेमेन्ट ३५ प्रतिशत पुर्याइएको छ । राष्ट्र बैंकले गत वर्ष फागुन १९ गते सवारी कर्जा मूल्यको ५० प्रतिशतमात्र दिन सकिने व्यवस्था गरेको भएपनि चालु आवको मौद्रिक नीतिबाट भने यो नियमलाई पुनः संशोधन गरेको हो । गत वर्ष नाडा अटो सो चल्दा अघिल्लो वर्ष २० प्रतिशत डाउनपेमेन्ट गरे पुग्थ्यो ।
उदाहरणका लागि, अहिले ग्राहकले २६ लाख ५५ हजार रुपैयाँको गाडी किन्ने हो भने ९ लाख २९ हजार रुपैयाँ आफूले हाल्नु पर्ने हुन्छ । बाँकी १७ लाख २५ हजार बैंकबाट ऋण लिँदा भने हाल प्राप्त गर्न सकिने औसत व्याज दर १२ प्रतिशतको आधारमा मासिक ३८ हजार ३ सय ८८ तिर्नुपर्ने हुन्छ ।
गत वर्षको नाडा अटो शोमा गाडी खरिद गरेकाहरुले बैंकहरुको बढ्दो व्याजदरको कारण तिर्दै आएको मासिक किस्ता (इएमआई) पछि बढेको थियो । गत वर्षको नाडा अटो शोमा बैंकहरुले गाडीको मूल्यको ८० प्रतिशतसम्म कर्जा दिएका थिए भने न्युनतम व्याज दर ६.२५ प्रतिशतसम्म रहेको थियो ।
माथिकै उदाहरण अनुसार कुनै ग्राहकले गत वर्ष नाडा अटो शोमा दिइएको डिस्काउन्टको कारण २८ लाख ५५ हजारको कार २६ लाख ५५ हजारमा किनेको थियो । बैंकले सो समय दिएको २० प्रतिशत डाउन पेमेन्टको सुविधा अनुसार ग्राहकले बैंकबाट २१ लाख २४ हजार ऋण लिए । ५ वर्षे अवधिको यस ऋणमा बैंकले ग्राहकलाई सो समय ७ प्रतिशत व्याज दर लगायो । यस आधारमा हेर्दा ग्राहकले प्रति महिना ४२ हजार ७५ रुपैयाँ इएमआइ तिर्नुपर्छ । यसरी ग्राहकले पाँच वर्षमा जम्मा २५ लाख २४ हजार रकम तिर्नेछ ।
तर बैंकहरुमा कर्जा योग्य लगानीको अभाव भएपछि बैंकहरुले पुस/माघबाटै पहिले तोकेको व्याजदर बढाएर ग्राहक अनुसार ८.५० प्रतिशतदेखि १२ प्रतिशतसम्म कायम गरे ।
बढेको ब्याजदरअनुसार ऋण तिर्न समस्या हुनसक्ने खालका ग्राहकहरुलाई कतिपय बैंकहरुले डाउन पेमेन्टस्वरुप थप रकम बुझाउन भने । तर, त्यसमा पनि कतिपयले भने मासिक किस्तामा नै बढेको व्याजदर समायोजन गरे ।
माथिको उदाहरण अनुसार गत वर्ष कर्जा लिएको ग्राहकले बैंकलाई साँवा वापत ३ लाख ५६ हजार तिरिसकेको छ । ग्राहकको अब बाँकी साँवा १७ लाख ६७ हजार हजार रहन्छ । यस आधारमा हेर्दा उसले बाँकी ४ वर्षको लागि १२ प्रतिशत व्याज दरको आधारमा मासिक किस्ता ४६ हजार ५ सय ५८ रुपैयाँ तिर्नुपर्ने हुन्छ । यो भनेको ग्राहकले कर्जा सकिदा पाँच वर्षमा कुल २७ लाख ३९ हजार ४ सय ६८ तिनुपर्ने हुन्छ । यसरी बढेको ब्याजदरका कारण ग्राहकले २ लाख १५ हजार बढि तिर्नुपर्ने हुन्छ ।
सर्वोच्च अदालतको निर्देशन अनुसार राष्ट्र बैंकले चालु आर्थिक वर्षबाट बैंकहरुलाई कर्जा दिदाको व्याज दरमा बारम्बार वृद्धि नगर्न परिपत्र जारी गरेको छ । राष्ट्र बैंकले यसै नीतिलाई सम्बोधन गर्ने गरि बैंक तथा वित्तीय संस्थालाई कम्तिमा ३ महिनासम्म बेस रेट (कर्जा दिदा आधार लिइने दर) परिर्वतन गर्न नपाइने व्यवस्था गरेको बैंकर भुवन दाहाल बताउछन् ।
यो पनि हेरौं :
गाडी किन्दै हुनुहुन्छ ? जान्नुस् कुन बैंकले कति ब्याजदरमा ऋण दिन्छन्

