यसपाली असार-साउनमा किन बजार ओरालो गतिमा ? नेप्सेमा दोहोरो अंकको गिरावट

१४ भदौं, काठमाडौं । सधैको वर्ष जस्तै यसवर्ष असार साउनमा पनि बजारले निश्चित गति लिन सकेको छैन् । ६ महिनायता नेप्से परिसूचक १६ सय बिन्दुको आसपास नै रहेको छ ।
त्यस्तै, गत एक महिनामा १६४३ बाट सुरु भएको नेप्सेले १६६७ को उचाई बनाएको भएपनि वृद्धि कायम रहन सकेन । बुधवार नेप्से परिसूचक १५९८.२६ बिन्दुमा आइपुगेको छ । यसबीच नेप्सेले ४५ अंक गुमाएको छ ।
सरोकारवालाहरु बजारमा लगानीकर्ताको अपेक्षामा भएको वृद्धि र कन्फिडेन्समा आएको कमिलाई यसको कारणको रुपमा हेर्छन् ।
‘अहिले ३ देखि ४ सय रुपैयाँको कम्पनीले १५/२० प्रतिशत लाभांश घोषणा गर्दा पनि लगानीकर्ताहरुको चित्त बुझेको देखिदैन्,’ सेयर विश्लेषक निरव पुडासैनी भन्छन् ।
तर, ब्रोकर प्रियराज रेग्मी भने चुक्ता पुँजी वृद्धिको अवधि सकिएको (वैंक तथा वित्तीय संस्थामा) ले भविष्यमा यी कम्पनीले अहिले जस्तो बोनस र हकप्रदमा जोड दिदैनन् कि भन्ने आशंका लगानीकर्तामा भएको हुनसक्ने मान्छन् ।
बजारमा गत आर्थिक वर्षमा जस्तो सेयर कर्जाको व्याजदर सस्तो नभएको, बजारमा दिनानुदिन आपुर्ती बढिरहेको (बोनस र हकप्रदको सूचीकरणको कारण) ले पनि बजारमा प्रभाव परेको हुन सक्ने रेग्मी बताउछन् । गत वर्ष ८ प्रतिशत हाराहारीमा सेयर धितोमा कर्जा पाएकाहरुले अहिले पनि १२ प्रतिशतभन्दा कममा भने कर्जा पाउन सकेका छैनन् । केही साता अघिको तुलनामा भने व्याजदर केही घटेको छ ।
तर, पुडासैनी भने बजारमा कर्जा लिएर लगानी गर्नेहरु अहिले धेरै सक्रिय नदेखिएको र साना लगानीकर्ताहरु केही अत्तालिएकोले बजार घटेको मान्छन् । ठुला लगानीकर्ताहरुले बजारमा बिक्री नबढाएपनि खरिदारीमा पनि जोड दिएका देखिदैनन् । १२ प्रतिशत व्याज दरमा कर्जा लिएर अबको १/२ महिनामा पछिमात्रै कम्पनीहरुको १५/२० प्रतिशतको लाभांश पाइने भएकोले पनि अहिले यस्ता लगानीकर्ता पर्ख र हेरको अवस्थामा रहेको पनि विश्लेषकहरु बताउछन् ।
बुधवार भने नेप्से परिसूचक १४.५५ अंकले घटेर १५९८ मा आइपुगेको हो । यस दिन बजारमा ९७ करोड ८३ लाख रुपैयाँको कारोबार भएको छ ।
१ हजार २ सय ७० रुपैयाँ नगद लाभांश घोषणा गरेको युनिलिभर नेपालको सेयर मूल्य २ रुपैयाँले बढेर ३० हजार ७ सय २ रुपैयाँ पुगेको छ । प्राइम कमर्सियल बैंकको सेयर ७ प्रतिशतले बढेको छ । बोनस र हकप्रद सेयरको प्रस्ताव निर्णय अहिलेलाई केही समय पछि सारेको युनाइटेड इन्स्योरेन्सको सेयर मूल्य ६० रुपैयाँले घटेको छ ।
 

