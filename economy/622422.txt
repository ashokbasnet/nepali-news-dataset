आइतवारयता ४२ अंकले ओर्लियो नेप्से, ८४ करोडमा सिमित कारोबार

१५ भदौं, काठमाडौं । साताको पहिलो दिन आइतबार करिब ५ अंकको वृद्धि देखिएको बजारमा त्यसपछिका तीनै कारोबारमा नेप्सेले वृद्धि कायमा राख्न सकेन ।
आइतवार १६२२ अंकमा पुगेको नेप्से त्यसपछि ४२ अंकले घटेर १५८० मा आइपुगेको छ । साताको अन्तिम दिन कारोबार रकम पनि घटेर ८४ करोडमा सिमित भएको छ । अन्तिम दिन विहीवार कुनै पनि समूहगत सूचकमा सुधार देखिएन ।
विहीबार बजार घट्दा मात्रै १० कम्पनीको सेयर मूल्य भने बढेको छ । १६ सयको तह मनोवैज्ञानिक तहको रुपमा यसअघि देखिदै आएको भएपनि हाल नेप्से यो बिन्दुभन्दा मुनि आएको छ ।
करिब डेढ महिनाअघि १५४१ मा डबल बटम बनाएर बढ्ने क्रममा रहेको नेप्सेले १५७५ देखि १५८३ को बिन्दुमा केही समय प्रतिरोध पाएको थियो । हाल नेप्सले यही विन्दुलाई टेवा बनाएर बढ्ने प्रयास गर्न सक्ने भने देखिन्छ । यद्यपी अन्य आधारभुत पक्षमा सुधार नदेखिएकोले यो टेवा कत्तिको दरिलो हुनेछ यकिन गर्न सकिने अवस्था छैन् ।
यस साता 
साताभरमा १ सय ८५ कम्पनीको सेयर कारोबार भएपनि अधिकांशको मूल्य घटेको छ । सधैभन्दा धेरै रकमको कारोबार हुनेमा लघुवित्त कम्पनीहरु अग्रस्थानमा छन् । छिमेक लघुवित्तको १८ करोड, स्वरोजगार लघुवित्त ११ करोड, आरएसडीसी लघुवित्त १० करोड रुपैयाँको सेयर कारोबार भएको छ ।
त्यस्तै बैंकहरुमा एनआइसी एशिया १५ करोड, नबिल बैंकको १४ करोड र सिटिजन्स बैंकको ११ करोडको सेयर कारोबरा भयो । ११ करोड रुपैयाँको सेयर कारोबार भएको प्राइम लाइफको मूल्य पनि २५ प्रतिशतले घटेको छ । समिट माइक्रोफाइनान्सको सेयर मूल्य ४० प्रतिशतले घटेर २ हजार १ सय ७० मा सिमित भएको छ । हिमालयन पावर, स्वरोजगार लघुवित्तको क्रमशः ११ र २१ प्रतिशतले मूल्य बढेको छ । साताको अन्तिम दिन भने स्वरोजगारको मूल्य घटेको छ ।

