रिलायबल लाइफ इन्स्योरेन्स दशैं अगाडि सञ्चालनमा आउने

१५ भदौं, काठमाडौं । रिलायबल लाइफ इन्स्योरेन्स कम्पनीले सञ्चालनको अन्तिम स्वीकृति पाएको छ । बीमा समितिबाट अन्तिम स्वीकृति पाएको कम्पनीको चुक्ता पुँजी २ अर्ब रुपैयाँ हुनेछ ।
कूल चुक्ता पुँजीमध्ये ७० प्रतिशत लगानी संस्थापकको र बाँकी ३० प्रतिशत सर्वसाधारणको रहने कम्पनीका प्रमुख कार्यकारी अधिकृत नारायणबाबु लोहोनीले जानकारी दिए । कम्पनीलाई बीमा समितिले गत साउन २० गते सञ्चालनको अनुमति दिएको थियो ।
रिलायबल लाइफमा कालु गुरुङ, सुरिद घिमिरे, गौरव अग्रवाल लगायत २ सय ८० जना संस्थापक छन् । कम्पनीको कर्पोरेट कार्यालय काठमाडौंको ज्ञानेश्वरमा रहने भएको छ । कम्पनीको कार्यालय स्थापना भइसकेको छ भने सञ्चालनको लागि आवश्यक जनशक्ति तथा अन्य पूर्वाधार तयार भइसकेको लोहोनीको भनाइ छ । रिलायबलले दशैं अगाडि नै आफ्नो कारोबार सुरु गर्ने तयारी गरेको छ ।

