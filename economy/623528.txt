महिना दिनमै १ सय अंकले ओर्लियो नेप्से

१९ भदौं, काठमाडौं । सोमवार एकै दिन २५ अंक गुमाएपछि नेप्से परिसूचक महिना दिनमा १ सय १० अंक मुनि आइपुगेको छ ।
महिना दिनअघि १६६५ बिन्दुमा रहेको नेप्से सोमवार १५५४ मा आइपुगेको हो । सोमवार कै बजार प्रवृत्ति हेर्ने हो भने नेप्सेले १५५४ मा थामिने प्रयास गरेको देखिन्छ । १२ बजेर ५ मिनेट जाँदा सो विन्दुबाट पहिलो चोटी फर्किएको नेप्से १५७५सम्म पुगेको थियो ।
तर, त्यसपछि भने पुनः ओरालो लाग्न थाल्यो र १५५४ मा नै आएपछि बजार बन्द भएको छ । बजार बढ्न सकारात्मक समाचारहरु प्रवाह भएका छैनन् । लगातार घटिरहेको नेप्सेलाई कम्पनीहरुले घोषणा गरेको लाभांशले पनि थेग्न सकेको छैन् ।
यसले बजारलाई वृद्धिको बाटोमा फर्काउन ‘ठुलै खबर’ (बिग न्युज) आउनु पर्ने संकेत गरेको छ । यद्यपी बजारमा धेरैजसो कम्पनीहरुको सेयर मूल्य २ सय देखि ४ सय रुपैयाँको दरमा पनि आइसकेका छन् । बजारमा सस्तो मूल्यमा पाइने सेयरमा भने केही आकर्षण बढ्न सक्ने देखिन्छ ।
यस दिन बजारमा ८४ करोड २९ लाख रुपैयाँको सेयर किनबेच भएको छ । त्यस्तै कारोबारमा आएका सबै समूहगत परिसूचक पनि घटेका छन् ।

