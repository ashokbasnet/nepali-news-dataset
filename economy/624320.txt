बुधवार जसरी बढ्यो, विहीवार त्यसरी नै घट्यो नेप्से

२२ भदौ, काठमाडौं । गएको साताको आइतवारबाट लगातार घट्ने क्रममा रहेको नेप्से परिसूचकमा बुधवार करिब १२ अंकले बढ्यो ।
विहीवार भने त्यही दरमा नै नेप्से घटेर १ हजार ५ सय ५४ को बिन्दुमा आइपुगेको छ । बैंकहरुले सेयर धितोमा कर्जा लिन बोलाउन थालेको खबर सञ्चार माध्यम र कम्पनीहरको विज्ञापनमा आएपछि हौसिएका लगानीकर्ताहरुलाई बुधवार त्रुटीसहित आएको इन्भेष्टमेन्ट बैंकको लाभांश प्रस्तावले थप उत्साहित बनायो ।
तर, नेप्से मार्फत जारी भएको यो सूचना १० मिनेटमै सच्चिएपछि बजार आरालो लाग्ने क्रममा देखिएको थियो । अन्तत : बजारले करिब १२ अंकको वृद्धि भने कायम नै राख्यो ।
बैंकहरुले कर्जा लिन बोलाएपनि व्याजमा भने अझै सधार देखिएको छैन । बैंकहरुले सेयर धितोमा कर्जा लगभग १२ प्रतिशतको दरमा नै दिएका छन् । गत साता सकिएको नाडा अटो शोमा ८ प्रतिशत व्याज दरमा कर्जा दिएका बैंकहरुले कर्जाको व्याज दर कम गर्न सक्ने संकेत दिएका छन् । तर, सेयर धितोको कर्जामा भने व्याजदर घटेको छैन् । यही कारण बैंकहरुले कर्जा लिन बोलाए भन्ने आशयमा नै हौसिएका लगानीकर्ताहरुको मनोबल कायम रहन नसकेको हो ।
बैंकहरुबाट व्याज दर कम सहित कर्जाको प्रस्ताव आउन थालेपछि भने बजारमा सुधारको संकेत देखिने सम्भावना घटनाक्रमले देखाएको छ ।
बिहीवार भने सेयर बजारमा ७३ करोड रुपैयाँको सेयर कारोबार भएको छ । कारोबारमा आएका सबै समूहको परिसूचक पनि घटेको छ ।

