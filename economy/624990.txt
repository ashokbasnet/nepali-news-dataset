नेप्से एकै दिन ३५ अंकले घट्यो, असार मसान्त प्रभाव छाँयामा

२५ भदौं, काठमाडौं । नेप्से परिसूचक आइतवार ३४.८९ अंक (२.२४ प्रतिशत) ले घटेको छ । १५१९ को तहमा नेप्से आइपुग्दा कारोबार रकम केही बढेर ९२ करोड भएको छ ।
सामान्यतया लाभांश प्राप्त गर्ने अवसरको रुपमा हेरिने यो अवधिमा बजारमा सुधार देखिने गरेको भएपनि यसपटक त्यस्तो अवसर विरलै देखा पर्यो । लगानीकर्ताहरुले अपेक्षा गरेभन्दा कम दरमा लाभांश घोषणा हुनु, सूचीकरणसँगै बजारमा बढ्दो सेयर चाप, सेयर धितोमा कर्जाको व्याजदर १० देखि १२ प्रतिशत हुनुले पनि बजारलाई सकारात्मक प्रभाव पार्न नसकेको हो ।
दशैंको सार्वजनिक विदाभन्दा २ साता अघिको बजारमा उच्च गिरावट आउनुले लगानीकर्ताहरुमा मनोवैज्ञानिक त्रास रहेको पनि संकेत गर्छ । यसअघिका वर्षहरुमा दशैंअघि बजार केहीसमयसम्म थोरै अंकले घट्ने प्रवृत्ती देखिदै आएको थियो । बजारबाट दशैं खर्च जोहो गर्ने जमातको संख्या पनि राम्रै रहने गरेकोले केही कमि आउने दखिने गरेको थियो ।
लाभांश घोषणा गरेका वाणिज्य बैंकहरुमध्ये दुई बैंकका लगानीकर्ताले मात्र प्राप्त गर्ने कर बाहेकको लाभांश २० प्रतिशतभन्दा बढि छ । यस समूहका बैंकहरुको १५ देखि २० प्रतिशतको दरमा लाभांश प्रस्ताव भइरहेकोले लाभांश घोषणा हुन बाँकी बैंकबाट समेत धेरै प्रतिफल नपाउने अशंका लगानीकर्ताहरुमा देखिएकोले बजार घटेको अनुमान सेयर ब्रोकर नन्द किशोर मुन्दडाको रहेको छ ।
अहिलेपनि बजारमा बैंक तथा वित्तीय संस्था (बिमा बाहेक) को हिस्सा ७० प्रतिशत रहेको छ । यसले बजारको सूचक नेप्सेको गणनामा बैंकहरुकै भार अन्यको भन्दा धेरै रहेको संकेत गर्छ ।
रेखा चित्रको आधारमा हेर्ने हो भने नेप्से परिसूचक र बैंकिङ समूहको परिसूचकको प्रवृत्ति पनि एउटै देखिन्छ । वाणिज्य बैंक समूहको परिसूचकले नै नेप्से बढि निर्देशित भइरहेको देखिन्छ । समग्र बजार ओरालो लाग्ने क्रममा रहेकोले कारोबारमा आएका सबै समूहको परिसूचक घटेको छ ।
यस दिन १ सय ५८ कम्पनीको सेयर किनबेच हुँदा मात्रै १२ कम्पनीको मूल्य बढेको छ ।

