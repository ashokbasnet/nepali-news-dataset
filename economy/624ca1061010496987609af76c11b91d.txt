वैदेशिक रोजगार बचत पत्रमा १० प्रतिशत ब्याज, बैंकमा पैसा राख्नु भन्दा फाइदा

काठमाडौं, चैत १ – नेपाल राष्ट्र बैंकले बुधबारदेखि चैत २४ गतेसम्म २५ करोड रुपैयाँ बराबरको वैदेशिक रोजगार बचतपत्र विक्रि गर्ने भएको छ । 
विदेशमा कमाएको रकम बचत गर्न प्रोत्साहन गर्ने, वैधानिक रुपमा विदेशी रकम भित्र्याउने उद्देश्यले बचत पत्र खुल्ला गरिएको बैंककी ऋण व्यावस्थापन विभागकी निर्देशक सीता घिमिरेले जानकारी दिनुभयो । वैदेशिक रोजगार बचत पत्रमा १० प्रतिशत ब्याज पाइनेछ । 
विदेशमा काम गरिरहेका र स्वदेश फर्केको चार महिना ननाघेकाहरूले यो बचत पत्र खरिद गर्न पाउनेछन् । पाँच वर्षे अवधिको बचतपत्रमा ६/६ महिनामा ब्याज पाउने व्यवस्था गरिएको छ । केन्द्रीय बैंकका अनुसार बचतपत्रलाई धितो राखेर ऋणसमेत लिन सकिनेछ । बचत पत्र कम्तीमा ५ हजार रुपैयाँ बराबरको खरिद गर्नुपर्नेछ ।
राष्ट्र बैंकको बचत पत्र खरिद गर्नु भनेको बैंकलाई ऋण दिएको जस्तै हो । तपाईंको पैसा बैंकले लिन्छ र पैसा लिएको प्रमाण दिन्छ । तोकिएको अवधि पुरा भएपछि प्रमाण पत्र फिर्ता गरेर आफ्नो पैसा पाइन्छ । 
बचत तथा मुद्दती खातामा रकम राख्दा पाउने ब्याजभन्दा बचत पत्र खरिद गर्दा पाईने ब्याज धेरै हुन्छ । त्यसैले बचत पत्र खरिद गर्नु फाइदाजनक हुन्छ । अहिले राष्ट्र बैंकले बचत पत्रमा १० प्रतिशत ब्याज दिइरहेको छ । बैंकले बचतपत्र खरीद गर्न नेपालमा १३ र नेपालबाहिर आठ वटा कम्पनीलाई एजेन्ट तोकेको छ ।
