८ अर्ब पछि के ?

बैंक तथा वित्तीय संस्थाहरुले राष्ट्र बैंकले तोकेको चुक्ता पूँजी वृद्धि गर्ने समय सकिदै गर्दा नेप्सेमा नयाँ मिसाल कायम हुने अपेक्षा गर्न सकिन्छ । सधैंझै बजारमा वाणिज्य बैंक समूहको हिस्सा पूँजीकरणको आधारमा ठुलो रहेकोले नेप्से यसमा निर्भर रहन्छ नै । यद्यपी, धेरैजसो वाणिज्य बैंकहरुको मूल्य अहिले पनि ४ सय मुनि वा त्यसकै आसपास रहेको छ, यो अवस्थामा पनि बै.कहरुको सेयर धेरै रहेकोले हिस्सा वा प्रभुत्व त उस्तै रहन्छ ।
बैंकहरुको साधारण सभापछि बैंकहरुले राष्ट्र बैंकले तोकेको ८ अर्बको पूँजी पुर्याउने देखिन्छ । त्यसपछि भने बैंकिङ समूहको परिसूचक कन्सोलिडेसनको चरण (अनिर्णयको अवस्था) मा रहने छ जसलाई केही समयपछि पुनः बढ्ने प्रवृत्तिले पछ्याउने छ ।
अनिर्णयको अवस्थामा कसरी ? 
मुख्य कारण भनेको उच्च आपुर्ती नै हो । बजार जहिले पनि माग र आपुर्तीमा निर्भर रहन्छ । जब बजारमा उच्च आपुर्ती हुन्छ, मूल्य घट्छ । यो नियम बैंकहरुको सेयरमा पनि लागु हुन्छ । अन्य परिसूचकको तुलनामा बैंकिङ क्षेत्रको बजारमा ठुलो परिमाणमा सेयर रहेको छ । ८ अर्बको पूँजी हुँदा एउटा बैंकको मात्रै ८ करोड कित्ता सेयर बजारमा हुनेछ । संस्थापक सेयर अलग्याउने हो भने पनि प्रति बैंक ३ करोड ९० लाख कित्ता सर्वसाधारण समूहको सेयर बजारमा रहनेछ ।
केही समय अनिर्णयको अवस्था देखा पर्न सक्छ तर अहिले यो समूहप्रति देखिएको ‘रिएक्सन’  विस्तारै सामान्य हुँदै जानेछ । बजारमा यो समूहका सेयरहरुको आपुर्ती बढ्ने र कम बोनस सेयर आउने सम्भावनाले मानिसहरुमा यो क्षेत्रप्रति दुविधा हुन सक्छ । तर, यो समूहको निश्चय नै सुधार हुनेछ 
एउटा उदाहरण हेरौं, अहिले नेपाल इन्भेष्टमेन्ट बैंक र ग्लोबल आइएमइ बैंकको चुक्ता पूँजी ८ अर्ब पुगिसकेको छ । यी बैंकहरुको सेयर मूल्य ५ वा १० प्रतिशतले बढ्दा पनि बजारमा बिक्री बढेको देख्न सकिन्छ । यसले ती कम्पनीको सेयर पुनः घटिहाल्ने हुन्छ । बजारमा अहिले यसरी बढ्ने आपुर्ती नियन्त्रणको लागि बजार निर्माता पनि रहेका छैनन् ।
तर यति हुँदा हुँदैपनि बजारमा माग पनि बढ्न थाल्नेछ । किनभने अहिले नै पनि उपत्यका बाहिरका लगानीकर्ताहरुले पनि त्यही रहेर बजारमा सहभागिता जनाउन सक्ने अवस्था बनेको छ ।
अर्को कारण भनेको बोनस प्रति लगानीकर्ताको झुकाव हो । नेपाली लगानीकर्ताहरुमा द बर्ड इन ह्याण्ड थ्योरी लागु हुदैन् । यहाका लगानीकर्ताहरु कम्पनीले आफैले पुँजी राख्ने र बोनसको रुपमा लाभांश वितरण गर्ने परिपाटी बढि रुचाउछन् । उदाहरणको रुपमा हेर्ने हो भने नगद लाभांश वितरण गर्ने नेपाल टेलिकमको सेयर मूल्य ७ सयको हाराहारीमा छ जबकी बोनस सेयर बाड्ने लघुवित्त कम्पनीहरुको मूल्य २ हजार माथि छ । हाम्रा लगानीकर्ता वृद्धिको सम्भावना भएका र बोनस दिने कम्पनी बढि रुचाउछन किनभने यसमा पुँजीगत लाभ धेरै हुन्छ ।
८ अर्ब पूँजी पुगेपछि बैंकहरुलाई फेरी पूँजी वृद्धि गर्नै पर्ने बाध्यता भने रहदैन् । यी कम्पनीहरुको जोड सञ्चिती बढाउनेमा हुनसक्छ ।
अहिले धेरैजसो बैंकको प्रतिसेयर नेटवर्थ १ सय ५० रुपैयाँ मुनि रहेको छ । जसको अर्थ यिनीहरुको सञ्चिती चुक्ता पूँजीभन्दा पनि कम छ भन्ने हो । प्राविधिक रुपमा भन्ने हो भने बोनस सेयर लगानीकर्ताको प्रतिफलसँग असम्बन्धित जस्तै हुन्छ । किनभने लगानीकर्ताहरुले बोनसमा थप सेयर पाउछन्, जसको समायोजन सेयर बजारमा हुन्छ नै र मूल्य पनि लगभग पुनः उस्तै हुन जान्छ ।
यति हुँदा हुँदै पनि बजारमा कुनै न कुनै समय निश्चित प्रतिफल आउने नै छ । प्रश्न मात्र यति हो कि कहिले ? बजारमा महत्वपूर्ण भुमिका खेल्ने विषयहरुमा नै यो विषय निर्भर हुन्छ ।
वृद्धि कसरी ?
उपत्यका बाहिर बजार पहुँच
अहिले उपत्यका बाहिर पनि बजार बिस्तार भइरहेको छ । यसले अहिले बजारमा पहुँच नपुगिरहेका समुदायको
पनि पहुँच बढाउदै लैजानेछ । नयाँ लगानीकर्ताहरुको संख्यामा हुने वृद्धिले बजारमा उच्च मात्रामा पूँजी पनि विनिमेष हुनेछ ।
सामूहिक लगानी कोष 
बजारलाई वृद्धि तर्फ लैजाने अर्को कारण भनेको सामूहिक लगानी कोषको संख्यामा भइरहेको वृद्धि पनि हो । अहिले नै बजारमा यस्ता कोषका ११ वटा योजना सञ्चालनमा छन् भने थप कोष सञ्चालनमा आउने प्रक्रियामा छन् ।
पछिल्लो समय थप वाणिज्य बैंकहरुले सहायक कम्पनी खोलेर लगानी बैंकिङ व्यवसाय सञ्चालन गर्न लागिरहेका छन् । यसरी आउने सहायक मर्चेन्ट कम्पनीहरुले सामूहिक लगानी कोष, लगानी व्यवस्थापन जस्ता सेवाहरु पनि सञ्चालनमा पनि ल्याउनेछन् । हालै १ अर्ब २० करोड रुपैयाँको कोष बन्ने गरि सिद्धार्थ इक्विटी कोषले आवहान पत्र नै जारी गरिसकेको छ । अन्य ५ वटा योजना धितोपत्र बोर्डमा अनुमतिको लागि रहेका छन् । यी योजनाहरुको कुल आकार ४ अर्ब ९० करोड रुपैयाँभन्दा धेरै रहेको छ । चालु आवको तेस्रो त्रैमाश ताका नै यी योजनाहरु आइसक्नेछन् । सामूहिक लगानी कोषहरुको संख्यामा हुने वृद्धिले बजारमा राम्रै प्रभाव पर्ने अपेक्षा गरिएको छ ।
अनलाइन ट्रेडिङ
ढिलो चाँडो बजारमा अनलाइन प्रणाली कार्यान्वयनमा आउने निश्चित नै छ । अनलाइन कारोबार प्रणाली आएपछि पनि बजारमा लगानीमा वृद्धि हुनेछ । विश्वका विभन्न देशमा भएको अध्ययनले नै देखाएको छ कि अनलाइन प्रणाली कार्यान्वयनमा आएपछि त्यहाको बजारमा नाटकीय वृद्धि देखिएको छ ।
तरलतामा सहजता र व्याज दरमा सुधार 
बजारमा अहिले नै तरलताको समस्या समाधान भइरहेको संकेत देखिएको छ । अहिले पनि बैंकहरुले सेयर धितोमा व्याजदर यसअघिभन्दा घटाइरहेका छन् ।
तरलता सहज भएसँगै पहिले जस्तै बैंकहरुले निक्षपमा सस्तो व्याज दर दिन थाल्नेछन् । बैंकहरुबीचको अस्वथ्य प्रतिस्पर्धाको कारण महिना अघि बजारमा व्याज दरमा उच्च वृद्धि भएको थियो । बैंकहरुले निक्षेपमा दिने व्याज दरको बजारमा उल्टो प्रभाव पर्ने गर्छ । यस्तो व्याजदर बढ्दा बजार घट्छ भने घट्दा भने बजार बढ्छ ।
निक्षेपको व्याजदरमा हुने गिरावटले कर्जाको व्याजदर पनि घट्छ । सेयर धितो राखेर कर्जा लिनेहरुको लागि यो अवसर सावित हुन्छ ।
अहिलेको बजारमा प्रभाव पर्नुको मुख्य कारण नै चुक्ता पूँजीमा भएको वृद्धि हो । पुँजी वृद्धि कै कारण बोनस, हकप्रद जारी गर्ने क्रममा बढावा आयो भने यो क्षेत्रमा मर्जर र एक्विजिसन पनि देखिन थाल्यो । यही कारण यो समूहको सूचकमा केही समय अनिर्णयको अवस्था देखा पर्न सक्छ तर अहिले यो समूहप्रति देखिएको ‘रिएक्सन’  विस्तारै सामान्य हुँदै जानेछ । बजारमा यो समूहका सेयरहरुको आपुर्ती बढ्ने र कम बोनस सेयर आउने सम्भावनाले मानिसहरुमा यो क्षेत्रप्रति दुविधा हुन सक्छ । तर, यो समूहको निश्चय नै सुधार हुनेछ किनभने यो समूह स्थायित्व भएको र बढि विश्वासनीय समूह पनि हो । यो सूचक बढ्न सक्ने अन्य कारणहरु त यसअघि नै चर्चा गरिसकिएकै छ ।
मर्चेन्ट बैंकर एनआइबीएल क्यापिटलको वेवसाइटबाट प्राप्त सामाग्रिको अनुवाद गरिएको हो । 

