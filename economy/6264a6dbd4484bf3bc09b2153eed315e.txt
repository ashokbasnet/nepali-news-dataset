काठमाडौमा डिजेलको अभाव

काठमाडौ, बैशाख ८ – काठमाडौमा डिजलको अभाव भएपनि पेट्रोलको भने त्यति अभाव देखिएको छैन । काठमाडौमा  दैनिक साँढे ३ सय किलोलिटर पेट्रोलको माग रहेकोमा बिहीबार ३ सय ३० किलोलिटर तेल आयल निगमले उपलब्ध गराएको पेट्रोलियम डिलर्स एशोशिएसनले जनाएको छ ।

 

झण्डै माग अनुसार नै वितरण भएकाले पेट्रोलमा आत्तिनुपर्ने अवस्था नरहेको एशोशिएसनका अध्यक्ष लिलेन्द्र प्रधानले बताउनुभयो । डिजलमा भने अभाव देखिएको छ । दैनिक साँढे ५ सय किलोलिटर डिजलको माग रहेकोमा ४ सय ९४ किलोलिटर डिजल मात्रै वितरण भएको छ ।
डिजलको कमीले यातायातका साधनलाई खासै असर नगरेपनि व्यवसायीक प्रतिष्ठानमा भने समस्या परेको अध्यक्ष प्रधानले बताउनुभयो । पेट्रोलियम पदार्थ किनेवापतको बक्यौता रकम भारतीय आयल कर्पोरेशन आईओसीलाई भुक्तान गर्न नसकेपछि ईन्धनको अभाव केही दिनमै चर्किने देखिएको छ ।
भारतीय आयल कर्पोरेशन आईओसीले अघिल्लो महिनाकै रकम नपाएपछि नेपाललाई दिने तेलमा केही कमी गरेको छ । आयात कम भएपनि आयल निगमले अहिले भण्डारणबाटै तेल चलाईरहेको छ ।
निगमको तथ्यांकअनुसार अहिले महिनामा १७ हजार किलोलिटरको हाराहारीमा पेट्रोल, ६५ हजार किलोलिटरको हाराहारीमा डिजेल, ६ हजार किलोलिटर मट्टितेल, १० हजार किलोलिटर हवाई ईन्धन र १२ लाखको हाराहारीमा खाना पकाउने एलपी ग्याँस खपत हुन्छ । तर अहिले त्यत्ति बराबरको मात्रामा ती पदार्थ आउन सकेको छैन ।
निगमको डिपोमा फेब्रुअरीको अन्तिम सम्ममा २३ हजार किलोलिटर तेल रहेकोमा अहिले १३ हजार लिटरमा झरेको छ । आयात नभएको अवस्थामा निगम संग रहेको स्टकले अब ३÷४ दिनसम्म मात्रै माग धान्ने देखिएको छ । अभाव हुने संभावना बढेपछि पेट्रोल पम्पहरुमा उपभोक्ताको भीड बढ्न थालेको छ ।
आयल निगमले तेलको आयात र आपूर्ति सहज बनाउने प्रयास भईरहेको भन्दै आवश्यकता भन्दा बढी ईन्धन संचय नगर्न आग्रह गरेको छ । आयल निगमले झण्डै डेढ अर्ब रुपैंया आईओसीलाई बक्यौता तिर्न बाँकी छ ।
