​वैदेशिक व्यापारमा २९ प्रतिशतले कमी

काठमाडौं,  फागुन ४ – चालु आर्थिक वर्षको पहिलो ६ महिनाको अवधिमा देशको वैदेशिक व्यापारमा २८ दशमलव ९ प्रतिशतले कमी आएको छ । 
मुलुक वैदेशिक व्यापारमा झण्डै दुईतिहाइ व्यापारमा साझेदार रहँदै आएको भारततर्फको निर्यात र आयातमा क्रमशः ३६ दशमलव ६ प्रतिशत तथा ३६ दशमलव २ प्रतिशत कमी आएकाले समग्र व्यापारमा कमी भएको हो । 
व्यापार तथा निकासी प्रवद्र्धन केन्द्रका अनुसार ६ महिनाको अवधिमा कुल वैदेशिक व्यापार अघिल्लो वर्षको सोही अवधिको तुलनामा तीन खर्ब तीन अर्ब ८३ करोड रुपैयाँ छ भने यस अवधिमा देशको कुल व्यापार घाटा दुई खर्ब ४० अर्ब ९५ करोड रुपैयाँमा सीमित भएको छ । 
केन्द्रका निर्देशक सुयस खनालका अनुसार कुल व्यापारमा निकासी तथा पैठारीको योगदान क्रमशः १० दशमलव ३ प्रतिशत र ८९ दशमलव ७ प्रतिशत रहेको छ ।
समीक्षा अवधिमा नेपालको कुल निकासी २८ दशमलव ६ प्रतिशतले कमी आई ३१ अर्ब ४४ करोड रुपैयाँ तथा कुल पैठारीमा २८ दशमलव ९ प्रतिशतले कमी आई दुई खर्ब ७२ अर्ब ३९ करोड रुपैयाँमा सीमित भएको छ । केन्द्रका निर्देशक खनालले तयारी पोसाक, ऊनी गलैँचा, अलैँची, फेल्टका उत्पादनको निर्यातमा वृद्धिको अवस्था आउनुले नेपालको निर्यात व्यापारलाई थप ह्रासोन्मुख हुनबाट जोगाएको बताउनुभयो । रासस
