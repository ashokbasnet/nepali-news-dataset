कालिका पावरको १८ करोडको सेयर आउने, कस्तो छ कम्पनी ?

२७ असोज, काठमाडौं । कालिका पावर कम्पनीले स्थानीयको लागि ६ करोड रुपैयाँको सेयर र सर्वसाधारण तथा कर्मचारी लगायतलाई १२ करोड रुपैयाँको सेयर जारी गर्ने भएको छ ।
कम्पनीले पहिलो चरणमा स्थानीयको लागि ६ लाख कित्ता सेयर जारी गर्न धितोपत्र बोर्डमा अनुमती मागेको छ । कम्पनीको सेयर बिक्री प्रबन्धकमा काठमाण्डु क्यापिटल मार्केट र ग्लोबल आइएमइ क्यापिटल रहेका छन् ।
हाल ६ मेगावाटको दरौदी कालिका हाइड्रोप्रोजेक्ट सञ्चालन गरिरहेको कम्पनीले कर्जा भुक्तानीको लागि आइपीओ जारी गर्न लागेको इक्रा नेपालले उल्लेख गरेको छ । कम्पनीले प्राथमिक सेयरबाट उठेको रकम ठकेदार र अल्पकालिन कर्जा भुक्तान गर्न प्रयोग गर्ने र केही रकम दिर्घकालिन कर्जा भुक्तानीको लागि प्रयोग गरिने बताइएको छ ।
इक्रा नेपालले कम्पनीको सेयरलाई ग्रेड फोर रेटिङ प्रदान गरेको छ । यो रेटिङले कम्पनीको समग्र अवस्था हेर्दा आधारभुत पक्ष औसतभन्दा कमजोर रहेको संकेत गर्छ ।
कम्पनीले बैंकहरुलाई ८५ करोड २० लाख रुपैयाँ बराबरको कर्जा भुक्तानी गर्न बाँकी रहेको छ । यसमध्ये ८१ करोड रुपैयाँको कर्जा दिर्घकालिन प्रकृतीको हो ।
कम्पनीको आयोजना निर्माणमा उच्च लागत लागेको उल्लेख छ । कम्पनीको दरौदी आयोजनाको प्रतिमेगावाट लागत २३ करोड १० लाख रुपैयाँ रहेको छ ।
आयोजनाको प्लान्ट लोड फ्याक्टर (उत्पादन क्षमता) बार्षिक ६३ उल्लेख गरिएकोमा हाल यो दर ४२ प्रतिशत रहेको छ । कम्पनीले ५१ प्रतिशत कर्जाबाट र ४९ प्रतिशत सेयरबाट पूँजी जुटाएर आयोजना निर्माण गरेको हो ।
असोजमध्यसम्ममा कम्पनी एक करोड नोक्सानमा रहेको छ । कम्पनीको लगानीकर्ताहरुमा बिक्रम पाण्डे र परिवार (७७ प्रतिशत), युवबहादुर क्षेत्रीको (१० प्रतिशत स्वामित्व), पदम गुरुङ (१० प्रतिशत) र ठाकुर प्रसाद ढकालको (३ प्रतिशत स्वामित्व) रहेका छन् ।  सेयर जारीपछि कम्पनकिो चुक्ता पूँजी ७८ करोड रुपैयाँ पुग्नेछ ।

