नेप्सेमा करिब ८ अंकको वृद्धि, डिप्रोक्स र सीआइटीको २६ करोडको कारोबार

२९ असोज, काठमाडौं । साताको पहिलो दिन नेप्से परिसूचक मध्य सत्रबाट वृद्धिको दिशामा देखिएको छ । अघिल्ला दिनहरुमा नेप्से घटिरहेकोले बजारमा सुधार देखिएको ब्रोकरहरुले बताएका छन् । लगातार घट्न थालेपछि बजारमा सेयर आपूर्ति पनि घटे उनीहरुको भनाई छ ।
बजार बढ्न ठुलो कारणहरु नदेखिएको ब्रोकरहरुले बताएका छन् । कर्जा लिएर सेयर कारोबार गरिरहेकाहरुले पहिलो त्रैमाशको व्याज लगभग तिरिसकेकोले पनि बजार पुनः सुधारको दिशामा जान थालेको अनुमान गर्न थालिएको छ ।
यसदिन नियमित कारोबार मात्रै २५ लाख बराबरको भएको छ । डिप्रोक्स विकास बैंक र नागरिक लगानी कोषको नेपाल टेलिकमले लिलामीमा बिक्री गरेको सेयर अभिलेखिकरणको लागि कारोबार भएको छ । २६ करोड रुपैयाँ बराबरको कारोबार यी दुईको मात्र भएपछि कुल ४९ करोड ९६ लाख बराबरको सेयर किनबेच भएको हो ।
यस दिन नेप्से परिसूचक भने ७.९८ अंकले बढेर १५१८ विन्दुमा पुगेको छ । यस दिन १ सय ५४ कम्पनीको सेयर किनबेच भएको हो ।

