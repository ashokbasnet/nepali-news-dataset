काठमाडौं-नौबिसे सुरुङमार्गको निर्माण यसै आर्थिक वर्षबाट

२९ असोज, काठमाडौं । नौबिसेको सिस्नेखोला र काठमाडौंको सतुंगल नजिकको बस्नेतछाप जोड्ने सुरुङमार्गको निर्माण यसै आर्थिक वर्षबाट सुरु हुने भएको छ ।
यसका लागि आगामी डिसेम्बर-जनवरीमा ग्लोबल टेण्डर आह्वान गर्ने तयारी गरिएको सडक विभागले जनाएको छ ।
सुरुङमार्गको डिजाइन तयार भइसकेको छ । बाँकी विषय सल्टाउन भौतिक पूर्वाधार तथा यातायात मन्त्री वीरबहादुर बलायर नेतृत्वको टोली अहिले जापानमा छ ।
सडक विभागका महानिर्देशक समेत संलग्न यो टोलीले जापान सरकारसँग छलफल गरेर यो परियोजनाका लागि टेण्डर गर्नेसहित प्राविधिक विषय टुङ्ग्याउनेछ । त्यसका आधारमा डिसेम्बरसम्म ठेक्का आह्वान गर्ने योजना रहेको विभागका निमित्त महानिर्देशक अर्जुनजंग थापाले अनलाइनखबरलाई जानकारी दिए ।
सुरुङमार्गका लागि जापान सरकारले १५ अर्ब रुपैयाँ ऋण दिने सम्झौता भइसकेको छ । जापानले ०.०१ प्रतिशत ब्याजमा ४० वर्षका लागि यो ऋण दिएको हो ।

यो परियोजनामा १६ अर्ब लागत अनुमान गरिएको छ ।
सरकारले सुरुङमार्गको निर्माणका लागि यो वर्ष ५ अर्ब ९४ करोड बजेट छुट्याएको छ ।
२.३५ किलोमिटर लामो सुरुङ मार्ग ४ वर्षभित्र निर्माण गरेर सञ्चालनमा ल्याउने लक्ष्य छ ।
सुरुङमार्ग निर्माणपछि नागढुंगाको घन्टौं जामबाट छुटकारा पाइनेछ । अहिले राजधानीको मुख्य प्रवेशद्वार नागढुंगाबाट काठमाडौं प्रवेश गर्न नौबिसेदेखि झन्डै २ देखि ३ घन्टा लाग्छ । जामका बेलामा भने यसको समयावधि अझै लम्बिन्छ । तर, यो सुरुङमार्ग बनेपछि नौबिसेबाट २० मिनेटमै काठमाडौं आइपुगिने छ ।
नेपाल आयल निगमको थानकोट डिपोभन्दा मुनी निस्कने सुरुङमार्गलाई पुनः त्रिभुवन राजपथमा ल्याएर जोड्न २.२५ किलोमिटरको एक्सेस रोड निर्माण गर्नुपर्नेछ ।
३ लेनको एक्सेस रोडका लागि सडक विभागले आवश्यक जग्गा अधिग्रहण गर्नु पर्ने हुन्छ । एक्सेस रोड सतुंगलको टेलिकमको कार्यालय नजिक आएर मुख्य राजमार्गमा नै जोडिनेछ । धादिङको सिस्नेखेलातर्फ भने एक्सेस रोड निर्माण गर्नुपर्ने छैन ।

सुरुङमार्गको विस्तृत परियोजना प्रतिवेदन तयार भएर आर्थि स्रोत पनि जुटिसकेकाले अब काम अघि बढाउन समस्या नहुने निमित्त महानिर्देशक थापाले बताए । ‘यो परियोजना सडक विभागका लागि ठूलो सिकाइ हुनेछ’ उनले भने, ‘सडकमार्गमा सुरुङको प्रयोग थाल्न गरेका प्रयास सफलतातर्फ अघि बढ्छ ।’
१२ मिटर चौडाइको यो सुरुङमार्गमा दुवैतिर १/१ मिटरको पैदलयात्रीले प्रयोग गर्ने पेटी राखिने छ । सुरुङमा भेन्टिलेटर र जेट फ्यान राखिनेछ । आकस्मिक दुर्घटनाका समयमा उद्धारका लागि अर्को एक लेनको सहायक सुरुङ पनि बनाइने छ ।
सुरुङमार्ग २ लेन प्लस वान लेन मापदण्डको हुन्छ । २ लेन प्लस वान लेन सडक खण्डमा दुबै साइडका सडक बेलाबेलामा २ लेनमा परिणत हुने र कुनैबेला वान लेनमा खुम्चने हुन्छ ।
एकपट्टकिो सडक २ लेन हुँदा अर्काेपट्टीको सडक १ लेनमा परिणत हुन्छ । यस्तो कार्य भने फेरबदल भइरहन्छ ।

सुरुङमार्गमा प्रज्वलनशील पदार्थ बोकेका, मालबाहक ट्रक र मोटरसाइकल चलाउन नदिने योजना छ । मोटरसाइकललाई सुरुङ मार्ग पास गराउन विशेष गाडीको व्यवस्था गर्ने योजना बनेको छ ।
मोटरसाइकल चालक सोही गाडीमा बसेर आउने र पार गरेपछि तोकिएको शुल्क तिर्ने व्यवस्था गरिनेछ ।
जाइकाले तयार गरेको कन्सेप्ट भिडियो



