नेप्सेमा ६ महिनायताकै उच्च दरमा वृद्धि, एक महिनापछि देखियो दोहोरो अंकको उछाल

३० असोज, काठमाडौं । नेप्से परिसूचक सोमवार एकै दिन ४६ अंक अर्थात् ३ प्रतिशतले वृद्धि भएको छ । नेप्से परिसूचक बढेर १ हजार ६ सय ६५ विन्दुमा आइपुगेको छ ।
सोमवार बैंक, हाइड्रो, होटेल र बिमा समूहको परिसूचक पनि३ प्रतिशतको हाराहारीमा बढेपछि नेप्सेमा सुधार भएको हो । ‘चुनावको लागि मनोनयन दर्ता भइरहेको, त्रैमाश अत्य भएकोले लगानीकर्ताले सेयर धितो कर्जाको व्याज लगभग तिरीसकेको, तिहार पछि बजार बढ्ने अनुमानमा बजार बढेको मान्न सकिन्छ,’ सेयर ब्रोकर भक्तिराम घिमिरेले भने । उनका अनुसार बजार निकै घटेकोले केही संस्थागत लगानीकर्ताले समेत केही सेयर खरिददारी बढाएपनि बजारमा सकारात्मक प्रभाव परेको हो ।
सोमवार बिक्री गरेको सेयरको रकम कारोबारपछिको तीनदिन मात्र हात लाग्छ । बुधवारबाट नै नयाँ महिना लाग्ने भएकोले कर्जा लिएर लगानी गरिरहेकाहरुले समेत सेयर बिक्री घटाएपछि बजार केही स्थिर देखिएको विश्लेषण गरिएको छ ।
आइतवार कारोबार रकम पनि ६० करोड रुपैयाँ पुगेको छ । आइतवार दुई कम्पनीका लगभग २६ करोड रुपैयाँको कारोबार सहित ४९ करोड रुपैयाँको सेयर किनबेच भएको थियो । तर, सोमवार भने नियमित कारोबारबाटै ६० करोड रुपैयाँको सेयर किनबेच भएको हो ।
यस दिन बैंक अफ काठमाण्डुको सबैभन्दा धेरै १० करोड ८५ लाख रुपैयाँ बराबरको सेयर कारोबार भयो । कारोबारमा आएका मूल्य वृद्धि हुने प्रमूख १० मा सबैको मूल्य ६ प्रतिशतभन्दा धेरैले बढेको छ ।
कणार्ली बिकास, बेष्ट फाइनान्स र एनबी इन्स्योरेन्सको सेयर मूल्य ९ प्रतिशतभन्दा धेरैले वृद्धि भएको हो । यस दिन कारोबारमा आएका १ सय ६३ मध्ये ९ कम्पनीको मात्र सेयर मूल्य घटेको छ ।

