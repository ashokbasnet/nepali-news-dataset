३८ कम्पनीको सेयर कारोबार रोक्का

१ कात्तिक, काठमाडौं । वार्षिक रुपमा नेपाल स्टक एक्सचेन्जलाई बुझाउनु पर्ने शुल्क नबुझाएको कारण ३८ कम्पनीको सेयर कारोबार रोक्का भएको छ ।
असोज ३१ गतेसम्म शुल्क बुझाउनुपर्ने नियम भएपनि ४० कम्पनीले शुल्क बुझाएका थिएनन् । कात्तिक १ गते यो समाचार तयार पार्दासम्म दुई कम्पनी कञ्चन डेभलपमेन्ट बैंक र नागबेली लघुवित्त बिकास बैंकले शुल्क बुझाएपछि कारोबार खुला भएको छ ।
कारोबार रोक्का हुने हरुमा १९ कम्पनीले बर्षौदेखि शुल्क बुझाएका छैनन् भने कारोबारमा पनि आएका छैनन् । मर्जरको कारण कारोबार रोक्का हुँदै आएका ५ वटा कम्पनीले पनि शुलक बुझाएका छैनन् ।
नियमित कारोबार रहेर पनि शुल्क नबुझाएको कारण कारोबार रोक्का हुनेमा नेशनल माइक्रोफाइनान्स, राप्तिभेरी बिकास बैंक, साहारा बिकास बैंक, साझा बिकास बैंक, समता माइक्रो फाइनान्स, सप्तकोशी डेभलपमेन्ट बैंक रहेका छन् ।
त्यस्तै, काबेली विकास बैंक, कर्णाली बिकास बैंक, महिला लघुवित्त बिकास बैंक, युनिलिभर नेपाल, दिव्याश्वरी हाइड्रो, कुँवेर मर्चेन्ट बैंकिङ एण्ड फाइनान्स, सिभिल लघुवित्त बिकास बैंक र हाम्रो विकास बैंक रहेका छन् । शुल्क बुझाउने वित्तीकै नेप्सेले कारोबार खुला गरिदिने गरेको छ । हाल नेप्सेमा १ सय ९६ कम्पनी सूचकिृत भएका छन् ।
कम्पनीहरुलाई चुक्ता पूँजी रकमको आधारमा शुल्क तोकिएको छ । १ करोडसम्म चूक्ता पूँजी हुनेले वार्षिक १५ हजार, १ देखि ५ करोडसम्म हुनेले २५ हजार, ५ देखि १० करोडसम्म हुनेले ३५ हजार र १० करोडदेखि माथी हुनेले ५० हजार शुल्क तिर्नुपर्छ ।

