‘मिडियम प्लेयर’ प्रुडेन्सियल इन्स्योरेन्सको हकप्रद आउदै, कस्तो छ अवस्था ?

७ कात्तिक, काठमाडौं । प्रुडेन्सियल इन्स्योरेन्सको १० बराबर ३ अनुपातमा हकप्रद सेयर जारी हुने भएको छ ।
चुक्ता पूँजी १ अर्ब पूर्याउनु पर्ने व्यवस्था अनुसार कम्पनीले हकप्रद जारी गर्न लागेको हो । कम्पनीले प्रतिकित्ता एक सय रुपैयाँमा हकप्रद बिक्री गर्न लागेको हो ।
कम्पनीका मुख्य लगानीकर्तामा बिशाल, गोल्यान र त्रिवेणी समूहको लगानी रहेका छन् । ८० प्रतिशत संस्थापक र २० प्रतिशत सर्वसाधारण सेयर स्वामित्व रहेको कम्पनीको बजार हिस्सा ७ प्रतिशत बराबर रहेको रेटिङ कम्पनी इक्रा नेपालले उल्लेख गरेको छ । इक्राले कम्पनीलाई मध्यम स्तरको खेलाडीको रुपमा चित्रित गरेको छ ।
३३ वटा शाखा सहित सञ्चालनमा रहेको कम्पनीको तीन वर्ष यताको प्रिमियम शुल्क आम्दानीको वृद्धिदर समग्र बजारको तुलनामा निकै कम छ । कम्पनीको प्रिमियम आम्दानीको वृद्धिदर २१ प्रतिशत छ भने समग्र क्षेत्रको औसत २९ प्रतिशत रहेको छ । कम्पनीले दायित्व घटाएकोले यस्तो भएको हो ।
कम्पनीले आफुले बहन गर्ने गरेको दायित्व (रिटेन्सन) ५७ प्रतिशतबाट घटाएर २९ प्रतिशतमा सिमित पारेको छ । यसले कम्पनीको अण्डरराइटिङ क्षमतालाई समेत प्रभाव पारेको छ । हुनतः कम्पनीले पुनरबीमाको राम्रो व्यवस्था गरेकै कारण कम्पनीको भुक्तानी क्षमता भने राम्रो रहेको छ । लगभग ८० प्रतिशत जोखिम कम्पनीले ए श्रेणीका पुनरबिमा कम्पनीमा सारेको छ ।

कम्पनीको व्यवसायको सबैभन्दा ठुलो हिस्सा मोटर बिमाले ओगटेको छ । यसको हिस्सा लगभग ७३ प्रतिशत बराबर रहेको छ । मोटर बिमामा उच्च केन्द्रीकरणकै कारण दाबीमा समेत वृद्धि भइरहेको छ ।
तुलनात्मक बढि नाफा रहने अग्नि, मरिन, इञ्जिनियरिङमा वृद्धिदर कम छ । खुद प्रिमियम आर्जनको आधारमा अग्निमा २३ प्रतिशत, मरिनमा १० प्रतिशत र इञ्जिनियरिङमा ३४ प्रतिशत वृद्धि रहेको छ । मोटरमा भने ३३ प्रतिशत वृद्धिदर छ । तर मोटरमा भएको वृद्धिले अन्य वृद्धिलाई ओझलमा पारेको इक्राको कथन छ । यद्यपी मोटर सेगमेन्टमा हुने मुनाफा दरमा ११ प्रतिशतबाट बढेर ३३ प्रतिशत पुगेको छ । कम्पनीको व्यवस्थापनले पनि मुनाफादर वृद्धिको लागि मोटर सेग्मेन्टबाहेक अन्यमा पनि ध्यान दिने प्रयास गरिरहेको छ ।
दुई वर्षयता दाबीमा लगभग १२ प्रतिशत विन्दुले वृद्धि भएर ८० प्रतिशत पुगेको छ । कम्पनीको नेटवर्थसँग खुद मुनाफाको अनुपात १९ प्रतिशत छ । कम्पनीको मुनाफा दर २० प्रतिशतबाट घटेर १० मा सिमित भएको छ ।
प्रुडेन्सियलको हकप्रदलाई इक्रा नेपालले ग्रेड थ्री रेटिङ दिएको छ । यसको अर्थ कम्पनीको आधारभुत पक्ष औसत रहेको संकेत गर्छ ।

