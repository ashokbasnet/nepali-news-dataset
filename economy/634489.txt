ओम डेभलपमेन्टले साना तथा मझौला कार्यक्रमको लागि ४८ करोड भित्र्याउदै

८ कात्तिक, काठमाडौं । पोखराको ओम डेभलपमेन्ट बैंकसंग जर्मनीको केएफडब्लु डेभलपमेन्ट बैंकले वित्तीय सहकार्य गर्ने भएको छ । नेपाल सरकार अर्थ मन्त्रालय र नेपाल राष्ट्र बैंकको स्वीकृतीमा नेपालमा दिगो आर्थिक बिकास कार्यक्रमका लागी यो वित्तीय सहकार्य गर्न लागिएको बैंकका प्रमुख कार्यकारी अधिकृत बिश्व मोहन अधिकारीले बताए ।
वित्तीय सहकार्यको यो सम्झौतापत्रमा अर्थ मन्त्रालयको तर्फबाट सह सचिव लाल बहादुर खत्री, नेपाल राष्ट्र बैंकको तर्फबाट कार्यकारी निर्देशक उपेन्द्र कुमार पौडेल, ओम डेभलपमेन्ट बैंक को तर्फबाट प्रमुख कार्यकारी अधिकृत बिश्व मोहन अधिकारी र केएफडब्लु डेभलपमेन्ट बैंक को तर्फबाट बैकका प्रतिनिधिले आज बुधबार हस्ताक्षर गरेका छन ।
यो सम्झौता अन्तर्गत केएफडब्लुले ओम बैकलाई सम्झौतामा तोकिएको क्षेत्र अन्तर्गत साना तथा मझौला उद्यममा २ लाख देखि ४० लाख सम्मको कर्जा लगानी गर्न सघाउनेछ । १० बर्षको लागि पहिलो चरणमा ३ मिलियन युरो रकम उपलब्ध गराउने बताइएको छ । उक्त कार्यक्रमको लागि आवश्यक कर्मचारी तालिम, बृत्ती विकास, शाखा कार्यालय तथा लगानीको सम्भाब्यता अध्ययनका लागि थप १ मिलियन युरो रकम सहयोग गर्ने जनाइएको छ । हालको विनिमय दर १ सय २२ रुपैयाँको आधारमा ओम डेभलपमेन्टले लगभग ४८ करोड ८० लाख रुपैयाँ बैंकले प्राप्त गर्ने भएको हो ।
जर्मनको सबैभन्दा ठुलो सरकारी डेभलपमेन्ट बैक केएफडब्लुले बिगत ३ बर्षदेखि बिभिन्न चरण अन्तर्गत गरेकोे स्थलगत निरिक्षण र अध्ययन पश्चात् ओमलाई छनौट गरिएको बैंकका प्रमुख कार्यकारी अधिकृत बिश्व मोहन अधिकारीले बताए ।

