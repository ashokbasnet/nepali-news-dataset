एभरेष्ट बैंक नाफामा झिनो वृद्धि र प्रतिसेयर आम्दानी आधाले घट्यो

१० कात्तिक, काठमाडौं । चालु आव २०७४/७५ को पहिलो त्रैमाशमा एभरेष्ट बैंकको नाफा झिनो दरमा वृद्धि भएको छ ।  बैंकको नाफा ३.५१ प्रतिशतले बढेर ५३ करोडमा पुगेको छ । गत आवको बैंकले पहिलो त्रैमाशमा ५१ करोड रुपैयाँ नाफा आर्जन गरेको थियो ।
बैंकको सञ्चालन नाफा भने करिब १० प्रतिशतले बढेर ८३ करोड रुपैयाँ पुगेको छ । बैंकको खुद व्याज आम्दानी भने १३ प्रतिशतले मात्र बढेको छ । यो रकम १ अर्ब ३ करोड रुपैयाँ पुगेको छ । त्यस्तै, बैंकले फि, कमिसन, अन्य आम्दानी र विदेशी मुद्राको विनिमयबाट २४ करोड रुपैयाँ आर्जन गरेको छ । यो रकममा १३.६७ प्रतिशतको वृद्धि हो ।
गत आवमा बैंकले ३ करोड ५३ लाख रुपैयाँ राइट ब्याक गरेकोमा यसपटक यो रकम २४ लाखमा सिमित भएको छ । बैंकको निक्षेप ११.८६ प्रतिशतले बढेर ९९ अर्ब ७३ करोड रुपैयाँ पुगेको छ भने कर्जा १७.७३ प्रतिशतले वृद्धि भएर ८१ अर्ब पुगेको छ । बैंकको निक्षेपको तुलनामा कर्जाको अनुपात ८२ प्रतिशत देखिन्छ । तर प्राथमिक पूँजी सहितको निक्षेपको आधारमा भने कर्जाको अनुपात ७७ प्रतिशत रहेको बैंकको वित्तीय विवरणमा उल्लेख छ ।
बैंकको कुल कर्जा लगानीमा ५१ प्रतिशत लगानी रियल इस्टेट, सेयर कर्जा र ओभरड्राफ्ट कर्जा रहेको छ । यी क्षेत्रमा ४१ अर्ब ६५ करोड रुपैयाँको लगानी भएको छ ।
बैंकले सम्भावित नोक्सान वापतको व्यवस्थामा ६ करोड ७ लाख रुपैयाँ राखेको छ । बैंकको खराब कर्जाको अनुपात ०.२६ प्रतिशत रहको छ भने शत प्रतिशत प्रोभिजनिङ गरेको उल्लेख छ ।
बैंकको सेयरमा प्रतिफल २४ प्रतिशतबाट घटेर १७ प्रतिशत भएको छ । बैंकको चुक्ता पूँजी करिब ४ अर्बले बढेपछि सेयरमा प्रतिफल घटेको हो । बैंकको चुक्ता पूँजी ६ अर्ब ११ करोड रहेको छ भने सञ्चिती ६ अर्ब ६७ करोड रुपैयाँ रहेको छ ।
बैंकको प्रतिसेयर आम्दानी ७८ रुपैयाँबाट घटेर ३५ रुपैयाँ , मूल्य आम्दानी अनुपात ३५.२९ गुणा र प्रतिसेयर नेटवर्थ ३ सय ४३ बाट घटेर २ सय १० रुपैयाँ रहेको छ ।

