कर्जा दिन बैंकहरुसँग ६० अर्ब पूँजी बाँकी, फागुनसम्म कर्जाको व्याजदर धेरै नघट्ने

१२ कात्तिक, काठमाडौं । बैंक तथा वित्तीय संस्थाहरुमा आजको दिनमा कर्जा लगानी गर्न करिब ६० अर्ब रुपैयाँ रहेको छ ।  ‘आइतवारको पोजिशन भनेको लगभग ६० अर्ब रुपैयाँ लगानी योग्य पूँजी छ, सबै वाणिज्य बैंकको हिसाब गर्ने हो भने पनि एक महिनालाई प्रत्येक बैंकसँग लगभग २ अर्ब लगानी गर्न सक्ने पूँजी रहेको छ,’ सानिमा बैंकका प्रमूख कार्यकारी अधिकृत भुवन दाहालले भने ।
बैंकिङ प्रणालीमा पुन पूँजी अभाव सुरु हुन थालेको खबरहरु अएपनि बैंकरहरुले भने अवस्था सहज नै रहेको बताएका हुन् । राष्ट्र बैंकका अनुसार पनि बैंकमा तरलताको समस्या देखिएको छैन् ।
‘हाम्रो तथ्यांकले शुक्रवारसम्म बैंक तथा वित्तीय संस्थामा लगभग ४० अर्ब रुपैयाँ अधिक तरलता रहेको देखिएको छ, सबै बैंकहरुको पहिलो त्रैमासको तथ्यांक आउदै छ, त्यसपछि समस्या रहेन/रहेको हेर्न सकिने अवस्था छ,’ नेपाल राष्ट्र बैंकका प्रवत्ता नारायण पौडेलले भने ।
महिनामा ४४ अर्ब कर्जा लगानी वृद्धि 
गत एक महिनाको तथ्यांक हेर्ने हो भने वाणिज्य बैंकहरुले लगभग ४४ अर्ब रुपैयाँ बढि कर्जा लगानी गरेका छन् । भदौ ३० गते १७ खर्ब ६३ अर्ब रुपैयाँ कर्जा लगानी गरेका बैंकहरुले कात्तिक ६ गतेसम्म १८ खर्ब ७ करोड लगानी गरेका हुन् ।
भदौंमा २१ खर्ब २७ अर्ब लगानी गरेका बैंकहरुले एक अवधिमा २२ अर्ब रुपैयाँले बढि निक्षेप संकलन गरेका छन् । निक्षेपको तुलनामा कर्जा लगानी ८४ प्रतिशत बराबर रहेको छ । तर, प्राथमिक पूँजीको आधारमा हेर्ने हो भने बैंकहरुको यो अनुपात औसतमा ७८ प्रतिशत हाराहारी नै रहेको सानिमा बैंकका दाहालले स्पष्ट पारे ।
फागुनसम्म कर्जाको व्याजदर घट्न गाह्रो 
गत बैशाख ताका कर्जामा १४ देखि १५ प्रतिशत व्याजदर लिइरहेका बैंकहरुले अहिले व्याजदर औसतमा १२/१३ प्रतिशतमा आएको छ । यद्यपी बैंकहरुको व्याजदर त्यसभन्दा धेरै नघट्ने देखिएको छ । कर्जा लगानीको क्रममा व्याजदर निर्धारणको लागि बैंकहरुले लिने आधार दर (बेस रेट) औसतमा १० प्रतिशत रहेको छ । कर्जाको व्याजदर तय गर्दा यो दरभन्दा अधिकत्तम २ प्रतिशत बढि लिन सकिने व्यवस्था छ ।
‘बैंकहरुले कम्तिमा एक वर्षको लागि उच्च व्याजदरमा मुद्दती निक्षेप लिएका छन्, त्यसको भार घट्ने भनेको फागुनसम्ममा हो, त्यसपछि मात्रै व्याजदर केही घट्न सक्छ,’ दाहालले बताए । बैंकहरुमा अधिक तरलता देखिएमा वा बचतको व्याजदर यसबीच घटेमा भने कर्जाको व्याजदर पनि ओरालो लाग्ने दाहाल बताउछन् ।
बैंकहरुले पहिले लिएको मुद्दतिमा १२ प्रतिशतसम्म र हाल बचतमा औसत ६ प्रतिशतसम्म व्याज दर दिइरहेका छन् । बैंकहरुले हाल जारी गरेको बुद्धती निक्षेपको व्याजदर भने घटाएका छन् । यो दर औसतमा ९ प्रतिशत हाराहारीमा छ । बैंकहरुमा यसअघि २ सय खर्बसम्म अधिक तरलता देखिएको भएपनि पछिल्लोसमय यो रकम घटेको राष्ट्र बैंकको तथ्यांकले देखाएको छ ।

