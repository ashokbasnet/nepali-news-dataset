चमेलियाको ८० प्रतिशत काम सकियो

शंकर धामी/उज्यालो । दार्चुला, भदौ १९ – दार्चुलाको शिखर गाविसमा निर्माणाधिन चमेलिया जलविद्युत आयोजनामा ८० प्रतिशत काम सम्पन्न भएको छ । ५ वर्षदेखि निर्माण भइरहेको ३० मेगावाट क्षमताको चमेलिया जलविद्युत् आयोजना एक वर्षपछि निर्माण सम्पन्न हुने भएको छ ।

 

नेपाल विद्युत प्राधिकरणको २८ औं वर्ष प्रवेशको अवसरमा प्राधिकरणका कार्यकारी निर्देशक महेन्द्रलाल श्रेष्ठले सार्वजनिक गरेको प्रगति प्रतिवेदनमा चमेलियामा ८० प्रतिशत निर्माण कार्य सम्पन्न भएको उल्लेख छ । प्राधिकरणले सार्वजनिक गरेको विवरणअनुसार चमेलियाको सुरुङ १२ मे २०१२ मा ब्रेक थु्र गरिएको छ । आयोजनाले बाँधस्थलमा ७६ प्रतिशत, इन्टेकको ११ प्रतिशत र कनेक्टिङ टनेलको ९७ प्रतिशत काम सकिएको जनाएको छ । पावरहाउसको ८७ प्रतिशत, सर्ज टैंकको ७१ प्रतिशत, पेनस्टकको ६० प्रतिशत र टेलरेसको ६३ प्रतिशत निर्माण कार्य सम्पन्न भएको विवरणमा उल्लेख छ ।  
आयोजनाको सम्पूर्ण सिभिल निर्माण कार्यमा ७५ प्रतिशत प्रगति भएको छ । विद्युत गृहभित्र संरचना जडान कार्य भइरहेको र १ सय ३२ केभी प्रसारण लाइनमा पनि कार्य भइरहेको छ । प्रसारण लाइनअन्तर्गत ९९ प्रतिशत टावरको जग निर्माण गरिएको र ९३ प्रतिशत टावर जडान गरिएको प्रगति विवरणमा उल्लेख छ ।
चमेलिया जलविद्युत आयोजनाको निर्माण सम्पन्न भएपछि सुदूरपश्चिमको विकासमा योगदान पुग्नुका साथै विद्युतिकरणमा प्रगति हुने विश्वास छ ।
