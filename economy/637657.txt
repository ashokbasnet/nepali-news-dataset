सेयरको पूर्ण स्वचालित विद्युतीय कारोबार सुबिधा अनिश्चित

२१ कात्तिक काठमाडौं । पूर्वघोषित तालिका अनुसार आजदेखि पूर्ण स्वचालित (फुल्लि अटोमेटेड) विद्युतीय कारोबार सुविधा सञ्चालनमा आउनुपर्ने हो । तर नेपाल स्टक एक्सचेन्ज (नेप्से)ले पूर्ण स्वचालित कारोबार सुविधाका लागि आवश्यक तयारी पुरा गर्न नसकेकाले तत्काल सञ्चालन आउन नसक्ने भएको छ ।
गत असारमा तत्कालिन प्रमुख कार्यकारी अधिकृत सिताराम थपलियाले कात्तिक २१ गतेदेखि पुर्ण स्वचालित विद्युतीय कारोबार सुविधा सञ्चालन आउने बताएका थिए ।
तर, हालै मात्रै नियुक्त भएका चन्द्रसिंह साउदले भने तत्कालै यो सेवा लागू गर्न नसकिने र आगामी वर्षको असारभित्रसञ्चालनमा आइसक्ने जानकारी दिए।
‘अख्तियार दुरुपयोग अनुसन्धान आयोग, संसदीय समितिमा परेको उजुरी तथा अदालती मुद्दाका कारणले परियोजना समयमै अघि बढाउन सकिएन, जसका कारण पूर्व घोषित तालिकामा पूर्ण स्वचालित विद्युतीय कारोबार सुविधा सञ्चालनमा ल्याउन नसक्ने भएका छौं,’ साउदले भने ।
साथै नेप्सेमा यसअघि कार्यकारी प्रमुख नियुक्ती गर्नमा भएको ढिलाइले पनि असर गरेको नेप्सेका अधिकारीहरुको भनाइ छ ।
अब कहिलेदेखि सञ्चालनमा आउँछ भन्ने बारेमा ठ्क्याक्कै समय तोक्न नसक्ने उनले बताए ।
उनले थपे ‘ अहिले मिती नै तोकेर भन्न सक्ने स्थिति छैन , यसका लागि आवश्यक कामहरु अघि बढिरहेका छन्, आगामी वर्षको असारसम्म म्याद छ त्यही भित्र सञ्चालनमा ल्याउँछौ ।’
पूर्ण स्वचालित अनलाइन ट्रेडिङ सिस्टम निर्माण गर्न जिम्मा वाइको प्रालीले पाएको छ । यस कम्पनीलाई गत बैशाख ६ गतेदेखि सिस्टम निर्माण गर्ने जिम्मा दिइएको छ । सिस्टम निर्माण गरेर नेप्सेलाई बुझाउनुपर्ने म्याद आगामी असार ६ गतेसम्म छ ।
अहिलेसम्ममा वाइकोले एसआरएस डकुमेन्ट पेश गर्ने काम सकिएको छ । जुन सम्झौताअनुसार गत असार सम्ममा पेश गर्नुपर्ने थियो । कम्पनीले एसआरएस डकुमेन्ट पेश गरेपनि हालसम्म नेप्सेले त्यसलाई स्वीकृत भने गरेको छैन ।
वाइकोले १६ वटा मोडलहरु पेश गर्नुपर्नेछ । तर अहिलेसम्म उक्त कम्पनीले ६ वटा मात्रै मोडलहरु पेश गरेको छ । वाइकोले १० वटा मोडुलहरु पेश गर्न बाँकी छ ।
‘स्थानिय आवश्यकता अनुसार निर्माण गर्नुपर्ने मोडुलहरु अहिले निर्माणाधीन अवस्थामा छन्, ‘ साउदले भने ।
अनलाइन सिस्टमका लागि आवश्यक पर्ने हार्डवेयर सामानहरु भने नेप्सेमा आइपुगेको छ । सेयर खरिद बिक्रीका लागि ग्राहक आफैंले इन्टरनेटको माध्यमबाट आदेश दिने प्रक्रिया नै अनलाइन ट्रेडिङ सिस्टम हो ।
यो सिस्टमको विकास भइसकेपछि ग्राहकलहरुले ब्रोकर कम्पनीमा गई आदेश दिनुपर्ने वाध्यता हट्नेछ ।
यो सिस्टमको बिकास भएसँगै घरमै बसेर मोबाइलबाटै सेयर किन्न वा बेच्न खोजेको कम्पनी, सेयर संख्या र मूल्य निर्धारण गरेर समेत आदेश गर्न सकिन्छ ।
तर, यसका लागि ग्राहकले ब्रोकर कम्पनीको युजर नेम र पासवर्ड प्रयोग गर्नुपर्छ । ग्राहकले प्रयोग गरेको ब्रोकर कम्पनी भने यसबापत कमिसन आउँछ ।

