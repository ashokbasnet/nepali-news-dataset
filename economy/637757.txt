प्रभुको नाफा घट्यो, माछापुच्र्छेको सुस्त, स्ट्याण्डर्ड चार्टको वृद्धि

२२ कात्तिक, काठमाडौं । चालु आव २०७४/७५ को पहिलो त्रैमाशमा प्रभु बैंकको नाफा ११ प्रतिशतले घटेको छ ।  बैंकको नाफा २५ करोड पुगेको छ । गत आवको बैंकले पहिलो त्रैमाशमा २८ करोड रुपैयाँ नाफा आर्जन गरेको थियो ।
बैंकको सञ्चालन नाफा भने १८ प्रतिशतले वृद्धि भएको छ । यो २३ करोड रुपैयाँ रहेको छ । बैंकको खुद व्याज आम्दानी भने ९ प्रतिशतले बढेको छ । यो रकम ५१ करोड रुपैयाँ रहेको छ । त्यस्तै, फि कमिसन, अन्य आम्दानी शीर्षकबाट २५ करोड रुपैयाँ आर्जन गरेको छ । यो रकम ३१ प्रतिशतले बढेको छ ।
बैंकले सम्भावित नोक्सान वापतको व्यवस्थामा ११ करोड रुपैयाँ राखेको छ भने १३ करोड फिर्ता ल्याएको छ । बैंकको खराब कर्जाको अनुपात ४.२३ प्रतिशत रहको छ । करिब ८९ प्रतिशत प्रोभिजनिङ गरेको उल्लेख छ ।
बैंकको करिब २७ प्रतिशतले निक्षेप बढेर ८२ अर्ब रहेको छ । कर्जा २९ प्रतिशतले वृद्धि भएर ६६ अर्ब पुगेको छ । बैंकको निक्षेपको तुलनामा कर्जाको अनुपात ८० प्रतिशत देखिन्छ । तर प्राथमिक पूँजी सहितको निक्षेपको आधारमा भने कर्जाको अनुपात ७५ प्रतिशत रहेको बैंकको वित्तीय विवरणमा उल्लेख छ ।
बैंकको कुल कर्जा लगानीमा ४३ प्रतिशत लगानी रियल इस्टेट, सेयर कर्जा र ओभरड्राफ्ट कर्जा रहेको छ । यी क्षेत्रमा २८ अर्ब ९६ करोड रुपैयाँ लगानी भएको छ ।
बैंकको सेयरमा प्रतिफल १७ प्रतिशतबाट बढेर ११ प्रतिशत भएको छ । बैंकको चुक्ता पूँजी स्थिर रहेपनि सेयरमा प्रतिफल घटेको छ । बैंकको चुक्ता पूँजी ५ अर्ब ८८ करोड पुगेको छ भने सञ्चिती २ अर्ब ७६ करोड रुपैयाँ रहेको छ ।  बैंकको प्रतिसेयर आम्दानी १७.०५ रुपैयाँ, मूल्य आम्दानी अनुपात २२ गुणा र प्रतिसेयर नेटवर्थ १ सय ४७ रुपैयाँ रहेको छ ।
माछापुच्र्छे बैंक
चालु आव २०७४/७५ को पहिलो त्रैमाशमा माछापुच्र्छे बैंकको नाफा करिब १३ प्रतिशतले बढेको छ ।  बैंकको नाफा २८ करोड रुपैयाँ पुगेको छ । गत आवको बैंकले पहिलो त्रैमाशमा २४ करोड रुपैयाँ नाफा आर्जन गरेको थियो ।
बैंकको सञ्चालन नाफा २० प्रतिशतले बढेर ४० करोड रुपैया भएको छ । बैंकको खुद व्याज आम्दानी १४ प्रतिशतले बढेको छ । यो रकम ६१ करोड रुपैयाँ पुगेको छ । त्यस्तै, फि कमिसन, अन्य आम्दानी शीर्षकबाट १४ करोड रुपैयाँ आर्जन गरेको छ । यो रकममा ३ प्रतिशतले गिरावट आएको हो ।
बैंकको निक्षेप करिब ४ प्रतिशतले बढेर ६० अर्ब पुगेको छ । कर्जा ९.११ प्रतिशतले वृद्धि भएर ५४ अर्ब पुगेको छ । बैंकको निक्षेपको तुलनामा कर्जाको अनुपात ९० प्रतिशत देखिन्छ । तर प्राथमिक पूँजी सहितको निक्षेपको आधारमा भने कर्जाको अनुपात ७९.५३ प्रतिशत रहेको बैंकको वित्तीय विवरणमा उल्लेख छ ।
बैंकको कुल कर्जा लगानीमा करिब ३७ प्रतिशत लगानी रियल इस्टेट, सेयर कर्जा र ओभरड्राफ्ट कर्जा रहेको छ । यी क्षेत्रमा १९ अर्ब रुपैयाँ लगानी भएको छ ।
बैंकले सम्भावित नोक्सान वापतको व्यवस्थामा ८ करोड रुपैयाँ राखेको छ । बैंकको खराब कर्जाको अनुपात ०.४५ प्रतिशत रहको छ । करिब ३०१ प्रतिशत प्रोभिजनिङ गरेको उल्लेख छ ।
बैंकको सेयरमा प्रतिफल करिब १८ प्रतिशतबाट घटेर १२ प्रतिशत भएको छ । बैंकको चुक्ता पूँजी करिब साढे ३ अर्बले बढेपछि सेयरमा प्रतिफल घटेको हो । बैंकको चुक्ता पूँजी ८ अर्ब ३ करोड पुगेको छ भने सञ्चिती १ अर्ब २२ करोड रुपैयाँ रहेको छ ।  बैंकको प्रतिसेयर आम्दानी १४.३५ रुपैयाँ, मूल्य आम्दानी अनुपात २२.९३ गुणा र प्रतिसेयर नेटवर्थ १ सय १५ रुपैयाँ रहेको छ ।
स्ट्याण्डर्ड चार्टर्ड बैंक 
चालु आव २०७४/७५ को पहिलो त्रैमाशमा स्ट्याण्डर्ड चार्टर्ड बैंकको नाफा करिब ३८ प्रतिशतले बढेको छ ।  बैंकको नाफा ४८ करोड रुपैयाँ पुगेको छ । गत आवको बैंकले पहिलो त्रैमाशमा ३४ करोड रुपैयाँ नाफा आर्जन गरेको थियो ।
बैंकको सञ्चालन नाफा पनि ३२ प्रतिशतले बढेर ७४ करोड रुपैयाँ भएको छ । बैंकको खुद व्याज आम्दानी ४० प्रतिशतले बढेको छ । यो रकम ७० करोड रुपैयाँ पुगेको छ । त्यस्तै, फि कमिसन, अन्य आम्दानी शीर्षकबाट ३२ करोड रुपैयाँ आर्जन गरेको छ । यो रकममा २२ प्रतिशतले वृद्धि भएको हो ।
बैंकको निक्षेप २४ प्रतिशतले बढेर ७१ अर्ब पुगेको छ । कर्जा २३ प्रतिशतले वृद्धि भएर ३९ अर्ब पुगेको छ । बैंकको निक्षेपको तुलनामा कर्जाको अनुपात ५६ प्रतिशत देखिन्छ । बैंकमा वैदेशीक मुद्रामा रहनेगरि २२ अर्ब रुपैयाँ निक्षेपको रुपमा रहेको छ ।
प्राथमिक पूँजी सहितको निक्षेपको आधारमा भने कर्जाको अनुपात ६४ प्रतिशत रहेको बैंकको वित्तीय विवरणमा उल्लेख छ ।  बैंकको कुल कर्जा लगानीमा ४८ प्रतिशत लगानी रियल इस्टेट र ओभरड्राफ्ट कर्जा रहेको छ । यी क्षेत्रमा १९ अर्ब रुपैयाँ लगानी भएको छ ।
बैंकको खराब कर्जाको अनुपात ०.१८ प्रतिशत रहको छ । करिब ६५७ प्रतिशत प्रोभिजनिङ गरेको उल्लेख छ ।
बैंकको सेयरमा प्रतिफल करिब १७ प्रतिशतबाट घटेर १५ प्रतिशत भएको छ । बैंकको चुक्ता पूँजी १ अर्बले बढेपछि सेयरमा प्रतिफल घटेको हो । बैंकको चुक्ता पूँजी ४ अर्ब पुगेको छ भने सञ्चिती ८ अर्ब ५५ करोड रुपैयाँ रहेको छ ।
बैंकको प्रतिसेयर आम्दानी ४८ रुपैयाँ, मूल्य आम्दानी अनुपात ४५ गुणा र प्रतिसेयर नेटवर्थ ३ सय १३ रुपैयाँ रहेको छ ।

