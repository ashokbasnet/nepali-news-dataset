चिलिमेको नाफाको वृद्धिदरमा सुस्ति, साढे दुई प्रतिशतको देखियो वृद्धि

२६ कात्तिक, काठमाडौं । चिलिमे जलविद्युतको नाफा चालु आवको पहिलो त्रैमाशमा नाफा २.५९ प्रतिशतले वृद्धि भएको छ । गत आवको पहिलो त्रैमाशमा ३० करोड १३ लाख नाफा कमाएको कम्पनीले चालु आवमा भने ३० करोड ९१ लाख रुपैयाँ कमाएको हो ।
कम्पनीको विद्युत बिक्रीबाट भने ३६ करोड रुपैयाँ आम्दानी भएको छ । गतवर्षको यही अवधिको तुलनामा यो ६४ लाख रुपैयाँले बढि हो । तर विद्युत् बिक्री लागत नै वृद्धि भएपछि ग्रस नाफा नै ७० लाखले कम भएको छ । कम्पनीको प्रशासनिक खर्च र ह्रासकट्टी भने घटेपछि सञ्चालन नाफा करिब ५० लाख रुपैयाँले बढेको छ ।
कम्पनीले गत आवमा १० प्रतिशत बोनस सेयर दिएपछि चुक्तापूँजी ३ अर्ब ४४ करोड पुगेको छ । कम्पनीको प्रतिसेयर आम्दानी ३५.८६ रुपैयाँ, मूल्य आम्दानी अनुपात २४ गुणा र नेटवर्थ २ सय ५१ रुपैयाँ छ ।

