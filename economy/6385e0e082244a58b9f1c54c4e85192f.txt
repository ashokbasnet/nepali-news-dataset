‘खबरदार ! ढुकुटीमा नलाग्नुस्’

काठमाडौं, चैत २२ – नेपाल राष्ट्र बैकले पछिल्लो समयमा शहर बजारमा ढुकुटीको नाममा चलिरहेको आर्थिक कारोबार गैरकानुनी रहेको भन्दै त्यस्ता गतिबिधिमा नलाग्न सबैलाई आग्रह गरेको छ ।
मिडिया भिजनले बुधबार काठमाडौंमा गरेको कार्यक्रममा राष्ट्र बैकका प्रवक्ता भाष्करमणी ज्ञवालीले राष्ट्र बैकको स्वीकृती बिना निक्षेप लिने र कर्जा दिने काम गर्नु स्वत गैरकानुनी हुने भन्दै ढुकुटी खेलाउने कार्य नगर्न आग्रह गर्नु भएको हो ।
‘नेपालमा विक्तिय क्षेत्रको विकास नहुँदा ढुकुटीले केही राम्रो काम गरेपनि अहिले यसमा विकृती आएको छ’, ज्ञवालीले भन्नुभयो, ‘ठगिन सक्ने भएकोले सबैजना सचेत हुनुपर्छ ।’ ढुकुटी खेलाउने कार्य नै गैरकानुनी भएकोले यसमा संलग्नलाई कारबाही हुने उहाँले बताउनुभयो ।
ढुकुटी खेलाउने र ढुकुटीका नाममा पैसा उठाएर ठगी गर्नेहरु बिरुद्ध प्रहरीले अनुसन्धान र कारबाही अगाडि बढाएको जानकारी दिदै उहाँले त्यसप्रति समयमै सचेत हुन सबैलाई आग्रह गर्नुभयो ।
