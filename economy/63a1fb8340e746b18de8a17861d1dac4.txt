आयल निगमलाई घाटाको ब्यापार गर्न बाध्य पारियो: अर्थमन्त्री कोइराला

काठमाडौ, पुस २७ – अर्थ तथा वाणिज्य मन्त्री शंकरप्रसाद कोइरालाले नेपाल आयल निगमलाई विश्वमा कही पनि नहुने घाटाको ब्यापार गर्न बाध्य पारिएको बताउनुभएको छ ।
नेपाल आयल निगमको ४४ औं वार्षिकोत्सव समारोहमा शनिबार मन्त्री कोइरालाले खरिद मुल्यमा घटेर व्यापार गर्नुपर्ने विश्वमै नसुनिने अपवादको व्यापार गर्न निगम बाध्य भएको बताउनुभयो ।
आयल निगमलाई जोगाउन लागत मुल्यमा बेच्ने ब्यबस्था गर्नुपर्ने मन्त्री कोईरालाले बताउनुभयो । वर्तमान सरकार चुनावी प्रयोजनका लागि गठन भएको र त्यसले अन्तरिम व्यवस्थापन मात्र गर्ने भएकाले आफुहरुबाट ठूलो अपेक्षा नगर्न आग्रह गर्दै मन्त्री कोइरालाले नयाँ सरकारले निगमलाई प्रतिस्पर्धामा लैजाने अपेक्षा गर्नुभयो ।
व्यावसायिक र घरायसी प्रयोजनका लागि तोकिएका दुई रंगको सिलिण्डरलाई प्रभावकारी ढंगमा अघि बढाउन आग्रह गर्दै मन्त्री कोइरालाले यसबाट सुधारको पूर्वाधार खडा हुने बताउनुभयो । २
अर्ब ७ करोड नोक्सानमा रहेको निगमको अहिले ३३ अरब ६६ करोड रुपैयाँको ऋण भार छ । अहिले निगमको मासिक घाटा १ अरब ८५ करोड छ । यो मध्ये १ अरब ६० करोडको घाटा खाना पकाउने ग्यासबाट मात्रै भएको छ ।
