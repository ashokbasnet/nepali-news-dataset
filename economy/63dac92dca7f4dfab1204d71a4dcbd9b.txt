लगानी भित्र्याउन बन्ने भो ऐन

सविन मिश्र/उज्यालो । काठमाडौं – विदेशी लगानीको सुरक्षणको प्रश्न बाराबर उठ्ने गरिरहेको बेला सरकारले विदेशी लगानी तथा प्रविधि हस्तान्तरण ऐनको मस्यौदा तयार गरेको छ ।
प्रस्तावित ऐनको मस्यौदामा  उत्पादनशील क्षेत्रमा लगानीको सुरक्षाका साथै त्यस्तो लगानी आकर्षित गर्न कर छुटसम्मको व्यवस्था गरिएको छ ।
देशमा दिगो र फराकिलो आर्थिक वृद्धि तथा रोजगारी सिर्जनाकालागि विदेशी पूँजी, सीप तथा प्रविधि देशभित्र ल्याई उत्पादकत्व वृद्धिका माध्यमबाट अन्तर्राष्ट्रिय बजारमा देशको प्रतिस्पर्धात्मक क्षमता अभिवृद्धि गर्न आवश्यक भएको भन्दै सरकारले विदेशी लगानी तथा प्रविधि हस्तान्तरण ऐन २०७० को मस्यौदा तयार गरेको छ ।
स्वदेशी लगानीकै सुरक्षा नभएको अवस्थामा सरकारले विदेशी लगानी भित्राउन नयाँ ऐनको मस्यौदा त तयार भएको छ, तर यसले नेपालको औद्योगिक वातावरणको अवस्था माथि पनि प्रश्न उठाउने गर्छ ।
सरकारले विदेशी लगानीबाट उपलब्ध पूँजीेलाई अर्थतन्त्रका विविध क्षेत्रमा अधिकारिक रुपमा उपयोग गर्दै विदेशमा पनि लगानी खुला गरी अर्थ व्यवस्थालाई उदार, सबल, गतिशील एवं प्रतिस्पर्धात्मक बनाउन तथा विदेशी लगानी, सीप र प्रविधि हस्तान्तरणको व्यवस्थापन तथा संरक्षणलाई सुनिश्चित गर्न भन्दै नयाँ कानुनी व्यवस्था गर्न लागेको हो ।
अर्थमन्त्रालयका वैदेशिक सहायता महाशाखाका प्रमुख सहसचिव मधुकुमार मरासिनी लगानीकर्ताले लगानी सुरक्षण र लगानी मैत्री वातावरण खोज्ने भन्दै त्यसको पहिलो आधार नै कानुनी व्यवस्था भएकाले कानुन बन्नु सकारात्मक भएको बताउनु हुन्छ । लगानीको उपयुक्त वातावरण निर्माणकै लागि सरकारले कानुनी व्यवस्था गरेको मरासिनीको भनाइ छ ।
नयाँ ऐनले विदेशी लगानीकर्तालाई संस्थागत विदेशी लगानीकर्ता, व्यक्तिगत विदेशी लगानीकर्ता तथा गैर आवासीय नेपाली लगानीकर्ता गरि तीन भागमा वर्गिकरण गरेको छ । ऐनले संस्थागत विदेशी लगानीकर्ताले प्रत्यक्ष विदेशी लगानी र दोश्रो वजारको माध्यमबाट पनि लगानी गर्न पाउने व्यवस्था गरेको छ ।
नेपाल उद्योग वाणिज्य महासंघका पूर्व अध्यक्ष कुशकुमार जोशी सरकारको योजना ठिक भएपनि अहिले यसका लागि सहि समय आइनसकेको बताउनुभयो । उहाँले वैदेशिक लगानी भित्राउनुका साथै स्वदेशी लगानीकर्तालाई पनि परिपक्व बनाएर मात्रै विदेशी पुँजी भित्राउन लाग्नुपर्नेमा जोड दिनुभयो । जोशीले यो ऐनले अहिलेको अवस्थामा स्वदेशी लगानीकर्तालाई निरुत्साहित गर्ने उहाँको भनाइ थियो ।
ऐनमा व्यक्तिगत विदेशी लगानीकर्ताले प्रत्यक्ष विदेशी लगानी मात्र गर्न पाउने व्यवस्था गरिएको छ ।  नेपालमा विद्यमान उद्योगको सम्पत्ति विदेशी लगानीकर्ताले खरिद गरे त्यो लगानीलाई पनि विदेशी लगानी मानिने व्यवस्था नयाँ ऐनमा छ । विदेशी लगानीकर्ताले जुनसुकै लगानीका लागि विभाग/परिषद्/लगानी बोर्डबाट स्विकृती भने लिनुभपर्छ ।
ऐनमा विदेशी लगानीले छूट तथा सुविधासमेत पाउने व्यवस्था गरिएको छ । समान प्रकृतिका नेपाली लगानीकर्तालाई उपलब्ध गराएका सबै सहुलियत विदेशी लगानीकर्तालाई पनि उपलब्ध गराउने व्यवस्था सरकारले गरेको छ । विदेशी ऋणमा आर्जित ब्याज, प्राविधिक एवं व्यवस्थापन बापत प्राप्त शुल्क र रोयल्टी बापत प्राप्त रकममा ५ प्रतिशत मात्र आयकर लाग्ने व्यवस्था ऐनमा छ ।
सरकारले विद्युत तथा पूर्वाधार विकासमा लगानी गर्न चाहने कम्पनीका लागि विशेष व्यवस्था समेत गरेको छ । प्रस्तावित मस्यौदामा यस्ता कम्पनीले ब्यवसायिक कारोबार शुरु गरेको १५ वर्षसम्म आयकर छूट दिने प्रस्ताव ऐनमा गरिएको छ ।
यस्तै विद्युत र पूर्वाधार विकासका आयोजना निर्माणमा प्रयोग हुने सामाग्रीमा लगानीकर्ताले तिर्नुपर्ने कर तथा महसुलमा पनि अनुदान दिने व्यवस्था ऐनमा छ । विदेशी लगानीकर्ताले गरेको नाफा पुःन नेपालमै लगानी गरेपनि २५ प्रतिशतसम्म कर छुट पाइने व्यवस्था ऐनमा छ । लगानीको सुरक्षा र कर छुटका साथै सरकारले लगानीकर्तालाई सहज प्रवेशको व्यवस्थासमेत ऐनमार्फत नै गर्न लागेको छ ।
ऐनको अर्को महत्वपूर्ण पाटो भनेको गैर आवासीय नेपालीले पनि नेपाली सरह सुविधा पाउने भएका छन् । पाँच सयभन्दा बढी संख्यामा नेपालीलाई रोजगारी दिने उद्योगको सुरक्षाका लागि लगानीकर्ताले माग गरेमा उक्त उद्योगमा प्रहरी बिटको व्यवस्था गरिदिने प्रावधान ऐनमा समेटिएको छ ।
