मुल्य वृद्धि दोहोरो अंकमा

कमल पराजुली/ उज्यालो । काठमाडौं, कात्तिक ३ – मुल्य वृद्धि दोहोरो अंकमा पुगेको छ । नेपाल राष्ट्र बैंकले शुक्रबार सार्वजनिक गरेको गत भदौ महिनाको आर्थिक विवरणको प्रतिवेदनका अनुसार समग्र उपभोक्ता मुल्यवृद्धि ११ दशमलव २ अंकमा पुगेको छ ।

 

अघिल्लो वर्ष यहि समयमा मुल्य वृद्धि साढे ८ प्रतिशत थियो । यो अवधिमा खाद्य तथा पेय पर्दाथको मुल्य साढे १० प्रतिशतले बढेको छ भने गैरखाद्य तथा सेवा समुहको मुल्य १२ प्रतिशतले बढेको छ ।

चिनी तथा मिठाईँको मुल्य सबैभन्दा धेरै साढे २३ प्रतिशतले बढेको छ । घिउ तथा तेलको मूल्य साढे २१ प्रतिशतले बढेको केन्द्रिय बैकको तथ्यांकले देखाएको छ ।  राष्ट्र बैंकले खाद्य र गैरखाद्य मुल्यको औषतमा समग्र मुल्य वृद्धिको तथ्यांक निकाल्ने गर्दछ । क्षेत्रगत आधारमा सबैभन्दा बढी काठमाडौं उपत्यकामा १२ प्रतिशत, तराईमा ११ प्रतिशत र पहाडमा साढे १० प्रतिशतले मूल्य बढेको छ ।

राष्ट्र बैंकका अनुसार भदौ महिनासम्म ३ अर्ब ८२ करोडले शोधनान्तर बचतमा रहेको छ । यो अवधिमा ३८ प्रतिशतले बढेर ६५ अर्ब ३८ करोड रुपैया रेमिट्यान्सबाट देश भित्रिएको छ ।  साउन महिनाको तुलनामा भदौ महिनामा रेमिट्यान्स ९३.४ प्रतिशतले बढेको छ ।

विदेशी मुद्राको सञ्चिती ४ सय ४५ अर्ब २ करोड पुगेको छ । विदेशी मुद्राको यो सञ्चितीले १० महिनासम्म बस्तु आयात गर्न पुग्ने राष्ट्र बैंकले जनाएको छ । तर बिदेशमा बेच्ने भन्दा किन्ने बस्तु निकै धेरै भएपनि व्यापार घाटा ३३ प्रतिशतले बढेर ७६ अर्ब ६८ करोड पुगेको ।

भदौमा १३ अर्ब ९७ करोडको बस्तु निर्यात भएको छ भने ९० अर्ब ६५ करोड को बस्तु आयात भएको छ ।

नेपाल राष्ट्र बैंकले सार्वजनिक गरेको आर्थिक विवरण प्रतिवेदनको पूर्ण पाठ डाउनलोड गर्नुहोस् ।
