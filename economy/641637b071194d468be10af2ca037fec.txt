स्थानीय कर संकलन नरोक्न माग

के.सी.लामिछाने/ उज्यालो । वीरगञ्ज, साउन १० – वीरगन्ज उपमहानगरपालिकाले स्थानीय कर संकलन नरोक्न माग गरेको छ । प्रमुख जिल्ला अधिकारी शम्भू कोईरालाले गएको आईतबारदेखि शंकराचार्यद्धारमा कर उठाउन रोक लगाएपछि उपमहानगरपालिकाका कर्मचारी विरोधमा उत्रिएका छन् भने उपमहानगरपालिकाले ठेकदारलाई कर संकलन नरोक्न आग्रह गरेको छ ।

 

वीरगन्ज उपमहानगरपालिका कार्यालयका कर्मचारीले सवारी कर असुली गर्न नदिए भन्सार नाका ठप्प पार्ने चेतावनी दिएका छन् । बुधबार उपमहानगरपालिका कार्यालयमा सवारी कर ठेकेदारसँग भएको वार्तामा ठेकेदारले शंकराचार्यद्वारमा कर असुली गर्न नपाए ठेक्का सम्झौता तोडेर क्षतिपूर्ती दाबी गर्ने चेतावनी दिएको  निमित्त कार्यकारी अधिकृत शान्तबहादुर बस्नेतले दिनुभयो । बस्नेतले प्रमुख जिल्ला अधिकारी कोइरालालाई वार्ता स्थलबाटै फोन सम्पर्क गरेर समस्या समाधानका लागि पहल नगरे भन्सार नाका ठप्प पार्न बाध्य हुने जानकारी गराएको बताउनुभयो ।

ठेकेदार कम्पनीका प्रतिनिधी सुन्दर कुर्मीले सवारी करको ठेक्का सम्झौता रद्द गराएर अमानत मार्पmत कर उठाउन चाहने तत्वलाई स्थानीय प्रशासनले पृष्ठपोषण गरिरहेको आरोप लगाउनुभयो ।  वीरगन्ज उपमहानगरपालिका कार्यालयले आर्थिक वर्ष २०६९/ ७० का लागी ३ करोड २५ लाख रुपैयाँमा सवारी कर संकलन ठेक्का लगाएको छ ।

ठेक्का सम्झौता हुनु अघि प्रमुख जिल्ला अधिकारी कोइरालाले स्थलगत निरीक्षण गर्दै शंकराचार्यद्वारमा कर संकलन गर्न मौखिक सहमति जनाएपछि मात्रै कर सम्झौता गरिएको निमित्त कार्यकारी अधिकृत शान्तबहादुर बस्नेतले जानकारी दिनुभयो ।

ठेक्का सम्झौता कार्यान्वयन भएको चार दिनपछि प्रमुख जिल्ला अधिकारी कोइरालाले भन्सार कार्यालय प्रमुख रामहरि आर्यल र सशस्त्र प्रहरीमार्फत मौखिक आदेशको भरमा कर असुली रोकेको कर्मचारीले बताएका छन् ।
