नयाँ सरकारबाट निजी क्षेत्रको आशा

कमल पराजुली/उज्यालो । काठमाडौं, माघ २८ – संविधानसभाको चुनावपछि आशावादी बनेका उद्योगी व्यवसायी नयाँ सरकार गठनसँगै अझ उत्साहित भएका छन् ।
नयाँ सरकारसँग उनीहरुको एउटै मात्र अपेक्षा छ, त्यो हो लगानीमैत्री वातावरण ।
लामो समयदेखि लगानीयोग्य वातावरणको पर्खाइमा रहेका उद्योगी व्यवसायी अब त्यो वातावरण बन्ने अपेक्षामा छन् । सरकारको बलियो उपस्थिती नहुँदा आफूहरुले काम गर्ने वातावरण पनि बिग्रिएको उनीहरुको ठम्याइ छ ।
नेपाल उद्योग वाणिज्य महासंघका उपाध्यक्ष पशुपति मुरारका पनि त्यसैतर्फ संकेत गर्नुहुन्छ । ‘सबै ठाउँमा सरकारले आफ्नो उपस्थिती देखाइदिनुपर्‍यो,’ मुरारका भन्नुहुन्छ, ‘संक्रमणकालको नाममा हामीले काम गर्ने वातावरण बिग्रिनु भएन ।’
स्वदेशी लगानीकर्ता मात्रै होइन, विदेशी लगानीकर्ताले पनि नेपालमा नयाँ काम थाल्न नयाँ सरकारलाई नै पर्खिरहेका थिए । त्यसैले नयाँ सरकारले लगानीमैत्री वातावरणका लागि केहि काम गरेमा देशमा ठूलो लगानी आउँछ भन्नुहुन्छ, लगानी बोर्डका व्यवस्थापक घनश्याम ओझा ।
‘बिस्तारै लगानीकर्ताहरु नेपालमा लगानी गर्नुपर्छ भनेर आउन थालेका छन्,’ ओझाले भन्नुभयो, ‘जलविद्यतुमा ठुलो लगानी आउने देखिएको छ । त्यसका लागि हामीले चाँडै नै नीतिगत व्यवस्था गर्नुपर्छ र पिडिए गर्ने वातावरण बनाउनुपर्छ ।’
नयाँ सरकार बन्नु आफैमा लगानीको वातावरण बन्नु होइन । लगानीकर्ताले सरकारले ल्याउने नयाँ नीतिलाई हेरेर निर्णय गर्छन् । त्यसैले सरकारले तत्काल केहि नीतिगत काम गर्नुपर्ने बताउनुहुन्छ नेपाल उद्योग बाणिज्य महासंघका उपाध्यक्ष मुरारका । अहिले पनि उद्योग व्यवसायसँग सम्बन्धित थुप्रै ऐनहरु रोकिएको भन्दै मुरारकाले त्यस्ता ऐनहरुसंसदबाट चाँडो पारित हुनुपर्ने बताउनुभयो ।
नयाँ सरकार निर्माण र एक वर्ष भित्रै संविधान बनाउने दलहरुको प्रतिबद्धताले लगानीकर्ताहरुलाई उत्साहित बनाएको छ । उनीलाई बिश्वस्त बनाएर काममा लगाउने यो नै उपयुक्त समय हो ।
त्यसका लागि सरकारले आफैंले धेरै केहि गर्नु पनि पर्दैन । यसअघि धेरैवर्ष सत्तामा बसेको नेपाली कांग्रेसले पुराना गल्ति कमजोरीलाई नदोहोर्‍याउने र ढुक्कले लगानी गर, सरकारले सुरक्षा दिन्छ भन्ने मात्रै हो भनें पनि त्यसले देशमा छुट्टै माहौल बनाउँछ ।
