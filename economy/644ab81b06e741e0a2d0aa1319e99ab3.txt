सुनको भाउ घट्यो, मागअनुसार गहना बनाउन नसक्दा कारोबार प्रभावित

काठमाडौं, मंसिर १७ - बिहीबार पनि सुनको भाउ घटेको छ । बिहीबार तोलामा सुन तीन सय रुपैयाँले घटेर ४८ हजार रुपैयाँमा कारोबार भइरहेको छ । मंगलबार ४८ हजार चार सय रुपैयाँ पुगेको सुनको भाउ बुधबार तोलामा एक सय रुपैयाँले घटेको थियो ।  
भाउमा आएको गिरावट र विवाहको लगनका कारण सुनको माग बढ्न थालेको छ । सुनचाँदी व्यावसायीका अनुसार अहिले सुनको माग बढेर दैनिक ३० देखि ३५ किलो पुगेको छ । तर माग अनुसारको आयात हुन नसक्दा र इन्धन अभाव तथा लोडसेडिङका कारण समयमा नै सामान बनाउन नसक्दा कारोबार प्रभावित भएको नेपाल सुनचाँदी व्यवसायी महासंघले जनाएको छ ।
