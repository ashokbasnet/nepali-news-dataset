नेप्से १५ सय मुनि, ‘सेयर संख्या बढ्यो लगानीकर्ता बढ्न सकेनन’

५ पुस, काठमाडौं । लगातार ५ दिनदेखि घट्दा बजारले नेप्से परिसूचक १५ सय विन्दु मुनि आइपुगेको छ । नेप्से बुधवार ९.२९ अंकले घटेर १४८४ विन्दुमा आइपुगेको हो ।
सेयर ब्रोकर कमिसनमा भ्याट लाग्ने विषयदेखि बैंकको व्याज दर नबढ्नु, पहिले जस्तो लाभांश प्राप्त गर्ने अवस्था नहुनु लगायतलाई बजार घट्नुको कारणको रुपमा लिइएको छ ।
‘पहिले बजार बढ्न जुन कारण थिए, अहिले छैनन् त्यही कारण पनि बजार घटिरहेको छ,’ एक ब्रोकरले भने । राष्ट्र बैंकले तोके अनुसार बैंक तथा वित्तीय संस्थाको चुक्ता पूँजी लगभग पुगेको छ । यता, केही महिनाअघिसम्म १० प्रतिशतभन्दा कममा सेयर धितोमा कर्जा पाइरहेका लगानीकर्ताहरुले हाल १२ देखि १३ प्रतिशतको दरमा व्याज तिर्न परिरहेको छ ।
यता, चुक्ता पूँजीमा भएको वृद्धि संगै बजारमा कारोबारको लागि उपलब्ध सेयरको संख्यामा पनि लगभग ४ गुणाले वृद्धि भएको छ । तर यस अनुसार लगानीकर्ताको संख्या र उनीहरुको लगानी क्षमता बढ्न सकेको छैन् ।
सिडिएस एण्ड क्लियरिङ लिमिटेडका अनुसार हाल १० लाखले डिम्याट खाता खोलेका छन् । दुई वटासम्म खाता खोल्न पाइने व्यवस्था रहेकोले यो भन्दा कम संख्यामा बजारमा लगानीकर्ता रहेको देखिन्छ । अझै लगानीकर्ताहरुले खोलेका दुईभन्दा बढि खाता बन्द हुने क्रममा रहेको छ ।
हाल बजारको दायरा बढाउन जिल्ला जिल्लामा ब्रोकर कम्पनीहरुले पनि शाखा (रिमोट वर्क स्टेन) विस्तार गरेका छन् । ‘तर, काठमाडौं बाहिरबाट अझै कारोबारमा वृद्धि हुन सकेको छैन्,’ ती ब्रोकरले भने ।
हाल उपत्यका बाहिर १४ शहरमा ब्रोकरका ४० वटा शाखा खुलेका छन् । यद्यपी बजारमा हुने कुल कारोबारमा तीनको योगदान करिब १५ प्रतिशतसम्म मात्र रहेको ब्रोकरहरु बताउछन् । बाँकी उपत्यकाभित्रै हुने गरेको छ ।
‘जिल्लाबाट हुने कारोबारको परिणाम नबढ्नु हाम्रो दोष होइन , हामी सेवा दिएर बसेका छौं, ग्राहकहरु बढाउने प्रयास गरिरहेका छौं तर उपलब्धि खासै देखिएको छैन्,’ अर्का ब्रोकरले भने ।
बुधवार बजार घटेसँगै कारोबार रकम पनि ४२ करोड रुपैयाँमा सिमित भएको छ । कारोबारमा आएका सबै समूहको परिसूचक घटेको छ । रकमको आधारमा नेपाल टेलिकमको सेयर सबैभन्दा धेरै कारोबार भएको छ ।

