अम्रिसोखेतीमा पल्किए किसान

कपिल कोइराला/उज्यालो

काभ्रे, चैत १९ – राम्रो आम्दानी हुन थालेपछि काभ्रे डाँडापारीका किसान अम्रिसो खेतीमा आकर्षित भएका छन् । 

बोटलाई डाले घाँसका रुपमा वस्तुभाउलाई खुवाउन मिल्ने र फूल कुचोको रुपमा बिक्री हुने भएपछि किसानहरु अम्रिसो खेतीतिर आकर्षित भएका छन् ।

डाँडापारी क्षेत्र भनेर चिनिने च्याम्राङबेशी, मिल्चे, साल्धारा, बनखु बुढाखानी फोक्सिङटार गाविसका धेरैजसो किसानले बारीमा अम्रिसो लगाएका छन् । यसबाट बार्षिक २० टन भन्दा बढी कुचो उत्पादन हुने गरेको छ । यसवर्ष प्रति किलो ६५ रुपैयाँमा कुचो बिक्री भएको च्याम्राङवेंशीका छविलाल घिमिरेले बताउनुभयो । उहाँले कुचो बेचेर ५० हजार रुपैयाँ आम्दानी गर्नुभयो ।

बोटबाट फूल थुतेर १ हप्ता सुकाएपछि कुचो तयार हुन्छ । गोडमेल गर्नु नपर्ने भएकाले खेती गर्न धेरै खर्च नलाग्ने र भिरालो पाखाबारीमा भुक्षय रोकथामका लागि पनि अम्रिसो उपयोगी छ । किसानलाई अम्रिसो बिक्रीको समस्या पनि छैन । ब्यापारीहरु कुचो किन्न किसानको घरमा नै आउँछन् । बजारको समस्या नभए पनि मुल्य भने घटबढ भइरहन्छ ।

घाँसमा समेत प्रयोग हुने भएकाले बजार मुल्य थोरै भएपनि खासै प्रभाव नपर्ने किसानहरु बताउँछन् । थोरै मेहनतबाट आम्दानी हुने भएकाले वर्षेनी अम्रिसो खेती गर्ने किसान बढेका छन् ।
पहाडी भिरालो जग्गाका कारण यस क्षेत्रका किसानले भुक्षयको समस्या भाग्दै आएका छन् ।

त्यसैले पनि अम्रिसोखेती उनीहरुका लागि उपयोगी भएको छ । अम्रिसो खेती गर्ने किसानका लागि तालिम र बिरुवाको ब्यवस्था गरिदिने हो भने यसको खेती बढ्ने र भुक्षय रोकथामका साथै आम्दानी पनि बढ्ने किसानहरु बताउँछन् ।
