गुडविलको ‘मास्टर्स इन बचत र आर्जन’ अभियान

९ पुस, काठमाडौं । गुडविल फाइनान्सले बैंकिङ क्षेत्रको दायरामा आइनसकेका ६० प्रतिशत मानिसहरुलाई दायारामा ल्याउन अलग्गै किसिमको साक्षरता कार्यक्रम सुरु गरेको छ ।
कम्पनीले आइ एम एमबीआए अर्थात् बचत र आर्जनमा स्नाकोत्तर सरह भन्ने अभियान सञ्चालनमा ल्याएको हो ।  ‘यो अभियानको मुख्य उदेश्य भनेकै जागिर खान नभएर रोजगार हुन प्रेरित गर्ने उदेश्य हो, रोजगार हुन पहिले बचतको व्यवहारिक ज्ञान पनि हुन आवश्यक भन्ने कुरा पनि सिकाउनेछौं,’ कम्पनीका प्रमूख कार्यकारी अधिकृत सरोजकाजी तुलाधरले भने ।
कम्पनीले आफ्नो २२ औं वर्ष पुरा भएको अवसरमा अगाडी सारेको यस अभियान अन्तरगत आर्जनको लागि बचत नामक पुस्तक समेत सार्वजनिक गरेको छ ।
कम्पनीले सार्वजनिक गरेको पुस्तकले बचत गर्न सिकाउने मात्र नभएर बचत गर्दा संस्था छान्ने तरिका, बचतको लागि पुरा गर्नुपर्ने प्रक्रियाहरुदेखि व्याजदरको छनौट, डेबिट, क्रेडिट कार्डको प्रयोग लगायतका विषयमा पनि जानकारी दिनेछ ।
कम्पनीले आइतबार साँझ आइ एम एबिए नामक मोबाइल एप्लिकेशन पनि सार्वजनिक गर्ने भएको छ । सो एप्लिकेशनमा वित्तीय समाचार, वित्तीय क्षेत्रको बारेमा आएका लेखहरु, सेयर बजारमा भएको लाइभ कारोबार, इनभेष्टोपिडीया लगायत हेर्न सकिनेछ ।
कम्पनीले यस अभियान अनुसार १५ वटा कलेजमा बचत , आर्जन लगायतका बैंकिङ शिक्षा दिनेछ । यो यस्तो शिक्षा सैद्धान्तिकभन्दा व्यवहारिक हुने कम्पनीको दाबी छ ।
कार्यक्रममा नेपालका प्रथम गभर्नर हिमालय शमशेर राणाले अहिले नेपालको राष्ट्रिय बचत उपभोगको तुलनामा कम रहेकोले बचत अभिवृद्धि गर्न यस्ता कार्यक्रम सहयोगी हुने बताए । यो कार्यक्रम विद्यार्थीदेखि गृहणीसम्मको लागि लक्षित हुने पनि कम्पनीका अध्यक्ष राजाराम जोशीले स्पष्ट पारे ।

