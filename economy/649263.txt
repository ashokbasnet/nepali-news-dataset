तरलता संकटमा रुमल्लियो नेप्सेः १४ सयमा टेवा खोज्दै परिसूचक
१६ पुस, काठमाडौं । दुई सातामा नेपाल स्टक एक्स्चेन्ज (नेप्से)ले ९४ अंक गुमाउँदा सेयर बजारमा कारोबार रकम भने क्रमिक रुपमा वृद्धि भयो, गत साता ।
अघिल्लो साताको तुलनामा चार दिन मात्र कारोबार भए पनि बजारमा कारोबार रकममा चार प्रतिशतले वृद्धि भएर दुई अर्ब ६८ करोड रुपैयाँको खरिद-बिक्री भयो । बजारमा केही लगानीकर्ता प्रवेश गरेको संकेत पाइन्छ, यसबाट ।
यद्यपि, नेपाल टेलिकम र स्ट्यान्डर्ड चार्टर्ड बैंकको मात्रै सातामा ७३ करोड ९० लाख रुपैयाँको कारोबार भयो । कम्पनीहरुले घोषणा गरेको लाभांश प्राप्त गर्ने अन्तिम साता भएकाले पनि यी दुईको कारोबार बढेको हो ।
आगामी दिनमा बजारमा कारोबार रकममा कति वृद्धि हुन्छ, सोही आधारमा विश्लेषण गर्न सकिनेछ । कारोबार रकममा क्रमिक सुधार भएमा बजारमा वृद्धिको अपेक्षा गर्न सकिन्छ ।
तथापि, १४ सयमा टेवा परीक्षण गरिरहेको नेप्सेप्रति लगानीकर्ता आशावादी देखिन्छन् । हरेक शतक विन्दुलाई मनोवैज्ञानिक तहको रुपमा हेर्ने चलन छ । यस्तो तहमा बजार परिसूचकले टेवा पाउने विश्वास गरिन्छ ।
वर्षदिनयताको बजार प्रवृत्ति हेर्ने हो भने नेप्सेले सातामा बनाएको शुरु, उच्च, न्यून र अन्तिम विन्दुको आधारमा बनाइएको मैनबत्ति चार्टले दुई पटकसम्म १४ सय विन्दुमा टेवा पाएको देखिन्छ । उक्त टेवा दरिलो भने देखिएको छैन ।
बजार विश्लेषकहरु १४ सयमा नेप्सेले टेवा पाएर डेढ सय अंकसम्म बढ्ने सम्भावना देख्छन् । ‘१४ सयमा टेवा पाएमा १५५० देखि १५८० सम्म नेप्से पुग्न सक्ने देखिन्छ,’ सेयर विश्लेषक विष्णुप्रसाद बस्याल भन्छन् ।
रेखाचित्रले पनि नेप्सेले टेवा पाएर बढ्न थालेमा १५५० विन्दुमा प्रतिरोधको सामना गर्नुपर्ने संकेत गरेको छ ।
पिभट विश्लेषणले पनि आगामी एक महिनामा नेप्सेले १३७४ मा पहिलो टेवा पाउन सक्ने संकेत गरेको छ । परिसूचकले १४ दिनको अन्तरालमा कमाएको र गुमाएको अंकका आधारमा निकालिने आरएसआई सूचक सात विन्दुमा आइपुगेको छ । यसले बिक्रीको चाप उच्च भएको संकेत गर्छ ।

आरएसआई सूचक न्यूनतम १५/२० बाट फर्किने गरे पनि हाल आएको विन्दुले लगानीकर्ताहरुमा उच्च निराशा रहेको संकेत गरेको छ । यो अवधि कहिलेसम्म लम्बिनेछ भन्न सकिँदैन ।
तर, क्रमशः आरएसआई सूचकमा सुधार भएमा लगानी बढाउन सकिन्छ । यो सूचक ३० भन्दा माथि रहेमा बजार सन्तुलनको अवस्थामा पुगेको र ७० माथि पुगे बजारमा खरिद चाप उच्च बढेको मानिन्छ ।
नेप्से परिसूचक सातदिने र २१ दिने ‘मुभिङ एभरेज’लाई तुलना गर्दा यी सूचक एकअर्कासँग टाढिएका छन् । यसले बजारमा सुधार देखिइनसकेको संकेत मिल्छ ।
नेप्सेका अनुसार गत साता बजारमा एक करोड २७ लाख कित्ता नयाँ सेयर थपिएको छ । घट्दो बजार र बढ्दो सेयर आपूर्तिको प्रभाव पनि बजारमा देखिने सम्भावना छ ।
बजार घट्दो क्रममा रहँदा कुनै पनि समूहगत परिसूचकमा सुधार हुन सकेन ।
लगानीकर्ता झुक्यायो टेलिकमले
नेपाल टेलिकमले समयमै जानकारी नदिएका कारण ‘बुक क्लोज’ मिति सारेर लाभांश पाउने अवधि फेरेको थियो । १३ पुससम्म कारोबार गर्नेले लाभांश पाउने भएका छन् । यद्यपि, यसमा विवाद देखिएको छ ।
पहिलो बुक क्लोज मितिमा सेयर किन्ने लगानीकर्ताले उच्च मूल्य हाल्नु परेको थियो । पछि किन्नेले सस्तोमा सेयर र लाभांश पनि पाउने अवस्था बनेको बताउँदै लगानीकर्ताले विरोध जनाएका छन् । धितोपत्र बोर्डले यो विषय सम्बोधन गर्ने बताए पनि नयाँ निर्देशन जारी गरेको छैन ।
तरलता संकट समाधानमा राष्ट्र बैंक
गत साता बैंक तथा वित्तीय संस्थाले व्यक्तिगत निक्षेपमै १२.२२ प्रतिशत व्याजदर प्रस्ताव गरिरहँदा राष्ट्र बैंकले तरलता समस्या समाधानको पहल थालेको छ । कर्जा लगानी गर्न सक्ने गरी स्रोत पुर्‍याउन बैंकहरुले यसअघि खरिद गरेको विकास ऋणपत्र केन्द्रीय बैंकले खरिद गर्ने भएको छ ।
बैंकरहरु गत साता राष्ट्र बैंकका गभर्नर चिरञ्जीवी नेपाल र अर्थ सचिवसँग अलग-अलग भेट गरे । तरलता समस्या समाधानमा अर्थ सचिव र गभर्नर दुवैले आश्वस्त पारेका छन् । तरलतामा आउने सहजताले नै आगामी साताको बजारको गति निर्धारण गर्ने निश्चित देखिएको छ ।

