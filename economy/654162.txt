माउन्टेन हाइड्रोले २५ करोड रुपैयाँको सेयर जारी गर्ने

८ माघ, काठमाडौं । माउन्टेन हाइड्रो नेपाल लिमिटेडले २५ लाख कित्ता (२५ करोड रुपैयाँ) सेयर जारी गर्ने भएको छ ।  कम्पनीले १२ लाख कित्ता सेयर प्रभावित क्षेत्रका बासिन्दा र बाँकी सेयर सर्वसाधारणको लागि जारी गर्ने भएको हो ।
कम्पनीले २१।६ मेगावाटको तल्लो हेवा खोला हाइड्रोपावर प्रोजेक्ट निर्माण गरिरहेको छ । पाँचथरको फिदिम गाविसमा रहेको यो आयोजनामा हेवा र फेमे खोलाको पानी प्रयोग हुने छ ।
करिब डेढ वर्ष अगाडी ३ अर्ब ६० करोड रुपैयाँ लागतमा यो आयोजनाको काम सुरु भएको हो । कम्पनीको विद्युत् प्रशारणको लागि सन् २०१८ को २२ अप्रिल तोकिएको छ । कम्पनीको प्रतिमेगावाट उत्पादन लागत १७ करोड ९० लाख रुपैयाँ रहेको छ ।
कम्पनीको गत अक्टुवरसम्ममा ८० प्रतिशत बराबरको काम सम्पन्न भएको छ । कम्पनीले उत्पादित विद्युत् राष्ट्रिय प्रशारण लाइनमा जोड्न १ सय ३२ केभीएको प्रशारण लाइन निर्माण भइरहेको छ । विद्युत प्राधिकरणले निर्माण गरिरहेको प्रशारण लाइन समयमै सम्पन्न हुने सम्भावना कम रहेको छ ।
२०७१ मा कम्पनी र विद्युत् प्राधिकरणबीच विद्युत् खरिद सम्झौता भइसकेको छ । सम्झौता अनुसार कम्पनीबाट उत्पादित विद्युत् बर्षायाममा प्रतिमेगावाट ४ रुपैयाँ ८० पैसा र हिउदमा ८ रुपैयाँ ४० पैसा तोकिएको छ । तोकिएको विद्युत् उत्पादन अवधिको आधारमा ३५ वर्ष वा अनुमती पाएको अवधि (सन् २०१३ अगष्ट २५) को ३० वर्षसम्मको लाइसेन्स कम्पनीलाई दिइएको छ ।
प्रारम्भमा ३ अर्ब ६६ करोड लागत अनुमानित गरिएको आयोजनाको लागत बढेर ३ अर्ब ८६ करोड पुगेको छ । इक्रा नेपालले कम्पनीको सेयरलाई ग्रेड फोर रेटिङ दिएको छ । यसले कम्पनीको आधारभुत पक्ष औसतभन्दा कमजोर रहेको संकेत गर्छ ।

