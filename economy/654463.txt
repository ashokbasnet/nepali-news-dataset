१३ सय ९० मा टेवा खोज्दै नेप्से, ‘हेड एण्ड सोल्जर’ को डर

९ माघ, काठमाडौं । नेप्से परिसूचक १३९३ अंकमा अड्डिएको छ । करिब १० अंकले नेप्से घटेको हो । पुस १६ गते १३९० मा पुगेर फर्किएको नेप्से परिसूचक मंगलवार पुनः यही विन्दुमा आइपुगेको छ ।
लाभांश प्राप्त गर्ने अवधि सकिनु, बैंक तथा वित्तीय संस्थामा पुँजी अभाव हुनु, सेयर ग्राहकको पहिचानमा धितोपत्र बोर्डले कडाई गर्नु, बजारमा सेयर आपुर्ती बढ्नु लगायतले बजार बढ्न सकिरहेको छैन् ।
प्राविधिक रुपमा र प्रतिकुल आधारभुत पक्षले गर्दा नेप्से १३९० मा टेवा पाएर बढ्ने सम्भावना दरिलो देखिदैन् । यस विन्दुमा टेवा पाएर बढेमा पनि नेप्सेले ‘हेड एण्ड सोल्जर’ बनाउने सम्भावना पनि देखिएको छ । यसो भएमा भने बजार थप घट्ने देखिन्छ । तर, १४५६ विन्दु कटाउन सकेमा भने नेप्से केही समय बढ्ने सम्भावना भने रहन्छ ।
बजारमा कारोबार रकम घट्दो क्रममा देखिएको छ । यसले लगानीकर्ता पर्ख र हेरको अवस्थामा रहेको देखाउछ । कारोबार रकम ३२ करोडमा सिमित भएको छ ।

कारोबारमा आएका कुनैपनि समूहगत परिसूचकमा सुधार हुन सकेन । मूल्य घट्ने कम्पनीहरुको मूल्यमा ५ प्रतिशतसम्म ह्रास आएको छ भने बढ्नेको पनि सोही दरसम्म वृद्धि भएको छ । लकिङ पिरियण सकिन लागेको सानिमामाई हाइड्रोको सेयर कारोबार सबैभन्दा धेरै भएको छ । कम्पनीको २ करोड रुपैयाँको सेयर किनबेच भएको हो । कम्पनीको सेयर ८ रुपैयाँले घटेको छ ।
होटेल, जलविद्युत् र बीमा समूहमा उच्चदरले ह्रास आएको छ । यसदिन १ सय ५५ कम्पनीको सेयर कारोबार भएको हो ।

