प्राइमको नाफा २८ प्रतिशतले बढ्यो, ७१ करोड पुग्यो

१६ माघ, काठमाडौं । चालु आव २०७४/७५ को दोस्रो त्रैमासिकमा प्राइम कमर्सियल बैंकको नाफा २८ प्रतिशतले बढेको छ । बैंकको नाफा ७१ करोड पुगेको छ । गत आवको दोस्रो त्रैमासिकमा बैंकले ५५ करोड रुपैयाँ नाफा आर्जन गरेको थियो ।
१५ करोडले नाफा बढेको बैंकको नाफामा राइट ब्याकको ठुलो योगदान रहेको छ । बैंकले कुल १३ करोड फिर्ता ल्याएको (राइट ब्याक गरेको) छ ।
बैंकको सञ्चालन नाफा भने २८ प्रतिशतले बढेको छ । यो ९४ करोड भएको छ । बैंकको खुद व्याज आम्दानी भने करिब ३० प्रतिशतले बढेको छ । यो रकम १ अर्ब ४ करोड रुपैयाँ रहेको छ ।
बैंकले सम्भावित नोक्सान वापतको व्यवस्थामा २६ करोड रुपैयाँ राखेको छ । बैंकको खराब कर्जाको अनुपात थप बढेर १.४३ प्रतिशत रहको छ । करिब १ सय २८ प्रतिशत प्रोभिजनिङ गरेको उल्लेख छ । त्यस्तै, फि कमिसन, अन्य आम्दानी शीर्षकबाट ५० करोड रुपैयाँ आर्जन गरेको छ । यो रकम करिब ४८ प्रतिशतले बढेको छ ।
बैंकको करिब २९ प्रतिशतले निक्षेप बढेर ७१ अर्ब रहेको छ । कर्जा करिब ३६ प्रतिशतले वृद्धि भएर ६२ अर्ब पुगेको छ । बैंकको निक्षेपको तुलनामा कर्जाको अनुपात ८८ प्रतिशत देखिन्छ । तर प्राथमिक पूँजी सहितको निक्षेपको आधारमा भने कर्जाको अनुपात ७७.५० प्रतिशत रहेको बैंकको वित्तीय विवरणमा उल्लेख छ । थप कर्जा लगानी गर्न बैंकसँग केही स्पेश छ ।
बैंकको कुल कर्जा लगानीमा ४८ प्रतिशत लगानी रियल इस्टेट, सेयर कर्जा र ओभरड्राफ्ट कर्जा रहेको छ । यी क्षेत्रमा ३० अर्ब लगानी भएको छ ।
बैंकको सेयरमा प्रतिफल केही घटेर करिब १४ प्रतिशत भएको छ । बैंकको चुक्ता पूँजी करिब ३ अर्बले बढेको हो । बैंकको चुक्ता पूँजी ८ अर्ब ३ करोड पुगेको छ भने सञ्चिती २ अर्ब ११ करोड रुपैयाँ रहेको छ ।
बैंकको प्रतिसेयर आम्दानी १७.८० रुपैयाँ, मूल्य आम्दानी अनुपात १७ गुणा र प्रतिसेयर नेटवर्थ १ सय २६ रुपैयाँ रहेको छ ।

