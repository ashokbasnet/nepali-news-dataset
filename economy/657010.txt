राष्ट्रिय वाणिज्य र एनआइडीसी गाभिने, १ बराबर १ स्वाप रेसियाे

२१ माघ, काठमाडौं । राष्ट्रिय वाणिज्य बैंक लिमिटेडको विशेष साधारण सभाले एन.आई.डी.सी. डेभलपमेन्ट बैंकसँग मर्जरमा जाने प्रस्ताव पारित गरेको छ । यी कम्पनीको १ बराबर १ अनुपातमा सेयर कायम रहने गरेर गाभिने भएका हुन् ।
बैंकका अध्यक्ष डा.रबीन्द्र प्रसाद पाण्डेले मर्जर पश्चात राष्ट्रिय वाणिज्य बैंक अझ बलियो र ठूलो बैंक बन्ने विश्वास ब्यक्त गरे । बैंकका सेयरधनीहरुमा नेपाल सरकारका अर्थ मन्त्रालय, महालेखा नियन्त्रकको कार्यालय, पर्यटन तथा नागरिक उड्यान मन्त्रालय, भौतिक पूर्वाधार तथा यातायात मन्त्रालय, उद्योग मन्त्रालय, वाणिज्य तथा आपूर्ती मन्त्रालय, उर्जा मन्त्रालय, सिंचाइ मन्त्रालय रहेको छ ।
बैंकको हाल ६९ जिल्लामा १ सय ८० वटा शाखा कार्यालय, १ सय ३० वटा एटिएम, ९२ वटा शाखा रहित बैंकिङ र ६८ वटा शाखाहरुबाट सरकारी कारोबार हुंदै आइरहेको छ । चालु आ.व.२०७४/०७५ को दोश्रो त्रैमासिकमा बैंकले१ अर्व ७८ करोड खुद मुनाफा कमाएको छ । सो अवधिमा बैंकले १ खर्व ४९ अर्व निक्षेप संकलन गरी १ खर्व १० अर्व कर्जा लगानी गरेको छ ।

