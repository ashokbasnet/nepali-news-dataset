नेप्सेः बढ्ने आधार छैन, लगानीकर्ता घट्न तयार छैनन्

 
२१ माघ, काठमाडौं । नेप्से परिसूचक १४ सय विन्दुमा अडिएको करिब दुई महिना भयो । पुसयता परिसूचक १३९० र १३९३ मा झरेर सोही विन्दुमा फर्केको छ ।
‘बजार त्यसभन्दा माथि चढ्ने तत्काल कुनै कारण देखिएको छैन,’ एक ब्रोकर भन्छन्, ‘अहिलेका लागि आशा भनेकै नयाँ सरकार गठन हो ।’
यसबीचमा बजारमा सस्तो दरमा झरेका सेयर भने खरिद गर्ने बेला आएको उनको भनाइ छ ।
‘अब नयाँ सरकार गठनमा धेरै ढिला नहोला, त्यसपछि बजार केही बढ्न सक्छ,’ उनले भने, ‘त्यसपछि भने चैत मसान्तमा प्रभाव शुरु हुने सम्भावना छ ।’
असारमा सूचीकृत संस्थाहरुले वार्षिक वित्तीय विवरण प्रकाशित गर्ने भएकाले नाफाको अपेक्षामा चैत मसान्तमै बजार बढ्ने पुरानै ‘ट्रेन्ड’ हो ।
यद्यपि, यसपटक बैंक तथा वित्तीय संस्थाको चुक्तापुँजी राष्ट्र बैंकले तोकेबराबर पुगिसकेकाले बजार पहिलेजस्तो उच्च दरमा बढ्नेमा भने शंका रहेको जानकारहरुको भनाइ छ ।
‘बैंकहरुले राम्रै प्रतिफल दिए या बोनस सेयर दिने क्रमले निरन्तरता पाए बजारमा केही गति देखिनेछ,’ एक संस्थागत लगानीकर्ता कम्पनीको विश्लेषण छ ।
बजार घटे पनि आइतबार सेयर कारोबार बढेको छ । र, ४६ करोड रुपैयाँको कारोबार भएको छ । कारोबारको आकारले बजारलाई टेवा दिन थालेको विश्लेषकहरुको भनाइ छ ।
कारोबारको शुरुमा आइतबार आशावादी देखिएका लगानीकर्ताहरु अन्त्यतिर भने निराश देखिए । मोलमोलाइमा अन्तिम समयमा घटेर सेयर बिक्री हुन थालेपछि बजार बढ्न सकेन ।
तीन सयदेखि पाँच सयसम्म प्रतिकित्ता मूल्य रहेका बैंकहरुमा लगानी बढिरहेको देखिन्छ, जुन तुलनात्मक रुपमा सस्तो मूल्य हो । सोही हाराहारीमा मूल्य रहेका नेपाल बैंक, कुमारी, सिद्धार्थ, एनएमबी र सानिमा बैंक आइतबार उच्च कारोबार हुने १० कम्पनीको सूचीमा परे ।
प्रतिकित्ता एक हजार रुपैयाँभन्दा माथि मूल्य रहेको नबिल बैंकमा पनि लगानीकर्ताहरु आकर्षित देखिए । दुई करोड १७ लाख रुपैयाँको सेयर खरिदबिक्रीसँगै उक्त बैंक सूचीको तेस्रो स्थानमा रह्यो ।
साताको शुरुमा आइतबार बैंकिङ, विकास बैंक र ‘अन्य’ समूहको परिसूचक मात्र बढ्यो ।

