कर्जाको व्याजदर १४ प्रतिशत, बढ्न सकेन नेप्से

 
२८ माघ, काठमाडौं । नयाँ सरकारको आशामा गत बिहीबार तंग्रिने प्रयासमा देखिए पनि आइतबार नेप्से परिसूचकको ग्राफ उकालो लाग्न सकेन ।
‘बैंकहरुमा देखिएको पुँजी अभावको समस्या नै बजार बढ्न नसक्नुको कारण हो । ग्राहकहरुले बैंकबाट १३ देखि १४ प्रतिशतसम्म व्याज तिर्नुपर्ने अवस्था छ,’ एक सेयर ब्रोकरले भने ।
कर्जाको व्याजदर उच्च भएपछि ग्राहकहरु कर्जा लिन असमर्थ भइरहेको उनले बताए । १४ सय विन्दुमा बारम्बार रोकिने प्रयासमा रहे पनि नेप्से साँघुरो दायरामै तलमाथि गरिरहेको छ ।
आइतबार परिसूचक ६ अंकले घटेर १३ सय ८४ विन्दुमा झरेको छ । र, कारोबार रकम २४ करोड रुपैयाँमा सीमित छ । करिब चार करोड रुपैयाँका सेयर नियमित कारोबार नहुने किसिमका सेयर हुन् । सोही कारण कारोबार बिहीबारको तुलनामा घटेको हो ।
ओम डेभलपमेन्ट बैंक र कामना सेवा विकास बैंकको संस्थापक सेयर खरिद–बिक्री भएको हो ।
एक साताको नेप्से सूचकले बनाएको रेखाचित्र विश्लेषण गर्दा हालको विन्दुमा ‘डबल बटम’ बनाउने सम्भावना छ । गत बुधबार नेप्सेले १३ सय ८२ मा टेवा लिएर बिहीबार १३ सय ९१ मा उक्लेको थियो । आइतबार नेप्से कारोबार शुरु भएको केही समयदेखि लगातार घटेर १३ सय ८४ मा आएर थामिएको हो ।
यही विन्दुमा टेवा पाएमा ‘डबल बटम’को सम्भावना देखिन्छ । यसो भएमा बजार केही बढ्न सहयोग पुग्छ । यद्यपि, अन्य आधारभूत पक्षमा सुधार नभएकाले ठूलो परिवर्तनको आशा गर्न सकिँदैन ।
बजारमा आइतबार कारोबारमा आएका सबै समूहका परिसूचक घटेका छन् । कारोबारमा आएका कुनै पनि समूहगत सूचक बढ्न सकेनन् ।
बजार घट्दा पनि वृद्धि हुनेमा कालिका माइक्रोफाइनान्स, वल्र्ड मर्चेन्ट फाइनान्स, बरुण हाइड्रोलगायत छन् । मूल्य बढेका ४२ कम्पनीमा अधिकांशको मूल्य दुई प्रतिशतभन्दा कमले वृद्धि भएको छ ।
आइतबार एक सय ५९ कम्पनीको सेयर कारोबार भएकामा ९१ कम्पनीको मूल्य घट्यो । २६ कम्पनीको सेयर बिक्री गर्नेले घटेर र खरिद गर्नेले बढेर किनबेच गर्न रुचाएनन् ।

