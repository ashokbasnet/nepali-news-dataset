पोखराका सुन पसल बन्द

पोखरा, बैशाख ३१ - कास्कीका सुनचाँदी पसल मंगलवारदेखि अनिश्चितकालका लागि बन्द भएका छन् ।
नेपाल सुनचाँदी व्यवसायी संघ कास्कीमा आबद्ध व्यवसायीहरुले वास्तविक माग र आवश्यकता अनुसार सहज रुपमा सुन उपलब्ध गराउनुपर्ने माग राख्दै पसल बन्द गराएका हुन् ।
अहिले बिहेवारीको समय भएकाले सुनको माग बढी रहेको र पसल खोलेमा पनि ग्राहकलाई बिक्रि गर्ने सुन नहुदाँ बन्द गर्नुपरेको सुनचाँदी व्यवसायी सँघ कास्कीका सचिव निर्मल दियालीले बताउनुभयो ।
सुनचाँदी व्यवसायीहरुले पर्याप्त मात्रामा सुन उपलब्ध गराउन माग गर्दै सरकारको विभिन्न निकायमा डेलिगेसन गएपनि सुनुवाई नभएको दियालीको भनाई छ ।
कास्की जिल्लाभर करिब २ सय ३० को हाराहारीमा सुनचाँदी पसल रहेको भएपनि नेपाल सुनचाँदी व्यवसायी संघमा चाहिँ आधिकारीक रुपमा दर्ता भएका २ सय जना व्यवसायी आवद्ध छन् ।
आफ्ना मागका सम्बन्धमा उनीहरुले जिल्ला प्रशासन कार्यालय कास्कीमा ज्ञापनपत्र बुझाएका छन् ।
यस्तै पश्चिमाञ्चलको लमजुङ्ग, तनहूँ, गोर्खा, पर्वत लगायतका व्यवसायीहरुले पनि आन्दोलनको तयारी गरेको सुनचाँदी व्यवसायी सँघ कास्कीका सचिव निर्मल दियालीले जानकारी दिनुभएको छ ।
अहिले देशभरका सुनचाँदी व्यवसायीहरुले माग अनुसार काँचो सुन नपाएको र सुनमा कालोबजारी बढेको भन्दै सरकारले पर्याप्त सुन व्यवसायीकै हातमा दिनुपर्ने माग अघि सारेका छन् ।
पोखरामा अहिले दैनिक ७ किलो हाराहारीमा सुनको माग रहेपनि राष्ट्रबैंकले कर्मशियल बैंकमार्फत ३ किलो सुन पठाउदै आएको छ । नेपालभर चाँहि ६०–६५ किलो सुनको माग रहेकोमा सरकारले १५ किलोमात्रै उपलब्ध गराउदै आएको छ ।
