स्वदेशीलाईभन्दा विदेशी लगानीकर्तालाई बढी सुविधा दिन खोजियो : निजी क्षेत्र

काठमाडौं, असोज १९ । उद्योग मन्त्रालयले विदेशी लगानीसम्बन्धी कानुनको संशोधन र एकीकरण गर्न बनेको विधेयकमाथि सरोकारवाला निकायहरुसँग छलफल गरेको छ ।

बुधबार राजधानीमा भएको कार्यक्रममा विधेयकमा स्वदेशी लगानीकर्तालाईभन्दा बढी विदेशी लगानीकर्तालाई सुविधा दिन खोजिएको भन्दै निजी क्षेत्रले विरोध जनाएको छ ।

नेपाल उद्योग वाणिज्य महासंघका अध्यक्ष पशुपति मुरारकाले औद्योगिक व्यवसाय ऐनले तोकेकोबाहेकको सुविधा विदेशी लगानीकर्तालाई दिन खोजिएको बताए ।

उनले लगानीकर्तालाई सुविधा दिनुपर्ने तर स्वदेशी लगानीकर्तालाईभन्दा बढी विदेशी लगानीकर्तालाई सुविधा दिन नहुने बताए ।

विधेयकमा ‘औद्योगिक व्यवसायसम्बन्धी प्रचलित कानुनमा भएको छुट, सुविधा, सहुलियत वा संरक्षणको अतिरिक्त विदेशी लगानीमा स्थापित उद्योगले यस ऐनबमोजिम थप छुट, सुविधा, सहुलियत वा संरक्षण पाउने छ’ भन्ने व्यवस्था गरिएको छ ।

यसको स्वदेशी लगानीकर्ताले विरोध जनाएका हुन् ।

निजी क्षेत्रले कम्पनी दर्ता प्रक्रिया सरल बनाउन र बोर्डमार्फत् नभइ विभागबाटै दर्तासम्बन्धी व्यवस्था हुनुपर्नेमा पनि जोड दिएको छ ।
