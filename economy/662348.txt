सांग्रिला बैंकका ग्राहक र शेयरधनीलाई एपोलो हस्पिटलमा उपचार गर्दा १० प्रतिशत छुट

१५ फागुन, काठमाडौं । सांग्रिला डेभलपमेन्ट बैंक र एपोलो हस्पिटल इन्डियाबीच बैंकका ग्राहक, शेयरधनी र कर्मचारी र तिनका परिवारलाई उपचार सेवा लिँदा १० प्रतिशत छुट दिनेबारे दुईपक्षीय सहमति भएको छ ।
सम्झौताअनुरुप सांग्रिला बैंकका ३ लाख भन्दा बढी ग्राहक, १५ हजार भन्दा बढी शेयरधनी र ४ सयभन्दा बढी कर्मचारी र तिनका परिवार लाभान्वित हुनेछन् । यो सेवा लिन बैंकको भिसा डेबिट कार्ड लिएको हुनुपर्नेछ ।
एपोलो हस्पिटलको काठमाडौंस्थित सूचना केन्द्रबाट सेवाग्राहीले सिधै समन्वय गर्न सक्ने र उपचारको लागि जानु पर्दा अगि्रम समय लिएको खण्डमा विमानस्थलबाट हस्पिटल वा होटलसम्म यातायातको सुविधा पनि हस्पिटलले नै दिने सम्झौतामा उल्लेख छ ।
अन्नपूर्ण होटलमा भएको कार्यक्रममा बैंकमा प्रमुख कार्यकारी अधिकृत राजेन्द्रप्रसाद पौडेल र हस्पिटलका प्रवनध निर्देशक अशोक बाजपाइले हस्ताक्षर गरे ।
कार्यक्रममा बोल्दै बाजपाइले एपोलो हस्पिटल दक्षिण एसियाकै उत्कृष्ट हस्पिटल भएको बताए । कार्यक्रममा बैंकमा अध्यक्ष प्रा. डा. रविन्द्रप्रसाद श्रेष्ठले समझौताले बैंकका ग्राहकसहित समग्र नेपालीलाई नै स्तरीय उपचारका लागि सहज हुने विश्वास व्यक्त गरे ।

