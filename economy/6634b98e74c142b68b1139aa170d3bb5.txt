साउदीले दिने भयो साढे २ अर्बको सहयोग

काठमाडौं, फागुन १२– साउदी अरेबियाले डडुवा सिंचाइ आयोजनाका लागि २ अर्ब ४८ करोड ४३ लाख रुपैयाँ ऋण दिने भएको छ । बाँके जिल्लामा अवस्थित डडुवा सिंचाइ आयोजनाको पुनस्र्थापना तथा विस्तारका लागि साउदी विकास कोषले ९ करोड ३७ लाख ५० हजार साउदी रियाल अर्थात झण्डै २ अर्ब ४८ करोड ४३ लाख रुपैयाँ ऋण दिने भएको हो ।
ऋण सहायता सम्बन्धी सम्झौतामा मंगलबार अर्थ मन्त्रालयमा हस्ताक्षर भएको छ । अर्थ सचिव सुमनप्रसाद शर्मा र साउदी विकास कोषका उपाध्यक्ष तथा प्रबन्ध निर्देशक युसुफ अल बसामले सम्झौता पत्रमा हस्ताक्षर गर्नुभयो । चार वर्षका लागि दिइएको ऋणको ब्याजदर २ प्रतिशत रहेको छ ।
साउदी विकास कोषले दिने ऋण रकम डडुवा सिंचाइ आयोजना अन्र्तगत २५ किलोमिटर लामो मुख्य नहर, ६ वटा शाखा नहर र २ सय २५ किलोमिटर लामो सहायक नहर बनाउन खर्च गरिने अर्थ मन्त्रालयले जनाएको छ ।
