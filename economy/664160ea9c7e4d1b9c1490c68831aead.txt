आप्पा टोलीको पदयात्रा पूरा

विनोद ढकाल/उज्यालो । काठमाडौ, बैशाख ८ – पूर्वको ताप्लेजुङदेखि पदयात्रा शुरु गरेको सगरमाथाका किर्तिमानी आरोही आप्पा शेर्पाको टोलीले शुक्रवार सुदर पश्चिमको दार्चुला पुगेर पदयात्रा पूरा गरेको छ । विश्वकै सबैभन्दा लामो पदयात्रामार्ग दावी गरिएको ग्रेट हिमालयन ट्रेकको १ हजार ७ सय किलोमिटर लामो दूरी ९७ दिनमा यात्रा पुरा गरेको  आयोजक हिमालयन क्लाइमेट इनिसिएटिभले जनाएको छ ।

 

उच्च पहाडी र हिमाली क्षेत्रमा जलवायु परिवर्तनको असरबारे अध्ययन गर्ने र पर्यटकीय सम्भावनाको खोजी गर्ने उद्देश्यले आप्पा शेर्पाको टोलीले ‘क्लाइमेट स्मार्ट सेलिब्रटी ट्रेक’ पदयात्रा शुरु गरेको थियो । गएको पुस २९ गते राष्ट्रपति डा. रामवरण यादवको हातबाट नेपाली झण्डा लिएको टोलीले ताप्लेजुङबाट माघ १ गते यात्रा थालेको थियो ।
पदयात्रा टोलीमा सगरमाथा आरोही तथा सगरमाथा सफाइ अभियानका अभियन्ता दावा स्टेफन शेर्पा, पत्रकार सौरभ ढकाल र फोटो पत्रकार समिरजंग थापा पनि हुनुहुन्छ । उच्च पहाडी तथाहिमाली क्षेत्रमा जलवायु परिवर्तनका कारण जनजीवन कष्टकर हुन थालेकाले त्यस क्षेत्रको पर्यटन विकास गरी स्थानीय वासिन्दाको आर्थिक स्तर उकास्न भन्दै गरिएको पदयात्रामा सरकार र बिभिन्न संघ संस्थाले सहयोग गरेका छन् ।
पदयात्रीको टोली बैशाख १० गते काठमाडौं फर्किने कार्यक्रम छ । टोलीले बैशाख ११ गते पदयात्राको बारेमा राष्ट्रपति डा. रामवरण यादवलाई जानकारी गराउने कार्यक्रम रहेको छ आयोजक हिमालयन क्लाइमेट इनिसिएटिभले जनाएको छ । टोलीले बैशाख १३ गते पत्रकार सम्मेलन गरी यात्राको बारेमा जानकारी गराउनेछ ।
