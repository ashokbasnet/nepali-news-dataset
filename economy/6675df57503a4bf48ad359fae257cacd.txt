बरम्ची खोला आयोजनाबाट विद्युत उत्पादन सुरु

सिन्धुपाल्चोक, मंसिर २० – साढे दुई वर्षअघि, २०७२ वैशाख १२ गतेको भूकम्पबाट क्षतिग्रस्त सिन्धुपाल्चोकको बरम्ची साना जलविद्युत आयोजनाबाट ३१ महिनापछि फेरि उत्पादन सुरु भएको छ । 
खोलामा पानी घटेको कारण हाल १ दशमलव ८ देखि २ मेगावाट विद्युत उत्पादन भइ लामोसाँघुमा रहेको सव–स्टेशनमार्फत राष्ट्रिय प्रशारण लाइनमा जोडिएको आयोजना प्रमुख एम थापाले जानकारी दिनुभयो ।
निजी क्षत्रको युनिक हाइडेल प्रालिद्वारा निर्माण भएको यो आयोजना ४ दशमलव २ मेगावाट क्षमताको छ । जुगल गाउँपालिकाअन्तर्गत साविक बरम्ची गाविसको बरम्ची खोलामा सञ्चालित क्षतिग्रस्त यो आयोजनालाई मर्मत गरी २०७३ साउन ४ गते सञ्चालनमा ल्याइए पनि बाढी र पहिरोले तीन दिनपछि आयोजनालगायत सर्वसाधारणको जग्गा जमिनसमेत पुरेको थियो । 
भू–गर्भविदका अनुसार पेनस्टक पाइप राखिएको स्थान कमजोर भू–भाग भएका कारण झण्डै २५० मिटर सुरुङ मार्ग निर्माणको लागि अध्ययन गर्ने सोचाइ भइरहेको आयोजना प्रमुख थापाले बताउनुभयो । 
लामो समयसम्म आयोजना बन्द भई पटकपटक मर्मत गर्नु पर्दा आयोजनाले करोडौँ घाटा बेहार्नुपरेको बताइएको छ । रासस
