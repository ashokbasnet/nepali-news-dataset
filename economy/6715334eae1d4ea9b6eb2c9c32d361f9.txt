नयाँ सामान र लोडसेडिङको विकल्प खोजी (फोटो फिचर)

काठमाडौ, चैत २४ – काठमाडौको भृकुटीमण्डपमा शनिबार सुरु भएको विद्युतीय सामानहरुको प्रदर्शनीमा अवलोकनकर्ता बाक्लै चहलपहल छ ।
एकै ठाउँमा चाहिएका सबै विद्युतीय सामान छानीछानी लिन पाइने भएकाले उपभोक्तालाई सजिलो भएको छ । तत्कालै सामान नचाहिनेहरु पनि कुन सामान कहाँ पाइदो रहेछ, बजारमा नयाँ के आएका रहेछन् भनेर हेर्न पुगेका छन् । प्रदर्शनीमा ग्राहकले मन परेको सामान र गुणस्तर हेरेर किन्न सक्ने प्रचार प्रसार संयोजक पुरुषोत्तम अधिकारीले बताउनुभयो ।
प्रर्दशनीमा बत्ती, तार, स्वीच, ट्रान्सफर्मर जस्ता इलेक्ट्रिकल सामान अनि विजुलीको सहायतामा चल्ने बिभिन्न इलेक्ट्रोनिक्स सामानहरु पनि छन् । घर अफिस सजाउने थरिथरि आकार प्रकार र रङका बत्ती, भान्साका सामान र लोडसेडिङमा घर उज्यालो पार्ने इन्भर्टर, युपिएस र सोलार प्रणाली पनि बिक्री र प्रदर्शनमा छन् । प्रदर्शनीमा नेपालमै बनेको विद्युतीय भोटिङ मेसिन, टोल सुरक्षाका लागि विद्युतीय साइरन पनि राखिएको छ । पानी तान्ने मोटरहरु, तौल गर्ने मेसिन  अनि विद्युतीय कार र स्कुटर पनि प्रदर्शनीमा छन् ।
पहिले पहिलेका प्रदर्शनीमा स्टलहरु पसलजस्ता मात्र देखिनेमा यसपाली सजावटमा ध्यान दिएर अन्तराष्ट्रिय स्तरको बनाइएको आयोजक नेपाल विद्युतीय ब्यवसायी महासंघले जनाएको छ । १ सय ९६ वटा स्टलमा नेपालसहित भारत र चीनमा उत्पादित सामानहरु छन् । विदेशी ब्राण्डहरुले नेपाली एजेन्ट मार्फत स्टल राखेका छन् ।
विद्युतीय सामानमध्ये केवुलमा मात्र नेपाल आत्मनिर्भर रहेको र अरु सामानहरु विदेशी रहेको महासंघका कार्यसमिति सदस्य तथा प्रदर्शनीका प्रचार संयोजक पुरुषोत्तम अधिकारीले बताउनुभयो । नेपालमा प्रयोग हुने विद्युतीय सामानमध्ये ९० प्रतिशतभन्दा बढी विदेशी सामान रहेका उहाँको भनाई छ । नेपालमा वर्षमा १ खर्ब रुपैयाँको विद्युतीय सामानको कारोबार हुने अनुमान नेपाल विद्युतीय ब्यवसायी महासंघको रहेको छ । सातौ वर्ष आयोजना भएको यसवर्षको प्रदर्शनी मंगलबार सकिनेछ ।
तस्बिरहरुः विनोद ढकाल/उज्यालो ।
