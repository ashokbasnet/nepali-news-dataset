नेपाल लगानी सम्मेलनः झण्डै १४ खर्ब लगानीको प्रतिबद्धता, सबै भन्दा धेरै चीनबाट

काठमाडौं फागुन २० – सरकारले अपेक्षा गरेको भन्दा झण्डै १३ गुणा बढी लगानी प्रतिबद्धता बटुल्दै नेपाल लगानी सम्मेलन सकिएको छ ।
लगानी सम्मेलनबाट १३ खर्ब ५२ अर्ब रुपैयाँको लगानी प्रतिबद्धता प्राप्त भएको लगानी बोर्डका प्रमुख कार्यकारी अधिकृत महाप्रसाद अधिकारीले बताउनुभयो । सरकारले लगानीयोग्य क्षेत्र भनी पहिचान गरेका नौ क्षेत्रमा एक खर्ब लगानीको प्रतिबद्धता आउने अपेक्षा गरेको थियो ।
सम्मेलनमा सबैभन्दा बढी चिनियाँ लगानीकर्ताले ८ खर्ब ३० अर्बको लगानी गर्ने प्रतिबद्धता जनाएका छन् । यस्तै बङ्गलादेशबाट सहभागी भएका लगानीकर्ताले दुई खर्बभन्दा लगानी गर्ने विश्वास दिलाएका छन् । 
भारतका लगानीकर्ताले ३१ अर्ब ७० करोडको लगानी गर्ने वाचा गरेका छन् ।  सम्मेलनमा सहभागी जापान र बेलायतका लगानीकर्ताले एक÷एक खर्बको लगानी गर्ने प्रतिबद्धता व्यक्त गरेका छन् । सम्मेलनमा श्रीलङ्का, मलेसिया लगायतका देशका लगानीकर्ताले नेपालमा लगानी गर्ने इच्छा जाहेर गरेका छन् ।  
नेपाल लगानीका लागि आकर्षक गन्तव्य हो भन्ने विश्वास दिलाएर लगानीको प्रतिबद्धता ल्याउन सफल भएको उद्योगमन्त्री जोशीले बताउनुभयो । ‘नेपालमा लगानीको वातावरण छ भन्ने सन्देश अन्तर्राष्ट्रिय समुदायमा प्रवाह गर्न सक्यौं, अब प्रतिबद्धता गरे अनुसारको लगानी भित्र्याउन हामी पहल पनि गर्छौ’ उद्योगमन्त्री जोशीले भन्नुभयो ।
सम्मेलनको समापन गर्दै उद्योगमन्त्री नवीन्द्रराज जोशीले विदेशी लगानीकर्ता नेपालमा लगानी गर्न उत्साहित रहेको बताउनुभयो । सम्मेलनमा ऊर्जा, पूर्वाधार, पर्यटन, सूचना प्रविधि, वित्तीय क्षेत्र, खानी तथा खनिज, कृषि तथा वनजन्य उत्पादन लगायतका क्षेत्रसँग सम्बन्धित छुट्टाछुट्टै कार्यपत्र प्रस्तुत गरेका थिए ।
