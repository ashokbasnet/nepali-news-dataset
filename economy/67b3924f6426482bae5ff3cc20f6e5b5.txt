बजारमा तरुल प्रशस्त, बिक्री भने बढेन

काठमाडौ, मंसिर २१ – काठमाडौमा प्रशस्त भित्रिएपनि तरुलको कारोबार बढ्न सकेको छैन । तरकारीको मुख्य थोक बजार कालिमाटीमा अहिले दैनिक ६० टनसम्म तरुल भित्रिने गरेको छ । तर कारोबार भने आधामात्रै हुने बिक्रेताहरुले बताएका छन् ।

 

माघेसंक्रान्तिका बेला बढी बिक्री हुने भएपनि कात्तिक लागेपछि नै काठमाडौमा तरुल भित्रने गरेको छ । आलु मंहगो भएका बेला उपभोक्ताले त्यसको विकल्पमा तरुल किन्ने गरेकाले अहिले आलु धेरै महंगो नभएपछि तरुलको बिक्री नबढेको बिक्रेताको भनाई छ ।

दैनिकजसो भित्रिएपनि खास कारोबार भने पुसको अन्तिम हप्तामा मात्रै बढ्ने बिक्रेताहरु बताउँछन् । अहिले तरुल २६ देखि २८ रुपैयाँ किलो थोक भाउमा किनबेच भएको छ ।

यसैबीच, आलु कम भित्रिएकाले भाउ बढ्ने संभावना देखिएको छ । अहिले काठमाडौको साँखु र काभ्रेको नालामा उत्पादन भएको आलु बजारमा बिक्री भएको छ । पोहोर यो समयमा नयाँ आलु पर्याप्त आएर राख्ने ठाउँको अभाव हुने गरेकोमा यसवर्ष निकै कम मात्रै आएको बिक्रेताहरुले बताएका छन् ।

कम आएकाले भाउ पनि पोहोरको तुलनामा झण्डै १० रुपैयाँ महंगो भएको छ । बिक्रेताका अनुसार अब केही दिन भित्रै काभ्रेको पाँचखाल, नुवाकोट र बाराको कलैयामा उत्पादन भएको आलु बजारमा ल्याउने तयारी भएपनि ती ठाउँबाट पनि कम आए आलुको भाउ अझै महंगिने छ ।
