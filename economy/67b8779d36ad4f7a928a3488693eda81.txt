आर्थिक वर्षको पहिलो दिन सुनको भाउ घट्यो

काठमाडौं, साउन १ – आर्थिक वर्षको पहिलो दिन मंगलबार सुनचाँदीको भाउ घटेको छ ।
तोलाको १ सय ५० रुपैयाँले घटेर सुन ५० हजार ७ सय ५० रुपैयाँमा कारोबार भइरहेको छ ।
चार दिनसम्म एउटै भाउमा कारोबार भएको सुन सोमबार ५ सय रुपैयाँले बढेर ५० हजार ९ सय रुपैयाँ तोला पुगेको थियो ।
अन्तर्राष्ट्रिय बजारमा भाउ घटेको र डलरको बिनिमय दर पनि घटेकाले सुनको भाउ स्थानीय बजारमा पनि घटेको व्यवसायीहरुले बताएका छन् ।
मंगलबार अन्तर्राष्ट्रिय बजारमा सुन प्रतिऔंस १२ सय ८० डलर छ भने डलरको विनिमय दर ९५ रुपैयाँ ४० पैसा छ ।
यस्तै चाँदीको भाउ तोलामा १५ रुपैयाँले घटेर ८ सय २० रुपैयाँ कायम भएको सुनचाँदी व्यवसायी महासंघले जनाएको छ ।
