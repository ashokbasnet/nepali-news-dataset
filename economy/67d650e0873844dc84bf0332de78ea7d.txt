बुढीगण्डकी आयोजनाको मुआब्जा वितरण सुरु

किरण लोहनी/गोरखा ।
गोरखा, फागुन १२ – बुढीगण्डकी जलविद्युत आयोजनाको डुवान क्षेत्रमा पर्ने गोरखामा जग्गाधनीहरुलाई मुआब्जा बाँड्न थालिएको छ । जिल्ला प्रशासन कार्यालय गोरखामार्फत प्रभावितहरुलाई मुआब्जा बाँड्न थालिएको हो । 
पहिलो चरणमा गोरखाको घ्याल्चोक, भूम्लीचोक र दुर्बङमा मुआब्जा बाँड्न लागिएको छ । तीन गाविसको झण्डै १ हजार घरधुरीको ४ हजार ४१ रोपनि जग्गा डुबानमा पर्नेछ । जसअनुसार दर्बुङको १ हजार ९सय २३, घ्याल्चोकको १ सय ८२ र भुम्लीचोकको ३ कित्ता जग्गा छ ।  दर्बुङको ३ हजार ६ सय १० रोपनी जग्गाका लागी २ अर्ब ३९ करोड ३ लाख ८९ हजार ९ सय १७ रुपैयाँ मुआब्जा दिनुपर्नेछ ।
यस्तै, घ्याल्चोकको ४ सय १७ रोपनी जग्गाका लागी २६ करोड ३५ लाख ४७ हजार ३ सय २८ रुपैयाँ मुआब्जा दिनुपर्नेछ । भुम्लीचोकको १३ दशमलव ५ रोपनी जग्गाका लागि ९२ लाख २२ हजार ५ सय रुपैयाँ मुआब्जा दिनुपर्ने आयोजनाले जनाएको छ । यस क्रममा अहिलेसम्म ३२ जनाको खातामा मुआब्जा वापतको रकम जम्मा गरिएको सहायक प्रमुख जिल्ला अधिकारी नेत्रप्रसाद शर्माले बताउनुभयो । 
मुआब्जा वापत उनीहरुले ४ करोड ७२ लाख ७८ हजार ५ सय २१ रुपैयाँ बुझेका हुन् । अहिलेसम्म पैसा बुझ्नेमा १ लाख रुपैयाँदेखि ८० लाख रुपैयाँसम्म पाउने रहेका छन् । तीन गाविसमा १ हजारभन्दा बढीको जग्गा डुवानमा पर्नेछ । मुआब्जाका लागि ७ सय भन्दा बढीले निवेदन दर्ता गराइसकेको आयोजना विकास समितिका कार्यकारी निर्देशक गोपाल बस्नेतले बताउनुभयो । 
प्रभावितहरुले मुआब्जा पाउनका लागि सुरुमा आवश्यक प्रमाण सहित निवेदन दिनुपर्ने छ । निवेदनमा लेखिएको ब्यहोरा आयोजना विकास समितिको कार्यालयले रुजु गरेपछि मुआब्जा वापत पाउने रकम किटान गरि प्रशासन कार्यालयलाई जानकारी गराउने र बैङ्कमा रकम जम्मा गर्ने ब्यवस्था छ । मुआब्जा पाउने प्रभावितहरुले सदरमुकामस्थित राष्ट्रिय वाणिज्य बैङ्कमा शुन्य मौज्दातमा खाता खोल्न सक्नेछन् । 
त्यहीँ जम्मा भएको पैसा आवश्यकता अनुसार झिकेर लैजान सक्ने ब्यवस्था मिलाइएको सहायक  प्रमुख जिल्ला अधिकारी शर्माले बताउनुभयो । मुआब्जा वितरणकै लागि जिल्ला प्रशासन कार्यालयको खातामा २ अर्ब ५० करोड रुपैयाँ पठाइएको आयोजना विकास समितिले जनाएको छ ।
जिल्ला मुआब्जा निर्धारण समितिले डुवान क्षेत्रमा पर्ने जग्गालाई ११ प्रकारमा विभाजन गरि मुआब्जा तोकेको थियो । सबभन्दा कमसल जग्गाको प्रतिरोपनी ५ लाख २५ हजार र राम्रो जग्गाको ८ लाख ३५ हजार रुपैयाँ मुआब्जा तोकिएको छ । तर बुढीगण्डकी जलविद्युत आयोजना विकास समिति गठन भएपछि जग्गा किनेका डुवान क्षेत्र भित्र स्थायी बसोबास नभएकाहरुले प्रतिरोपनी ३० प्रतिशत कम मुआब्जा पाउनेछन् । 
बुढीगण्डकी जलविद्युत आयोजनाका कारण गोरखाको १४ गाविस प्रभावित हुनेछन् । ति गाविसको ३० हजार रोपनी भन्दा बढी जग्गा डुवानमा पर्ने आयोजना विकास समितिले बताएको छ ।
