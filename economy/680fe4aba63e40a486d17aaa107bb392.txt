गोरु पाल्ने दुःखले हाते ट्याक्टरतर्फ किसानहरु

नवीनराज कुइँकेल (इमेज)लमजुङ, असार १७ । पहाडी जिल्ला लमजुङमा खेत जोत्न हाते ट्रयाक्टरको प्रयोग बढ्न थालेको छ ।गोरु पाल्ने झन्झटले कृषकहरु आधुनिक हाते ट्रयाक्टरतर्फ आकर्षित भएका हुन् । धमाधम भैरहेको धान रोपाइँमा खेत जोत्न, सम्याउन हाते ट्याक्टरको प्रयोग गरिएको छ ।बेसीसहर नगरापालिका–२ उदिपुर फलियासाँघुका किसान दिलबहादुर श्रेष्ठले दुई वर्षदेखि गोरुको सट्टा हाते ट्याक्टरले खेत जोत्न थालेको बताए ।सुन्दरबजार पाउँदीका नन्दलाल गुरुङको खेतपनि ट्याक्टरले नै जोतियो ।लमजुङका फाँट रहेका स्थानहरु भकुन्डे, उदिपुर, चिती, भोटेओडार, सुन्दरबजार, परेवाडाँडा, भोर्लेटार, इशानेश्वरलगायतका ठाउँमा हाते ट्याक्टरबाटै खेत जोतिएका छन् ।एक हल गोरुले एक दिनमा जोत्ने काम हाते ट्याक्टरले एक घन्टामै सक्ने भएकाले पनि किसानहरु यान्त्रीकरणतर्फ आकर्षित भएको जिल्ला कृषि विकास कार्यालयले जनाएको छ ।वरिष्ठ कृषि विकास अधिकृत कृष्णभद्र अधिकारीले जिल्लामा चालु आर्थिक वर्षमा ६० ओटा ‘पावरटिलर’ अनुदानमा वितरण गरिएको बताए ।आगामी वर्ष थप ७० ओटा पावरटिलर अनुदानमा वितरण गर्ने कार्यालयले जनाएको छ ।लमजुङका अधिकांश ठाउँमा एक हल गोरुको १६ सय रुपैयाँ लिइँदै आएको छ ।हलगोरु र हली पाउन हप्तौंसम्म पालो कुर्नुपर्ने बाध्यताले पनि किसानहरुलाई हाते ट्याक्टरको प्रयोगतर्फ आकर्षित गराएको हो ।हाते ट्याक्टरको प्रयोगले लागत र समयमा बचत हुने गरेको किसानहरु बताउँछन् ।
