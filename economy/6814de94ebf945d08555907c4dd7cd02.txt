पोखरामा फुड फेष्टिवल सुरु

पोखरा, मंसिर १३ –पोखरामा बिहीबार दोस्रो सिटी रेवान महोत्सव तथा फुड फेष्टिबल सुरु भएको छ ।
पर्यटन प्रवर्द्धन, सामाजिक सेवा, उपभोक्ताको हित र लोक संस्कृतिको विकास गर्ने उद्देश्यले पोखरा नगर रेष्टुरेण्ट तथा बार एशोसिएशनले आयोजना गरेको महोत्सव मंसिर २३ गतेसम्म चल्नेछ ।
नयाँबजारको प्रदर्शनी केन्द्रमा सुरु भएको महोत्सवको कास्कीका नवनिर्वाचित सभासद्हरु यज्ञबहादुर थापा, शारदा पौडेल, रविन्द्र अधिकारी र सिता गिरी ओलीले उद्घाटन गर्नुभयो ।
महोत्सवमा खानाका परिकारको प्रतियोगिता, राष्ट्रिय स्तरको खुल्ला लोकदोहोरी प्रतियोगिता, गृहणी महिला नृत्य प्रतियोगिता, दैनिक उपभोग्य वस्तुको प्रदर्शनी, स्थानीय उत्पादनको प्रदर्शनी, बाल उद्यान र कलाकारहरुको प्रस्तुति रहने मुल आयोजक समितिका अध्यक्ष केपी शर्माले जानकारी दिनुभयो ।
महोत्सवमा विभिन्न व्यवसायका एक सय १०, रेष्टुरेण्टका १२, सामाजिक संघ संस्था, सुरक्षा र स्वास्थ्यका ८ गरी एक सय ३० वटा स्टल राखिएका छन् । महोत्सवका लागि २७ लाख २० हजार खर्च लाग्ने तथा महोत्सवबाट २९ लाख ७० हजार आम्दानी हुने अपेक्षा गरिएको प्रचार प्रसार समितिका संयोजक दीपक तिमिल्सिनाले जानकारी दिनुभयो ।
महोत्सव दुई लाख दर्शकले अवलोकन गर्ने अपेक्षा आयोजकको छ । महोत्सव अवलोकन गर्न सर्वसाधारणका लागि ५० र विद्यार्थीका लागि ३० रुपैयाँ टिकट शुल्क तोकिएको छ ।
