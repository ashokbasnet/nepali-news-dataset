बजेट सस्तो लोकप्रियता कमाउने प्रयास : कांग्रेस नेता, कसले–के भने ?

काठमाडौं, जेठ १५ । शनिबार सार्वजनिक आर्थिक वर्ष २०७३/७४ को बजेटबारे राजनीतिक दलका नेताहरुले मिश्रित प्रतिक्रिया दिएका छन् ।प्रमुख प्रतिपक्षी नेपाली कांग्रेसका नेताहरुले बजेटलाई सस्तो लोकप्रिता कमाउने प्रयास भनी टिप्पणी गरेका छन् भने सत्तापक्षका नेताहरुले कार्यान्वयनमा चुनौती रहेको बताएका छन् ।नेकपा माओवादी केन्द्रका अध्यक्ष पुष्पकमल दाहालले बजेटमा मुलभूत सहमति रहेको र केही विषयमा रहेको धारणापछि सार्वजनिक गरिने बताए ।एमाले सांसद एवं पूर्वअर्थमन्त्री भरतमोहन अधिकारीले बजेट महत्वकांक्षी भएपनि सबै मिलेर कार्यान्वयन गर्नुपर्ने बताए ।तर, नेपाली कांग्रेसका सांसद एवं पूर्वअर्थमन्त्री रामशरण महतले बजेटले वित्तीय अराजकता निम्त्याउने दाबी गरे ।नेपाली कांग्रेसका सांसद एवं पूर्वअर्थमन्त्री महेश आचार्यले बजेटको ‘साइज’मात्रै ठूलो भएको र कार्यान्वयन हुन नसक्ने बताए ।यस्तै, राप्रपा नेपालका प्रमुख सचेतक दिलनाथ गिरीले पनि बजेट वितरणमुखी र सस्तो लोकप्रियताका लागिमात्रै ल्याइएको टिप्प्णी गरे ।
