बेलायतले नेपाललाई पाँच अर्ब दिने

काठमाडौं, वैशाख ३ – बेलायतको अन्तर्राष्ट्रिय विकास विभाग (डिएफआइडी)ले नेपाललाई ५ अर्ब २१ करोड रुपैयाँ दिने भएको छ । डिएफआइडीले नेपाल सरकारको आर्थिक विकास सम्बन्धी एजेण्डाका लागि प्राविधिक र वित्तीय सहयोगस्वरुप ५ अर्ब २१ करोड रुपैयाँ दिने भएको हो ।
सहयोग दिने सम्बन्धमा अर्थ मन्त्रालय र डिएफआइडीबीच बिहीबार सम्झौता भएको छ । अर्थसचिव सुमनप्रसाद शर्मा र डिएफआइडीका नेपाल प्रमुख डा. गेल मार्जेटीले सम्झौतामा हस्ताक्षर गर्नुभयो ।
सम्झौता अनुसार, डिएफआइडी दिने सहयोगको परिचालनका लागि अर्थ मन्त्रालय, राष्ट्रिय योजना आयोग, नेपाल राष्ट्र बैंक र डिएफआइडी नेपालका प्रतिनिधि रहेको समिति गठन गरिने छ । सहयोग रकम पूर्वाधारमा सार्वजनिक निजी लगानीको प्रवद्र्धन, आर्थिक नीतिको विकास र सुधार तथा वित्तीय क्षेत्रको स्थायित्वका लागि खर्च हुने छ ।
