सरकारद्वारा पेट्रोलियम व्यवसायीसँग स्पष्टिकरण माग

काठमाडौं, चैत १५ - पेट्रोलियम तथा ग्यास कारोबार निजी क्षेत्रलाई खुला गरेको विरोधमा उत्रिएका पेट्रोलियम व्यवसायीलाई सरकारले विरोध गर्नुको लिखित कारण सोधेको छ ।

देशव्यापी हड्तालको तालिका सार्वजनिक गरेका व्यवसायीलाई मन्त्रालयमै बोलाएर वाणिज्य तथा आपूर्ति मन्त्रालयले विरोध गर्नुको लिखित कारण सोधेको हो ।

मन्त्रालयले पेट्रोलियममा निजी क्षेत्रको प्रवेश गर्न ल्याएको नियम आदेशले कहा“नेर अप्ठ्यारो परेको हो कारण खुलाएर लिखित स्पष्टिकरण दिन भनेको छ ।

सरकारले जारी गरेको नियमन आदेशप्रति पेट्रोलियम व्यवसायीले नै असन्तुष्टी जनाएपछि त्यस्को कारण मागिएको मन्त्रालयका सहसचिव दीपक सुवेदी जानकारी दिनुभयो ।

उहाँले व्यवसायीको जवाफ आएपछि आवश्यक अध्ययन गरेर संबोधन गर्ने पनि बताउनुभयो । निगमको ४३ वर्षदेखिको एकाधिकार तोड्दै सरकारले गएको फागुन ३० गते पेट्रोलियममा निजी क्षेत्रको प्रवेश खुल्ला गर्न पेट्रोलियम तथा ग्यास कारोबार (नियमन) आदेश लागू गरेको हो ।

सरकारी निर्णयको खारेजको माग गर्दै  नेपाल पेट्रोलियम डिलर्स राष्ट्रिय एशोसिएशन, नेपाल एलपी ग्यास उद्योग संघ र नेपाल पेट्रोलियम ट्यांकर ढुवानी व्यवसायी महासंघले चैत २५ गतेदेखि देशभर पेट्रोलियम पदार्थको कारोबार ठप्प पार्ने चेतावनी दिएका छन् ।
