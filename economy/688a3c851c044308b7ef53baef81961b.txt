आयल निगमले ऋण नपाउँदा तेल अभाव कायमै

काठमाडौ, जेठ २६– नेपाल आयल निगमले ऋण स्वरुप पाउने भनिएको रकम अझै पाएको छैन । सरकारी उदासिनताका कारण ऋण समयमै नपाएको निगमले बताएको छ । नागरिक लगानी कोषले भने दुई किस्ता गरेर निगमलाई रकम उपलब्ध गराउने भएको छ ।

 

कोषले १ अर्ब रुपैंया ऋणमध्ये पहिलो किस्तामा शुक्रवार वा आउँदो आइतबार ७० करोड रुपैँया दिने र त्यसपछि बाँकी रकम दिने बताएको छ । नागरिक कोषले रकम दिएपनि तत्कालै पेट्रोलियम पदार्थको आपूर्ति सहज नहुने निगमका प्रवक्ता मुकुन्द ढुङगेलले बताउनुभयो ।

उहाँका अनुसार शनिवार र आइतबार दुई दिन इन्डियन आयल कर्पोरेशन आइओसी बन्द हुने भएकाले तत्काल आपूर्ति सहज हुने सम्भावना छैन । कोषले उपलब्ध गराउने भनिएको १ अर्ब रुपैंया ऋण प्राप्त भए पनि त्यो दिगो समाधान नएकाले तेलको सहज आपूर्तिका लागि मूल्य अभिवृद्धि कर बापतको १ अर्ब १५ करोड पाउनु पर्ने निगमको भनाई छ ।

बजारमा तेलको अभाव बढेपछि काठमाडौ उपत्यकाका केही पम्प बन्द छन् भने केहीमा गाडी र मोटरसाइकलको लामो लाइन छ । डिजेल अभावकै कारण काठमाडौमा अघिल्ला दिनहरुको तुलनामा शुक्रवार गाडी पनि कम चलेका छन् ।
