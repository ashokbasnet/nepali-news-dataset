सुर्खेत -काठमाडौ नियमित हवाई उडान

प्रकाश पन्त/उज्यालो । सुर्खेत, पुस २६ - बुद्ध एयरले सुर्खेत काठमाडौ नियमित उडान सुरु गरेको छ । विहीवार दिउसो पौने ४ बजे काठमाडौबाट उडेको बुद्ध एयरको जहाज सुर्खेत विमानस्थलमा अवतरण गरेको हो । 

सुर्खेत विमानस्थलको धावन मार्ग २ सय मिटर बढाइएपछि पहिलो पटक बुद्ध एयरले हवाई सेवा सुरु गरेको हो ।

१८ सिटे जहाज विमानस्थलमा अवतरण गर्दा होटेल अर्गनाईजेसन सुर्खेतले यात्रु तथा चालक दलका सदस्यलाई भव्य स्वागत गरेको छ । जहाजमा चालक दलका ३ सदस्य, १२ जना विदेशी यात्रु र ६ जना नेपाली यात्रुहरु थिए ।

जहाजका पाइलट एसवी भटटराईले पहिलो पटक भएपनि जहाज अवतरण गर्न कुनै समस्या नभएको बताउनुभयो । उहाँले सानो जहाज सजिलै अवतरण गर्न सकिए पनि भौगोलिक अवस्थाले गर्दा ठुला जहाज अवतरण गर्न भने कठिन हुने दावी गर्नुभयो ।

बुद्ध एउरले सुर्खेत काठमाडौं नियमित उडान सुरु गरेपछि सुर्खेतलगायत मध्यपश्चिमकै पर्यटन विकासमा टेवा पुग्न होटेल अर्गनाईजेसन सुर्खेतका अध्यक्ष लोमनकुमार बुढाले बताउनुभयो ।

यस्तै सुर्खेत उद्योग बाणिज्य संघका सचिव उदीराम डाँगीले पनि सुर्खेतको विकासमा टेवा पुग्ने विश्वास व्यक्त गर्नुभयो । उहाँले जहाजको भाडादर बढी भएकोले त्यसलाई केही कम गर्न समेत सुर्खेत उद्योग बाणिज्य संघले पहिल गरिरहेको दावी गर्नुभयो ।
