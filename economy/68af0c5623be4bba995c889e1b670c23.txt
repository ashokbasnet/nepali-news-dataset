बजेट रकमान्तर गरेर अर्थमन्त्रीको जिल्लामा थुपारेपछि लेखा समितिमा खैलाबैला

पी.टी.लोप्चन/उज्यालो ।
काठमाडौं, माघ २४ – संसदबाट पास भएको बजेट रकमान्तर गरेर अर्थमन्त्री कृष्णबहादुर महराको जिल्लामा थुपारेपछि संसदको सार्वजनिक लेखा समितिमा खैलाबैला मच्चिएको छ । 
चालु आर्थिक वर्षको पुँजीगत बजेट अपेक्षाकृत रुपमा खर्च हुन नसक्नुको कारण र उपायबारे लेखा समितिले आयोजना गरेको छलफलमा राजनीतिक पहुँचको आधारमा आफूखुसी रकमान्तर गरेको भन्दै सांसदहरुले सरकारको ध्यानाकर्षण गराएका हुन् । 
छलफलमा बोल्दै सांसद विकास लम्सालले नियम मिचेर रकमान्तर गर्नु आर्थिक अनुशासनहीनताको पराकाष्ठ भएको भन्दै आक्रोश व्यक्त गर्नुभयो । ‘संसदले पास गरेको बजेटका लागि १४ वटा चरण पार गरेर आएको योजनाले अख्तियारी पाएको छैन, तर जो मन्त्री हुन्छ उसैले चोर दुलोबाट रकमान्तर गरी आर्थिक अनुशासन भत्काउन लागेपछि कसरी आर्थिक अनुशासन कायम हुन्छ ?’ सांसदले लम्सालले प्रश्न गर्दै भन्नुभयो ‘यसरी रकमान्तर हुँदै जाने हो भने नियमित योजनाहरुले बजेट नपाउने र शक्तिको दुरुपयोग गरी रकमान्तर गर्ने हो भने विकासको अवस्था लथालिङ्ग हुन्छ ।’ 
समितिका सदस्य रामहरि खतिवडाले शक्तिको आडमा रकमान्तर गर्ने प्रवृत्तिको अन्त्य हुनुपर्ने बताउनुभयो । उहाँले रकम रोल्पामा मात्र पुसको अन्तिम हप्ता ११ करोड ७७ लाख रुपैयाँ रकमान्तर गरिएको भन्दै रकमान्तर गरिएको योजनाको लामो सूची प्रस्तुत गर्नुभयो ।
संसदले पास गरेको बजेट खर्च गर्न निर्दिष्ट गरेको शीर्षकबाट अरु क्षेत्रमा खर्च गर्न ऐनद्वारा नै रकमान्तर गर्नुपर्छ । ऐनबाट एक शीर्षकमा खर्च गर्न व्यवस्था गरेको रकम अप्रर्याप्त भएर वा अरु कुनै कारणले सार्नु परेमा संसद्बाट नै पास गरेर सार्न सकिने प्रावधान भएपनि सरकारले आफू खुसी रकमान्तर गर्दै आएका छन् । 
सरकारले गएको पुसको अन्तिम साता विभिन्न शीर्षकमा विनियोजन गरेको रकम रोल्पाको बाघमारा सिलौरीघाटमा १५ लाख, सुलीचौर प्युठान मोटरबाटोलाई ५९ लाख, सुलीचौर छिर्ने प्युठान बाटोका लागि ५० लाख, छवाङ रावाखोलालाई ५० लाख, बूढीगाउँ जुगर गैरीगाउँका लागि १ करोड ५० लाख, झिगिङ रिबीङ बाघडोर सडक १ करोड, तहबन सेखतलाई २० लाख, जाजरकोट कुमेरलाई १ करोड ५० लाख रुपैयाँ रकमान्तर गरेको छ । 
जवाफमा अर्थ सचिव डा. शान्तराज सुवेदीले विभिन्न जिल्लाबाट माग भएर आएका  आयोजनाहरुमा रकमान्तर गरिएको र ती निश्चित जिल्ला तथा व्यक्तिमा जाने सैद्धान्तिक तथा नीतिगत व्यवस्था नभई पुरानो रोगको नियमितता भएको जवाफ दिनुभयो । उहाँले  व्यक्ति हेरेर नभई तल्लो तहमा तत्काल प्रतिफल दिने, रोजगारी सिर्जना हुने, लगानी बृद्धि हुने र सडक उपभोक्तालाई राहत हुने साना खालका योजनाहरुमा रकमान्तर गरिएको बताउनुभयो ।
