कर तिर्नेलाई छुटै छुट

कमल पराजुली/उज्यालो
काठमाडौ, भदौ २९ – धेरै पैसा कमाउने वकिल, डाक्टर लगायतका पेशाकर्मीहरुले कर छलेको भन्दै अनुसन्धान भैरहेका बेला सरकारले कर तिर्ने चाहनेहरुलाई भने छुटैछुटको व्यवस्था गरेको छ ।
सरकारले यो बर्षको बजेटमा सूर्ती तथा मदिराजन्य वस्तुमा अन्तशुल्क बढाउने बाहेक अरु करका दरमा कुनै परिवर्तन नगरेकोले लक्ष्य अनुसारको कर उठाउन र करको दायरामा आउनेको सँख्या बढाउन यस्तो छुट, मिनाहाको स्किम ल्याएको हो ।
अहिले पनि नेपालको कुल जनसंख्याको ४ प्रतिशत भन्दा कम नै करको दायरामा छन् । त्यसैले यो बर्ष सरकारले करको दायरामा आउनेको संख्या बढाउने मूल लक्ष्य लिएको छ । अहिले १० लाख मानिस करको दायरामा छन् ।
आन्तरिक राजस्व बिभागका महानिर्देशक टंकमणि शर्माले भन्नुभयो ‘यो बर्षमा थप २ लाख लाई करको दायरामा ल्याउँछौं ।’ तर करको दायरामा आउनेको संख्या बढाउने कुरा मात्रै अहिलेको समस्या समाधान होईन् ।
अहिले पनि करको दायरामा आउने सबैले कर बुझाउँदैनन् । तथ्याङ्क अनुसार दायरामा आएकामध्ये आधाले मात्रै समयमा कारोबारको बिबरण र कर बुझाउँछन् । त्यसैले यसरी समयमा बिबरण नबुझाउनेहरुलाई पनि समेट्ने गरी स्किम ल्याइएको महानिर्देशक शर्माको भनाई छ ।
कर तिर्नेलाई कस्तो छ त छुटको ब्यबस्था ?

आर्थिक बर्ष २०६८÷६९ वा त्यो भन्दा अगाडिदेखि आय बिबरण नबुझाएका करदाताले २ बर्षको बिबरता र कर असोज २० गते सम्म बुझाए त्यसअघिको बर्षको कर बुझाउनु पर्दैन भने शुल्क र ब्याज पनि मिनाहा हुन्छ ।
मुल्य अभिबृद्धि कर भ्याटमा दर्ता भएको तर २०६८÷६९ वा त्यो भन्दा अगाडिदेखि बिबरण र कर नबुझाएका करदाताले त्यसको बिबरण पौष मसान्तभित्र बुझाए त्यसमा लाग्ने जरिवाना, थप दस्तुर र ब्याज मिनाहा हुन्छ ।
अहिलेसम्म स्थायी लेखा नम्बर नलिएकाहरुले पौष मसान्त भित्र स्थायी लेखा नम्बर लिएर २ बर्षको आय बिबरण र कर बुझाएमा त्यसअघिको कर, शुल्क तथा ब्याज मिनाहा हुन्छ ।
पत्रकार, सञ्चार गृह तथा प्रकाशन गृहले २०६८÷६९ को कर योग्य आय बिबरण पेश गरि त्यसमा लाग्ने कर तिरि स्थायी लेखानम्बर लिएमा त्यसअघिका बर्षको आय बिबरण तथा कर, शुल्क तथा ब्याज मिनाहा हुन्छ ।  
सहकारी सस्थाले पछिल्ला २ बर्षको कारोबार बिबरण र त्यसमा लाग्ने कर तिरेमा त्यसअघिका बर्षहरुमा गरेको आयमा लाग्ने कर, शुल्क र ब्याज मिनाहा हुन्छ ।
कुखुराको अण्डा राख्ने क्रेट उत्पादन गर्ने उद्योगलाई भ्याट नलाग्ने ब्यबस्था गरिएकोले गत आर्थिक बर्षमा तिर्न बाँकि कर, जरिवाना, थप दस्तर र ब्याज मिनाहा ।
भ्याटमा दर्ता नभएका तर २०६८÷६९ सम्म २० लाख भन्दा धेरैको कारोबार गरेर पनि कम देखाई आयकर तिरेर मिसम्याच प्रकरणमा परेका करदाताले पौष मसान्त सम्म स्वयं घोषणा गरि फरक परेको बिक्रि अंकको तोकिएको दरमा भ्याट बुझाएमा त्यसैलाई अन्तिम मानिने ।
ईंट्टा उद्योगहरु पौष मसान्त भित्र मुल्य अभिबृद्धि कर भ्याटमा दर्ता भएमा त्यस्ता उद्योगले त्यसपूर्व गरेको कारोबारको कर,थप दस्तुर, ब्याज र जरिवाना मिनाहा हुने ।

सरकारले करको दायरामा आउनेको संख्या बढाउन बजेट मार्फत नै ल्याएको यी स्किमहरुलाई कार्यान्वयन गर्न अहिले आन्तरिक राजस्व विभाग लागि परेको छ ।
यता ठूलो परिमाणमा आम्दानी गर्ने तर करको दायरामा नआउने र कर पनि नतिर्नेहरुमाथि राजस्व अनुसन्धान विभागले अनुसन्धान शुरु गरेको अबस्थामा अहिलेसम्म कर छल्नेहरुलाई छिटो भन्दा छिटो स्किमको उपयोग गरेर थप हुनसक्ने छापा र अनुसन्धानबाट बच्ने राम्रो मौका हुन सक्छ ।  
सरकारले यो सबै छुट र मिनाहाको ब्यबस्था उद्योगी ब्यबसायीकै सुझाबमा गरेको बताएको छ । यद्यपी केही ब्यबसायीले आफैं यसको बिरोध गरेका छन् । नियमित कर तिरिरहेकाहरुलाई कुनै हौसला अथवा अन्य कुनै व्यवस्था नगरेको सरकारले करको दायरामै नआउने र कर छल्नेहरुलाई भने छुट र मिनाहाको ब्यबस्था गरेर आफूहरुमाथि अपमान गरेको उनीहरुको भनाई छ ।
नेपाल उद्योग बाणिज्य महासंघको राजस्व समितिका सभापति जगदिशप्रसाद राठीले पनि सरकारले बिभिन्न कारणले कर तिर्ने नसकेर समस्यामा परेका ब्यबसायीलाई कर छुट दिने व्यवस्था गर्नु राम्रो भए पनि यसले नियमित कर तिरिरहेका ब्यबसायीहरु सरकार प्रति रुष्ट बनेको बताउनुभयो ।
