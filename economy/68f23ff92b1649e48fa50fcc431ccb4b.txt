६ जलविद्युत आयोजनाको विद्युत सर्भे लाइसेन्स खारेज

लमजुङ, भदौ ३ – लमजुङमा संचालनका लागि दर्ता गरिएका ६ वटा जलविद्युत आयोजनाको विद्युत सर्भे लाइसेन्स खारेज भएको छ । लाइसेन्सलाई सही सदुपयोग नगरेको र समयमै विद्युत उत्पादन नगरेको भन्दै ६ वटा सरकारले खारेज गरेको हो ।

 

लाइसेन्स खारेज हुनेहरुमा केटोन हाइड्रोपावर कम्पनीले निर्माण गर्न लागेको ४२ मेगावाट क्षमताको मस्र्याङदी ३ जलविद्युत आयोजना, अन्नपूर्ण रिनुयवल इनर्जी प्रालिले निर्माण गर्न लागेको १ दशमलब २ मेगावाट क्षमताको किचे खोला, ४ मेगावाटको अपर चेपे, ३ दशमलब ५ मेगावाटको चेपे खोला, १ दशमलब ५ मेगावाटको लाङ्दी खोला र ५० मेगावाटको मस्र्याङदी सातौँ छन् ।

आयोजनाहरुले तोकिएको समय सीमाभित्र आयोजनाको विद्युत उत्पादन सर्भे नगरी लामो समय गुज्रेका कारण सरकारले त्यस्ता आयोजनाहरुको सर्भे लाइसेन्स खारेज गरेको हो । लमजुङमा एउटै ब्यक्ति र संस्थाले दर्जनौ खोलाहरु दर्ता गरेर राखेपनि विद्युत उत्पादनमा भने चासो देखाएका छैनन् ।

तत्कालीन माओवादी नेतृत्वको सरकारले १० वर्षमा १० हजार मेगावाट विद्युत निकाल्ने संकल्प अनुरुप लमजुङले पनि जिल्लामा १० वर्षमा एक हजार मेगावाट बढि विद्युत उत्पादन गर्ने लक्ष्य राखेको थियो । लक्ष्य अनुरुप काम हुन नसक्दा लमजुङमा १० बर्षमा १ हजार मेगावाट क्षमताको विद्युत उत्पादन हुने सम्भावना कम हुँदै गएको छ ।

सम्बन्धित निकायहरुले यसबारेमा सामान्य चासो देखाएपनि आफू अनुकूल नभएकाले जलविद्युत निर्माण र यस क्षेत्रमा लगानी गर्न अप्ठ्यारो मानिरहेका छन् । यसकारण दर्ता भएका खोलाहरु कागजमै सीमित बनेका छन् ।
