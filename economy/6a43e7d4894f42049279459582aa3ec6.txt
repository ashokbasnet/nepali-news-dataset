कर्मचारीलाई सित्तैमा बिजुली नबाँड्न अख्तियारको निर्देशन

काठमाडौं, मंसिर ५ — अख्तियार दुरुपयोग अनुसन्धान आयोगले विद्युत प्राधिकरणका कर्मचारीलाई निशुल्क बाँड्दै आएको विद्युत सुविधा खारेज गर्न निर्देशन दिएको छ । अख्तियारका प्रवक्ता ईश्वरी प्रसाद पौडेयालले सोमबार विज्ञप्ती जारी गरि विभिन्न कारण देखाई प्राधिकरणले करोडौंको बिजुली आफ्ना कर्मचारीहरुलाई बितरण गरेको भन्दै यस्तो कार्यलाई तत्काल रोक्न निर्देशन दिनुभएको हो । 

 

‘नेपाल विद्युत प्राधिकरणले विभिन्न कारण देखाई बिगत देखि नै करोडौंको बिजुली आफ्ना कर्मचारीहरुलाई निशुल्क बितरण गर्दै आएको कुरालाई स्वच्छ र उचित मान्न सकिएन’, अख्तियारको विज्ञप्तीमा भनिएको छ । निशुल्क विद्युत वितरण गर्ने कार्य तत्काल रोक्न प्राधिकरण संचालक समितिलाई अख्तियारले भनेको छ । 

 

यस्तै विद्युत प्राधिकरण भन्दा बाहिर छुट्टै अस्तित्वमा रहेका विभिन्न आयोजनामा कार्यरत कर्मचारीहरुलाई प्राधिकरणमै फिर्ता गर्न पनि अख्तियारले निर्देशन दिएको छ । 

 

आयोगले विद्युत चोरी गरि उपभोग गर्ने व्यवसायी तथा व्यक्तिको तीन पुस्ते विवरण सार्वजनिक गर्न विद्युत प्राधिकरणलाई निर्देशन दिएको छ । विद्युत वक्यौता रकम तिर्न पटक पटक समय दिँदा पनि अटेर गरेको भन्दै प्राधिकरणलाई तिर्नुपर्ने रकम सहित तीन पुस्ते विवरण सार्वजनिक गर्न अख्तियारले निर्देशन दिएको हो । 

 

अख्तियारले हिउँदमा विद्युत आपूर्ति कम हुने अवस्थालाई मध्यनजर गरी विद्युत चोरी नियन्त्रण गर्न र नियमित अनुगमनको व्यवस्था गर्न पनि सरकारलाई निर्देशन दिएको छ । विद्युत चोरी गर्नेलाई आवश्यक कानूनी कारबाही गर्न, विद्युत महशुल र बाँकी बक्यौता समेत असुलउपर गर्न तदारुकताका साथ कारबाही अगाडि बढाउन भनिएको छ ।
