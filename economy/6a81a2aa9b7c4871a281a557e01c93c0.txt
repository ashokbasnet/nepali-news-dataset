सुनचाँदीको भाउ घट्यो, अभाव कायमै

काठमाडौं, फागुन ७ – सुन र चाँदीको भाउ आज घटेको छ । शुक्रबारको भाउमा १ सय रुपैंयाले घटेर आज ५४ हजार रुपैंया तोलामा सुनको कारोबार भएको नेपाल सुनचाँदी व्यवसायी संघले जनाएको छ । 

 

यस्तै चाँदी पनि तोलामा ५ रुपैंया घटेको छ । आज चाँदी १ हजार ७५ रुपैंयामा किनबेच भईरहेको छ । 

बजारमा सुनको अभाव 

 

माग अनुसार आपूर्ति नहुँदा एक महिनादेखि बजारमा सुनको अभाव भएको छ । विवाहको लगन सुरु भएपछि सुनका गहनाको बिक्री बढे पनि आयात कोटा नबढेकाले अभाव भएको हो । बजारमा एक महिनायता आवश्यक सुन नपाएको व्यवसायी बताउँछन् । 

 

हाल सरकारले बैंकहरूमार्फत दैनिक १५ किलो सुन ल्याउने पाउने व्यवस्था गरेको छ । तर विवाहका सिजनमा दैनिक ४० किलोभन्दा बढी माग हुने व्यवसायीको भनाई छ । नेपालीले विवाहलगायतका अन्य शुभकार्यमा सुनलगायत बहुमूल्य धातु प्रयोग गर्ने भएकाले वैशाख, जेठ, असोज, मंसिर, माघ र फागुनमा बिक्री बढ्ने गर्छ । 

 

एक साताअघि भन्सार महसुल वृद्धि भएपछि पनि सुनको आयात कोटा बढेको छैन । बजार मागअनुसार व्यवसायीले पनि सुन आयात गर्न पाउने व्यवस्था नगरेसम्म समस्या समाधान नहुने सुनचादी ब्यबसायी सघका अध्यक्ष तेजरत्न शाक्यले बताउनुभयो ।
