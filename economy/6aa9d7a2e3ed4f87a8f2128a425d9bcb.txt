कर्णालीको सिमी काठमाडौंमा

काठमाडौं, जेठ १७ - कर्णाली अञ्चलमा उत्पादन भएको स्वादिलो सिमी राजधानीका उपभोक्ताले खान पाउने भएका छन् ।
खाद्य संस्थानले कर्णालीको सिमीलाई पहिलो पटक राजधानी ल्याएर बिक्री वितरण सुरु गरेपछि राजधानीका उपभोक्ताले त्यो सिमीको स्वाद चाख्न पाउने भएका हुन् ।
संस्थानले कर्णाली अञ्चलका जुम्ला, हुम्ला, कालीकोट, मुगु र डोल्पाबाट सङ्कलन गरेको सिमी केही दिनअघि काठमाडौं ल्याएर बिक्री वितरण सुरु गरेको हो ।
कर्णाली अञ्चलमा प्रतिकिलो १ सय १० रुपैयाँमा खरिद गरेको सिमी संस्थानले बाग्मती अञ्चल कार्यालयको गोदाम थापाथलीमा बिक्री वितरण सुरु गरेको छ । संस्थानले पहिलो चरणमा १२ क्वीटल सिमी राजधानी भित्र्याएको छ । संस्थानले उपभोक्तालाई प्रतिकिलो १ सय ५० रुपैयाँमा सिमी उपलब्ध गराउने छ ।
