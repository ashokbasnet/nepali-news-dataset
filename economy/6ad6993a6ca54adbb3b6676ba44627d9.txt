बजेटमा निर्धारित पुँजीगत खर्चको लक्ष्य पुरा नहुने

काठमाडौं, बैशाख ५ - चालु आर्थिक बर्षमा बजेटमा निर्धारित पुँजीगत खर्चको लक्ष्य पुरा नहुने भएको छ । चैत मसान्तसम्म कुल विनियोजित बजेटको ३४ प्रतिशत मात्रै खर्च भएको छ । बजेटको  ब्यबस्था अनुसार बैशाख, जेठ र असारमा बिनियोजित बजेटको ४० प्रतिशत भन्दा धेरै रकम खर्च गर्न नपाईने भएकोले चालु आर्थिक बर्षको अन्त्यसम्ममा पुँजीगत खर्च ७० प्रतिशतको हाराहारीमा मात्रै हुने निश्चित भएको छ ।

 

अर्थमन्त्रालयले दिएको तथ्याङक अनुसार चैत मसान्तसम्म २२ अर्ब ११ करोड मात्रै पुँजीगत खर्च भएको छ । त्यसबाहेक २ अर्ब ७६ करोड बस्तुगत सहायता अन्तर्गत खर्च भएको छ । चालु बजेटमा ७२ अर्ब पुँजीगत खर्च गर्ने लक्ष्य राखेपनि ६५ अर्ब मात्रै हुने संशोधित अनुमान थियो । तर यो लक्ष्य पनि पुरा नहुने भएको छ । चैत मसान्तसम्म कुल २ खर्ब सरकारी खर्च भएको छ । पुँजीगत खर्च बढ्न नसकेपनि राजस्व वृद्धिदर भने उत्साहजनक रहेको अर्थ सचिब कृष्णहरि बाँस्कोटाले जानकारी दिनुभयो । उहाँका अनुसार चैत महिनामा राजस्व वृद्धिदर १८ प्रतिशत छ ।

चैत महिनामा २५ अर्ब राजस्व संकलन गर्ने लक्ष्य राखिएकोमा लक्ष्य भन्दा २ अर्ब धेरै संकलन भएको छ । चालू आर्थिक बर्षमा कुल २ खर्ब ४१ अर्ब राजस्व संकलन गर्ने लक्ष्य रहेकोमा अहिलेसम्म १ खर्ब ७२ अर्ब राजस्व संकलन भएको छ । फागुनसम्म लक्ष्य भन्दा ४ अर्ब कम संकलन भएकोमा चैतको तथ्याङक आएपछि २ अर्ब मात्रै कम भएको छ ।
