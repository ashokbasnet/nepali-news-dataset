अत्यावश्यक खाद्य वस्तुको एमआरपी तोक्न कठिनाई

सेन्छेलुङ लिम्बु/ उज्यालो । काठमाडौं, मंसिर २८ – कानुनी जटिलताका कारण अत्यावश्यक खाद्य वस्तुहरुको अधिकतम् खुद्रा बिक्री मूल्य (एमआरपी) तोक्न कठिनाई भएको छ । दशैँताकादेखि लागू भएको एमआरपी गएको शनिबार तोक्ने तथा परिमार्जन गर्ने सरकारी तयारी भएपनि दुई थरी कानुनका कारण कठिनाई भएको हो ।

 

आवश्यक पदार्थ नियन्त्रण (अधिकार) ऐन, २०१७ मा कुनै आवश्यक पदार्थको बिक्री वा खरिद मूल्य निर्धारण गर्न पाउने व्यवस्था भएपनि प्रतिस्पर्धा प्रबद्र्धन तथा बजार संरक्षण ऐन, २०६३ मा कुनै पनि वस्तु वा सेवाको बिक्री वा खरिद मूल्य कसैले पनि तोक्न नपाउने उल्लेख छ ।

यसअघि आपसी सहमतिमा मात्रै एमआरपी तोकिएको र अब कानुनी रुपमा एमआरपी तोक्न नसकिने व्यवसायीहरुको जिकिर छ । नेपाल चेम्बर अफ कमर्शका अध्यक्ष सुरेशकुमार बस्नेतले अब आफूहरु खुद्रा मूल्य तोकेर हिड्न नसक्ने बताउनुभयो ।

तर वाणिज्य तथा आपूर्ति व्यवस्थापन विभागका निर्देशक प्रेमप्रसाद पौडेलले कानुनी व्यवस्थाका आधारमा एमआरपी तोकिएको दावी गर्नुभयो ।

अत्यावश्यक खाद्य वस्तुहरुको एमआरपी तोकिएपछि तुलनात्मक रुपमा सहज आपूर्ति र कालोबजारी कम भएको विभागको विश्लेषण छ ।
