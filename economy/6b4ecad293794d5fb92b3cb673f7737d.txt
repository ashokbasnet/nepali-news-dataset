पोखरामा गोलभेँडा महँगो भयो

पोखरा, बैशाख ३ - पोखरामा गोलभेँडाको भाउ बढ्न थालेको छ । गोलभेंडा बढी उत्पादन हुने तराईका जिल्लाहरुमा उत्पादन घटेसँगै गोलभेँडा महङ्गिएको हो ।

चैतको अन्तिम साताको तुलनामा योसाता गोलभेँडाको भाउ ३० प्रतिशतले बढेको कृषि उपज बजार संचालक समिति पोखराका अध्यक्ष रामकृष्ण दुवाडीले जानकारी दिनुभयो ।

अघिल्लो साता थोकमूल्य १५ रुपैयाँ प्रतिकिलो रहेको गोलभेँडा बढेर अहिले २५ देखि ३० रुपैयाँ प्रतिकिलोमा पुगेको छ । पोखरामा सबैभन्दा बढी सर्लाहीको लालबन्दीबाट गोलभेँडा आयात हुने गरेको छ ।

लालबन्दीबाट मात्रै १५ टनभन्दा बढी आयात हुने गरेकोमा अहिले घटेर ७ टनमा झरेको व्यवसायीहरुले बताएका छन् । पोखरामा दैनिक करिब १५ मेट्रिक टन गोलभेंडा खपत हुने गरेको छ ।

स्थानीय स्तरमा निकै कम मात्रै उत्पादन हुने गरे पनि चितवन, धादिङ्ग लगायतका जिल्लाहरुबाट गोलभेंडा आयात हुने गरेको छ । सिजनमा कास्कीमा मात्रै दैनिक ५ टनभन्दा बढी उत्पादन हुने गरेको छ ।
