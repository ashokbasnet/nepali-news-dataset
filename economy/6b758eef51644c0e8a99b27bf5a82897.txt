रुम्जाटारमा उडान सञ्चालनको माग

ओखलढुंगा, असार १३ – मर्मतका लागि दुई वर्षदेखि बन्द गरिएको रुम्जाटार विमानस्थलमा हवाइ सेवा सञ्चालन गर्न जिल्लाका सरोकारवालाले माग गरेका छन् ।
जिल्ला विकास समिति र उद्योग वाणिज्य संघले आयोजना गरेको सर्वपक्षीय छलफलमा उनीहरुले विमानस्थलको धावनमार्ग कालोपत्रे सकिएकाले अब छिटै उडान सञ्चालनको पहल गर्नुपर्ने बताएका हुन् ।
प्रमुख जिल्ला अधिकारी गणेश भट्टरार्इले धावनमार्ग उडानका लागि तयार भइसकेको बताउनुभयो । ‘पार्किङस्थलको काम नसकिएपनि धावनमार्ग उडानका लागि तयार छ,  भट्टराईले भन्नुभयो ‘सुनकोशीमा पनि पुल नहुँदा रुम्जाटार विमानस्थल एक मात्र विकल्प हो ।’  सुनकोशी पुल नबन्दा ओखलढुंगा, खोटाङ र सोलुखुम्बुबाट काठमाडौ र तराई जाने यातायात चल्न सकेका छैनन् ।
तीन वर्ष पहिले ठेकेदार कम्पनी एपेक्स रौताहा कन्ट्रक्सनले विमानस्लथको कालोपत्रेको काम थालेको थियो । मर्मतका सबै काम नसकिएपनि धावनमार्गको काम सकिएकाले जिल्लाका सरोकारवालाले हवाई सेवा सञ्चालनको माग गरेका हुन् । सर्वपक्षीय भेलाको निर्णय सहित नागरिक उड्ड्यन प्राधिकरणलाई ध्यानाकर्षण गराइने एमाले नेता नेत्रप्रसाद भट्टराईले जानकारी दिनुभयो ।
सुनकोशीमा पुल नबन्दा विकल्पको रुपमा रहेको रुम्जाटार विमानस्थलमा उडान समेत नहुँदा जिल्लाबासी मारमा परेका छन् । यातायातको असुविधाका कारण जिल्लामा दैनिक उपभोग्य वस्तु महङ्गो छ ।
