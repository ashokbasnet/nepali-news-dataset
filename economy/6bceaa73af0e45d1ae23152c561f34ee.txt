एनआरएन अध्यक्ष घलेले काठमाडौंमा पाँच तारे होटल बनाउने

काठमाडौं, असोज २४ – गैरआवासीय नेपाली संघ (एनआरएन) का अध्यक्ष शेष घलेले चार वर्षको तयारीपछि काठमाडौंमा पाँच तारे होटल निर्माणको घोषणा गर्नुभएको छ ।
एनआरएनका अध्यक्ष घलेले शुक्रबार काठमाडौंमा पत्रकार सम्मेलन गरि ८ अर्ब रुपैयाँको लागतमा पाँच तारे होटल निर्माणको घोषणा गर्नुभएको हो ।
काठमाडौंको कान्तिपथमा निर्माण गरिने शेराटन नामक होटलको शनिबार प्रधानमन्त्री सुशील कोइरालाले शिलान्यास गर्ने कार्यक्रम छ । शेराटन ब्राण्डमा विश्वका ७० वटा मुलुकमा ४ सय वटा होटल सञ्चालनमा छन् । घलेको स्वामित्वमा रहेको एमआइटी ग्रुप होल्डिङसले शेराटन होटल निर्माणको खर्च जुटाउनेछ । अस्ट्रेलियाको मेलवर्नमा मुख्यालय रहेको एमआइटी ग्रुप होल्डिङसले शिक्षा र घरजग्गाको क्षेत्रमा काम गर्दै आएको छ ।
घलेले २ वर्षभित्र निर्माण सम्पन्न गरिसक्ने लक्ष्यसहित होटल बनाउन लागेको बताउनुभयो । उहाँका अनुसार १४ रोपनी क्षेत्रफलमा १७ तलाको होटल निर्माण गरिने छ । होटल निर्माणका लागि डिजाइन तयार गरी नक्सा पास भइसकेको एमआइटी ग्रुप होल्डिङस नेपालले जनाएको छ । एमआइटी ग्रुप होल्डिङसका प्रमुख घलेले होटल निकै सुविधासम्पन्न बनाउने बताउनुभयो ।
होटलमा २ सय १८ वटा गेष्टरुम र सुइट तथा करिब १ हजार सिट क्षमताको सभाकक्ष निर्माण गरिने छ । होटल निर्माणका क्रममा करिब ५० हजार जनाले तथा सञ्चालनमा आएपछि ४ सय ५० जनाले रोजगारी पाउने एमआइटी ग्रुप होल्डिङस प्रालिले जनाएको छ । सन् २०१८ को फेब्रुअरी महिनाबाट होटल सञ्चालनमा ल्याउने लक्ष्य लिइएको छ । होटलको व्यवस्थापन तथा संचालन सिंगापुरको स्टारवुड ग्रुपले गर्ने छ । स्टारवुड ग्रुपलाई होटलको व्यवस्थापनमा विश्वमै अग्रणी मानिन्छ ।
