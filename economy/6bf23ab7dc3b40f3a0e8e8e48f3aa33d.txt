सगरमाथा आरोहणको हीरक महोत्सव मनाइने

काठमाडौं, चैत २८ - पर्वतारोहीद्वय सर एडमन्ड हिलारी र तेन्जिङ नोर्गे शेर्पा विश्वको सर्वोच्च शिखर सगरमाथाको चुचुरोमा पुगेको दिनको स्मरण गर्दै ६० औं हीरक महोत्सव मनाइने भएको छ ।
हिमालयन एक्सपेडिसन र तेन्जिङ हिलारी एभरेस्ट म्याराथोनद्वारा विहीवार राजधानीमा आयोजित पत्रकार सम्मेलनमा सगरमाथाको आधार शिविरमा मे २९ मा आयोजना हुने म्याराथन दौडमा विभिन्न मुलुकका १ सय ३ जना धावकले भाग लिने जानकारी दिइयो ।
पाँच हजार ३ सय ८५ मिटर उचाइँमा रहेको आधार शिविरको खुम्बु क्षेत्रबाट सुरु हुने दौडमा नेपालका ६५ प्रतियोगीसहित अष्ट्रेलिया, बेलायत, अमेरिका, जर्मनी, नेडरल्यान्ड्स, न्यूजिल्यान्ड, स्वीडेन र स्कटल्यान्डका खेलाडीको सहभागिता रहने हिमालयन एक्सपेडिसनका अध्यक्ष विक्रम पाण्डेले जानकारी दिनुभयो ।
ओपन क्याटागोरी, फरेन क्याटागोरी र फिमेल क्याटागोरीमा  सञ्चालन गरिने प्रतियोगिताहरूमा प्रथम, द्वितीय र तृतीय हुने धावकहरूलाई एक लाखरु रुपैयाँसम्मको पुरस्कारको व्यवस्था गरिएको छ ।
बेलायती राजदूतावासका कार्यवाहक राजदूत गे ह्यारिसनले सगरमाथा आधार शिविरमा ६० औं वर्षगाँठका अवसरमा मनाइने यस महोत्सवबाट दुई मुलुकबीचको सम्बन्ध अझ प्रगाढ हुने विश्वास व्यक्त गर्नुभयो ।
