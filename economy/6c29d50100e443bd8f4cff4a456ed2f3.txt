सुदूरपश्चिममा पेट्रोलियम पदार्थको चर्को अभाव

बिमल बिष्ट/उज्यालो । डोटी, जेठ ११– सुदुरपश्चिमका पहाडी जिल्लामा खाना पकाउने ग्याँस, पेट्रोल, डिजल र मट्टितेलको चर्को अभाब भएको छ । झण्डै एक महिनादेखि बिभिन्न ठाउँमा भएका बन्दका कारण डोटी, अछाम, डडेल्धुरा, बझाङ, बाजुरा, दार्चुलामा पेट्रोलियम पदार्थको अभाव भएको हो ।

 

पेट्रोल र डिजल नभएपछि यातायातका साधन कम मात्रै चलेका छन् । होटलहरु पनि बन्द गर्ने अवस्था आइसकेको ब्यवसायीहरुले बताएका छन् ।

लामो बन्द खुलेपनि तराईका जिल्लाबाट सहज आपुर्ति गर्न नसकिएको ब्यापारीहरुले बताएका छन् । पेट्रोलपम्पहरुसंग पर्याप्त भण्डारण क्षमता नभएका कारण समस्या भएको  नेपाल आयल निगम दिपायलले जनाएको छ ।

बजारमा ग्याँस अभाबका कारण होटेल तथा नास्ता पसल समेत बन्द गर्ने अबस्था आएको दिपायल पिपल्लाका होटेल ब्यापारी मोहन पातलीले बताउनुभयो । ‘ग्याँस र मट्टितेल नहुँदा खाना खान आउने ग्राहकलाई फर्काउनुपरेको छ’ उहाँले भन्नुभयो ।

कैलालीबाट प्रहरीले स्कटिङ्ग गरेर पठाएका केही मालबाहक गाडीले मात्र खाद्यान्न ढुवानी गरेकाले खाद्यान्न पनि पर्याप्त छैन । केही खाद्यान्न ब्यापारीहरुले राखेपनि कृतिम अभाब देखाएर कालाबजारी गरिरहेका छन् । यस्ता कालाबजारी गर्नेलाई प्रमाणको आधारमा कारबाही गर्ने डोटी उद्योग वाणिज्य संघले जनाएको छ ।
