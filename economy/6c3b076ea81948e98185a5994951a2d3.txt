सुन व्यवसायी छक्क

काठमाडौं, फागुन ११ - यसपाली विवाहको सिजनमा पनि सुनको कारोबार आशा गरे जति नभएकोमा सुन व्यवसायीहरु छक्क परेका छन् ।
गएको वर्ष यो महिनामा दैनिक ४० किलो भन्दा बढी कारोबार भएकोमा यसपाली आधा जति मात्र कारोवार भएको नेपाल सुन चाँदी व्यवसायी महासंघका पूर्व अध्यक्ष तेजरत्न शाक्यले बताउनु भयो । शाक्यका अनुसार अन्तर्राष्ट्रिय बजारमा सुनको भाउमा भएको उतारचढाव र नेपालको राजनीतिक अस्थिरताका कारण सुन बजारमा निराशा छाएको हुन सक्छ । 
यसपाली आशा गरिए अनुसार फागुन महिनामा लगन भएपनि बजार शुन्य जस्तै भएको ललितपुर सुनचाँदी व्यवसायी संघका निवर्तमान अध्यक्ष रुपकुमार शाक्यले बताउनुभयो ।  लगन भएपनि अर्डर नआएको र सुनको भाउमा केही कमी आएपनि बजारमा चहलपहल नभएकोमा शाक्यले आश्चर्य व्यक्त गर्नुभयो ।
शुक्रबार देखि नै सुनको भाउ तोलामा ५२ हजार रुपैयाँ कायम छ ।
