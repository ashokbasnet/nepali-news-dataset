संसदबाट चार विधेयक पारित, यी हुन् पारित भएका विधेयक

फाइल फोटोकाठमाडौं, भदौ १६ । व्यवस्थापिका–संसदले कर्मचारी सञ्चयकोष (नवौं संशोधन) विधेयक, २०७३ लाई सर्वसम्मतिले पारित गरेको छ ।

संसदको विहीबारको बैठकमा अर्थमन्त्री कृष्णबहादुर महराले उक्त विधेयक परित गरियोस् भनी प्रस्ताव पेस गरेका थिए ।

यसअघि उक्त विधेयकमाथिको छलफलमा भाग लिँदै नेपाल मजदुर किसान पार्टीका सांसद डिल्लीराज काफ्लेले कर्मचारी सञ्चयकोषको रकम ऊर्जाको विकासलगायत सामाजिक सुरक्षाका क्षेत्रमा लगाउन विशेष कार्ययोजना आवश्यक रहेको भनी सदनको ध्यानाकर्षण गराएका थिए ।

बैठकमा सांसदहरुले उठाएको प्रश्नको जवाफ दिँदै अर्थमन्त्री महराले ‘विधेयकमा सामाजिक सुरक्षाको भाव पैदा गरेको तथा कोषले आफैं वा अरु संघ–संस्थासँग मिलेर ऊर्जालगायत विभिन्न उत्पादनका क्षेत्रमा लगानी गर्ने वातावरण तय गरेको छ’–भने ।

लेखापरीक्षण पहिलो संशोधन विधेयक पनि पारित अर्थ समितिको प्रतिवेदनसहितको लेखापरीक्षण (पहिलो संशोधन) विधेयक, २०७३ सदनले विहीबार पारित भएको छ ।

यसअघि, अर्थमन्त्री कृष्णबहादुर महराले उक्त प्रस्ताव पारित गरियोस् भनी पेस गरेका थिए ।

उक्त प्रस्तावमा उठाइएको प्रश्नको जवाफ दिँदै मन्त्री महराले लेखापरीक्षणसम्बन्धी सम्पूर्ण विषयलाई सरकारी लेखापरीक्षणको दायरामा ल्याउने प्रयास गरिएको बताए ।

नेपाल राष्ट्र बैंक दोस्रो संशोधन विधेयक पारितव्यवस्थापिका–संसदले नेपाल राष्ट्र बैंक (दोस्रो संशोधन) विधेयक, २०७३ लाई पारित गरेको छ ।

यसअघि, बैठकमा अर्थमन्त्री महराले उक्त प्रस्ताव पारित गरियोस् भनी बैठकमा प्रस्ताव प्रस्तुत् गरेका थिए ।

विधेयकमाथिको छलफलमा नेपाल मजदुर किसान पार्टीका सांसदले भाग लिएका थिए ।

बैठकमा सांसदले राखेको जिज्ञासाको जवाफ दिँदै अर्थमन्त्री महराले ‘सामन्तवादी अर्थतन्त्रलाई समाजवादी अर्थतन्त्रमा जान संविधानले बाटो खोलेको छ, त्यसैले आजको वस्तुगत यथार्थलाई नजरअन्दाज गर्न नमिल्ने’ धारणा राखे ।

उनले भने–‘राष्ट्र बैंकको पुँजीबृद्धि गरिएको, बैंकको सेवालाई जनतातर्फ फर्काइएकाले विधेयकमा धेरै नयाँ विशेषता बनेको छ, यसले राष्ट्र बैंकको क्षमतामासमेत बृद्धि गर्नेछ ।’

निक्षेप तथा कर्जा सुरक्षण कोष विधेयक निक्षेप तथा कर्जा सुरक्षण कोष विधेयक, २०७३ विहीबार सदनबाट बहुमतले पारित भएको छ ।

व्यवस्थापिका–संसदको विहीबारको बैठकमा अर्थमन्त्री कृष्णबहादुर महराले उक्त विधेयक पारित गरियोस् भनी प्रस्ताव प्रस्तुत् गरेका थिए ।

उक्त विधेयकमाथिको छलफलमा नेकपा माओवादी केन्द्रका सांसद जनकराज जोशी र नेपाल मजदुर किसान पार्टीका सांसद डिल्लीप्रसाद काफ्लेले भाग लिएका थिए ।

बैठकमा सांसदले उठाएको जिज्ञासालाई शान्त तुल्याउनेक्रममा अर्थमन्त्री महराले ‘विधेयकले जनताको निक्षेप र कर्जालाई राज्यले सुरक्षा गर्ने प्रत्याभूति गरेको’ जानकारी दिए । रासस
