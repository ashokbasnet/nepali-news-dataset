भारतीय नोटको बारेमा चिन्ता, अन्योल उस्तै

विराटनगर, पुस २ – नेपाल राष्ट्र बैंकका डेपुटी गभर्नर चिन्तामणी शिवाकोटीले भारतीय पाँच सय र एक हजार रूपैयाँको नोट साट्ने बारेमा अझै समस्या रहेको बताउनु भएको छ । त्यसको सहजताको लागि पहल भइरहेको उहाँले बताउनुभयो । 
विराटनगरमा शनिबार पत्रकारसँग कुरा गर्दै डेपुटी गभर्नर शिवाकोटीले अनौपचारिक क्षेत्रमा भएको भारतीय रूपैयाँ साट्न भने राष्ट्र बैंकले कुनै पहल नगर्ने जानकारी दिनुभयो ।  
पाँच सय र एक हजार दरका भारतीय नोट बैंक तथा वित्तीय संस्थामा २ अर्ब ५२ करोड रूपैयाँ र होटल, ट्राभल एजेन्सी लगायतका व्यवसायिक क्षेत्रमा ८१ करोड गरी जम्मा ३ अर्ब ३६ करोड ९० लाख रूपैयाँ रहेको जानकारी दिनुभयो । 
भारतीय रकम व्यक्तिसँग के कति छ भन्ने विषयमा राष्ट्र बैंकले कुनै आँकलन गरेको छैन । भारतमा मजदूरी गरेर आउने, भारतीय सेनामा कार्यरतले लिने पेन्सन, औषधि उपचार र पढ्ने विद्यार्थीले जम्मा गरेको राखेको रकम साट्ने विषयमा समेत पहल भइरहेको डेपुटी गभर्नर शिवाकोटीले जानकारी दिनुभयो । उहाँले नोटका कारण वैदेशिक रोजगारीमा जाने दर घटेकोसमेत जानकारी दिनुभयो ।
