सरकारद्वारा श्रम सल्लाहाकार समितिको बैठक आह्वान

माधव दुलाल/उज्यालो, काठमाण्डौं, असोज १२ । सरकारले शुक्रवार दिउँसो केन्द्रीय श्रम सल्लाहकार समितिको बैठक बोलाएको छ । प्रधानमन्त्री डाक्टर बाबुराम भट्टराईले श्रम सल्लाहाकार समितिको बैठक बोलाउनु भएको हो ।

 

२०६६ साल माघ यता श्रम सल्लाहकार समितिको बैठक बस्न सकेको थिए । श्रम मन्त्रालयले बैठकका एजेण्डा तय गरिसकेको छ । श्रम सल्लाहकार समितिमा सरकारले जेठ ९ गते राजपत्रमा प्रकाशित श्रमिकको न्यूनतम ज्याला कार्यान्वयन उद्योगीले सर्वोच्च अदालतमा दायर गरेको रिट सामाजिक सुरक्षा कोषको कानुन बनाएर लागू गर्ने श्रम सम्वन्धी कानुनमा सुधार गर्ने विषयमा छलफल हुने श्रम मन्त्रालयका सहप्रवक्ता कृष्णहरी पुष्करले जानकारी दिनुभयो । समितिको बैठकमा चिया बगानका श्रमिकका समस्या औद्योगिक शान्ति र श्रम सम्वन्धका विषयमा पनि छलफल हुनेछ ।

सरकारले टे्रड युनियन र उद्योगीको दवावमा दुई बर्षपछि श्रम सल्लाहकार समितिको बैठक बोलाएको हो । यस्तै सरकारले बैदेशिक रोजगारीमा भएका भ्रष्टाचार ठगीबारे अध्ययन गर्न नौ सदस्यीय कार्यादल गठन गरेको छ । प्रधानमन्त्री डाक्टर बाबुराम भट्टराईले पत्र लेखेरै श्रम सचिव रामहरी अर्याललाई तत्काल बैदेशिक रोजगारीमा देखिएका समस्या समाधान गर्न निर्देशन दिए लगत्तै डाक्टर गणेश गुरुङ्गको संयोजकत्वमा कार्यदल गठन भएको हो ।

बैदेशिक रोजगारलाई कसरी मर्यादित गराउन सकिन्छ कसरी ठगी नियण्त्रण गर्न सकिन्छ भन्ने विषयमा कार्यदलले काम शुरु गर्ने श्रम मन्त्रालयका सहप्रवक्ता कृष्णहरी पुष्करले जानकारी दिनु भयो ।
