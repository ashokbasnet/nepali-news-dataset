न्यूनतम शर्त पालना गर्न पाँच गाविस असफल

नुवाकोट, असार २७ – न्यूनतम शर्त मुल्यांकनमा नुवाकोटका पाँच गाविस असफल भएका छन् ।
तोकिएको न्यूनतम शर्त पुरा नगर्ने गाविसमा बागेश्वरी, खरानीटार, सुन्दरादेवी, छाप र हल्देकालिका छन् ।
गाउँ विकास समितिले प्रदान गर्ने सेवाको प्रभावकारीता, उत्तरदायित्व बहन, पारदर्शीता, गाविसको बजेट प्रयोगको क्षमता आदि क्षेत्रमा गरिएको आर्थिक वर्ष  २०६८/०६९ को परीक्षणमा ति गाविस असफल भएको स्थानीय विकास अधिकारी रुद्रसिंह तामाङले बताउनुभयो ।
जिल्लास्तरबाट प्राप्त प्रतिवेदनको गुणस्तर परीक्षणका लागि स्थानीय विकास मन्त्रालय, वित्तीय आयोगमा पठाइए पश्चात प्राप्त परिणाममा गाविसले समयमा गाउपरिषद् सम्पन्न नगरेको, समयमा नै गाविसको आय तथा ब्यय विवरण सार्वजनिक नगरेको पाइएको हो ।
गाविसहरुको न्यूनतम शर्त मापन कार्यविधि २०६६ अनुसार १० वटा सूचकहरुमा स्वतन्त्र मूल्यांकनकर्ताले मुल्यांकन गरेका थिए । असफल गाविसहरुले आर्थिक वर्ष २०७०/०७१ मा प्राप्त हुने अनुदानको ठूलो हिस्सा गुमाउने छन् ।
