भूकम्प पीडितलाई घर बनाइदिने सरकारको क्षमता छैन : विज्ञ

काठमाडौं, वैशाख २६ – भूकम्पबाट घरवारविहिन भएका मानिसलाई घर बनाइदिने सरकारी घोषणा हावादारी भएको विज्ञहरुले बताएका छन् । रिपोटर्स क्लबले शनिबार काठमाडौंमा गरेको साक्षात्कारमा उपस्थित सत्तारुढ नेपाली कांग्रेस समर्थित विज्ञहरुले भूकम्पबाट झण्डै ६ लाख परिवार खुला आकाशमुनी वस्न वाध्य भएको तर त्यति धेरै परिवारलाई घर बनाइदिने ल्याकत सरकारसँग नभएको बताए । 
राष्ट्रिय योजना आयोगका पूर्व उपाध्यक्ष डा. शंकरप्रसाद शर्मा,  डा. जगदिशचन्द पोखरेल र डा. दिपेन्द्रबहादुर क्षेत्रीले सरकारले आफैं घर बनाइदिने कुरा व्यवहारिक नभएको भन्दै सरकारले घर बनाउन प्राविधिक सहयोग र अनुदान दिनुपर्ने बताउनुभयो । 
प्रधानमन्त्री सुशील कोइरालाले शुक्रबार व्यवस्थापिका संसद्मा भूकम्पका कारण घरवारविहिन भएकाहरुलाई सरकारले दुई वर्षभित्र घर बनाइदिने र आफैं घर बनाउन चाहनेलाई २ लाख रुपैयाँसम्म सहायता गर्ने बताउनुभएको थियो । तर विज्ञहरुले सस्तो लोकप्रियताका लागि हावादारी कुरा गर्नुभन्दा भूकम्प प्रभावितहरुका लागि सरकारले तत्काल अस्थायी शिविरको व्यवस्था गर्नुपर्नेमा जोड दिए । 
उनीहरुले ग्रामीण क्षेत्रमा एकीकृत वसोबासको विकास गर्ने गरी योजना बनाइनुपर्ने पनि बताए । साक्षात्कारमा नेपाल इन्जिनियर्स एशोसियशनका अध्यक्ष धु्रवराज थापाले  एशोसियशनले २ हजार ५ सय इन्जिनियर परिचालन गरेर काठमाडौ उपत्यकामा ३० हजार घरको अनुगमन गरिसकेको भन्दै ५० प्रतिशत घर बस्न योग्य रहेको बताउनुभयो ।
उहाँले भित्ता चर्किएका कारण रातो स्टिकर टाँस गरिएका घरहरुमा मर्मतपछि  बस्न मिल्ने पनि बताउनुभयो । नेपाल इन्जिनियर्स एशोसियशनका अध्यक्ष थापाले  भूकम्पबाट भविष्यमा क्षति हुन नदिनका लागि भवन संहिता कडाइपूर्वक लागू गरिनुपर्ने बताउनुभयो ।
