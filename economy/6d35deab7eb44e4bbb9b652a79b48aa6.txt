जाडो घटेपछि तरकारीको कारोबारमा सुधार

काठमाडौ, माघ १२ – जाडो कम हुँदै गएपछि काठमाडौ कालीमाटी तरकारी थोक बजारमा कारोबारमा सुधार हुन थालेको छ । 

मझौला तथा खुद्रा बिक्रेताका लागि बिहान ३ बजे नै बजार खुल्ने भएपनि चिसोका कारण झण्डै एक महिना बिहानको कारोबार केही प्रभावित भएको थियो ।

जाडो बढेपछि बिहान ५ बजेपछि मात्रै कारोबार हुने गरेकोमा अहिले भने ३ बजेदेखि नै कारोबार हुन थालेको थोक बिक्रेताहरुले बताएका छन् । कालिमाटी थोक बजारमा दशैं अघिदेखि बिहान ३ देखि बेलुका पाँच बजेसम्म नै कारोबार खुला गरिएको छ ।

त्यसअघि दिउँसो १२/१ बजेपछि कारोबार नहुँदा मझौला तथा खुद्रा व्यापारीहरुको बिहानै धेरै भीड हुने गरेकोमा अहिले भने दिनभर जसो कारोबार हुँदै आएको छ । बेलुकासम्म कारोबार हुने भएकाले बजारमा भित्रिएको तरकारी किनबेच कम हुने र भाउ घटाएर बेच्नुपर्ने समस्या नभएको बिक्रेताको भनाई छ ।

उनीहरुका अनुसार कालिमाटी थोक बजारमा दैनिक ६ सय देखि साढे ६ सय मेट्रिक टन तरकारी भित्रनेमा बेलुकासम्ममा सबै तरकारी बिक्री हुने भएकाले नोक्सानी हुँदैन ।
