रियल जुसमा कालो लेदो भेटियो

आश गुरुङ/उज्यालो । लमजुङ, साउन २४ - सदरमुकाम बेसीशहरको एउटा होटलमा बेच्न राखिएको रियल फ्रुट पावर नामको म्याङ्गो जुसमा अखाद्य वस्तु भेटिएको छ ।
होटलमा एक उपभोक्ताले सेवन गर्न लागेको जुसमा लेदो जम्नुका साथै कालो लेउजस्तो अखाद्य वस्तु भेटिएको हो ।
बेसीशहर नगरपालिका १०, नारायस्थान मन्दिर नजिकै रहेको लाङ्घाली होटल एण्ड कफिसप रेष्टुरेन्टमा बेच्न राखिएको रियल फ्रुट पावर नामक जुसमा अखाद्य वस्तु भेटिएको हो ।
डावर नेपाल प्रालि रामपुर टोकली बाराबाट उत्पादिन २ सय मिलिलिटरको जुसमा अखाद्य वस्तु भेटिएपछि लाङ्घाली होटलका संचालकले संचारकर्मीलाई खबर गरेका थिए ।
जुसलाई आफ्नै होटलमा उपभोक्ताले खरिद गरी सेवन गर्दा नमिठो भएको र सुईरोलाई झिकेर हेर्दा सुईरोमै अखाद्यवस्तु टाँसेर आएको होटलका संचालक दीपक रानाले बताउनुभयो । जुसमा सुईरो राख्ने ठाउँमै लपक्कै देखिने गरी कालो लेउजस्तो वस्तु टाँसेर आएपछि त्यसलाई त्यतिकै राखिएको थियो । संचारकर्मीको रोहबरमा होटल संचालकले जुसको बट्टा फोरेका थिए । फोरिएको रियल फ्रुट पावर नामक जुसभित्र सुईरो राख्ने मुखैमा कालो अखाद्य वस्तु देखिएको थियो । जुसमा समेत साना साना कनिका आकारको कालो वस्तुहरु देखिएको छ । जुसलाई सोही बट्टामा राखिएको छ । जुसको उत्पादन मिति अप्रिल २०१४ छ  ।
डावर नेपालद्वारा उत्पादित जुसमा धेरै जिल्लाहरुमा अखाद्य वस्तु तथा लेदो भेटिने गरेपनि यसबारे सरकारले सत्यतथ्य छानविन गरी कारवाही प्रक्रिया अघि बढाउन सकेको छैन । लमजुङमा यसअघि पनि यस्ता जुसहरुमा अखाद्य वस्तु भेटिएपनि प्रशासनमा लाने र सम्बन्धित ठाउँमा पु¥याउने भन्दै औपचारिकतामात्रै पुरा गर्ने गरेको उपभोक्ताको गुनासो छ ।
