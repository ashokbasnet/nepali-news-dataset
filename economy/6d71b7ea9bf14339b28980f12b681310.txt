बैंक नहुँदा स्थानीय तहका बासिन्दालाई समस्या

प्रकाश धौलाकोटी/उज्यालो ।
तेह्रथुम, असोज ३० – तेह्रथुमका चार वटा स्थानीय तहमा बैंक नहुँदा आर्थिक कारोबार गर्न कठिनाई भएको छ । दुई नगरपालिका र चार वटा गाउँपालिका गरी ६ वटा स्थानीय तहमध्ये ३ वटा गाउँपालिकाहरुमा अहिलेसम्म एउटा पनि बैंक खुलेका छैनन् । 
लालीगुराँस नगरपालिकामा माउण्ट मकालु डेभलेपमेन्ट बैंक खुलेको भएपनि सरकारी कारोबार गर्न स्वीकृतिप्राप्त छैन । सदरमुकाम म्याङलुङ्ग नगरपालिकामा मात्रै सरकारी कारोबार गर्ने नेपाल बैंक छ । पूर्वी आठराई गाउँपालिकामा दुई वर्षअघि खुलेको नेपाल बंगलादेश बैंकलाई पनि ०७४ भदौ ३० देखि सरकारी कार्यालयको सम्पूर्ण कारोबार गर्ने अनुमति राष्ट्र बैंकले दिएको छ । बाँकी मेन्छ्यायेम, फेदाप र छथर गाउँपालिकामा अहिलेसम्म एउटापनि बैंक खुलेका छैनन् । बैंक नहुँदा सर्वसाधारण, शिक्षक, स्थानीय तहका कर्मचारी र जनप्रतिनिधिलाई समेत समस्या परेको छ । 
स्थानीय तहको चुनाव भई केन्द्रको सबै अधिकार गाउँ आउँदा समेत कारोबारका लागि सदरमुकाम धाउनुपर्ने बाध्यता ग्रामीण भेगका नागरिकमा रहेको आठराई छथर गाउँपालिकाका अध्यक्ष सन्तवीर लिम्बूले बताउनुभयो । 
बैंकको कामकै लागि चार घण्टासम्म पैदल हिँडेर सदरमुकाम आउन बाध्य हुनुपर्ने अवस्था अझै कायमै रहेको छथरबासीको गुनासो छ । ‘गाउँमा बैंकको शाखा छैन । त्यसैले हरेक आर्थिक कारोबारका लागि सदरमुकाम आउनै पर्ने बाध्यता छ’ गाउँपालिकाका अध्यक्ष तिगेलाले भन्नुभयो । चालू आर्थिक वर्षको बजेट वक्तव्यमार्फत सरकारले वृद्धभत्ता, पेन्सनलगायत स्थानीय तहमा जाने सबै प्रकारका भुक्तानी बैंकमार्फत गर्नुपर्ने व्यवस्था गरेको छ । 
तर, हाल यहाँका सबै स्थानीय तहमा बैंक स्थापना भइनसक्दा स्थानीयबासीले समयमै भुक्तानी पाउन सकेका छैनन् । सरकारले गत चैत २९ गते सबै स्थानीय तहमा शाखा खोल्न बैंकलाई निर्देशन दिएको थियो । तर अहिलेसम्म बैंक खोल्नुपर्ने स्थानहरुमा बैंक खोलिएका छैनन् । पुर्वाधार अभाव, सुरक्षा, वित्तीय संकटलगायत विभिन्न कारण देखाएर बैंकहरुले शाखा स्थापनामा ढिलाई गरिरहेका छन् । 
सदरमुकाम म्याङलुङ्गमा भने नेपाल बैंक, कृषि विकास बैंकसहित अन्य झण्डै एक दर्जन निजी बैंक भए पनि कृषि विकास बैंक, नेपाल बैंकलगायत आधा दर्जनभन्दा बढी निजी बैंकले सेवा दिइरहेका छन् । सरकारले स्थानीय तहमा जाने सबै बजेट गाउँपालिकाको खातामा पठाएको छ । 
स्थानीय तह भित्र काम गर्ने सबै क्षेत्रका कर्मचारी, शिक्षकको तलबसमेत गाउँपालिकामै गएको छ । जसको कारण चालु आर्थिक वर्षको पहिलो चौमासिकको तलव भत्ता, सामाजिक सुरक्षा भत्ता लगायत रकम निकासा गर्न समेत झन्झट भएको स्थानीय तहका कर्मचारीहरुले बताएका छन् । ‘प्रक्रिया सबै गाउँमा मिलाउनुपर्छ, पैसा निकाल्न सदरमुकाम आउनु पर्छ’, फेदाप गाउँपालिकाका कार्यकारी अधिकृत सुमन लिङ्देनले भन्नुभयो । 
गाउँपालिकामा कर्मचारी व्यवस्थापनसमेत भइनसकेको अवस्थामा पहिलेभन्दा अहिले बढी समस्या भोग्नु परेको उहाँको भनाइ छ । गाउँपालिकाका जनप्रतिनिधि र कर्मचारी रकम निकासा गर्न जिल्लातिर आउने गरेका छन् । बैंक नभएकाले आर्थिक कारोबार गर्न निकै कठिनाइ भएको मेन्छ्यायेम गाउँपालिकाका अध्यक्ष यादवबहादुर खापुङले बताउनुभयो । 
गाउँपालिकामा बैंकको असुविधा भएपछि कर्मचारी र जनप्रतिनिधि फेरिपनि हप्तौँसम्म सदरमुकाममै देखिने गरेका छन् । जनप्रतिनिधि र कर्मचारी जिल्लामै केन्द्रित हुन थालेपछि सेवाग्राहीलाई भने पुरानै सास्ती हुने गरेको छ ।
सबै गाउँपालिकाहरुमा सडक, विद्युत, सुरक्षालगायत पुर्वाधारहरु पुगिनसकेकाले बैंक खोलेर सेवा दिन समस्या हुने देखिएको छ । सरोकारवालाहरुका अनुसार फेदाप र छथर गाउँपालिकामा बैंक खोल्नका लागि प्रक्रिया सुरु भएपनि मेन्छ्यायेम गाउँपालिकामा भने बैंकको शाखा विस्तार गर्न कसैले पनि नमानेको बताइएको छ ।
आठराईबासीलाई सुविधा
आठराई गाउँपालिकाको केन्द्र तोकिएको सक्रान्तिबजारमा दुई वर्ष अघिदेखि नै नेपाल बंगलादेश बंैंकले सेवा विस्तार गरेको थियो । तर सरकारी कारोबारका लागि बैंकले मान्यता नपाउँदा यहाँका बासिन्दा सदरमुकामनै धाउनुपर्ने बाध्यता खेप्दै आएका थिए । 
इलाका प्रशासन, नापी, मालपोत लगायत सरकारी कार्यालयहरुले राजस्व संकलनको कारोबार समेत गर्न पाएका थिएनन् । तर राष्ट्र बैंकले ३० भदौ, ०७४ देखि अनुमति दिएपछि सरकारी कारोबारकालागि बाटो खुलेकाले सहज भएको सक्रान्तिबजार उद्योग वाणिज्य संघका अध्यक्ष प्रेम पौडेलले बताउनुभयो । बैंकको शाखालाई सरकारी कारोबार गर्न अनुमति प्राप्त भएको बैंकको शाखा प्रबन्धक भरत भारतीले बताउनुभयो ।
‘राष्ट्र बैंकले आर्थिक गतिविधि ऐन, २०५५ तथा नियमावली २०६४ सरकारी कारोबार निर्देशिका २०७१, एकल खाता कोष प्रणाली संचालन निर्देशिका २०७२, राजस्व लेखा निर्देशिका २०६३ तथा सरकारी कारोबार सम्बन्धी प्रचलित ऐन, नियम कानुन परिपत्र, निर्देशन बमोजिम राजस्व सूचना व्यवस्थापन प्रणालीमार्फत राजस्व बुझ्ने तथा सरकारी कारोबार गर्ने व्यवस्था गर्न निर्देशन छ,’ शाखा प्रबन्धक भारतीले भन्नुभयो । 
बैंकले यहाँका सबै कार्यालयहरुको राजस्व संकलन तथा आठराई गाउँपालिकाको कारोबार ‘ग’ समूहको खाता खोली सन्चालन गर्न भनेको छ । अब आठराई गाउँपालिकाका बासिन्दाले राहदानी बनाउन समेत सदरमुकाम वा काठमाडौँ सम्म पुग्नुनपर्ने भएको छ । यसअघि इलाका प्रशासन कार्यालयले राहदानीका लागि राजस्व वापतको रकम संकलन गर्न समस्या हुँदै आएको थियो ।
