पोखरामा आजदेखि पश्चिमाञ्चल पुष्पब्यापार मेला

नवराज ढुंगाना/उज्यालो

पोखरा, फागुन २५ – पोखरामा शुक्रबारदेखि चौथो पश्चिमाञ्चल क्षेत्रीय पुष्प ब्यापार मेला सुरु हुँदैछ । 

‘पोखराको प्रकृति र सुन्दरतामा शान, पुष्प ब्यवसायको प्रवद्र्धनमा वातावरणीय पहिचान’ भन्ने नारासहित फ्लोरीकल्चर एशोसिएशन नेपाल जिल्ला समिति कास्कीले मेला आयोजना गरेको हो ।

फागुन २९ गतेसम्म चल्ने मेलामा ३ सय प्रजातीका फूल र फूलका विरुवाहरुको प्रदर्शनी गरिनेछ भने मेलामा २५ वटा स्टल रहनेछन् । मेलामा उत्कृष्ट सिजनल फूल, उत्कृष्ट स्टल सजावट, उत्कृष्ट आलंकारिक विरुवा, उत्कृष्ट फूल्ने विरुवा र उत्कृष्ट ल्याण्डस्केप गरी ५ विधामा उत्कृष्ट हुनेलाई पुरस्कृत गरिने फ्लोरिकल्चर एशोसिएशन नेपाल कास्कीका सचिव प्रेम खड्काले जानकारी दिनुभयो ।

एशोसिएशनले गएको कात्तिकको अन्तिम हप्तापनि दशैं र तिहारलाई लक्षित गरेर पोखरामा गोदावरी मेला गरेको थियो ।

एशोसिएशनले यसपटक पोखराको विभिन्न क्षेत्रमा योगदान पुर्‍याउने ३ जनालाई सम्मान गर्ने भएको छ । पोखराका सार्वजनिक पार्क संरक्षणमा योगदान पुर्‍याउने बैदामको मितेरी नारी समूह, पोखराको पर्यटनमा योगदान पुर्‍याउने झलक थापा र विन्ध्यवासिनी मन्दिरको प्रकृति संरक्षणमा योगदान पुर्‍याउने तीर्थ श्रेष्ठलाई सम्मान गर्न लागेको हो ।
