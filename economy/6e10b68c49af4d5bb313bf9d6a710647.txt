​१० नम्बर शेयर दलाललाई ७५ हजार रुपैयाँ जरिवाना

काठमाडौं, माघ ७ – नेपाल धितोपत्र बोर्ड सेबोनले धितोपत्र दलाल व्यवसायी प्रज्ञान सेक्युरिटिज (दलाल नम्बर १०) लाई ७५ हजार रुपैयाँ जरिवाना गरेको छ ।
प्रज्ञान सेक्युरिटिजको विराटनगर कलेजरोडमा रहेको शाखाले ७ महिनाअघि सिभिल बैंकको हकप्रद सम्बन्धी सूचना चुहाएको आरोपमा बोर्डले कारवाही स्वरुप जरिवाना गरेको हो । 
सिभिल बैंकको साधारणसभा हुनु अघि नै प्रज्ञान सेक्युरिटिजले भाइबर समूहमा सिभिल बैंकले ४० प्रतिशत हकप्रद दिँदै छ, यसको शेयर किन्नुहोस, फाइदा हुन्छ, फाइदा गराउने जिम्मा हाम्रो भन्दै सन्देश प्रवाह गरेको पुष्टि भएकाले कारवाही गरिएको सेबोनले जनाएको छ ।
धितोपत्र सम्बन्धी ऐन अनुसार धितोपत्र व्यवसाय संचालन गर्ने संस्थाले आफ्नो व्यवसायलाई स्वस्थ र उच्चस्तरीय राख्ने, धितोपत्र बजारको उच्च मर्यादा कायम राख्ने, धितोपत्र व्यवसायसँग सम्बन्धित अभिलेखहरु राम्रोसँग राख्ने, धितोपत्र व्यवसाय सञ्चालन गर्ने सम्बन्धमा दक्ष जनशक्ति तयार गर्नको लागि कर्मचारीलाई आवश्यक तालिमको व्यवस्था गर्ने जस्ता कार्य गरी व्यवसायिक स्तर कायम गर्नुपर्ने व्यवस्था छ । 
तर छानविनका क्रममा प्रज्ञान सेक्युरिटिजले व्यावसायिक आचरण कायम राख्न नसकेकाले कारवाही गर्नु परेको सेबोनले स्पष्ट पारेको छ । यस्ता कारवाहीले धितोपत्र दलाल व्यवसायीलाई व्यावसायिक आचरण पालना गर्न र धितोपत्रको दोश्रो कारोबार थप पारदर्शी र विश्वसनीय हुने  विश्वास लिएको सेबोनले स्पष्ट पारेको छ ।
