अपार्टमेन्ट निर्माणको स्वीकृति दिँदा मन्त्रीले करोडौं घुस खाएको आरोप

काठमाडौं, वैशाख २७ – एक जना सभासद्ले अपार्टमेन्ट निर्माणको स्वीकृति दिंदा करोडौं रुपैयाँको आर्थिक चलखेल हुने गरेको रहस्य खोलेका छन् । अपार्टमेन्ट निर्माणसँग सम्बन्धित भौतिक योजना तथा निर्माण मन्त्रालयको सचिवको रुपमा समेत काम गरी सचिवबाट अवकाश पाएका सभासद् जनकराज जोशीले व्यवस्थापिका संसद्को बैठकमा अपार्टमेन्ट निर्माणको स्वीकृति दिँदा पहिलेका भौतिक योजना तथा पूर्वाधार मन्त्रीले करोडौं रुपैयाँ घुस लिएको बताउनुभयो । 
उहाँले अपार्टमेन्ट निर्माणको स्वीकृति दिन नमानेका कारण आफ्नो सरुवा गरिएको घटना सुनाउँदै करोडौं रुपैयाँ घुस लिएर स्वीकृति लिने पूर्वमन्त्रीहरु अहिले संविधानसभाभित्रै रहेको बताउनुभयो । उहाँले घुस लिएर स्वीकृति दिने पूर्वमन्त्रीको नाम भने उल्लेख गर्नुभएन । उहाँले जथाभावीरुपमा स्वीकृति दिइएको र निर्माणमा लापवाही गरिएका कारण अपार्टमेन्टहरु बस्न नहुने गरी चर्किएको बताउनुभयो ।
सभासद् जोशीले घुसमा लोभिएर अन्धाधुन्धरुपमा अपार्टमेन्ट निर्माणको स्वीकृति दिनेमा भवन निर्माण विभागका उच्च अधिकृतहरु समेत संलग्न रहेको भन्दै दोषी सबैमाथि कारवाही हुनुपर्ने बताउनुभयो । जोशी एकीकृत नेकपा माओवादीको कोटामा मन्त्रीपरिसदबाट सभासद् मनोनित हुनुभएको हो । उहाँले अधिकांश अपार्टमेन्ट र हाउजिङहरु स्वीकृति विपरित निर्माण भएकोसमेत बताउनुभयो । वैशाख १२ गते गएको भूकम्पका कारण काठमाडौंका अधिकांश अपार्टमेन्टहरु मानिस बस्न नै नमिल्ने गरेर क्षतिग्रस्त भएका छन् ।
