गाविसमा बजेटको यस्तो तानातान

बिमल बिष्ट/उज्यालो ।
काठमाडौ, पुस २९ – अहिले डोटीका गाविसमा धमाधम गाउँ परिषद् हुन थालेका छन् । परिषद्मा बिभिन्न ब्यक्ति र संस्थाहरु आफुले छानेको योजनामा बजेट पार्न सक्रिय भएका छन् ।
गाउँ परिषद्हरु बिगत झै ठोस योजना निर्माण विना नै हुने गरेका र प्रभावशाली ब्यक्तिको हालीमुहाली बढेको सर्वसाधारणको गुनासो छ ।
गाविसको वजेटमध्ये लक्षित बर्ग र कार्यालय सञ्चालनका लागि रकम छुट्याएर बाँकी ६ देखि १० लाख रुपैयाँ विकासका योजनाहरुमा लगाउने गरिन्छ । त्यही रकम बाँडफाँडमा प्रभावशालीहरुको चलखेल हुने गाबिस सचिवहरु बताउँछन् ।
प्लस टु सञ्चालन भएका गाबिसमा शिक्षकको तलब खुवाउन बजेट छुट्याउनुपर्ने भन्दै दबाब पर्ने गरेको सचिवहरुको भनाई छ । ‘झुटो योजना बनाएर भएपनि बिद्यालयलाई रकम दिनुपर्छ’ गाबिस सचिव लालबहादुर बोगटीले भन्नुभयो ‘वडा तहबाटै त्यस्ता माग आएका छन्, स्कुल घेरबार गर्ने तथा मैदान बनाउने भनेर लगेको रकम तलबमा खर्च हुन्छ ।’
५० गाबिस र एक नगरपालिका रहेको डोटीमा एउटा गाविसमा १५ लाख देखि ३१ लाख रुपैयाँसम्म विनियोजन भएको छ ।
थोरै रकम, आवश्यकता बढी भागबन्डा नमिल्दा कतिपय गाबिसले झुटा योजना बनाएर शिक्षा क्षेत्रमा बजेट हालेका छन् भने कतिपयले चित्त बुझाउन चारो छरे झै साना योजनामा धेरै बजेट छुट्याएका छन् ।
‘आवश्यकता पहिल्याउने काममा कोही संबेदनशील नै हुदैनन्’ वायल जागरण युवा समाज दुर्गामाण्डौका अध्यक्ष डबल बोगटीले भन्नुभयो ‘गुटगत रुपमा लागेर थोरै रकममा आखा गाड्ने प्रवृत्ति बढेको छ, ठोस योजनामा बजेट बिनियोजन हुन सक्दैन ।’
लुछाचुडीकै कारण क्रमागत योजनाहरु, पुनः सञ्चालनमा आउनसक्ने योजनाहरु, अद्यावधिक योजनाहरुले प्राथमिकता पाउन नसकेको काडामाण्डौ गाविसका सहायक लेखापाल भीमबहादुर बोगटी बताउनुहुन्छ ।
रकम अभाव हुँदा लक्षितबर्गलाई छुट्याएको रकम समेत विकास निर्माण तथा बिद्यालयमा खर्च गर्नुपर्ने बाध्यता रहेको मुडेगाउ गाबिस सचिव गणेशराज भट्टले बताउनुभयो ।
