जाडो मौसममा तातो व्यापार पश्मिना

स्वीकृति खड्का/उज्यालो । काठमाडौं, कात्तिक २३ – दशैं, तिहार सकिए लगत्तै चिसो ह्वात्तै बढेको छ ।
चिसो बढेपछि बजारमा न्यानो कपडा किनबेच गर्नेहरुको भीड पनि उसैगरी थपिँदैछ । यो बेला अरु न्यानो कपडासँगै पश्मिनाको व्यापार बढ्ने गरेको व्यापारीहरु बताउँछन् ।
काठमाडौं असनमा लामो समयदेखि पश्मिनाको व्यापार गर्दै आएका रमेश महर्जनका अनुसार यसवर्ष चाँडै जाडो सुरु भएकाले अघिल्ला वर्षहरुको तुलनामा १५ प्रतिशतले व्यापार बढ्ने अनुमान छ ।
पछिल्ला वर्षहरुमा पश्चिमनाको व्यापार बढ्न थालेको छ । उपभोक्ताको आकर्षण बढेपछि व्यापारीहरु पनि उत्साहित भएका छन् । नेपाल पश्मिना एशोशिएसनका अध्यक्ष पुष्पालाल श्रेष्ठको अनुसार धेरै उपभोक्ता फेसन र गुणस्तरप्रति सचेत हुन थालेकाले व्यापार फस्टाएको हो । अन्तर्राष्ट्रिय बजारमा पनि यसको माग दिनप्रति बढ्दै गएको उहाँले बताउनुभयो ।  
आर्थिक वर्ष ०६८/०६९ मा १ अर्ब ९० करोड रुपैयाँको पश्मिना निर्यात भएको थियो भने आव ०६९/०७० मा २ अर्ब १७ करोड रुपैयाँको निर्यात भएको  थियो । नेपालमा उत्पादित पश्मिना १ सय १० देशमा निर्यात हुने भए पनि ४० देशमा मात्र नियमित रुपमा निर्यात हुने गरेको छ ।
पश्मिानको सामग्री तयार गर्न आवश्यक पर्ने कच्चा पदार्थ चीन, न्यूजिल्याण्ड, अफगानिस्तान, अष्ट्रेलिया लगायत देशबाट आयात हुन्छ । यी देशहरुबाट वार्षिक ८० लाख रुपैयाँको कच्चा पदार्थ आयात हुने गरेको व्यापारीहरु बताउँछन् । केही कच्चा पदार्थ नेपाली बजारमा नै उत्पादन हुने गरेको छ ।
मुलुकभर ५ सय पश्मिना उद्योग छन् । यस पेशाबाट प्रत्यक्ष वा अप्रत्यक्ष गरी २५ हजार जनाले रोजगारी पाइरहेका छन् । नेपालबाट निर्यात हुने  हस्तकलाको सामग्रीमध्येमा  पश्मिानको १३ प्रतिशत योगदान रहेको छ ।  
न्यानो हुनुको साथै छालाको रोग हुने मानिसका लागि एलर्जी नहुने हुँदा पश्मिना स्वास्थ्यको लागि पनि फाइदाजनक हुने विज्ञहरु बताउँछन् । हाल नेपाली बजारमा पश्मिानबाट स्कार्फ, मफलर, सल, स्वेटर, पन्जा, लगायतका सामग्री उत्पादन हुने गरेका छन् ।
