ग्याँस उद्योगीलाई कारबाहीको तयारी

काठमाडौ, साउन ३० – ग्याँसको आपूर्ति नै ठप्प पारेर आन्दोलनमा उत्रेका उद्योगीहरुले वार्तामा आफू अनुकुलका मागमा अडान लिएपछि सरकारले अब कारबाही प्रक्रिया अघि बढाउने भएको छ । उद्योगीसित पटक पटकको वार्ता निष्कर्षबिहीन भएपछि सरकारले अत्यावश्यक सेवा ऐन लागू गर्ने तयारी गरेको हो ।

 

मंगलवार गृहमन्त्रालयसँग छलफल गरी कारबाही प्रक्रियाका अघि बढाउने वाणिज्य तथा आपूर्ति व्यवस्थापन विभागका महानिर्देशक नारायणप्रसाद बिडारीले बताउनुभयो । गृहमन्त्रालयले ऐन कार्यान्वयन गर्न राजपत्रमा सूचना सार्वजनिक गर्ने प्रक्रिया भईरहेको र तयारी पुरा भए मंगलवारदेखि ऐन कार्यान्वयन हुने जनाएको छ ।

गएको २३ गतेदेखि नै आपूर्ति ठप्प पारेका उद्योगीहरुले बुधवारदेखि बजारमा ग्याँस वितरण नगर्ने समेत बताएका छन् । अत्यावश्यक वस्तुमा आर्थिक लाभ हेरेर आन्दोलन गरेकाले ऐन अनुसार कारबाही गरिने विभागले जनाएको छ । उद्योगीले अहिले पाउँदै आएको कमिशनलाई बढाएर ५ प्रतिशत पुर्‍याउनुपर्ने, घरेलु र व्यवसायिक प्रयोजनका लागि छुट्टाछुट्टै ग्याँस सिलिण्डर बनाउन नहुने लगायतका माग राखेका छन् ।

उपभोक्ता ठगीमा परेको गुनासा बढेपछि सरकारले उपभोक्ताले प्रयोग गर्ने सिलिण्डर र व्यवसायीले प्रयोग गर्ने सिलिण्डरमा रातो र निलो रङ लगाउनुपर्ने निर्णय गरेको थियो । तर त्यसो गर्दा लाभ नहुने भन्दै उद्योगीले आन्दोलन गरेका हुन् । ब्यवसायीको आन्दोलनका कारण ग्याँसको अभाव हुने सम्भावना छ ।
