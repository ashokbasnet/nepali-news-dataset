युनिलिभर कम्पनीमा लागेको ताला खोलियो

हेटौंडा, असोज ६ – हेटौंडाको बसामाडीमा रहेको बहुराष्ट्रिय कम्पनी युनिलिभर नेपाल लिमिटेडमा व्यवस्थापन पक्षले लगाएको ताला डेढ महिना पछि खुलेको छ । व्यवस्थापन पक्षले मजदुरका कमजोरी देखाउँदै लगाएको ताला उद्योगी व्यावसायी र मजदुरबिच सहमति भएपछि बिहीबार खुलेको हो ।
उद्योग वाणिज्य संघको पहलमा उद्योग व्यवस्थापन पक्ष, ट्रेड युनियनका प्रतिनिधि तथा मजदुरबिच भएको छलफलबाट बन्द गरिएको कम्पनी खोल्ने निर्णय भएको हो । संघका अध्यक्ष राजकुमार न्यौपानेकाे उपस्थितिमा युनिलिभरका मानवश्रोत व्यवस्थापक सुमित धर र उद्योग व्यवस्थापक अभिजित मुखोपाध्यायले उद्योग सञ्चालन भएको ४५ दिन भित्र मजदुरको माग सम्बोधन गर्ने लिखित सहमति गर्नुभरएकाे छ ।
उद्योग खुलेसँगै उद्योगमा कार्यरत दुईसय जना मजदुरहरु बिहीबारदेखि नै उद्योगको काममा फर्किएको ट्रेडयुनियन नेपाल युनिलीभरका अध्यक्ष लालकृष्ण प्याकुरेलले बताउनुभयो । उद्योगमा उत्पादनको काम भने दुई दिनपछि मात्र सुरु हुने प्याकुरेलले बताउनुभयो ।
यसअघि पनि जिल्ला प्रशासन कार्यलयममा उद्योग खोल्ने सहमति भए पनि उद्योग व्यवस्थापन पक्षले यसलाई अस्वीकार गरेको थियो । उद्योग व्यवस्थापन पक्षले काठमाडौंबाट नै विज्ञप्ती निकाली जिल्ला प्रशासनमा भएको सहमति कार्यान्वयन नहुने उल्लेख गरेको थियो । २२ वर्षदेखि सञ्चालित उद्योगले सौन्दर्य सामग्री, साबुन, टुथपेष्ट, सेम्पुलगायत सामग्री उत्पादन गर्दै आएको छ । उद्योगमा दुई सय आठ मजदुर काम गर्छन् ।
