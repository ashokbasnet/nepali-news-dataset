आचरण सुधार्न कर्मचारीलाई अर्थमन्त्रीको आग्रह

काठमाडौं, कात्तिक १३ – अर्थमन्त्री शंकरप्रसाद कोइरालाले आचरण र व्यवहार सुधार्न कर्मचारीलाई निर्देशन दिनुभएको छ ।
खानी तथा भूगर्भ विभागको निरीक्षणपछि मन्त्री कोइरालाले कर्मचारीको व्यवहार सिंगो निकायकै परिचय भएकाले सदाचारी व्यवहारलाई आत्मसात् गर्न र जिम्मेवार भएर प्रस्तुत हुन निर्देशन दिनुभएको हो ।
अर्थमन्त्री कोइरालाले काठमाडौंको प्राकृतिक ग्यास तथा बहुमूल्य पत्थरका विषयमा तत्काल अनुसन्धान थाल्नु पनि विभागलाई निर्देशन दिनुभयो । उहाँले भन्नुभयो, ‘तपाईंहरु काम गर्छु भनेर दर्‍हो खुट्टा टेकेर आउनुस् । साधनको कमी हुन दिइने छैन ।’
उद्योग सचिव कृष्ण ज्ञवालीले प्रचुर सम्भावना बोकेको विभागको कार्यशैली प्रभावकारी हुन नसक्नु दुखद भन्दै जोखिम उठाउने हिम्मत गर्न आग्रह गर्नुभयो । उहाँले खनिजको अन्वेषण मात्र नभई त्यसले आर्थिक प्रवद्र्धनमा पुर्‍याउने सहयोगको सुत्र पनि सँगसँगै लिएर आउन सल्लाह दिनुभयो ।
विभागका महानिर्देशक सर्वजीतप्रसाद महत्तोले विभागको मातहत खनिज पदार्थ विकास केन्द्र नामको छुट्टै निकाय खोली खनिज उद्योगमा आइपरेका समस्याको समाधान खोज्नुपर्ने आवश्यकता औंल्याउनु भयो  ।
