लक्ष्यभन्दा ३० करोड बढी राजस्व संकलन

काठमाडौ, असोज ८ – चालु आर्थिक बर्षको २ महिनामा १६ अर्ब २७ करोड ७० लाख रुपैयाँ राजस्व संकलन भएको छ ।
भदौसम्मको राजस्व लक्ष्य १५ अर्ब ९७ करोड २९ लाख रहेकोमा झण्डै ३० करोड रुपैयाँ बढी संकलन भएको हो ।
आयकरतर्फ ६ अर्ब ५३ करोड ४८ लाख, मूल्य अभिवृद्धि करतर्फ ५ अर्ब ९९ करोड ४३ लाख र अन्तःशुल्क तर्फ ३ अर्ब ५४ करोड ९० लाख संकलन भएको आन्तरिक राजस्व विभागले जनाएको छ ।
त्यसैगरी बहालकर बापत ३४ करोड ७८ लाख, व्याजकर बापत १ अर्ब १९ करोड ९६ लाख, शिक्षा सेवा शुल्क बापत ७ करोड ६८ लाख र स्वास्थ्य सेवा कर बापत १२ करोड २१ लाख रुपैयाँ असुली भएको छ ।
मासिक समीक्षा वैठकमा आन्तरिक राजस्व विभागका महानिर्देशक टंकमणि शर्माले असोजको राजस्व असुली पूरा गर्न आवश्यक कार्ययोजना बनाएर कार्य गर्न कर्मचारीहरुलाई निर्देशन दिनुभयो ।
महानिर्देशकले आर्थिक अध्यादेश २०७० ले प्रदान गरेका छुट सुविधाहरुको आम करदाताहरुलाई जानकारी गराई तोकिएको समयावधि भित्र कर सहभागीता जनाउने वातावरण वनाउन समेत निर्देशन दिनुभयो ।
उहाँले अब चाडपर्वहरु सुरु भएकाले बजारमा आर्थिक क्रियाकलापहरुमा बृद्धि हुने र विल विजक जारी गराउने गरी बजार अनुगमन गर्न समेत निर्देशन दिनुभयो ।
