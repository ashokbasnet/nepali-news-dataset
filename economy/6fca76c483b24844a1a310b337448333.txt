नदी नियन्त्रण गर्न भारतद्वारा साढे छत्तिस करोड सहयोग

काठमाडौं, चैत २४ – नदी नियन्त्रणका लागि भारतले नेपाललाई  ३६ करोड ६२ लाख रुपैयाँ अनुदान सहयोग गर्ने भएको छ । 
सिंचाइ मन्त्रालयमा बुधबार आयोजित द्विपक्षीय सहयोग सम्झौतामा सिंचाइ मन्त्री उमेश यादवलाई नेपालका लागि भारतीय राजदूत रणजित रायले अनुदान सहयोग सम्बन्धी सम्झौता गरेका हुन् । नेपाल-भारत डुबान तथा बाढी व्यवस्थापन संयुक्त समितिको दसौँ बैठकको निर्णय बमोजिम भारत सरकारबाट अनुदान रकम प्राप्त भएको हो । 
लालबकैया, वागमती, र कमला नदी नियन्त्रणमा सहयोग रकम खर्च गरिने छ । यसअघि भारतले ती तीनवटै नदीका लागि चार अर्ब २३ करोड १७ लाख रुपैयाँ अनुदान सहयोग गरेको थियो । वागमती जनदीकोे लागि एक अर्ब दुई करोड, लालबकैयाका लागि एक अर्ब १२ करोड र कमला नदीको लागि एक अर्ब ६९ करोड रुपैयाँ सहयोग यसअघि नै प्राप्त भएको छ । उक्त सहयोगबाट वागमतीमा ४० किलोमिटर, लालबकैयामा ६१ र कमलामा ६७ किलोमिटर तटबन्ध निर्माण भएको छ । 
अनुदान रकम हस्तान्तरणपछि आयोजित कार्यक्रममा सिंचाइ मन्त्री यादवले सहयोग रकम तराई मधेसको नदी नियन्त्रणका लागि खर्च गरिने र महत्वपूर्ण सुधार हुने विश्वास व्यक्त गर्नुभयो । नेपाल हुँदै भारतीय सीमातर्फ बग्ने अन्य नदीमा समेत निरन्तर रुपमा तटबन्ध निर्माण गरिने मन्त्री यादवले बताउनुभयो । 
मन्त्री यादवले अन्य नदी नियन्त्रणमा समेत भारत सरकारको सहयोग प्राप्त हुने विश्वास व्यक्त गर्नुभयो । दुवै देशका जनताको थप हितका लागि जलस्रोतको प्रभावकारी उपयोग एवं व्यवस्थापनको लागि आपसी सहयोगको खाँचो रहेको मन्त्री यादवले बताउनुभयो । 
नेपालका लागि भारतीय राजदूत रायले नेपालको आर्थिक, सामाजिक क्षेत्रको विकासमा भारत सरकारले निरन्तर सहयोग जारी राखेको बताउँदै नदी नियन्त्रणमा थप सहयोग गर्ने विश्वास दिलाउनुभयो । रासस
