माथिल्लो कर्णाली स्वदेशी लगानीमा निर्माण गर्न माग

नेपालगञ्ज, चैत २२ – माथिल्लो कर्णाली आयोजनाको पिडिए सम्झौता खारेजीको माग गर्दै आन्दोलनरत माथिल्लो कर्णाली बचाऔं अभियानकर्मीले दोस्रो चरणको आन्दोलनका कार्यक्रम सार्वजनिक गरेका छन् ।  
नेपालगञ्जमा गएको शनिबार सम्पन्न केन्द्रीय समितिको बैठकको निर्णय सार्वजनिक गर्न सोमबार आयोजित पत्रकार सम्मेलनमा अभियानका केन्द्रीय अध्यक्ष भरत शाहीले  माथिल्लो कर्णालीको सम्झौता राष्ट्रघाती भएको भन्दै सम्झौता तत्काल खारेज गरी नेपाल सरकार आफैले निर्माण गर्न माग गर्नुभयो ।
पहिलो चरणका आन्दोलनका कार्यक्रम अन्तर्गत सुर्खेत, दैलेख, कालिकोट र बाँकेमा वृत्तचित्त प्रदर्शनी, कोणसभा, जनभेटघाट र अन्तरक्रिया लगायतका कार्यक्रम राखेको र दोस्रोचरणमा पनि प्रचारात्मक कार्यलाई निरन्तरता दिने अभियानकर्मीले बताएका छन् । 
दोस्रोचरणमा बाँधस्थलमै राष्ट्रियता सम्बन्धी प्रशिक्षण,  बृहत बिरोध सभा र दैलेख, सुर्खेत र नेपालगञ्जमा जल तथा उर्जा विज्ञहरु, उद्योगी, व्यापारी, बुद्धिजीवी लगायतको उपस्थितीमा अन्तरक्रिया गरी सहयोगका लागि अनुरोध गर्ने लगायतका कार्यक्रम सार्वजनिक गरिएको छ । 
यसैगरी सम्झौता खारेजीको माग गर्दै सर्वोच्च अदालतमा समेत रिट दायर गर्ने निर्णय समितिले गरेको छ । पब्लिक–प्राईभेट–पार्टनरसिपको मोडलमा नेपाल सरकारको स्वामित्वबाटै बहुआयामिक चार हजार १ सय ८० मेगावाट जलासययुक्त आयोजना निर्माणका लागि सरकारले छिटो भन्दा छिटो कदम चाल्न समितिले माग गरेको छ । 
माथिल्लो कर्णाली सम्झौता भारतले नेपालको विद्युत उत्पादन गरी लैजान नभई पानीका लागि कव्जा गर्न खोजेको अभियानकर्मीले दावी गरेका छन् । नेपाली सेना परिचालन गरेर भएपनि आयोजनाको काम अघि बढाउने नेपाल सरकारको निर्णयको विरोध गर्दै समितिले नेपाली सेनाले राष्ट्रघाती सम्झौताको बिरोध गर्ने नागरिकलाई गोली हान्न नसक्ने र सोही बहानामा भारतीय जिएमआर कम्पनीको सुरक्षाका नाममा भारतीय सेना प्रवेश गर्ने अध्यक्ष शाहीले दावी गर्नुभयो ।
