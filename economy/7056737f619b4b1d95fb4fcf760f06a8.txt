म्यानपावरको शाखा कार्यालयमा शिलवन्दी

जनार्दन घिमिरे/ उज्यालो | गुल्मी, पुष २८  वैदेशिक रोजगार विभागको स्वीकृति नलिई गुल्मीमा शाखा कार्यालय स्थापना गरर काम गर्दै आएको म्यानपावरको शाखा कार्यालयमा स्थानीय प्रशासनले शिलबन्दी गरिदिएको छ । तम्घासको क्याम्पसारोडमा रहेको ग्लोबल इन्टरनेशनल रिक्रुटमेन्ट प्रालिको कार्यालयमा प्रशासनले आज शिलबन्दी गरेको हो ।

 

नेपाल सरकार श्रम तथा यातायात व्यवस्था मन्त्रालय अन्तर्गत वैदेशिक रोजगार विभागवाट दुई वर्षअघि ईजाजत लिएपनि ग्लोबल इन्टरनेशलले गुल्मीमा शाखा कार्यालय स्थापना गर्ने अनुमति नलिई शाखा कार्यालयको नाममा काम गर्दै आएकोकाले शिलवन्दी गरिएको सहायक प्रमुख जिल्ला अधिकारी वावुराम अर्यालले जानकारी दिनु भएको छ ।

गृह मन्त्रालयको निर्देशन अनुसार क्षेत्रीय प्रशासन कार्यालय वैदेशिक रोजगार विभागको परिपत्र अनुसार कुनै पनि जिल्लामा शाखा स्थापना गर्नको लागि वैदेशिक रोजगार विभागको स्वीकृति लिनु पर्ने प्रावधान छ । सहायक प्रमुख जिल्ला अधिकारी वावुराम अर्यालको नेतृत्वमा अनुगमनको क्रममा ग्लोबल इन्टरनेशनल रिक्रुटमेन्ट प्रालिले विना अनुमति कार्यालय स्थापना गरेको फेला पारेपछि स्थानीय व्यक्ति तथा संचारकर्मीहरुको रोहवरमा कार्यालय शिलवन्दी गरेको हो ।

तर कार्यालयमा रहेका कर्मचारीहरुले भने आफुहरुलाई मुख्य कार्यालयले दिएको इजाजत पत्रका आधारमा आफुहरुले कार्यालय संचालन गरेको र शाखा कार्यालय स्थापनाका लागि स्वीकृति लिने तयारी भइरहेको वताएका छन् ।
