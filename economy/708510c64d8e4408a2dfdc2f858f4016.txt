नेपालका लागि चिनियाँ रेल हिँड्यो, यसरी आइपुग्छ सामग्री काठमाडौं

काठमाडौं, वैशाख ३० । नेपाल र भारतबीच पारवहन सम्झौता भएको दुई महिना नबित्दै चीनले नेपाललाई लक्षित गरी रेलसेवा सुरु गरेको छ ।चीनको उत्तर पश्चिम गान्सु प्रान्तको राजधानी लान्झोउबाट उपभोग्य सामग्री बोकेर चिनियाँ रेल सिगात्सेलाई हिँडेको ‘पिपुल्स् डेली’ अनलाइनले जनाएको छ ।रेलको अन्तिम स्टेसन सिगात्सेबाट ती दैनिक उपभोग्य र अरु व्यापारिक सामग्री काठमाडौं ल्याइने छ ।लान्झोउबाट २४ सय ३१ किलोमिटर रेलमार्ग हुँदै सिगात्सेसम्म, सिगात्सेबाट केरुङसम्म ५ सय ६४ किलोमिटर सडकमार्ग र केरुङबाट १ सय ६० किलोमिटर दुरी पार गरी चिनियाँ सामान काठमाडौं आइपुग्नेछ ।यसरी ३१ सय ५५ किलोमिटरको दूरी पार गर्दै लान्झोउबाट चिनियाँ सामान १० दिनमा काठमाडौं आइपुग्नेछन् ।यो समय समुद्रीमार्गबाट भारत हुँदै काठमाडौं सामग्री ल्याउन लाग्ने समयभन्दा ३५ दिने छिटो हुने देखिएको जनाइएको छ ।लान्झोउबाट सामग्री बोकेका रेलमा एकपटकमा ४३ ओटा कार र ८६ ओटा कार्गो कन्टेनर बोक्ने क्षमता रहेको छ ।यसले नेपालका लागि दैनिक उपभोग्य वस्तु र घरासायी सामग्री ढुवानी गर्ने चाइना रेल्वे कन्टेनर कर्पोरेसनका कार्यबाहक निर्देशकले बताएका छन् ।यो रेलको सुरुआतबाट चीनको गान्सु, किङघाइ प्रान्त, तिब्बतको स्वायत्त क्षेत्र, नेपालसहित दक्षिण एसियाली क्षेत्रबीच औद्योगिक सम्बन्ध तीव्ररुपमा विकास हुने पुग्ने विश्वास लिइएको छ ।प्रधानमन्त्री केपी शर्मा ओलीको गत चैतमा सम्पन्न चीनको भ्रमणकाक्रममा चीनसँग ऐतिहासिक पारवहन सम्झौता भएको थियो ।यो सम्झौतापछि भूपरिवेष्ठित मुलुक नेपालले पारवहनमा भारतकोमात्र भर पर्नुपर्ने अवस्था अन्त्य हुने विश्वास लिइएको थियो ।
