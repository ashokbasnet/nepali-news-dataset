नेपालमा लगानी गर्न भारतीय उद्योगी व्यापारीलाई प्रधानमन्त्रीको आग्रह

नयाँ दिल्ली, कात्तिक ४ — प्रधानमन्त्री डा. बाबुराम भट्टराईले नेपालमा लगानी गर्न भारतीय पक्षलाई आग्रह गर्नुभएको छ । नयाँ दिल्लीमा भारतीय उद्योगी ब्यवसायीको साझा संगठन एफआईसीसी आई र सीआईआईका प्रतिनिधिसँग शुक्रबार नयाँ दिल्लीमा भएको छलफलमा प्रधानमन्त्रीले लगानीका लागि आग्रह गर्नुभएको हो । 

 

 

प्रधानमन्त्री भट्टराईले सरकारको लगानी सुरक्षाको प्रतिबद्धता सुनेर मात्रै नभई अनुभव गरेरै लगानी सुरक्षाको अवस्था बुझ्न भारतीय उद्योगी ब्यवसायीलाई आग्रह गर्नुभयो ।

 

प्रधानमन्त्रीले चिन र भारतको ठूलो बजारलाई लक्षित गरेर नेपालले विशेष औद्योगिक क्षेत्र खोल्ने प्रक्रिया अगाडि बढाएको बताउनु भयो । उहाँले दक्षिण एशियामा सबैभन्दा कम निकासी कर र कर फिर्ता व्यवस्था नेपालमा मात्रै भएकोले पनि लगानीकर्ताहरुको लागि नेपाल उपयूक्त स्थान भएको दावी गर्नु भयो । 

 

उहाँले हिन्दुत्व र बुद्धत्वको संगम स्थल नेपालमा लुम्बिनीलाई धार्मिक पर्यटन क्षेत्रको रुपमा आगाडि बढाउन सरकारले तयारी गरिरहेको भन्दै लुम्बिनी पर्यटन व्यापारको लागि अहिले सम्भावनायूक्त थलो भएको स्मरण गराउनुभयो । 

 

सन् २०१२ लाई लगानी वर्षको रुपमा मनाउन लागिएको भन्दै प्रधानमन्त्रीले भारतीय लगानीकर्तालाई नेपालमा लगानीका लागि आग्रह गर्नुभयो । 

 

शान्ति र संविधान निर्माण कार्य केही समयमै सकिने गरि काम भईरहेको भन्दै प्रधानमन्त्रीले त्यसपछि नेपालमा राजनीतिक स्थिरता हुने बताउनुभयो । 

 

‘राजनीतिक स्थायित्व पछि हामि आर्थिक क्रान्तिमा लाग्छौँ’, प्रधानमन्त्रीले भन्नुभयो, ‘खानी, पर्यटन, जंगल, संरचना निर्माण र उर्जा जस्ता क्षेत्रमा नेपालमा  लगानी गर्ने प्रचुर सम्भावना छ ।’

अन्तर्क्रिया कार्यक्रममा नेपाल र भारतका उद्योगी व्यवसायीको सहभागिता थियो ।

 

प्रधानमन्त्रीले आज साँझ भारतीय समकक्षी डा. मनमोहन सिंहसँग भेटवार्ता गर्ने कार्यक्रम छ ।
