खाद्य संस्थानले सडेको चामल पठायो

राजेन्द्र कार्की/उज्यालो । जाजरकोट, बैशाख २१ - नेपाल खाद्य संस्थानले वार्षिक कोटा अनुसार जाजरकोट लाई पठाएको चामल सडेको रहस्य खुलेको छ । संस्थानको नेपालगंज स्थित गोदाम वाट पठाएको चामल सडेर कालो भई गन्हाउने अवस्थाको पाईएको हो । ट्याक्टरवाट चामलका वोरा झार्दा खसेर फुटेपछि यस्तो रहस्य खुलेको हो । वुधवार विहान ठेकेदारले ८० क्वीन्टल चामल सदरमुकाम झारेका थिए ।

 

त्यो मध्ये ४० केजीका ३८ थान वोरामा सडेर गन्हाउने चामल रहेको उपभोक्ता मन्चका अध्यक्ष हरिहरसिह राठौरले बताउनुभयो ।
गत आर्थिक वर्षकै चामल सदरमुकाममा विक्री नभएर थन्केपछि चालु आर्थिक वर्षमा संस्थानले हाल सम्मको ६ हजार ५ सय वाट ३ हजार क्वीन्टल चामल कटौती गरि ३ हजार ५ सय क्वीन्टल चामल मात्र नेपालगंज गोदाम वाट ढुवानी टेण्डर आह्वान गरेको थियो ।
‘यो चामल संस्थानले स्वयं नष्ट गर्न गाड्न राखेको चामल पठाएको हुनु पर्ने’ उद्योग वाणिव्य संघका जिल्ला अध्यक्ष राठौरले भन्नुभयो । उहाँका अनुसार ४० केजी वोरामा अरुवा मध्यम चामल, प्याकिङ्ग मिती २०६६ लेखिएको छ ।
विगत वर्षहरुमा ढुवानी गराउन जिल्ला वाटै खाद्यान्न  ठेकेदारको व्यवस्था हुनेमा यस पाला भने नेपालगंज स्थित क्षेत्रिय गोदामले आफै ठेकेदार जुटाएर ढुवानी गराएको थियो । प्रति क्वीन्टल ४ सय ९० रुपैंयामा ढुवानी गराईएको चामल जिल्ला जिल्ला स्थित खाद्य संस्थानले ५ सय क्वीटल बुझी सकेकोछ ।
नेपाल खाद्य संस्थानमा चामल छानविन गरि चामल विक्री गर्न रोक लगाउनु पर्ने माग गर्दै उपभोक्ता मन्चका जिल्ला अध्यक्ष राठौरले प्रमाण सहित प्रशासनमा निवेदन दिनु भएको छ । निवेदनका आधारमा स्थानीय प्रशासनले छानविन गरि उपभोक्ताको स्वास्थ्यलाई प्रत्यक्ष असर गर्ने गुणस्तरहिन चामल ढुवानी र विक्री वितरणमा रोक लगाइएको  प्रमुख जिल्ला अधिकारी गोविन्द रिजालले बताउनुभयो । फोन गरेर सडेको चामल ढुवानी रोक्नु पर्ने भन्दा क्षेत्रीय गोदामले नमानेपछि खाद्य संस्थानका महाप्रवन्धक हरिशंकर शाहलाई फोन गरि ढुवानी रोक्नु परेको प्रजिअ रिजाल वताउनुहुन्छ ।
‘गत वर्षकै २ हजार ५ सय क्वीन्टल चामल विक्री नभएर गोदाममा थन्केको वेला थप सडेको चामल ल्याएर सडाउनु भन्दा ढुवानी रोक्नु वेस ठानेर ढुवानी रोकेका हौं’ जिल्ला खाद्य सुरक्षा समितीका अध्यक्ष समेत रहेका प्रजिअ रिजालले भन्नुभयो । चालु आर्थिक वर्षको ढुवानी हुने ३ हजार ५ सय क्व्न्टिल चामलमा हाल सम्म १ सय ८० क्व्न्टिल चामल मात्र प्राप्त भएकोछ । उता खाद्य संस्थान जाजरकोट शाखाले भने चामल गुणस्तरीय नै भएको दावी गरेको छ ।
