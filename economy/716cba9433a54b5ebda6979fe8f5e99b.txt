 दैनिक सयौं नेपाली युवा–युवती ‘यसकारण’ खाडीतिर (भिडियोसहित)

प्रतीक लामिछाने/भरत केसी (इमेज)काठमाडौं, असार ७ । स्वदेशमा रोजगारीको अवसर नपाएपछि दैनिक सयौं नेपाली युवा–युवती विदेशिने गरेका छन् । यसरी जानेहरु विदेशिनु आफूहरुको बाध्यता भएको बताउँछन् ।तर, विदेशी भूमि असुरक्षित छ भन्ने थाहा पाउँदा–पाउँदै पनि विदेश जानेको संख्यामा कुनै कमी आएको छैन ।कपिलवस्तुको वनगाई गाविसका विशाल खत्री २० वर्षका भए । मंगलबार दिउँसो काठमाडौंको त्रिभुवन विमानस्थलमा पुग्दा उनी वैदेशिक रोजगारीको लागि कतार जाने तयारीमा देखिन्थे ।टायल ओछ्याउने कामका लागि मजदुरकारुपमा कतार जान लागेका खत्री देशभित्र रोजगारीको सम्भावना नदेखेपछि विदेशिन लागेको बताउँछन् ।नुवाकोटकी पार्वती स्याङ्तान पनि वैदेशिक रोजगारीकै लागि संयुक्त अरब इमिरेट्न (युएई) उड्ने तयारी गर्दैगर्दा विमानस्थलमै भेटिइन् ।सरसफाइ मजदुरकारुपमा युएई जान लागेकी पार्वती पनि देशभित्रको अवस्थाकै कारण विदेशिनुपरेको बताउँदै थिइन् ।खत्री र स्याङ्तान त प्रतिनिधिपात्रमात्रै हुन् । वैदेशिक रोजगारीको लागि अहिले दैनिक सरदर १ हजार ५ सयजना विमानस्थल हुँदै खाडी मुलुकका विभिन्न सहर पुग्ने गर्दछन् ।विदेशी भूमि, असुरक्षित तथा कठीन कामको विषयमा जानकार हुँदा–हुँदै पनि वैदेशिक रोजगारीमा जानेको भीड घट्न सकेको छैन । एक रिपोर्ट (भिडियो हेर्नुहोस्) ।
