शिक्षाको स्तर बढाउन सरकार क्रियाशील : अर्थमन्त्री

काठमाडौं, कात्तिक १५ – अर्थमन्त्री शंकरप्रसाद कोइरालाले सामुदायिक तथा सरकारी विद्यालय शिक्षाको गुणस्तर बढाउन सरकार गम्भीर भएर लागि परेको बताउनुभएको छ ।
काठमाडौंको बाडभन्ज्याङमा रहेको भीम उच्च माध्यमिक विद्यालयको नवनिर्मित भवनको उद्घाटन गर्दै मन्त्री कोइरालाले सरकारी र निजीक्षेत्रको शैक्षिक खाडल नपुरेसम्म शिक्षामा वास्तविक सुधार नआउने स्पष्ट गर्नुभयो ।
सरकारले छुट्याएको अधिकांश रकम शिक्षकको तलबमा खर्चिनाले शिक्षा गुणस्तरीय हुन नसकेको बताउँदै कोइरालाले बजेट बनाउँदा अब यस्ता विषयमा गम्भीर भएर लाग्ने बताउनुभयो ।
विद्यालयको भौतिक र शैक्षिक वातावरण सुधार्न सकेमात्र शिक्षाबाट अपेक्षित उपलब्धि हात पार्न सकिने विश्वास व्यक्त गर्दै मन्त्री कोइरालाले यस्ता विद्यालयको सुधारमा सरकार नीतिगत र प्रक्रियागत सुधार गर्न तत्पर रहेको बताउनुभयो ।
काठमाडौ शिक्षा कार्यालयका प्रमुख बैकुण्ठ अर्यालले राजधानीका धेरै विद्यालयको भौतिक अवस्था नाजुक भएका कारण शिक्षाको गुणस्तर सुधारमा कठिनाई परेको बताउनुभयो ।
