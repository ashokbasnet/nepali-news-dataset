सोझा किसान सस्तैमा उखु बेच्दै

जनार्दन पोखरेल/उज्यालो
महोत्तरी, पुस १९ – चिनी उद्योगले उखुको पेश्की स्वरुप प्रति क्वीन्टल ४ सय रुपैयाँ दिने तयारी गरेपनि महोत्तरीका क्रसर उद्योगहरुले किसानसँग सस्तो मुल्यमा उखु किनेका छन् ।
मिठा उत्पादन गर्ने क्रसर उद्योगले चिनी उद्योगले दिएको भन्दा क्वीन्टलमा झण्डै दुई सय रुपैयाँ सस्तोमा उखु खरिद गरिरहेका छन् ।
महोत्तरीका एक दर्जन क्रसर उद्योगले भने किसानसँग २ सय ५० देखि ३ सय रुपैयाँसम्ममा उखु किनेका छन् । चिनी उद्योगदेखि टाढा रहेका सोझा किसानहरु नजिकैका क्रसर उद्योगलाई सस्तो मूल्यमा उखु बेचिरहेका छन् ।
औरहीका किसान रामछबिला महतोले यसबर्ष चिनी उद्योग चल्न ढिलो भएकाले आफूले सस्तैमा क्रसर उद्योगलाई उखु बेचेको बताउनुभयो । चिनी उद्योगसम्म गएर उखु बेच्न झन्झट मान्ने र चिनी उद्योगले चाँडै भुक्तानी नदिने डरमा पनि कतिपय किसानले क्रसर उद्योगलाई उखु बेचिरहेका छन् । क्रसर उद्योग सञ्चालकहरुले पनि चिनी उद्योगले पैसा खाइदिने, भुक्तानी दिन एक बर्ष लगाउने जस्ता डर देखाएर सस्तैमा उखु किनिरहेका छन् ।
औरहीमा रहेको नवदुर्गा क्रसर उद्योगका सञ्चालक महेश दासले किसानले खुशी भएर आफूलाई प्रतिक्वीन्टल ३ सय रुपैयाँका दरले उखु बेचिरहेका बताउनुभयो । किसानको भुक्तानी आफूले चाँडै दिने र बिगतदेखि नै उखु खरिद गरेको आधारमा वरपरका आधा दर्जन गाविसका सयौं किसानले आफूलाई उखु दिने दासले बताउनुभयो ।
बिजलपुरा, औरही, भोयलटिम्किया, श्रीपुर, मेघरौल लगायतका गाबिसका किसानले दासको क्रसरमा उखु बेच्दै आएका छन् । चिनी उद्योगले किन्ने भन्दा सस्तो मूल्यमा उखु बेच्नु हुँदैन भनेर किसानलाई कसैले बुझाएका छैनन् भने उखुको उचित मूल्य किसानलाई दिनुपर्छ भनेर क्रसर उद्योगीलाई दबाब दिने पनि कोही छैन ।
