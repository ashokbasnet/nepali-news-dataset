सेवा थपेपछि म्याग्दीका बैंक नाफामा

प्रताप बानियाँ/उज्यालो ।  म्याग्दी, साउन ६ – आधुनिक संरचना, सर्वसाधारणको सहज पहुँच र सस्तो ब्याजदरमा लगानी गर्न थालेपछि म्याग्दी जिल्लामा शाखा विस्तार गरेका सरकारी स्वामित्वका बैंकहरुको नाफा बढेको छ ।
आर्थिक वर्ष २०७०/०७१ मा नेपाल बैंकले ५ करोड ७ लाख रुपैयाँ नाफा गरेको छ । शहरदेखि गाउँसम्म कर्जाको शीर्षक थप भएपछि सेवाग्राही आकर्षित भएको शाखा प्रमुख सूर्यप्रसाद बरालले बताउनुभयो ।
बैंकले विभिन्न कर्जामा ५३ करोड ५ लाख रुपैयाँ लगानी गरेको जनाएको छ । अघिल्लो आर्थिक वर्षमा नेपाल बैंकले ४ करोड ३२ लाख रुपैयाँ आम्दानी गरेको थियो । त्यसैगरी पूर्ण सरकारी स्वामित्वको राष्ट्रिय वाणिज्य बैंकले २ करोड ४० लाख ९१ हजार रुपैयाँ आम्दानी गरेको छ । केही वर्ष अगाडिसम्म शाखा घाटामा थियो । रेमिट्यान्ससहित सुविधा बढाएपछि नाफा बढ्दै गैरहेको शाखा प्रमुख रुकमाङद मुडभरीले बताउनुभयो ।  
वाणिज्य बैंकको नाफा ५० लाख रुपैयाँ बढेको छ । त्यसैगरी कृषि विकास बैंकले ३ करोड २२ लाख मुनाफा कमाएको जनाएको छ । ४ करोड निक्षेप र ३० करोड कर्जा प्रवाह गरेको बैंकले चालु आर्थिक वर्षमा लगानी बढाउने योजना बनाएको बैंकका कर्जा अधिकृत रामबहादुर पौडेलले बताउनुभयो । राष्ट्रिय वाणिज्य र कृषि द्वन्द्वकालीन अवस्थामा असुरक्षित भएपछि सदरमुकाम विस्थापित भएका थिए ।  
बेनी नगरपालिका अन्तर्गत पर्ने ज्यामरुककोट, अर्थुङ्गे, घतान र रत्नेचौरको सामाजिक सुरक्षा भत्ता वितरण गर्न गाउँसम्म पुग्ने बैंकले छिमेकी पर्वतमा ५ गाविसमा समेत सेवा उपलब्ध गराइरहेको छ । विगतमा लगानी गर्न हिच्किचाउने र्बैंकले संचरनामा समेत परिवर्तन गरी सस्तो व्याजमा लगानी खोज्न थालेपछि निजी बैंकलाई समस्या भएको छ ।
विकास बैंकको नाफा ४ करोड
म्याग्दीको सदरमुकाम बेनीमा सञ्चालित निलगिरी विकास बैंकले आर्थिक वर्ष २०७०/०७१ मा करिब ४ करोड रुपैयाँ नाफा कमाएको छ । बेनीको न्यूरोडमा केन्द्रीय कार्यालय रहेको बैंकले ३ करोड ८३ लाख सञ्चालन मुनाफा आर्जन गरेको हो ।
यो बैंकले ८० करोड निक्षेप, ६२ करोड कर्जा लगानी गरेको बैंकका निमित्त कार्यकारी प्रमुख अनुमान श्रेष्ठले जानकारी दिनुभयो । गत आर्थिक वर्षमा २ करोड १ लाख नाफा गरेको थियो । स्थानीय समाजसेवी, व्यापारी राजनीतिज्ञलगायतको लगानी रहेको बैंकले कृषि कर्जालाई प्राथमिकता दिएको जनाएको छ ।
आर्थिक वर्षको अन्तिम तिन महिनामा ३ करोड कर्जा र ८ करोड निक्षेप बढेको बैंकले जानकारी दिएको छ । बैंकको विपन्न वर्ग, कृषि, सवारीसाधन, व्यापारी, आवास, सुनचाँदी कर्जा, जग्गा खरिद, ओभरड्राफ्ट, व्यक्तिगत कर्जामा लगानी रहेको छ ।
१० करोड चुक्ता पुँजी रहेको बैंकले पश्चिम म्याग्दीको दरबाङ, बाबियाचौर र उत्तरी म्याग्दीको भूरुङ/तातोपानीमा शाखा तथा धार्मिक क्षेत्र गलेश्वरमा एक्सटेन्सन काउण्टरमार्फत सेवा प्रदान गरिरहेको छ । चालु आर्थिक वर्षमा जिल्ला बाहिर समेत शाखा विस्तार गर्ने लक्ष्य राखेको बैंक एकजिल्ले विकास बैंकमा लगानी र नाफामा अग्रस्थानमा रहेको छ ।
