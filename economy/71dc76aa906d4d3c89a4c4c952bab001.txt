विश्वबैङ्कको १७ करोड खेर

उदयपुर, असार २६– विश्व बैंकले उदयपुरमा अघिल्ला दुई आर्थिक वर्षमा उपलब्ध गराएको १७ करोड भन्दा धेरै सहयोग अनुदान रकम त्यसै खेर गएको छ । दाताले दिएको सहयोग सही ठाउमा खर्च गर्ने विषयमा जिल्लाका सरकारी निकाय र दलहरुको ध्यान नजाँदा रकम खेर गएको हो ।

 

सदरमुकाम गाईघाटदेखि–चुहाडे, सुकौरा–अधेरी, अधेरी–नेपालटार २४ किलोमिटर सडक र गाईघाट–बेल्टार सडकखण्डको असारी–भातिखर्क–देवधार २६ किलोमिटर सडक वटासिल गरेको दुई वर्ष नबित्दै काम नलाग्ने अवस्थामा पुगेको छ ।

सरकारले बैकल्पिक लोकमार्ग निर्माणका लागि रातो कितावमा योजना समावेश गरी काम सुरु गरेकोले विश्व बैङ्कको सहयोगमा जिविसले करोडौं रुपैयाँ खर्च गरी निर्माण गरेको वटासिल भत्काउनुपर्ने अबस्था आएको प्राविधिकहरुको भनाई छ ।

सडक निर्माणका लागि बितेका दुई आर्थिक बर्षमा विश्व बैंकले १७ करोड भन्दा बढी अनुदान सहयोग उपलब्ध गराएको जिल्ला विकास समितिले जनाएको छ । सुरुमा जिल्ला परिषद्बाट पास गरी राजनीतिक दलको सहमतिमा निर्माण थालिएको सडक गत बर्षदेखि नेपाल सरकारले प्रस्ताव गरी काम सुरु गरिसकेको बैकल्पिक लोकमार्गमा पर्दछ ।
