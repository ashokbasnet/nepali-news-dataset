पुसमा सुनको व्यापार सुस्तायो

काठमाडौं,  पुस ११ - पुस महिनासँगै बजारमा सुनको व्यापार कम हुन थालेको छ । पुस महिनामा कारोबार कम हुनु स्वभाविक भएपनि यसपाली गएको वर्षको पुसको भन्दा ३५ प्रतिशत जतिले व्यापार कम भएको नेपाल सुनचाँदी व्यवसायी महासंघका महासचिव माणिकरत्न शाक्यले बताउनुभयो ।
सुनको अस्थिर मूल्यको कारण उपभोक्ता अझै पनि मूल्य घट्न सक्छ भनेर पर्खेर बसेकोले पनि बजार ओरालो लागेको शाक्यको अनुमान छ । माघ महिनादेखि व्यापारमा सुधार हुने उहाँले बताउनुभयो ।
यस्तै पेट्रोलियम पदार्थको मूल्यले पनि सुनको बजारलाई असर गरेको शाक्यको भनाइ छ । बिहिबार सुनको भाउमा सामान्य गिरावट आएको थियो । सुन तोलामा बुधबारको मूल्य भन्दा १ सय रुपैयाँ घटेर ५१ हजार ३ सय रुपैंयामा किनबेच भएको थियो ।
