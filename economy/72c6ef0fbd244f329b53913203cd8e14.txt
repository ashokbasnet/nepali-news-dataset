अवैध रुपमा पैसा उठाउन थालेपछि ट्रक व्यवसायी मर्कामा

बारा, असोज ३० - बाराको निजगढस्थित तराइ यातायात व्यवसायी संघले अबैध रुपमा मालबाहक ट्रकसंग कर असुली गर्न थालेपछि ट्रक व्यवसायीहरु मर्कामा परेका छन । 

तराइ यातायात व्यवसायी संघले पूर्वबाट आउने मालबाहक ट्रकसंग जनही दिउँसोको समयमा एक सय १० र रातिको समयमा पाँच सयदेखि एक हजार रुपैयाँसम्म असुली गर्ने गरेको इलाका प्रहरी कार्यालय निजगढका एक प्रहरीले बताएका छन ।

 

तराइ यातायात व्यवसायी संघले  प्रहरीको स्थानीय युनिटदेखि जिल्ला तहसम्मलाइ रकम दिएर अवैध रुपमा कर उठाउने गरेको प्रहरी श्रोतले बताएको छ ।

तराइ यातायात व्यवसायी संघका सचिव शंकर विष्टले भने आफुहरुले कुनै कर नउठाएको बताउनु भयो । स्थानीय प्रहरीले जिल्ला विकास समितिसंग रकम लेनदेनको कुरा नमिलेपछि जिविसलाइ कर उठाउन दिएको छैन ।

जिविसको ढुंगा निकासीको ठेक्क नलागेका कारण उठने कर स्थानीय विकास अधिकारीको व्याक्तिगत खातामा जाने गरेकाले कर उठाउन नदिइएको एक प्रहरी अधिकृतले बताएका छन ।

तराइ यातायात व्यवसायी संघले स्थानीय युवाहरुलाइ परिचालन गरेर अवैध रुपमा कर उठाउदै आएको छ ।अवैध रुपमा कर उठाएपनि प्रहरी प्रशासन रकम लिएर मुक दर्शक बनेको निजगढका एक स्थानीयवासीले बताएका छन ।

प्रहरी निरिक्षक रेवतीरमण पोख्रेलले तराइ यातायात व्यवसायी संघले संघमा दर्ता भएका टकसंग मात्रै दुर्घटना बिमा बापतको पटके कर उठाइरहेको र आफूहरुले त्यस बापत कुनै रकम नलिएको बताउनुभयो ।
