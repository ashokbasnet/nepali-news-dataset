अनुगमन टोलीद्वारा खानेपानी र दूध डेरीमा छापा

रमेश गिरी/उज्यालो । भक्तपुर, बैशाख १८ - जिल्ला प्रशासन कार्यालय भक्तपुरको नेतृत्वमा गएको अनुगमन टोलीले सोमवार भक्तपुरको झौखेल गाविसमा संचालित खानेपानी अर्थात मिनिरल वाटर उद्योग र खरिपाटी तथा वागेश्वरीमा संचालित दूध डेरीहरुमा छापा मारेको छ ।    जिल्ला प्रशासन कार्यालय, खाद्य प्रविधि तथा गुण नियन्त्रण विभाग, खानेपानी कार्यालय, नापतौल तथा गुणस्तर विभाग, उपभोक्ता मञ्च र पत्रकार सहितको टोलीले छापा मारी सरकारी नीति नियम पुरा नगर्ने कम्पनीलाई कारबाही प्रक्रिया अगाडि बढाएको छ ।

 

टोलीले भक्तपुर झौखेल ८ स्थित स्वस्थिक वेभरेजको ईभा ब्राण्डको पानी, झौखेल कै एक्वा सेभेन, जयछुमा गणेश खानेपानीको तलेजु र एक्वाराज ब्राण्डको पानी, ओ.के मिनिरल वाटर, जयशम्भु वेभरेजको आक्वा ब्राइट पानी उत्पादन कम्पनीमा छापा मारेको थियो ।
छापा मार्दा सबै पानी कम्पनीमा काठमाण्डौ उपत्यका खानेपानी विकास बोर्डको अनुमति नलिएको र पानीको गुणस्तर परीक्षण नगरेको, भूमिगत पानीको प्रयोग गर्न सरकारी अनुमति पत्र नलिएको, तलेजु ब्राण्डबाहेक अन्य ब्राण्डका पानीको खाद्य अनुज्ञापत्र नविकरण नगरेको पाइएपछि छापा मारेका सबै पानी कम्पनीलाई कारबाही प्रक्रिया अगाडि बढाएको छ ।
केहीले खुला ट्याङ्ीमा पानी जम्मा गरेको, अन्यत्रबाट पानी ल्याएर भर्ने गरेको, ल्याब टेष्ट परीक्षण नगर्ने गरेको पाइएको थियो ।
नियम विपरित कार्य गरेको भन्दै पाँचवटै पानी उत्पादन कम्पनी संचालकलाई  अनुगमन टोलीले आगामी २० गते स्पष्टिकरण सहित जिल्ला प्रशासन कार्यालयमा हाजिर हुन निर्देशन दिएको छ । टोलीले पानीको ल्याब टेष्टका लागि सबै कम्पनिबाट पानीको नमूना समेत लिएर गएको छ ।
त्यसैगरि अनुगमन टोलीले भक्तपुर वागेश्वरीमा संचालित सैजु डेरी प्रालि, कालिका डेरी र खरिपाटी स्थित गायत्री दूध डेरीमा छापा मारी तीन वटै कम्पनीलाई २० गते ११ बजे भित्र स्पष्टिकरण सहित जिल्ला प्रशासन कार्यालयमा हाजिर हुन पत्र सहित निर्देशन दिएको छ ।
छापा मार्दा सैजु डेरी प्रालिको दूध उत्पादनमा बाह्य प्रदुषण रहेको, क्रिम, वटर, छोप्ने व्यबस्था नभएको, जाली खापा नभएको, माक्स एप्रोनको व्यबस्था नभएको, किरा मार्ने व्यबस्था नगरेको, पाउडर दूधको गोदाममा लापर्वाही गरेको फेला परेपछि सुधार गर्न निर्देशन दिदै प्रशासनमा हाजिर हुन निर्देशन दिएको छ ।
टोलीले कालिका डेरीमा छापा मारी दूधको प्याकेटमा छाप तथा उत्पादन मिति प्रष्ट नभएको, व्याच नभएको, ढोकामा जाली खापा नभएको, दूध उत्पादन कक्ष व्यबस्थित नभएको, प्रगोगशालाको व्यबस्था नभएको भन्दै सुधार गर्न निर्देशन दिदै प्रशासनमा हाजिर हुन निर्देशन दिएको छ ।
टोलीले खरिपाटी डेरी प्रालिमा गरेको छापा मार्दा बाह्य वातावतरण सफ गर्नुपर्ने, ढोकामा जाली राख्नु पर्ने, पाउडर दूध तथा फ्याटमा सन्तुलनमा ध्यान दिनुपर्ने सुझाब दिएको छ |
