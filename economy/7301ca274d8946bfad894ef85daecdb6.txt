रसुवाको थुमन गाउँ पर्यटकीय क्षेत्रको रुपमा विकास हुँदै

भूकम्पले जिल्लाका अधिकांश क्षेत्रमा प्रभाव पारेपछि पर्यटक आगमन घट्दै आएकोमा पछिल्लो समय थुमनवासीले फेरि होटल व्यवसाय संचालन तथा घर निर्माण गरेसँगै थुमन गाउँ पर्यटकको गन्तव्यस्थल बन्दै गएको हो ।

गाउँमा आन्तरिक र वाह्य पर्यटकको चाप बढेसँगै होटल गर्ने व्यवसायीको संख्या थपिँदै गएको हो ।

तामाङ जातिको बसोबास रहेको यस गाउँमा तामाङ भेषभुषा तथा संस्कृति, प्राकृतिक सौन्दर्यता, स्वच्छ र रमणीय वातावरण अवलोकन गर्न आएका स्वदेशी तथा विदेशी पाहुनालाई स्थानीय उत्पादनसहितको सामूहिक भोजन गराउने प्रचलन रहेको हुँदा पर्यटक थुमन पुग्न लालायित भएको स्थानीय व्यवसायी बताउँछन् ।

यस क्षेत्रको उच्च भूभागमा रहेको नागथलिबाट लाङटाङ र गोसाईकुण्ड क्षेत्र एवं चीनको हिमालको मनोरम दृष्यावलोकन नजिकैबाट गर्न सकिन्छ ।

तामाङ सम्पदा मार्गमा रहेको यो क्षेत्र स्याफ्रुबेसी गतलाङ तातोपानी हुँदै थाकथलीबाट ३ दिने पैदल यात्रामा यस क्षेत्रमा पुग्न सकिन्छ ।
