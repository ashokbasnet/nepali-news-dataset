प्राधिकरणका तीन सन्चालकलाई ऊर्जा मन्त्रालयले सोध्यो स्पष्टीकरण

काठमाडौं, मंसिर १७ । नेपाल विद्युत् प्राधिकरण सन्चालक समितिका सदस्यले पदीय मर्यादाविपरीत गतिविधि गरेको भन्दै ऊर्जा मन्त्रालयले स्पष्टीकरण सोधेको छ ।

प्राधिकरणको सुधार प्रक्रियामा अवरोध गरेको तथा विद्युत्भार कटौती अन्त्य गर्ने काममासमेत लगातार अवरोध गरेको पाइएपछि सन्चालक समितिका सदस्यहरु मनोजकुमार मिश्रा, लक्ष्मणकुमार अग्रवाल र सुरज लामिछानेलाई मन्त्रालयले स्पष्टीकरण सोधेको हो ।

प्राधिकरणको बोर्ड बैठकको माइन्युटमा लामो समयसम्म हस्ताक्षर नगर्ने, संस्थालाई आर्थिक नोक्सानी हुने अवस्था हुँदा पनि निर्णय गर्न आनाकानी गरेको, अनधिकृतरुपमा बोर्ड बैठकको निर्णय भनि झुटा कुरा सन्चारमाध्यममार्फत् सार्वजनिक गरेकाले संस्थाको मर्यादा, हित र अन्य दैनिक कारबाहीमासमेत प्रभाव पारेकाले सात दिनभित्र कारबाही गर्नु नपर्ने भए चित्तबुझ्दो कारणसहित उपस्थित हुन मन्त्रालयले तीनैजना सन्चालकलाई भनेको छ ।

मन्त्रालयले बिहीबार नै उनीहरुलाई पत्र पठाएको थियो । प्राधिकरण सन्चालक समितिका अध्यक्षसमेत रहेका ऊर्जासचिव अनुपकुमार उपाध्यायले संस्थाको गरिमा, मर्यादा जोगाउन स्पष्टीकरण पत्र काटिएको बताए ।

प्राधिकरणमा कार्यकारी निर्देशककारुपमा कुलमान घिसिङले कार्यभार सम्हालेपछि सुरु भएको विद्युत्भार कटौतीमुक्त गर्ने अभियानमासमेत उनीहरुले खुलेर साथ नदिएको आरोप लाग्ने गरेको छ ।

यही मंसिर १० गते बसेको प्राधिकरण सन्चालक समितिको बैठकमासमेत उनीहरुले अवरोध गरेको प्राधिकरणले जनाएको छ ।

प्राधिकरणले केही जलविद्युत् आयोजना अगाडि बढाउने विषयमा सन्चालकत्रयले अवरोध गरेको बताइन्छ । तर, सन्चालक समिति सदस्य मिश्राले भने गैरकानुनीरुपमा कम्पनी खोल्न लागिएकाले आफूहरुले त्यसको प्रतिवाद गरेको बताए ।

विद्युत्भार कटौतीमुक्त अभियानमासमेत आफूहरुलाई सहभागी नगराइएको र हचुवाको भरमा अभियान बढाएको उनको भनाइ छ ।

‘हामीलाई जानकारी दिएर गरेको भए राम्रो हुन्थ्यो तर सहभागी गराइएन’–मिश्राले भने ।

अख्तियार दुरुपयोग अनुसन्धान आयोगलेसमेत सोलु करिडोर प्रसारणलाइनमा अनियमितता गरेको भन्दै सन्चालकत्रयलाई हटाउन नेपाल सरकारलाई निर्देशन दिएको थियो ।

मुख्यसचिव डा. सोमलाल सुवेदीले गत साल असोज ७ गते ऊर्जा मन्त्रालयलाई पत्र लेखी उनीहरुलाई तत्काल हटाउन निर्देशन दिएका थिए ।

सन्चालक समिति सदस्यबाट आफूहरुलाई हटाएको भन्दै सन्चालकत्रयले सर्वोच्च अदालतमा रिट दायर गरेका थिए ।

सर्वोच्चले ऊर्जाको निर्णय गलत भएको भन्दै सन्चालकको पक्षमा नै निर्णय गरेको थियो ।

प्राधिकरणका कार्यकारी निर्देशक घिसिङले नागरिकलाई सहजरुपमा विद्युत् सेवा उपलब्ध गराउन लागिपर्ने बताए ।

विद्युत् बढी खपत गर्ने उपकरण नचलाउन आग्रह ऊर्जा मन्त्रालयले साँझको समयमा विद्युत् बढी खपत गर्ने ठूला उपकरण नचलाउन उपभोक्तालाई आग्रह गरेको छ ।

ऊर्जा मन्त्रालयका प्रवक्ता दिनेशकुमार घिमिरेले शुक्रबार विज्ञप्ति जारी गर्दै नेपाल विद्युत् प्राधिकरणको प्रसारण प्रणालीमा बढी विद्युत् माग हुने बिहान ५ बजेदेखि ८ बजेसम्म तथा बेलुका साढे ५ बजेदेखि साढे ८ बजेसम्म ठूला उपकरण नचलाउन आग्रह गरेका हुन् ।

मन्त्रालयले सो समयभन्दा बाहेकको समयमा विद्युत् बढी खपत हुने उपकरण प्रयोग गर्दा हुने जनाएको छ ।

मन्त्रालयले विद्युत् चुहावटसम्बन्धी सूचना प्राप्त भएमा सोको जानकारी मन्त्रालयको गुनासो व्यवस्थापन एकाइमा उपलब्ध गराइ सहयोग गर्नसमेत आग्रह गरेको छ ।

प्राधिकरणका अनुसार मुलुकभर हाल एक हजार २८६ मेगावाट विद्युत् माग रहेको छ ।

नदीमा जलप्रवाह घटन थालेका कारण साँझको समयमा विद्युत् बढी खपत गर्ने उपकरण प्रयोग नगर्न अनुरोध गरिएको ऊर्जा मन्त्रालयले जनाएको छ । रासस
