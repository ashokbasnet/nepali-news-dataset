दशैंका लागि पोखरामा ४० टन तरकारी भित्रियो

पोखरा, कात्तिक ५ – दशैंका लागि मात्रै पोखरामा झण्डै ४० टन तरकारी भित्रिएको छ । दशैं लागेसँगै व्यापारीहरुले तरकारी ढुवानी नगर्ने भएपछि, केही दिनअघिदेखि नै तरकारी व्यापारीहरुले दशैंलाई पुग्ने गरी आयात गरेका हुन् ।

 

दशैंमा मासुको खपत बढी हुने भएपनि शाकाहारी र मासु खानेले समेत तरकारी उत्तिकै खोज्ने भएकाले पर्याप्त तरकारी भित्र्याईएको कृषि उपज बजार संचालक समितिका अध्यक्ष रामकृष्ण दुवाडीले जानकारी दिनुभयो ।

आइतबार र सोमबार थप केही तरकारी आयात गरिने उहाँले बताउनुभयो । पोखरामा दशैंलाई नै भनेर स्थानीयस्तरका साथै धादिङ्ग, स्याङ्गजा, मकवानपुर, चितवन लगायत तराईका जिल्लाहरुबाट तरकारी भित्रिएको हो ।
