म्याग्दीको घोरेपानीमा पर्यटक बढे

प्रताप बानियाँ/उज्यालो । म्याग्दी, वैशाख ८ - म्याग्दीको पर्यटकीयस्थल घोरेपानीमा पर्यटक बढ्न थालेका छन् ।
वसन्त ऋतु सुरु भएसँगै घार गाविस अन्तरगत पर्ने घोरेपानीमा विभिन्न नाकाबाट पर्यटकहरु भित्रिने गरेका छन् ।
म्याग्दी र कास्की हुँदै घारेपानी भित्रिएका पर्यटकको बसाई दुईदेखि तीन दिनसम्म हुने गरेको छ ।
२०७० सालमा विभिन्न देशबाट आएका २९ हजार २ सय ३७ जना पर्यटकले घोरेपानी, पुनहिल तथा आसपासका क्षेत्रको अवलोकन गरेको पर्यटक प्रहरी चौकी घोरेपानीका प्रहरी जवान दिनेश चौधरीले जानकारी दिनुभयो ।
उहाँका अनुसार अधिकांश पर्यटक पोखराको रुट हुँदै घान्दु्रक भएर फर्कने गरेका छन् ।
जिल्लामा सबैभन्दा बढी पर्यटक भित्रिने क्षेत्र भएकाले गतवर्ष घोरेपानीमा रहेको प्रहरी चौकीलाई पर्यटक प्रहरी चौकीका रुपमा रुपान्तरण गरिएको थियो । खासगरी पर्यटकीय क्षेत्रमा पुग्ने आन्तरिक तथा बाह्य पर्यटकको सुरक्षा, सुविधालगायतलाई ध्यानमा राख्दै पर्यटक–प्रहरी राखिएको हो ।
पोहोर असोज महिनामा सबैभन्दा बढी पर्यटक भित्रिएका छन् । केही पर्यटक घोरपानीको माथिल्लो भागबाट जाने भएकाले तथ्यांक भन्दा बढी पर्यटकको आगमन भएको पर्यटन व्यवसायी एवं घोरेपानी होटल व्यवसायी समितिका अध्यक्ष डमबहादुर पुनले बताउनुभयो । उहाँका अनुसार आन्तरिक पर्यटकको आगमनसमेत उत्साहजनक रहेको पाइएको छ ।
घोरेपानीका बारेमा आन्तरिक रुपमा समेत प्रचारप्रसार भैरहेकाले प्याकेज बनाएरसमेत आउनेको संख्यामा बृद्धि भएको उहाँले बताउनुभयो ।
मगर र दलितको बसोबास रहेको घोरेपानीमा करिब ५० घरधुरी छन् । अन्नपूर्ण पदयात्रा मार्ग सुरु भएपछि बाटो हिँड्ने पर्यटकका लागि चिया, नास्ता खुवाउन खुलेका साना होटल तथा भट्टीले पर्यटकको बाक्लो आगमनसँगै सुविधासम्पन्न होटलहरू बनेका थिए ।
पर्यटकलाई लक्षित गरेर स्थानीय आमा समूह र होटल व्यवसायी समितिले सरसफाइमा नमुना बनाउने प्रयास गरिरहेको छ । विश्वको उत्कृष्ट गन्तव्यभित्र पर्ने अन्नपूर्ण परिक्रमा आउने पर्यटकको १३ देखि १५ औं दिनको सुन्दर गन्तव्य हुने गरेपनि पछिल्लो समय छोटो यात्रा तय गरेर आउने गरिएको छ । वार्षिक जिल्लामा भित्रिने पर्यटकको ठूलो हिस्सा सानो बस्तीका रुपमा रहेको घोरेपानीले ओगट्ने गर्दछ । यहाँ पर्यटन व्यवसायी र निजी क्षेत्रबाट पूर्वाधार विस्तार भैरहेको छ । पुनहिलबाट देखिने सूर्योदयको अवलोकन र हिमश्रृंखला पर्यटकको प्रमुख आर्कषणको केन्द्र हो ।
