नेपाल–जापान राजनीतिक परामर्श बैठक भोलि

काठमाडौं, असार १४ । नेपाल र जापानका उच्च अधिकारी सम्मिलित नेपाल–जापान राजनीतिक परामर्श संयन्त्रको बैठक बुधबार (भोलि) काठमाडौंमा हुने भएको छ ।बैठकमा पारस्परिक सम्बन्धका विविध पक्षबारे दुबै मुलुकका अधिकारीले विचार आदान–प्रदान गर्नुका साथै नेपाल–जापान कूटनीतिक सम्बन्ध स्थापनाको ६०औं वार्षिकोत्सवकाबारेमा पनि छलफल हुनेछ ।बैठकमा नेपालको विकास प्रयासमा उपलब्ध जापानी सहयोग, भूकम्पपछिको पुनःनिर्माणमा जापानी मद्दत एवं क्षेत्रीय र विश्वव्यापी चासोका विषयमा विचार–विमर्श हुने परराष्ट्र मन्त्रालयका सहसचिव एवं उत्तरपूर्व एसिया महाशाखाका प्रमुख झवीन्द्रप्रसाद अर्यालले राससलाई बताए ।बैठकमा जापानी पक्षको नेतृत्व त्यहाँको परराष्ट्र मन्त्रालयको दक्षिणपूर्वी, दक्षिणपश्चिमी मामिला विभागका महानिर्देशक काजुया नासिदाले गर्नेछन् भने नेपाली प्रतिनिधिमन्डलको नेतृत्व सहसचिव अर्यालले गर्नेछन् ।बैठकमा भाग लिने तीन सदस्यीय जापानी प्रतिनिधिमन्डल मंगलबार बिहान राजधानी आइसकेको जानकारी दिँदै उनले त्यसमा नेपालका लागि जापानका राजदूत मासासी ओगावासहित काठमाडौंस्थित जापानी राजदूतावासका उच्च अधिकारीहरु ९ जना सहभागी हुने बताए ।त्यसैगरी, बैठकमा नेपालका तर्फबाट परराष्ट्र, शिक्षा, स्वास्थ्य, अर्थ, गृह, कानुन, भौतिक पूर्वाधार, ऊर्जा, उद्योग, वाणिज्य, पर्यटन, वन, राष्ट्रिय योजना आयोग र नेपाल पुनःनिर्माण प्राधिकरणका वरिष्ठ अधिकारीहरु १५ जना सहभागी हुने जानकारी पनि सहसचिव अर्यालले दिए । रासस
