बजेट कार्यान्वयनमा समस्या रहेको भनाई

काठमाडौं, असार ३१ - पूर्व अर्थमन्त्री र अर्थविद्धहरुले मंसिरसम्मको म्याण्डेड पाएको चुनावी सरकारले समयसीमालाई ख्यालै नगरी ठूलो आकारको बजेट ल्याएको भन्दै कार्यान्वयनमा आशंका ब्यक्त गरेका छन् ।
रिपोर्टर्स क्लब नेपालले सोमबार आयोजना गरेको साक्षात्कारमा पूर्व अर्थमन्त्री सुरेन्द्र पाण्डेले अरु नियमित बजेट नै कार्यान्वयन हुन समस्या परिरहेको बेला ठूलो आकारमा ल्याईएको चुनावी बजेट कार्यान्वयनमा समस्या उत्पन्न हुने दावी गर्नुभयो ।
‘मंसिर सम्म रहने सरकारले चार सय पुल निर्माण गर्ने, बर्दिवास–सिमरा रेलवे निर्माण गर्ने जस्ता योजना ल्याउनुले कार्यान्वयनमा समस्या रहेको स्पष्ट पार्छ,’ पाण्डेले भन्नुभयो ।  
बजेटमा मुल्य बृद्धि रोक्ने कुनै ठोस उपाय नगरिएको उल्लेख गर्दै पाण्डेले नेपालमा निजी क्षेत्रको क्षमता साँघुुरो भएकोले त्यसलाई मात्रै प्राथमिकता दिने कुरा काम भन्दा कुरो बढीको अवस्थामा मात्रै भएको बताए ।
साक्षात्कारमा पूर्व अर्थमन्त्री वर्षामान पुनले पनि ठूलो आकारको बजेट आएकोले कार्यान्वयनमा समस्या आउन सक्ने आशंका ब्यक्त गर्नुभयो । उहाँले योजना आयोगले दिएको सिलिङभित्रबाटै आएको भए बजेट राम्रो हुने भन्दै यो बजेटले महंगी बढाउने दावी गर्नुभयो ।
नयाँ कार्यक्रम ल्याएकोमा सरकारसँग असन्तुष्टि प्रकट गर्दै  बजेटमा आलोचनासहितको समर्थन उहाँले जनाउनुभयो ।
पूर्व अर्थमन्त्री पुनले नियमित पूर्ण बजेट आउनु, नेपाली नागरिक, निजी क्षेत्र र अन्तर्राष्ट्रिय क्षेत्रलाई विश्वासमा लिएर बजेट आएकोले त्यसो सकारात्मक भएको भन्दै राष्ट्रिय गौरबको आयोजनामा प्रयाप्त बजेट ब्यवस्था गर्नु र चुनाव पछिको सरकारलाई सजिलो हुने गरी बजेट ल्याउने उचित भएको बताउनुभयो ।
पूर्व अर्थमन्त्री डा रामशरण महतले अर्थतन्त्रलाई समुन्नत बनाउने कार्यक्रम बजेटमा नभएको भन्दै उत्पादकत्वमा सरकारी क्रियाशिलता बढाउनु पर्ने आवश्यकता औल्याउनुभयो ।
उहाँले ५ दशमलब ५ प्रतिसतको आर्थिक बृद्धि दरको अनुमान कुनै हालतमा पनि प्राप्त गर्न नसकिने भन्दै अर्थतन्त्रमा लामो समयदेखि रहँदै आएको बृद्धि दरको समस्या समाधानको उपाय नभएको टिप्पणी गर्नुभयो । ‘औद्योगिकीकरण घट्दो छ, निर्यात घट्दो छ । यस्तो अवस्थामा कृषि उत्पादन बढे बढीमा ५ प्रतित हुन सक्छ नभए सम्भव छैन,’ उहाँले भन्नुभयो ।
डा महतले सरकारी खर्च बढे पनि त्यसले सेवामा उपयूक्त आउटपुट ल्याउन सक्ने कुनै कार्यक्रम बजेटमा ल्याउन नसकिएको टिप्पणी गर्दै सरकारी खर्चको परिणाम ल्याउन ईफिसेन्सी बढाउनु पर्ने सुझाव दिनुभयो ।
राष्ट्रिय योजना आयोगका उपाध्यक्ष रविन्द्र कुमार शाक्यले सरकारले सिलिङ भन्दा बढीको बजेट नआउको भन्दै निर्वाचनको समेत जोडेर ५ खर्व २० अर्बको सिलिङ आयोगले दिएकोमा सरकारले त्यो भन्दा कमैको बजेट ल्याएको बताउनुभयो ।
उहाँले पुरानो बजेटमा  ४५९ वटा आयोजना रहेकोमा यस पटक ४५२ मात्रै रहेको र पहिलाको भन्दा भिन्नढंगले विशुद्ध ब्यवसायिक रुपमा बजेट आएकोले कार्यान्वयन हुने विश्वास ब्यक्त गर्नुभयो ।
अर्थविद्ध डा विश्वम्भर प्याकुरेलले ठूलो आकारको बजेट भएकोले मुद्रास्फीति बढ्ने आशंका ब्यक्त गर्दै ४ सय अर्बको ब्यापार घाटा, अझै आयात बढ्ने संकेत, पुजिगत खर्ता नहुने अवस्था र राजनीतिक सहमति हुन नसक्ने अवस्थाले गर्दा बजेटको कार्यान्वयनमा आशंका रहेको बताउनुभयो ।
चेम्बर अफ कमर्सक पूर्व अध्यक्ष एवम उद्योगी सुरेन्द्र वीर मालाकारले निजी क्षेत्रलाई उत्साहीत गर्ने बजेट भए पनि राजनीतिक सहमति विनाको अवस्थामा बजेट कार्यान्वयनमा समस्या रहेको बताउनुभयो ।
