३३ करोड रुपैँया लगानीको प्रतिवद्धता

काठमाडौं, माघ १० – सरकारले लगानी वर्ष मनाउने तयारी तीव्र गरिरहेका बेला चालू आर्थिक वर्षको ६ महिनामा ३३ करोड रुपैयाँ लगानीको प्रतिबद्धता आएको छ । उद्योग विभागका अनुसार दर्ता भएका ९७ उद्योगले यो प्रतिवद्धता गरेका हुन् । 

 

यो रकम अघिल्लो वर्ष सोही अवधिको तुलनामा झन्डै दुईगुणा हो । अघिल्लो वर्ष झन्डै १५ करोड लगानीमा ६६ वटा उद्योग दर्ता भएका थिए । विभागका अनुसार पुससम्म ३ करोड ४२ लाख लगानीमा २४ वटा चिनियाँ लगानीका उद्योग दर्ता भएका छन् भने भारतीय उद्योगको संख्या १२ छ । 

‘संख्यात्मक रूपमा चिनियाँ उद्योग बढी देखिएका छन्’, विभागका प्रवक्ता धु्रवराज जोशीले भन्नुभयो, ‘लगानीका हिसाबले भारतीय अगाडि छन् ।’ उहाँका अनुसार यो अवधिमा ५१ वटा सेवाप्रदायक उद्योगमा १६ करोड २३ लाख रुपैयाँ विदेशी लगानी आएको छ । यो अन्य क्षेत्रको तुलनमा आधाभन्दा बढी हो । विभागको तथ्यांकमा ३ वटा ऊर्जामूलक उद्योगमार्फत १० करोड ८९ लाख विदेशी लगानी भित्रिएको छ । 

 

यस्तै ४ वटा कृषि उद्योग दर्ता भएका छन् । २०४६ पछि ७१ वटा मुलुकले नेपालको औद्योगिक क्षेत्रमा लगानी गरेका छन् । सन् २०११ को अन्त्यसम्ममा औद्योगिक क्षेत्रमा मात्रै ७ अर्ब १२ करोड रुपैयाँ विदेशी लगानी भित्रिएको विभागले जनाएको छ । यो अवधिसम्म साझेदारीमा दर्ता भएका २ हजार २ सय ५ उद्योगको कुल लागत १५ अर्बभन्दा धेरै छ । 

 

उत्पादनशील उद्योगमा २ अर्ब ५७ करोड रुपैयाँ लगानी छ । ऊर्जामूलक उद्योगमा १ अर्ब ५६ करोड, सेवामूलकमा १ अर्ब ४५ करोड, पर्यटनमा ४६ करोड ५४ लाख, खनिजजन्यमा २९ करोड ४१ लाख। निर्माणमा २७ करोड ६२ लाख र कृषिमूलक उद्योगमा ९ करोड रुपैयाँ विदेशी लगानी भित्रिएको छ ।
