‘बजेट सुरुको अनुमानभन्दा ठूलो हुने’, कर्मचारीहरुको तलब न्यूनतम् २५ हजार पुर्‍याउन माग 

काठमाडौं, जेठ १० । अर्थ मन्त्रालयका प्रमुख आर्थिक सल्लाहकार प्रा.डा.गोविन्द नेपालले आगामी बजेट सुरुको अनुमानभन्दा केही ठूलो आकारको हुने बताएका छन् ।रिपोर्टर्स् क्लबमा सोमबार आयोजना गरिएको बजेटसम्बन्धी छलफलमा नेपालले बजेटको आकार ठूलो भएपनि बजेट खर्च भने सन्तुलनमा हुनुपर्ने बताएका छन् ।उनले हाल एकातिर मूल्यबृद्धि बढिरहेको र अर्कोतिर उत्पादन घटिरहेको अवस्थामा राज्यले खर्च विस्तार गरेर उत्पादन बढाउन सहयोग गर्नुपर्ने धारणा राखे ।योजना आयोगका पूर्वउपाध्यक्ष डा. गोविन्द पोखरेलले अबको बजेट आर्थिकबृद्धि एवं रोजगार सिर्जनामा केन्द्रित हुनुपर्ने बताए ।उनले बजेटले उच्च प्रतिफल दिने वस्तु उत्पादन बढाउने एवं सामाजिक सुरक्षाको क्षेत्रमा हुने चुहावट रोक्नुपर्ने बताए ।साथै, अधिकतम् खर्चको वातावरण बनाउने, जथाभावी बजेट नछर्ने एवं दीगो वित्त व्यवस्था गर्नुपर्ने उनको सुझाव छ ।यस्तै, नेपाल उद्योग वाणिज्य महासंघका उपाध्यक्ष दिनेश श्रेष्ठले आगामी बजेट लगानीको वातावरण सिर्जना गर्नेखालको हुनुपर्ने बताए ।उनले आगामी आर्थिक वर्षलाई करमुक्त वर्षकोरुपमा घोषणा गर्नसकेमा विश्वमै सकारात्मक सन्देश जाने पनि बताए ।नेपाल निजामती कर्मचारी संगठनका केन्द्रीय अध्यक्ष पुण्यप्रसाद ढकालले हालै गरिएको अध्ययनअनुसार एक परिवारको मासिक खर्च २५ हजार रुपैयाँसम्म पुगेकोले कर्मचारीहरुको तलब पनि न्यूनतम् २५ हजार नै पुर्‍याउनुपर्ने माग गरे ।कर्मचारी संगठनका प्रतिनिधिहरुले तलब बृद्धि हुँदा कर्मचारीको मनोबलमासमेत बृद्धि भइ उत्पादन एवं सेवा विस्तार हुने भन्दै तलब बृद्धिमा जोड दिएका थिए ।
