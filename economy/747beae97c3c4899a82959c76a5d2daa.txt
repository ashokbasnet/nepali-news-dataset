नाफाभन्दा स्वदेशी कच्चा पदार्थ उत्पादनमा जोड दिउँ: प्रधानमन्त्री

काठमाडौं, भदौ २१ – प्रधानमन्त्री डा. बाबुराम भट्टराईले नीजि क्षेत्रबाट तत्काल नाफाभन्दा पनि स्वदेशी कच्चा पदार्थ उत्पादनमा जोड दिनु पर्ने बताउनु भएको छ । काठमाडौंको भृकुटीमण्डपमा बिहीबारदेखि शुरु भएको औद्योगिक मेलाको उद्घाटन गर्दै प्रधानमन्त्रीले स्वदेशी कच्चा पदार्थमा जोड दिनु पर्ने बताउनु भएको हो ।

 

विदेशी कच्चा पदार्थमा ध्यान गएको भन्दै उहाँले तुलनात्मक लाभ भएका बस्तुको निर्यात प्रवद्र्धनमा जोड दिनु पर्ने बताउनुभयो ।

अर्थमन्त्री वर्षमान पुन अनन्तले विप्पा सम्झौता र दोहोरो कर उन्मुक्ति सम्भौताले लगानी प्रवर्द्धनमा सहयोग पुर्‍याएको दावी गर्नुभयो । उहाँले नीजि उद्यमीका समस्या समाधानका लागि सरकार लागिरहेको बताउनुभयो । कार्यक्रममा दुई जना युवा उद्यमी, सौरभ ज्योती र राजेन्द्र दासलाई सम्मान गरिएको छ ।

आउँदो आइतबारसम्म चल्ने मेलाको नारा ‘आफ्नो भन्या आफ्नै हुन्छ, एक पटक मौका त दिऊँ’ भन्ने तय गरिएको छ । नेपालमा उत्पादन भएका वस्तु तथा सेवालाई प्रबद्र्धन गर्ने उदेश्य सहित गर्न लागिएको मेलामा छालाका जुत्ता, फर्निचर, कार्पेट, पस्मिना लगायतका १ सय ३० भन्दा बढी स्टलहरु राखिने मेला संयोजक अनुजकुमार श्रेष्ठले बताउनुभयो ।
