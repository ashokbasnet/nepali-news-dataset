गोरखाबाट २४ करोडको सुन्तला बिक्री

गोरखा, पुस २२ – गोरखाबाट यो वर्ष करिब २४ करोड रुपैयाँको सुन्तला बिक्री भएको छ ।
जिल्ला कृषि विकास कार्यालयका अनुसार यो वर्ष उत्पादन भएको ८ हजार ९ सय २० मेट्रिक टन सुन्तला बिक्रीबाट २३ करोड ७६ लाख रुपैयाँ भित्रिएको हो ।
उत्पादित सुन्तलामध्ये ४० प्रतिशत जिल्लाबाटै र बाँकी बाहिरी जिल्लामा बिक्री भएको कृषि कार्यालयका योजना अधिकृत कृष्ण पौडेलले बताउनुभयो । गोरखाको मनकामना, ताङलीचोक, नारेश्वर, ताक्लुङ, फुजेल, घैरुङ, मिरकोट, धुवाँकोट, ताप्ले, मकैसिं लगायत ३३ गाविसमा सुन्तला खेती गरिन्छ ।
जिल्लाको ७ सय ४५ हेक्टर जमिनमा सुन्तला खेती हुँदै आएको छ । गत वर्षको तुलनामा यो वर्ष सुन्तला उत्पादन घटेपनि वजार भाउ राम्रो भएकाले आम्दानी भने बढेको कृषि कार्यालयले जनाएको छ ।
