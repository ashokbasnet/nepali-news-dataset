सुक्खा भन्सारद्धारा लक्ष्यको ६५ प्रतिशत असुली 

अनिल तिवारी (इमेज)वीरगन्ज, वैशाख १३ । मधेसवादी दलहरुको ६ महिने तराई बन्दका दौरान लगभग तीन महिनासम्म प्रभावित भएको सुक्खा बन्दरगाह कार्यालयले चैत मसान्तसम्ममा वार्षिक लक्ष्यको ६५ प्रतिशत भन्सार असुली गरेको छ ।कार्यालयको वार्षिक लक्ष्य १७ अर्ब १४ करोड ८१ लाख रहेको छ । जसअनुसार चैत महिनासम्ममा ११ अर्ब १६ करोड १६ लाख भन्सार असुल गरेको छ ।साविक भन्सार लक्ष्य १७ अर्ब ८९ करोड ८० लाख वार्षिक राजश्व असुली लक्ष्य तोकिएपनि बन्द र नाकाबन्दीलाई मध्यनजर गरी कार्यालयले लक्ष्य परिमार्जन गरेको थियो ।सुक्खा बन्दरगाहस्थित अर्को भन्सार कार्यालयको राजश्व असुलीमा पनि सुधार भइरहेको सूचना अधिकारी हरिहर पौडेलले बताए ।चैत मसान्तसम्ममा यस भन्सार कार्यालयले लक्ष्यको ९१.७५ प्रतिशतले  राजश्व असुल गरेको उनले बताए ।फलाम, प्लास्टिकका दाना, रसायनिक मल र कुखुरा तथा पशुको दाना बनाउने अन्न बढी मात्रामा भित्रिएको बताउँदै उनले आउने तीन महिनामा लक्ष्यअनुसार भन्सार असुली हुने विश्वास व्यक्त गरे ।
