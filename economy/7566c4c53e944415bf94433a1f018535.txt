गाउँलेको अबरोधले ८ महिनादेखि चुनढुंगा खानी बन्द

प्रेमनारायण आचार्य/उज्यालो । अर्घाखाँची, असार १४ – स्थानीय वासिन्दाको अबरोधले ८ महिनादेखि बन्द अर्घाखाँची नरपानी गाविसको चुनढुंगा खानी अझै सञ्चालन हुन सकेको छैन । खानी सञ्चालन गर्दा खानेपानीका मुहान सुकेको भन्दै स्थानीय बासिन्दाले चुनढुंगा निकाल्ने अनुमति पाएको डाइनास्टिक कम्पनीलाई खानी सञ्चालन गर्न नदिएका हुन् ।

 

तर खानी सञ्चालनको विषयमा स्थानीय वासिन्दावीचमा नै पनि मतभेद छ । एक थरी सधैका लागि खानी सञ्चालन बन्द हुनुपर्ने पक्षमा छन् भने एक समुह भने स्थानीय वासिन्दालाई असर नपर्नेगरी खुलाउनुपर्ने पक्षमा छन् ।

१३ वर्षअघि स्थानीय वासिन्दासंग ८ बुँदे सम्झौता गरेको कम्पनीले सम्झौता अनुसार काम नगरेकाले चुनढुंगा खानी सञ्चालन गर्न नदिएको स्थानीय वासिन्दाको संघर्ष समितिका सचिव हुमबहादुर पहराईले बताउनुभयो । ‘पटक पटक सहमति अनुसार काम गर्छु भन्छ तर कम्पनी कहिल्यै गरेन’ पहराईले भन्नुभयो ‘त्यसैले कम्पनीसंग अब सम्झौता पनि हुदैन्, खानी खुल्दा पनि खुल्दैन ।’

सदरमुकाम सन्धिर्खक सहित ८ गाविसमा चुनढुंगा निकालेकै कारण पानीका मुहान सकेकाले आफ्नो गाउँमा खानी सञ्चालन हुन नदिने सर्घष समितिका कोषध्यक्ष लक्ष्मण केसी बताउनुहुन्छ ।

अर्घाखाँचीका राजनीतिक दलका नेताहरुले पनि सहमतिमा खानी चलाउनुपर्ने बताएका छन् । चुनुढुङ्गगामा राजनीति गरेर स्थानीय वासिन्दावीच भिडन्तको परिस्थिति बनाउनुभन्दा आपसी सहमतिबाट अघि बढ्नुपर्ने एकीकृत माओवादीका जिल्ला इन्चार्ज चन्द्रबहादुर खड्काले बताउनुभयो । खानी प्रभावित क्षेत्रका वासिन्दाको समस्या समाधान गरी खानी चलाउनुपर्ने नेपाली काग्रेसका जिल्ला सभापति कमलप्रसाद भुसालको भनाई छ ।

खानी सञ्चालक पशुपति मुरारकाले आफुले राज्यलाई बुझाउनुपर्ने कर बुझाउँदा पनि काम गर्ने स्थिति नभएको भन्दै दुख व्यक्त गर्नुभएको छ । स्थानीय वासिन्दासंग भएको सम्झौता अनुसार काम गर्ने भन्दै उहाँले सरकारले अनुमति दिएको खानी सञ्चालन गर्न नपाउनु दुखद भएको बताउनुभयो ।

मुरारकाले खानी विभागले तोकेको मापदण्ड अनुसार काम गर्ने वातावरण मिलाई दिन प्रशासनलाई आग्रह समेत गर्नुभएको छ । खानी चलाउन नपाउँदा दैनिक १८ लाख घाटा भएको सञ्चालकको भनाइ छ । कम्पनीले ६ वर्षदेखि अर्घाखाँचीबाट चुनढुंगा कपिलवस्तु लैजादै आएको थियो ।
