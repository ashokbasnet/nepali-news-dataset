हप्ताभरि सुनको भाउ घट्यो

काठमाडौ, पुस ६ – यो हप्ता सुनचाँदीको भाउमा गिरावट आएको छ । सुनको भाउ तोलामा ८ सय ८० रुपैयाँले घटेको छ भने चाँदी तोलामा ८० रुपैयाँले घटेको हो । 

गएको हप्ताको अन्तिम दिन तोलामा ५९ हजार २ सय रुपैयाँमा कारोबार भएको सुनको भाउ शुक्रबार ५८ हजार ३ सय २० रुपैँयामा झरेको नेपाल सुन चाँदी व्यवसायी संघले जनाएको छ ।

बिहीबारको तुलनामा शुक्रबार सुनको भाउ तोलामा ३ सय ८० रुपैयाँले घटेको हो । बिहीबार पनि १ सय रुपैँयाले सुनको भाउ घटेको थियो । संघका अध्यक्ष तेजरत्न शाक्यका अनुसार डलरको तुलनामा यूरो मजबुत भएकाले सुनको भाउ घटेको हो ।

यूरो मजबुत भएकाले अन्तर्राष्ट्रिय बजारमा सुनको कारोबार न्यून रहेको उहाँले बताउनुभयो । यस्तै गएको हप्ता ११ सय ८० रुपैयाँमा कारोबार भएको चाँदी शुक्रबार ८० रुपैयाँले घटेर ११ सयमा रुपैयाँमा किनबेच भइरहेको छ ।
