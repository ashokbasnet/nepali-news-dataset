‘सरकारले हचुवाको भरमा रुट परमिट दियो’, आन्दोलनमा उत्रने चेतावनी

काठमाडौं, वैशाख १ । यातायात व्यवसायी महासंघका अध्यक्ष डोरनाथ खनालले व्यवसायीलाई अप्ठेरोमा पार्ने गरी सरकारले यातायात रुट परमिट दिएको आरोप लगाएका छन् ।राजधानीको कपन–बगलामुखी यातायात व्यवसायी संघको सातौं साधारणसभामा बुधबार बोल्दै अध्यक्ष खनालले सरसल्लाह नगरी सरकारले हचुवाको भरमा रुट परमिट दिएको भन्दै यसलाई नसच्याए व्यवसायीहरु आन्दोलनमा उत्रने चेतावनी दिए ।साधारणसभाले कपन–बगलामुखी यातायातको नेतृत्व पुनः शम्भुप्रसाद अधिकारीलाई सुम्पेको छ ।अध्यक्षका लागिमात्र भएको चुनावमा अधिकारीले प्रत्यासी तीर्थ लामालाई तीन मतले पराजित गर्दै नेतृत्व सम्हाल्ने अवसर पाएका हुन् । पराजित लामालाई भने वरिष्ठ सल्लाहकारमा मनोनयन गरिएको छ ।त्यस्तै, वरिष्ठ उपाध्यक्षमा सिताराम थापा, सचिवमा नवकुमार केसी तथा कोषाध्यक्षमा विक्रम नगरकोटी सर्वसम्मत भएका छन् ।कार्यक्रममा सो यातायातका उत्कृष्ट चालक विजयबहादुर कार्की, सहचालक शिव खड्का र स्वरोजगार नेत्रबहादुर बुढाथोकीलाई पुरस्कृत गरिएको थियो ।कपनदेखि रत्नपार्कसम्म चल्ने सो यातायातका ३१ बस रहेका छन् ।
