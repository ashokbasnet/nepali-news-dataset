साल्ट ट्रेडिङकै लापरवाहीले चिनीको मूल्यवृद्धि

सेन्छेलुङ लिम्बु/ उज्यालो । काठमाडौं, भदौ १३ – चिनीको खरिद बिक्री गर्ने निकाय साल्ट ट्रेडिङकै कारण चिनीको मूल्यवृद्धि भएको पाइएको छ । चिनीको खरिद बिक्रीमा साल्ट ट्रेडिङले लापरवाही गर्दा बजारमा चिनीको मूल्यवृद्धि भएको वाणिज्य तथा आपूर्ति व्यवस्थापन विभाग र जिल्ला प्रशासन कार्यालय काठमाडौंले ठहर गरेका छन् ।

 

विभागका महानिर्देशक नारायणप्रसाद बिडारी, काठमाडौंका प्रमुख जिल्ला अधिकारी चुडामणी शर्मा सहितको टोलीले साल्ट ट्रेडिङको कार्यालयमा पुगेर अद्यावधिक तथ्यांक लिने क्रममा यस्तो पाइएको हो । चिनीको खरिदबिक्री गर्दै आएको साल्ट ट्रेडिङले खरिदबिक्रीमा अत्यधिक लापरवाही गरेको पाइएको विभागका महानिर्देशक बिडारीले उज्यालो अनलाइनलाई जानकारी दिनुभयो । उहाँका अनुसार साल्ट ट्रेडिङले चिनी बिक्रीको परिमाण, बिक्री मूल्यको निश्चित मापदण्ड समेत अपनाएको छैन ।

‘बजारमा अहिले भइरहेको चिनीको मूल्यवृद्धि थोक बिक्रेता या खुद्रा बिक्रेता कहाँबाट हो भनेर समेत थाहा नहुने गरी साल्ट ट्रेडिङले चिनीको कारोबार गरिरहेको छ’, विभागका महानिर्देशक बिडारीले भन्नुभयो, ‘साल्ट ट्रेडिङले कुन थोक बिक्रेतालाई कति संख्यामा चिनी बिक्री गरेको भन्ने समेत तथ्यांक नराखेर अत्यधिक लापरवाही गरेको छ ।’

यसअघि ७५ रुपैयाँ तोकिएको एक केजी चिनीको अस्वभाविक मूल्यवृद्धि भएर बजारमा भने ९० देखि सय रुपैयाँसम्म पर्ने गरेको थियो ।
