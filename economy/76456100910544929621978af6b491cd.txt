सहकारी नीति नियम बनाउन छलफल तीब्र

काठमाडौ, असार १ – अन्तराष्ट्रिय सहकारी वर्ष २०१२ मा सहकारी सम्बन्धि नीति नियम तर्जुमा गर्नका लागि छलफललाई तीब्र पारिएको छ । सहकारी बोर्ड मार्फत पठाइएको सहकारी नीति सम्बन्धि प्रस्तावका बारेमा अहिले सहकारी तथा गरिबी निवारण मन्त्रालयले सरोकारवाला संस्थाहरुसित राय लिइरहेको राष्ट्रिय सहकारी बैंक लिमिटेडका प्रबन्ध सञ्चालक केबी उप्रेतीले बताउनुभयो ।

 

देशको अर्थतन्त्र मजबुत बनाउन प्रशस्त सम्भावना बोकेको सहकारीको विकास र बिस्तारका लागि सहकारी सम्बन्धि निति आवश्यक रहेको उहाँको भनाई छ । उप्रेतीका अनुसार सहकारीको प्रबद्र्धनका लागि सहकारी तथा गरिबी निवारण मन्त्रीको संयोजकत्वमा अन्तराष्ट्रिय सहकारी वर्ष २०१२ राष्ट्रिय समिति र मन्त्रालयका सचिवको संयोजकत्वमा कार्यान्वयन समिति गठन गरिएको छ ।

यस्तै, ७५ वटै जिल्लामा स्थानीय विकास अधिकारीको नेतृत्वमा जिल्ला स्तरीय कार्यान्वयन समिति पनि गठन गरिएको छ । समितिले ऐन नियम, सहकारीलाई कसरी व्यवासायिक गरिने, राज्यसंगको साझेदारीमा नँया कार्यक्रमहरु ल्याउनेबारे नँया रणनिति तयार पार्ने छ ।

अहिले देशभर २५ हजार सहकारी संस्था सञ्चालनमा आएका छन् । विभिन्न स्थानमा दर्ता नभएका सहकारीले सर्वसाधरण ठगिमा पर्ने गरेको भन्दै सहकारीमा आबद्धहरुले छुट्टै कानुनको व्यवस्था गरिनु पर्ने माग गर्दै आएका छन् ।
