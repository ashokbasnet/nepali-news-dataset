अन्तराष्ट्रिय बजारमा तेल सस्तियो, नेपालमा भने उस्तै

काठमाडौ, बैशाख १९ – अन्तर्राष्ट्रिय बजारमा कच्चा तेलको मूल्यमा कमी आएपनि नेपाल आयल निगमले भने पेट्रोलियम पदार्थको भाउ घटाएको छैन ।
स्थिर रुपमा मूल्य नघटेकाले तत्कालै भाउ नघटाउने आयल निगमका प्रवक्ता शिवप्रसाद पुडासैनीले उज्यालोलाई जानकारी दिनुभयो ।
अन्तर्राष्ट्रिय बजारमा कच्चा तेलको मूल्य बढ्ने र घट्ने भइरहेकाले तत्कालै भाउ घटाउने निर्णयमा पुग्न नसकिने उहाँको भनाई छ । तर कच्चा तेलको मूल्य अझै केही हप्ता घट्यो भने आयल निगमले पनि भाउ घटाउने प्रवक्ता पुडासैनीले बताउनुभयो ।
निगमले महिनामा ६ करोड ७२ लाख रुपैयाँ घाटा खेपिरहेकाले पनि तत्कालै भाउ घटाउन सक्ने अवस्था देखिन्न । निगमको सञ्चित ऋण भने २८ अर्ब ५१ करोड रुपैयाँ छ ।
तर अन्तर्राष्ट्रिय बजारमा कच्चा तेलको मूल्यमा गिरावट आएसँगै भारतीय आयल निगम आइओसीले भने पेट्रोलमा प्रति लिटर ४ रुपैयाँ ८० पैसा र प्रति ग्याँस सिलिण्डर ८६ रुपैयाँ ४० पैसा घटाएको छ । नेपाल आयल निगमले आइओसीबाटै पेट्रोलियम पदार्थ किन्ने गर्छ ।
भाउ घटाउन माग
उपभोक्तावादी संघसंस्थाले अन्तर्राष्ट्रिय बजारमा भाउ घटेकाले आयल निगमले पनि पेट्रोलियम पदार्थको भाउ घटाउनुपर्ने बताएका छन् । अन्तर्राष्ट्रिय बजारमा भाउ बढ्दा भाउ बढाउने आयल निगमले भाउ घट्दा पनि घटाउनुपर्नेमा उनीहरुको जोड छ ।
राष्ट्रिय उपभोक्ता मञ्चका अध्यक्ष प्रेमलाल महर्जनले आफ्नो घाटालाई देखाएर निगमले भाउ नघटाउँदा उपभोक्ता मारमा पर्ने बताउनुभयो ।
