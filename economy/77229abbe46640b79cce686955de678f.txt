तानसेनमा खाना महोत्सव हुने

पाल्पा, फागुन २० - मखनटोल टोल विकास संस्था तानसेन पाल्पाले आगामी चैत ७ गते सडक खाना महोत्सव गर्ने भएको छ ।
संस्थाले  तानसेनमा पत्रकार सम्मेलन गरी सडक खाना महोत्सव गर्न लागेको जानकारी गराएको हो ।
पोहोर पनि पहिलो पटक तानसेनमा सडक खाना महोत्सव गरेको मखनटोल विकास संस्थाले यस पटक पनि पाल्पाका बिभिन्न जात जातिका लोपन्मुख हुँदै गएका खानाका परिकारहरु राखेर महोत्सव गर्न लागेको पत्रकार सम्मेलनमा जानकारी गराएको छ ।
तानसेनको हुलाकचोकदेखि शितलपाटी चोकसम्म रहने गरी ५० वटा खानाका स्टलहरु राखिने सडक खाना महोत्सवकी संयोजक शान्ति शाक्यले जानकारी दिनुभयो ।
सडक खाना महोत्सवमा नेवारी, मगरी, मुस्लिम, गुरुङ, कुमाल, बाहुन क्षेत्रीलगायत पाल्पामा बसोबास गर्ने सवै जातजातिहरुका परम्परागत खानाका परिकारको साथै लोप हुँदै गएका जातजातिहरुको कला संस्कृति प्रस्तुति रहने मखनटोल विकास संस्थाकी अध्यक्ष रिता कक्षपतीले जानकारी दिनुभयो ।
प्रत्येक स्टलबाट ५ सय रुपैयाँ सहयोग लिने र बचत भएको रकम टोल विकास संस्थाको नियमित सरसफाईमा प्रयोग गरिने सचिव गंगा पछाईले बताउनुभएको छ । संस्थाले खाना महोत्सवमा १० हजार दर्शकहरु आउने र १० लाख रुपैयाँको कारोवार हुने अनुमान गरेको छ ।
