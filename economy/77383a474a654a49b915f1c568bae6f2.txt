सहकारीको महासम्मेलन आजदेखि

काठमाडौ, चैत ११ – सहकारीको भावी कार्यदिशा तय गर्न र सहकारीप्रति चेतना जगाउने उदेश्य सहित मंगलबार सहकारी महासम्मेलन सुरु हुँदैछ ।
सहकारी तथा गरिबी निवारण मन्त्रालय र राष्ट्रिय सहकारी संघको आयोजनामा तीन दिनसम्म चल्ने महासम्मेलनमा ८ सय भन्दा धेरै सहकारीकर्मी सहभागी हुनेछन् ।
महासम्मेलनको मंगलबार दिउँसो राष्ट्रपति डा. रामवरण यादवले उद्घाटन गर्ने कार्यक्रम छ । उद्घाटन समारोह अघि देशभरबाट आएका १ लाख भन्दा बढी सहकारीकर्मीको उपस्थितिमा र्‍याली हुने आयोजकले जनाएका छन् ।
महासम्मेलनमा एशियाली ऋण महासंघका अध्यक्ष साइमन ए परेरा सहित वेलायत, चिन, कोरीया, भारत, मलेसीया, श्रीलङ्का, थाइल्याण्ड, वाङलादेश, भुटान लगायतका मुलुकका सरकारी तथा सहकारी क्षेत्रका प्रतिनिधिहरु समेत सहभागी हुँदैछन् । महासम्मेलनको अवसरमा एशिया प्रशान्त क्षेत्रका अध्यक्षहित चार जनाको अन्तर्राष्ट्रिय सहकारीको प्रवृत्तिबारे कार्यपत्र प्रस्तुत हुनेछ ।
त्यस्तै राष्ट्रियस्तरबाट नेपाल राष्ट्र बैंकका गभर्नर, सहकारी विभागका रजिष्ट्रार, सहकारी तथा गरिबी निवारण मन्त्रालय, राष्ट्रिय सहकारी संघ, युवा लक्षित सहकारी, बेरोजगारीसम्बन्धी लगायत २५ वटा कार्यपत्र प्रस्तुत हुनेछन् । सहकारीका सेवा तथा उत्पादनलाई गुणात्मक वृद्वि गरी रोजगारी सिर्जना तथा गरिबी निवारण गर्न महासम्मेलनले टेवा पुग्ने राष्ट्रिय सहकारी संघका अध्यक्ष केशवप्रसाद बडालले बताउनुभयो ।
