झरीले फलफूलको भाउ बढायो

काठमाडौं, फागुन २६ - काठमाडौंमा फलफूलको भाउ महँगो भएको छ । केहिदिनअघि परेको पानीका कारण आयात गर्नुपर्ने फलफूल महँगो भएको व्यवसायीले बताएका छन् । हिउँ परेरकाले बाटो अवरुद्ध हुँदा चीनबाट स्याउको आयात निकै कम भएको बल्खु फलफूल बजारका अध्यक्ष अमर बाँनियाले जानकारी दिनुभयो ।
केहि दिनअघिसम्म थोक बजारमा स्याउको मुल्य ९० देखि ९५ रुपैयाँ रहेकोमा अहिले १ सय १० देखि १ सय २० रुपैयाँसम्म पुगेको छ । चीनबाट आउने सान्सी स्याउको आयातमा १५ दिनदेखि कमी आएकोले थोक तथा खुद्रा बजारमा भाउ महँगो भएको हो ।
यस्तै अंगुरको सिजन सकिन लागेकाले भाउ महँगो भएको छ । भारतको महाराष्ट्र नासिकमा यो वर्ष उत्पादनमा कमी आएकाले सिजनमै महँगो रहेको कालो अंगुरको भाउ खअिले थोक बजारमै किलोको  १ सय ६५ देखि १ सय ८० रुपैयाँसम्म  छ भने खुद्रा बजारमा किलोको २ सय ५० भन्दा बढी छ । ]
यस्तै हरियो अंगुरको थोक मुल्य किलोको ९० देखि सय रुपैयाँ छ । यस्तै सुन्तलाजस्तै फलफूल किनोको  भाउ पनि बढेको छ । २ दिनअघि किलोको ७० रुपैयाँ रहेको किनो अहिले १ सय रुपैयाँको हाराहारीमा पुगेको छ । केरा भने सामान्यको ३५ देखि ४० रुपैयाँ दर्जन र राम्रो गुणस्तरको ७० देखि ८० रुपैयाँ दर्जन रहेको फलफूल बजारका अध्यक्ष बाँनियाले जानकारी दिनुभयो ।
भारतमा पानीले फलफूलमा नोक्सानी पुर्याउँदा नेपाली बजारमा आइपुग्ने फलफूलमा पनि धेरै क्षति हुने र घाटा बेहोर्नुपर्ने व्यापारीले बताएका छन् । चोट  लागेका फलफूल चाँडै कुहिने र बिक्रि पनि नहुँदा घाटा वेहोर्नुपरेको व्यवसायीको गुनासो छ ।
