जुनसुकै हालतमा पूर्ण बजेट नै आउँछः उपाध्यक्ष क्षेत्री

काठमाडौं, कात्तिक १७ – राष्ट्रिय योजना आयोगका उपाध्यक्ष दीपेन्द्रबहादुर क्षेत्रीले विपक्षी दलहरुको जस्तोसुकै अवरोध तोडेर भए पनि सरकारले पूर्ण बजेट ल्याई छाड्ने ठोकुवा गर्नुभएको छ । रिपोर्टर्स क्लबले शुक्रवार काठमाडौंमा गरेको साक्षात्कारमा उहाँले सरकारले पूर्ण बजेटको तयारी गरिसकेको जानकारी दिनुभयो ।

 

सरकारले राष्ट्रपतिकोमा पूर्ण बजेट नै पेश क्षेत्रीले बताउनुभयो । ‘विपक्षीका जस्ता सुकै अवरोध तोडेर भए पनि सरकारले बजेट ल्याई छाड्छ’, क्षेत्रीले भन्नुभयो, ‘जतिसुकै अवरोध गरे पनि राष्ट्रपतिकहाँ पूर्ण बजेट नै पेश हुन्छ ।’

नेपालको लागि सहमति दुर्लभ हिमाली जनावर यती जस्तै बनेको टिप्पँणी गर्दै क्षेत्रीले सरकारले सहमति नभए पनि बजेट ल्याउनै पर्ने वाध्यता रहेको बताउनुभयो ।

४ सय ५० अर्बको हाराहारीमा बजेट ल्याउने तयारी भएको जानकारी दिँदै उहाँले बजेट जनताको चाहना पुरा गर्ने गरी ‘पपुलिष्ट’ पनि हुन सक्ने संकेत गर्नुभयो । ‘बजेट जनताको लागि ल्याउने हो । जनताको चाहना बढेको छ । त्यसलाई सम्बोधन गरिन्छ’, उहाँले भन्नुभयो ।

राजस्वमा ७० प्रतिशत योगदान गर्ने निजी क्षेत्रलाई राहत दिने गरी बजेट आउने उहाँले जानकारी दिनुभयो । ‘नीजि क्षेत्रलाई सम्मान गर्न नसके जुनसुकै सरकार आए पनि केही हुने वाला छैन । त्यसैले सरकारले बजेट मार्फत नीजि क्षेत्रको सम्मान गर्छ’, उहाँले भन्नुभयो ।

विगतमा सहमतिको वातावरण नविथोल्न सरकारले एक तिहाई बजेट ल्याएको स्मरण गराउँदै उहाँले प्रधानमन्त्री भट्टराई, माओवादी अध्यक्ष प्रचण्ड र अर्थमन्त्रीले सहमतिको लागि पर्याप्त प्रयास गरेको दावी गर्नुभयो ।

पूर्ण बजेट नआए नेपालमा आउने विदेशी लगानी प्रभावित हुने चेतावनी दिँदै उहाँले जनताको जीवन स्तरमा समेत नकारात्मक असर पर्ने उहाँको भनाई छ ।
