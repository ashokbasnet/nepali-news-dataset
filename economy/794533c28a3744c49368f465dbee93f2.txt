कारोबार मिसम्याच प्रकरणको अनुसन्धान तुहिने संकेत

काठमाडौं – किन्ने र बेच्नेले राजस्व कार्यालयमा बुझाएको विवरण भिडाउँदा फरक परेको पाईए पछि आन्तरिक राजस्व विभागले सुरु गरेको छानबिन अहिले त्यसै रोकिएको छ । मिसम्याच भनेर चिनिएको यस प्रकरणमा अर्बौ रुपैयाँ राजस्व छलिएको अनुमान गरिएपनि सरकार व्यवसायीलाई छुट दिने तयारीमा छ ।

 

कमल पराजुलीको रिपोर्टः

होलसेल व्यापारीले ठूला करदाता कार्यालयमा बुझाएको विवरण र खुद्रा व्यापारीले कर कार्यालयमा बुझाएको विवरण जुधाउँदा फरक परेपछि राजश्व छली प्रकरणको पोल खुलेको थियो । कारोबार मिसम्याच भनिएको यो प्रकरणमा धेरै साना व्यापारी मुछिएका छन् ।

तर उद्योग वाणिज्य संघ चितवनका अध्यक्ष तिलचन्द्र भट्टराई यसमा ठुला व्यापारीहरुको पनि उत्तिकै हात छ भन्नुहुन्छ । ‘खरिद गर्नेले एकखालको रिपोर्ट बुझाउँछ । विक्री गर्नेले अर्कै खालको रिपोर्ट बुझाएको छ । दुईजनाको मिलिराखेको छैन’, भट्टराई भन्नुहुन्छ, ‘अरुको प्यान नम्बर लिएर कारोबार गर्नेलाई आफ्नोमा के सामान आयो भन्नेसम्म थाहा हुन्न । आफुले के विक्री गरेँ भन्नेपनि उसलाई जानकारी हुँदैन । ठुला व्यापारीका कारण साना व्यापारीलाई झन् मर्का परेको छ ।’

सुरुमा ५० लाख भन्दा धेरैको कारोबार गरेपनि २० लाख भन्दा थोरैको विवरण बनाएर बुझाएका ५ सय ६० जना ब्यवसायीबाट यो अनुसन्धान थालिएको थियो । बिस्तारै यसमा झण्डै ५ हजार व्यापारी तानिएका छन् । लहरो तान्दा पहरो खस्न थालेपछि व्यापारीका छाता संगठनहरु नै यो अनुसन्धानलाई बीचमै तुहाउन लागिपरे । नेपाल उद्योग बाणिज्य महासंघका उपाध्यक्ष पशुपती मुरारका सरकारले तिर्नुपर्ने दायित्व देखाएपनि साना व्यापारीहरु तिर्न सक्ने अवस्थामा नभएकोले राज्यले व्यापारीको मर्का ‘बुझिदिनुपर्ने’ बताउनुहुन्छ । ‘हजारौँ व्यापारी संलग्न छन् तर एक पटकलाई छुट दिनुपर्छ भन्ने हो’, उहाँले भन्नुभयो ।

६ महिना अघि अनुसन्धान थाल्दा यसमा १३ अर्ब राजस्व छलिएको सरकारले अनुमान गरेको थियो । तर व्यापारीको संख्या थपिएसँगै छलेको राजश्व रकम पनि बढ्दैछ । तर व्यापारीको दबाब पछि अहिले यो अनुसन्धान सुस्ताएको छ ।

आन्तरिक राजस्व विभागका महानिर्देशक टंकमणी शर्मा तत्काल यो बिषयलाई थाँतीमा राख्न निर्देशन दिइएको बताउनुहुन्छ । ‘न्युनतम आर्थिक व्ययभार पर्ने गरि प्रकृया अगाडी बढाउन सर्कुलर भैसकेको छ’, शर्माले भन्नुभयो, ‘मिस्म्याचको विषयले लिएर कसैलाई धरपकट नगुर्न भनेर कर प्रशासनले निर्देशन दिएको छ ।’

एक पटकलाई हेर्न व्यापारीले गरेको आग्रहप्रति सरकार सकारात्मक रहेको अर्थमन्त्री बर्षमान पुनको भनाई छ । ‘सरकारका पनि सीमा छन् तर सरकार सकारात्मक छ’, मन्त्री पुनले भन्नुभयो, ‘आउँदा दिनमा कडाई गर्ने गरि एक पटकलाई लचिलो हुन सरकार सकारात्मक छ ।’

कर्मचारीले व्यापारीलाई त्यसै काँध हाल्दैनन्, यसमा राजनीतिक संरक्षण चाहिन्छ । अर्थमन्त्री बर्षमान पुनको भनाईले अब यो अनुसन्धान त्यसै तुहिने संकेत गर्छ ।

थुप्रै खुद्रा व्यवसायीले २० लाख भन्दा थोरैको कारोवार देखाएर सिधै भ्याट छलेका छन् । तर सरकार भने यसलाई छिटो टुंग्याउनुको साटो अनुसन्धान रोकेर समय लम्ब्याउँदै जाने र अर्बौ राजस्व छलिएको प्रकरणलाई त्यसै तुहाउने प्रयासमा छ । यसमा भ्रष्ट व्यापारीको दवाव र प्रभावले भूमिका खेलेको छ ।
