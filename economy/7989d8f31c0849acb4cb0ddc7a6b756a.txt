१० लाख बढी माछाका भुरा आयात

पोखरा, असार २८ - माग अनुसार उत्पादन हुन नसकेपछि, कास्कीमा बार्षिक १० लाखभन्दा बढी माछाका भुरा अन्यत्रैबाट आयात हुने गरेको छ । लेखनाथ नगरपालिकामा रहेको मत्स्य अनुसन्धान केन्द्र बेगनासमा उत्पादन हुने भुराले माग धान्न नसकेपछि तराईका जिल्ला तथा भारतका विभिन्न ठाउँबाट भुरा आयात गर्नुपरेको हो । व्यवसायिक रुपमा माछापालन गर्नेको संख्या बढे पनि केन्द्रमा साना भुरा मात्रै उत्पादन हुने भएकोले कास्कीमा माछाका भुराको आयात बढिरहेको छ ।

 

मत्स्य अनुसन्धान केन्द्र बेगनासले वार्षिक २२ लाखसम्म माछाका भुरा उत्पादन गर्दै आएको छ । साना भुरा लगेर किसानले नर्सरी गर्न सकेमा वार्षिक ४० लाखसम्म भुरा उत्पादन गर्न सक्ने केन्द्रले जनाएको छ । केन्द्रमा कमनकार्प, ग्रासकार्प, बिगहेड, रहु, नैनी, भाकुर, लोकल, सहर लगायतका माछाका भुरा उत्पादन हुन्छन् । केन्द्रका कर्मचारीले धेरैजसो अनुसन्धानका काम गर्नुपर्ने हुँदा ठूला भुरा बनाउन नसकिएको वैज्ञानिक मोहमद एकवाल हुसैनले जानकारी दिनुभयो । माछाको जात अनुसार प्रतिभुराको ५० दपैसा देखि ६ रुपैयाँसम्म पर्छ ।
