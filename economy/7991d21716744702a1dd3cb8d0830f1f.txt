तेल अब सजिलै पाइने

काठमाडौ, वैशाख ८ – इन्धन आपूर्ति र वितरण सहज बन्न थालेकाले भण्डार नगर्न नेपाल आयल निगमले आग्रह गरेको छ ।
आइतबारदेखि साविक भन्दा झण्डै एकलाख लिटर बढी वितरण गरिएकाले भण्डार नगर्न निगमले व्यवसायी र उपभोक्तासँग आग्रह गरेको हो ।
आइतबार डिजेल र पेट्रोल छुट्टाछुट्टै ४ लाख ४ हजार लिटर बाँडेपनि अभाव भने हट्न सकेको छैन । सोमबार पनि लगभग त्यति नै मात्रामा पेट्रोलियम पदार्थ बाँड्ने निगमले जनाएको छ ।
निगमका निमित्त महाप्रबन्धक सागर सत्यालका अनुसार भारतीय आयल कर्पोरेशन आइओसीलाई तिर्न बाँकीमध्ये केही रकम मंगलबार बुझाउने तयारी छ । तीन चार दिनदेखि आपूर्ति बढेकाले मंगलबारदेखि उपभोक्ताले सहज ढंगले पेटोलियम पदार्थ पाउने सत्यालले बताउनुभयो ।
आईओसीले आपूर्ति कटौती गरेपछि झण्डै डेढ हप्तादेखि देशैभर इन्धन अभाव चर्किएको हो । पेट्रोल र डिजल लागि पेट्रोल पम्पहरुमा उपभोक्ताले घण्टौंसम्म लाईन बस्नुपर्ने बाध्यता छ । सोमबार पनि बिहानैदेखि पम्पहरुमा उपभोक्ताको लाइन लागेको छ ।
