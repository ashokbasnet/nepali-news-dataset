सर एडमन्ड हिलारीले बनाइदिएका स्कुल जोगाउँदै आरोही (भिडियो रिपोर्ट)

प्रतीक लामिछाने/नवीन स्थापित (इमेज)चौरीखर्क (सोलुखुम्बु), जेठ २० । तेन्जिङ नोर्गे शेर्पासँगै पहिलोपटक सगरमाथाको सफल आरोहण गरेका न्यूजिल्यान्डका नागरिक सर एडमन्ड हिलारीले बनाइदिएका सोलुखुम्बुको खुम्बु क्षेत्रका विद्यालयलाई पछिल्लो समयमा आरोहीहरुले नै सहयोग गरिरहेका छन् ।भूकम्पबाट क्षतिग्रस्त विद्यालयले सगरमाथा चढ्न आउनेहरुको साथ पाएपछि पुनर्जीवन पाएका छन् ।सोलखुम्बुको चौरीखर्क गाविस–९ को जनसेवा निम्न माध्यमिक विद्यालय २०२१ सालमा तेन्जिङ नोर्गे शेर्पासँगै पहिलोपटक सगरमाथाको सफल आरोहण गरेका न्यूजिल्यान्डका नागरिक सर एडमन्ड हिलारीले स्थापना गरेका हुन् ।आफ्नै लगानीमा हिलारीले विद्यालय निर्माण गरेर पछि सरकारलाई हस्तान्तरण गरे ।लामो समयसम्म हिलारीकै लगानीमा यहाँका विद्यालयका शिक्षकलाई तलब खुवाउनेदेखि विद्यार्थीका लागि कापी–कलमको व्यवस्था भयो ।पछिल्लो समयमा २०७२ साल वैशाख १२ मा गएको विनाशकारी भूकम्पले यहाँको विद्यालयमा क्षति पुर्‍याएपछि अहिले चिनियाँ सगरमाथा आरोही वांग जिंगले विद्यालय निर्माणको लागि सहयोग गरिरहेकी छन् ।विद्यालय भवन निर्माणका लागि वांगले हालै एक कार्यक्रमकाबीच करिब २ करोड ८० लाख रुपैयाँ आर्थिक सहयोग प्रदान गरिन् । एक रिपोर्ट (विस्तृत भिडियोमा हेर्नुहोस्) ।
