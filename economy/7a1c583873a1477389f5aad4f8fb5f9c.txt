अत्यावश्यक खाद्यवस्तुको मूल्य किलोमा ४ रुपैयाँसम्म घट्ने

कमल पराजुली/उज्यालो । काठमाडौ, भदौ २८ – दाल, चामल, मैदा, गेडागुडी लगायतका अत्यावश्यक खाद्यवस्तुको मूल्य किलोमा ४ रुपैंयासम्म घट्ने भएको छ । अत्यावश्यक खाद्य वस्तुको एमआरपी अर्थात अधिकतम खुद्रा मूल्य तोक्न सरकारले ब्यापारीहरुलाई गृहकार्यका लागि बिहीबारसम्मको समयसीमा दिएको थियो ।

 

खुद्रा र थोक ब्यापारीले संयुक्त रुपमा तयारी गरी तत्कालको लागि खुद्रा मुल्यमा किलोमा अधिकतम ४ रुपैयाँसम्म घटाउने गरी सरकारलाई सुझाब दिने निर्णय गरेको खुद्रा ब्यापार संघका अध्यक्ष पबित्रमान बज्राचार्यले जानकारी दिनुभयो ।

अहिले खुद्रा ब्यापारीले भाउ घटाउने छन् भने थोक ब्यापारीले अब बेच्ने बस्तुमा त्यही अनुसार भाउ घटाएर खुद्रा ब्यापारीलाई बेच्नेछन् । यो निर्णयले तत्कालको लागि खुद्रा ब्यापारीले थोरै मार्जिनमा बेच्नुपर्ने भएपनि उपभोक्ताको हितलाई ध्यान दिएर आफुहरु भाउ घटाउन तयार भएको बज्राचार्यले बताउनुभयो ।

तर सरकारले भने अहिलेको बजार अनुसार भाउ ब्यापारीले प्रस्ताब गरे भन्दा धेरै घट्नुपर्ने बताएको छ । ‘ब्यापारीले ल्याउने प्रस्ताब हेर्छौ’ बाणिज्य तथा आपूर्ति ब्यबस्थापन बिभागका महानिर्देशक नारायण बिडारीले भन्नुभयो ‘उपभोक्तालाई राहत पुग्ने गरी भाउ घटाउन ब्यापारी तयार भएको नदेखिए सरकारले भाउ तोकेर कार्यन्वयन गर्न निर्देशन दिन्छौ ।’

उहाँका अनुसार ब्यापारीले गृहकार्यका लागि मागेको समयसीमा बिहीबार सकिएकोले दिउँसो ब्यापारीहरुसंग छलफल गर्ने र मुख्य सचिव सहितको बैठक बसेर छिट्टै खुद्रा मुल्य तोक्ने तयारी भएको छ । असोज १ गतेदेखि लागु हुने गरी बजार मूल्य घटाउने तयारीमा आफुहरु रहेको बिडारीले बताउनुभयो ।
