मध्यपहाडका १० शहरको गुरुयोजना बनाउने काम तीव्र

काठमाडौ, माघ ७ – सरकारले मध्य पहाडी लोकमार्गमा १० वटा नयाँ शहरका लागि गुरुयोजना बनाउने काम तीव्र पारेको जनाएको छ ।
सरकारले बैतडीको पाटन, अछामको साँफेबगर, दैलेखको राकम कर्णाली, रुकुमको चौरजहारी, बाग्लुङको बुर्तिबाङ, तनहुँको डुम्रे, धादिङको गल्छी, सिन्धुलीको खुर्कोट, तेह«थुमको वसन्तपुर र पाँचथरको फिदिममा नयाँ शहर निर्माण गर्न गुरु योजना बनाइरहेको जनाएको छ ।  
मध्य पहाडी लोकमार्ग, पहाडी क्षेत्रको मेरुदण्ड भएकाले यी क्षेत्रमा नयाँ शहर विकास गर्न लागिएको हो । शहर निर्माणका लागि आवश्यक पूर्वाधार बनाउन अहिले सम्भाव्यता अध्ययनलाई व्यापक बनाइएको र ठाउँ ठाउँमा सम्पर्क कार्यालयहरु स्थापनामा जुटेको शहरी विकास मन्त्रालयले जनाएको छ ।
सन्तुलित शहरीकरणका लागि अहिले केही ठाउँमा सम्भाव्यता अध्ययन सकिएको छ भने केहि ठाउँमा भइरहेको छ । खानेपानी, फोहोर र ढल व्यवस्थापनका लागि पूर्वाधार निर्माणको काम भइरहेको मन्त्रालयका सचिव किशोर थापाले बताउनुभयो ।
पहाडका बासिन्दालाई तराई झर्नबाट रोक्नु र तराईमा बसाईं सरेकाहरुलाई फेरि पहाड फर्काउनु नयाँ शहर निर्माणको मुख्य लक्ष्य भएको उहाँको भनाई छ ।
