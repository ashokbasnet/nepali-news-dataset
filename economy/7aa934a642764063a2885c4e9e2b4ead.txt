टिकटको कालोबजारी रोक्न सरकारले अनुगमन थाल्यो

काठमाडौं, भदौ ३१ — यातायात क्षेत्रको कालोबजारी नियन्त्रण गर्न श्रम तथा यातायात व्यवस्था मन्त्रालयले अनुगमनका लागि मातहतका निकायलाई खटाएको छ । दशैंका बेला हुने टिकटको कालोबजारी र यात्रुलाई ठगिनबाट रोक्न प्रधानमन्त्रीले निर्देशन दिए लगत्तै मन्त्रालयले अनुगमन थालेको हो ।

यातायात व्यवस्था विभाग लगायत सम्बन्धित कार्यालयका प्रतिनिधीले हरेक दिन गोंगबु नयाँ बसपार्क तथा पुरानो बसपार्कमा अनुगमन थालेका हुन् । यातायात व्यवस्था विभागका महानिर्देशक कपिल डंगोलले अनुगमनका क्रममा लामो दूरीका लागि टिकट बिक्री सहज रुपमा भईरहेको र अनियमीतता भएको नपाइएको जानकारी दिनुभयो ।

बसपार्क बाहेक विभिन्न कम्पनीहरुका टिकट काउन्टरहरुमा पनि शनिवारदेखि निरन्तर अनुगमन हुने उहाँले जानकारी दिनुभयो ।

बिग्रेका सडक मर्मत गर्न आग्रह

यातायात व्यवसायीहरुले बिग्रेका सडक मर्मत नभए दशैंका बेला गाडीको आवतजावत प्रभावित हुने भन्दै सम्बन्धित निकायको ध्यानाकर्षण गराएका छन् । नौबिसे–हेटौंडा खण्ड र कोशी खण्ड जस्ता धेरै बिग्रिएका सडकको अवस्था सुधार नभए ५० प्रतिशत यात्रु प्रभावित हुने संभावना रहेको यातायात व्यवसायी राष्ट्रिय महासंघका कोषाध्यक्ष सरोज सिटौलाले बताउनुभयो ।

तत्कालका लागि सडकका खाल्टाखुल्टी पुर्ने काम मात्रै भएपनि सजिलो हुने उहाँको भनाई छ । बाटोको अवस्थाकै कारण दशैंका लागि टिकटको अग्रिम बुकिङ्ग प्रभावित भएको छ । दैनिक कति गाडी सन्चालन गर्न सकिने भन्ने अन्यौलका कारण पर्याप्त मात्रामा टिकट बिक्री गर्न समेत अप्ठ्यारो परेको यातायात व्यवसायीहरुको गुनासो छ ।
