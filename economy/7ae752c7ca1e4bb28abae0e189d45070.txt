मातातीर्थका सबै धारा सुके, १२ ओटै धारामा यसरी एकैसाथ पानी आउन छाड्यो (भिडियोसहित)

प्रतीक लामिछाने/भरत केसी (इमेज)काठमाडौं, वैशाख २० । २०७२ साल वैशाख १२ गतेको शत्तिशाली भूकम्प तथा पछिल्लो समयमा बढ्दै गएको खडेरीका कारण गाउँ–बस्तीका पानीका मुहान सुकेका छन् ।पानीका मुहान सुक्दा लाखौं मानिस पिउनेपानीबाट बन्चित हुनुपर्ने अवस्था आएको छ । यसबाट राजधानी उपत्यका पनि अछुतो छैन ।ऐतिहासिक र धार्मिक महत्व बोकेको राजधानीको मातातीर्थ पनि खडेरी र भूकम्पको चपेटामा परेको छ ।काठमाडौंको पश्चिममा रहेको मातातीर्थ अर्थात् पवित्र धार्मिकस्थल । हरेक वर्षको वैशाख कृष्णऔंसीका दिन यो तीर्थस्थलमा देशभरबाट लाखौंको संख्यामा तीर्थालु आउने गर्दछन् ।यहाँ आएर नुहाउने तथा दिवंगत आमाका नाममा श्राद्ध तथा दान गर्दा आमाको दशधारा दूध खाएको ऋण तिर्न सकिन्छ भन्ने विश्वास रहिआएको छ ।लाखौं तीर्थयात्री तथा भक्तजनको आस्थाको केन्द्रकोरुपमा रहेको मातातीर्थ पछिल्लो समयमा आफैं चरम संकटबाट गुज्रिरहेको छ ।त्यसो त दुई वर्षअघिदेखि नै मातातीर्थका १२ ओटै धारामा कम पानी आउन थालेको हो ।तर, गत वर्ष वैशाख १२ गतेको भूकम्पपछि एक्कासि सबै धारामा पुरानै अवस्थामा पानी आएपनि गत चैत २८ गते ललितपुरको भैंसेपाटीलाई केन्द्रबिन्दू बनाएर भूकम्प गएपछि मातातीर्थका यी सबै धाराबाट पानी चुहिन छाडेको छ ।एक त आफैं पानी खान नपाइने चिन्ता, अर्कोतर्फ देशभरका तीर्थयात्रीको आस्थाको केन्द्र । यहाँ आउने तीर्थयात्री तथा भक्तजनलाई खल्लो हुने भयो भन्ने चिन्ता अहिले यहाँका स्थानीय बासिन्दालाई छ ।स्थानीय बासिन्दामात्रै होइन, आफ्नी दिवंगत आमाको सम्झना गर्दै यो तीर्थमा आएर श्राद्ध गर्नेहरुको मन पनि कुँडिएको छ, मातातीर्थको धारामा पानी चुहिन चाडेपछि । एक रिपोर्ट (विस्तृत भिडियोमा हेर्नुहोस्) ।
