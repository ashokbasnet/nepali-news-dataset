किन चर्चामा आइरहन्छ पञ्चेश्वर ?

प्रकाश ढकाल/उज्यालाे ।
काठमाडौं, भदौ ३० – प्रधानमन्त्री पुष्पकमल दाहालको भारत भ्रमणको मुख्य एजेण्डा हो पञ्चेश्वर बहुउद्देश्यीय आयोजनालाई अघि बढाउने । दुई दशकअघि नेपाल र भारतबिच भएको महाकाली सन्धिमा दुवै देशले उपभोग गर्ने गरी पञ्चेश्वर बहुउद्देश्यीय आयोजना बनाउने उल्लेख छ ।दुई दशकको अवधिमा नेपाल वा भारतका प्रधानमन्त्री एक अर्का देशको औपचारिक भ्रमणमा जाँदा पञ्चेश्वर आयोजनाबारे व्यापक चर्चा हुँदै आए पनि निर्माण कार्यले भने गति लिन नसकेको अवस्थामा प्रधानमन्त्री दाहाल फेरि यसैलाई मुख्य एजेण्डा बनाएर बिहीबार दिल्ली उत्रदै हुनुहुन्छ । 
यो आयोजनालाई अघि बढाउन २०६७ सालमा तत्कालिन प्रधानमन्त्री माधवकुमार नेपालले पनि भारतको औपचारिक भ्रमणमा जाँदा प्राथाकिताका साथ उठाउनुभएको थियो । त्यस्तै २०७१ साउन १८ मा भारतीय प्रधानमन्त्री नरेन्द्र मोदी औपचारिक नेपाल भ्रमणमा आउँदा पनि पञ्चेश्वर आयोजना अघि बढ्ने विश्वास गरिएको थियो ।
संसदलाई सम्बोधन गर्दै प्रधानमन्त्री मोदीले ६ महिनाभित्र संयुक्त विस्तृत परियोजना प्रतिवेदन (डिपिआर) तयार गरी एक वर्षभित्र निर्माण थाल्ने बताएपनि अहिलेसम्म काम हुन सकेको छैन । 
के हो पञ्चेश्वर आयोजना ? 
नेपाल र सरकारबिच २०५२ माघ २९ गते भएको सन्धिअनुसार महाकाली नदीको पञ्चेश्वरमा द्विपक्षीय लगानीमा बन्ने बहुउद्देश्यीय परियोजना नै पञ्चेश्वर हो । सन् १९९५ मा नेपालले तयार पारेको विस्तृत आयोजना प्रतिवेदन अनुसार महाकाली नदीमा तीन सय १५ मिटर उचाइको बाँध बनाउँदा ६ हजार ४ चार सय ८० मेगावाट विद्युत् उत्पादन गर्न सकिन्छ ।
पञ्चेश्वर जलाशय युक्त आयोजना हो । जसले महाकाली नदीमा बाढीको रुपमा आउने पानीलाई जम्मा गरी विद्युत् उत्पादन र सुख्खा याममा सिंचाइको रुपमा प्रयोग गर्न सकिन्छ । पञ्चेश्वर बहुउद्देश्यीय आयोजनाका अनुसार नेपालले गरेको विस्तृत अध्ययनले २ वटा भूमिगत विद्युत गृह महाकाली नदीको दुवै किनारा नेपाल र भारतमा एक÷एक वटा बन्नेछ ।
मुख्य जसमा विद्युत् उत्पादन गर्नेे १२ वटा इकाई रहनेछन् । समुद्री सतहबाट ६ सय ९५ मी मिटरको उचाइमा तीन सय १५ मी अग्लो र आठ सय ६० मी लामो ६.५६ अर्ब घनमीटर पानी अट्ने बाँध बन्नेछ । 
आयोजना लागत ?
पञ्चेश्वर उच्च बाँध तथा रुपालीगाड रि–रेगुलेटिङ्ग बाँध निर्माणका लागि ३ सय ३६ अर्ब रुपैयाँ लाग्नेछ । जसध्ये नेपालले १२६ देखि १३० अर्व मात्र लगानी गर्नुपर्नेछ । १० वर्ष निर्माण अवधि हुने भएकाले प्रतिवर्ष १३ अर्ब मात्र लगानी गरे पुग्ने जानकारहरु बताउन्छन् । 
आयोजनाका फाइदा 
आयोजनाबाट नेपालले उत्पादित आधा विद्युत् पाउनेछ । नेपालले गरेको अध्ययअनुसार पञ्चेश्वर निर्माण भएमा नेपाललाई वार्षिक ५३.४१ आम्दानी हुनेछ । जसमध्ये विद्युत उत्पादनबाट ३४.५० अर्ब आम्दानी हुनेछ । आयोजनमा मत्स्यपालन, कार्वन ट्रेडिङ्ग, सिंचाइ तथा पर्या–पर्यटन र जडिबुटी फलफुल खेती गर्न सकिन्छ ।
सिंँचाइबाट पाँच अर्ब ६९ करोड, पर्यटनबाट पाँच अर्ब तथा माछापालनबाट बर्षेनी पाँच अर्ब कमाइ हुनेछ । आयोजना सुरु भएपछि कैलाली र कञ्चनपुर जिल्लाको ९३ हजार हेक्टर जमिनलाई सिँंचाइ सुविधा पुग्ने छ ।
अहिलेसम्म के भयो ?
दुई देशबिच भएको प्रारम्भिक सहमतिअनुसार परियोजनामा नेपालको ३९ प्रतिशत लगानी रहनेछ । नेपालले परियोजनाबाट आउने पानी दुवै देशले बराबरी उपभोग गर्न पाउनु पर्ने अडान राख्दै आए पनि भारतले नेपालतर्फ ९३ हजार हेक्टर र भारततर्फ १६ लाख हेक्टर जमिनमा सिंचाइ गर्ने प्रस्ताव गरेपछि विवाद हुँदै आएको छ । जुन विवाद दुवै देशको मन्त्रीस्तरीय र सचिवस्तरीय बसेको पटकपटकको बैठकले समेत सुल्झाउन सकेको छैन ।
२०६६ मंसिर ९ गते दुई देशबीच भएको सहमतिअनुसार पञ्चेश्वर विकास प्राधिकरणको गठन गरी विस्तृत योजना प्रतिवेदन तथा अन्य आवश्यक कार्य सम्पन्न गर्ने सहमति भएको भएको थियो । डिपिआर तयार गर्न दुवै पक्ष सक्रिय रहेपनि अहिलेसम्म अन्तिम रूप पाएको छैन । २०७१ मंसिरमा बसेको गभर्निङ बडी को पहिलो बैठकले दुवै देशले तयार गरेको डिपिआर अद्यावधिक गर्दै एउटै बनाउन भारतीय वापकोस लिमिटेडलाई दिने निर्णय गरेको थियो ।
वापकोसले गएको चैतमा प्राधिकरणलाई विस्तृत परियोजना रिपोट बुझाएपछि प्राधिकरणले पनि दुवै देशका सम्बिन्धित निकायलाई पठाएको छ । तर, अहिलेसम्म दुवै देशले रिपोटबारे ठोस धारणा नआएको प्राधिकरणका प्रमुख कार्यकारी अधिकृत महेन्द्रबहादुर गुरुङले बताउनुभयो ।
नेपालले असोज स्रोत सातासम्म प्राधिरकणलाई रिपोटबारे जवाफ दिने भनिए पनि भारतीय पक्षले कुनै प्रतिक्रिया दिएको छैन । वापकोसले तयार पारेको रिपोटमा आयोजनानको क्षमता ५ हजार मेगावटाभन्दा कम रहेको बताइएको छ ।
यो रिपोटलाई दुवै पक्षले अध्ययन गरेर अन्तिम रुप दिने प्रधानमन्त्री दाहालको तयारी छ । अघिल्ला प्रधानमन्त्रीहरुले पटकपटक प्रयास गर्दा पनि अघि बढ्न नसकेको आयोजना यसपटक अघि बढ्यो भने नेपालको ऊर्जा उत्पादनमा ठूलो योगदान पुग्नेछ ।
