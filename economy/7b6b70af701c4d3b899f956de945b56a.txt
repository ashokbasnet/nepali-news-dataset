एक तृतियांस बजेट आउने निश्चित

काठमाडौं, असार २४ - अध्यादेश मार्फत पूर्ण आकारको बजेट ल्याउने सरकारको प्रस्तावमा राष्ट्रपति सहमत नभएपछि एक तृतियांस बजेट आउने निश्चित भएको छ । बजेटका विषयमा परामर्श गर्न शनिवार शितल निवास पुगेका अर्थमन्त्री बर्षमान पुनलाई पनि राष्ट्रपतिले एक तृतियांस बजेट ल्याउन सुझाव दिनुभएको थियो । अर्थमन्त्रालयले पनि पूर्ण र एक तृतियांस दुबै बजेटको तयारी गरिरहेको छ ।

 

एक तृतियांस बजेट चालु बर्षको बजेटको निरन्तरता र कुनैपनि नयाँ कार्यक्रम नसमेटिने भएकोले निर्माणका लागि लामो सयम नलाग्ने अर्थमन्त्रालय स्रोतले बताएको छ ।
मन्त्रालयले १ खर्ब २८ अर्ब बराबरको एक तृतियांस बजेट विनियोजन गर्ने तयारी गरेको छ । प्रमुख राजनीतिक दलका शीर्ष नेताहरु पनि एक तृतियांस बजेटमा सहमति नजिक पुगेको अर्थमन्त्री निकट स्रोतले बताएको छ । राष्ट्रपतिले प्रधानमन्त्री र अर्थमन्त्रीलाई निर्वाचनको मिति घोषणा भइसकेको अवस्थामा सरकारले वार्षिक बजेट ल्याउन नहुने र बजेटको विषयमा परेको रिटमा सर्वोच्च अदालतको फैसलाले पनि तयारी एक तृतियांस बजेटका लागि मात्रै बाटो खुलेको बताउनुभएको थियो ।
