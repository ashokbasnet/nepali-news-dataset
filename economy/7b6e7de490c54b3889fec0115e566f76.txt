बैदेशिक ऋण ९ अर्व बढ्यो

काठमाण्डौं, पुष २६ - नेपालको बैदेशिक ऋण यो बर्ष ९ अर्व बढेको छ । ऋण, अघिल्लो बर्षको तुलनामा १ दशमलव २७ प्रतिशतले बढेको हो । यो वृद्धिसँगै जन्मिने बित्तिकै हरेक नेपालीको टाउकोमा झण्डै १० हजार रुपैंया विदेशी ऋणको भार पर्छ । आर्थिक वर्ष २०६७÷६८ को अन्त्यसम्ममा नेपालको वैदेशिक ऋण २ खर्ब ५९ अर्ब ५० करोड ११ लाख ४७ हजार रुपैंया पुगेको छ ।

 

नेपाल राष्ट्र बैंकको तथ्यांक अनुसार यो वर्ष कुल गार्हस्थ उत्पादन १३ खर्ब ४६ अर्ब ८१ करोड भएको छ, जसमध्ये वैदेशिक ऋणको १९ दशमलव २७ प्रतिशत र आन्तरिक ऋणको १३ दशमलव ६७ प्रतिशत योगदान रहेको छ ।

कुल ऋण साँवा ब्याज भूक्तानी रकम भने २९ अर्ब ९५ करोड पुगेको छ । यो वर्षको वैदेशिक ऋणमा पहिलोपटक चिनिया ऋण पनि समावेश गरिएको राष्ट्र बैंकले जनाएको छ ।
