चिनियाँ र नेपालीले मोरङमा यसरी खोज्दैछन् पेट्रोलखानी, ‘सम्भावित ठाउँ देखियो’ (भिडियोसहित)

ध्रुव भट्टराई (इमेज)विराटनगर, जेठ ५ । मोरङको बाहुनीमा पेट्रोलखानीको सम्भाव्यता अध्ययन एवं अन्वेषण गर्ने काम सुरु भएको छ ।चिनियाँ र नेपाली प्राविधिकको संयुक्त टोलीले खानीको प्रारम्भिक अन्वेषण थालेको हो ।मोरङ सदरमुकाम विराटनगरबाट करिब ३७ किलोमिटर उत्तरपूर्वमा रहेको बाहुनीमा पेट्रोलखानीको अन्वेषण गर्ने काम विभिन्न कारण देखाउँदै २५ वर्षअघि रोकिएको थियो ।काम रोकिएपछि खानी रहेको अनुमान गरिएको क्षेत्र झाडीमा परिणत भएको छ ।खानी अन्वेषणको काम अघि बढाउन भूगर्भ विभागले खानी रहेको अनुमान गरिएको तीन बिघा तीन कट्ठा जग्गा स्थानीयबाट अघिग्रहण गरिसकेको छ ।फेरि पेट्रोलियम पदार्थको अन्वेषणको काम थालिएपछि बाहुनी क्षेत्रका स्थानीयबासिन्दा खुसी भएका छन् ।उनीहरुले खानी अन्वेषणको कामलाई विशेष प्राथमिता दिनसमेत आग्रह गरेका छन् ।चीन सरकारसँगकोे सम्झौतापछि बुधबारबाट चिनियाँ र नेपाली प्राविधिकले खानी अन्वेषणको काम थालेका हुन् ।प्रधानमन्त्री केपी शर्मा ओलीको चीन भ्रमणक्रममा भएको सम्झौताअनुसार चीन सरकारले नेपालमा पेट्रोलियम पदार्थको सम्भाव्यता अध्ययन गर्न सरकारी प्राविधिकहरुको टोली नेपाल पठाएको हो । एक रिपोर्ट (विस्तृत भिडियोमा हेर्नुहोस्) ।
