तिहारलाई लक्षित गरी बजार अनुगमन तीब्र

काठमाडौं, कार्तिक २ — सरकारले तिहारलाई लक्षित गरी बजार अनुगमनलाई तिव्रता दिएको छ । दशैंको पूर्णिमा पछि नै अनुगमन शुरु गरिएपनि तिहारमा प्रयोग हुने मिठाई सहितका मसला बढी बिक्री हुने राजधानीका पसलहरुमा वाणिज्य विभाग, उपभोक्तावादी संघसंस्था लगायतको सहभागितामा गत आईतबारदेखि अनुगमन तीव्र पारिएको हो ।

 

अनुगमनका क्रममा अधिकांश पसलहरुले कर छलेको, सामानमा उत्पादन र प्रयोग मिति सहितको लेबल तथा मूल्यसूची नराखिएको, कुहिएका खानेकुरा बिक्री गरेको र ढक तराजुमा अनियमीतता भेटिएको छ । अनुगमनमा सहभागी उपभोक्ता अधिकार अनुसन्धान मञ्चका अध्यक्ष माधव तिमिल्सिनाका अनुसार अधिकांश व्यापारीहरुले व्यक्तिपिच्छे फरक मूल्य लिने गरेको पाईएको छ ।

काजु प्रतिकिलो चार सयमा खरिद गरी झण्डै एक हजार रुपैंया किलो सम्म बिक्री गरेको भेटिएको उहाँले बताउनुभयो ।

यस्तै पराग बनाउन प्रयोग हुने भन्दै कुहिएका सुपारी बिक्री गरेको पनि अनुगमनका क्रममा फेला परेको छ । अनुगमनका क्रममा अनियमीतता भेटिएका पसलबाट ढक तराजु नियन्त्रणमा लिनुका साथै तीन दिन भित्र खरिद र बिक्री मूल्यको बिल सहित स्पष्टिकरणका लागि पत्र काटेर छोडिएको वाणिज्य विभागले जनाएको छ ।
