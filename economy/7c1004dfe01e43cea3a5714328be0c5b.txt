भोजपुरमा कर नबुझाउनेको संख्या बढ्दो

भोजपुर, असार १० - भोजपुरका २ सय ५० बढी पसल तथा उद्योगले कर नतिरेर कारोबार छलेको सार्वजनिक भएको छ ।
आन्तरिक राजश्व कार्यालयमा कर नतिर्नेको सुचीमा निर्माण कम्पनी, पसल, होटल, सानातिना घरेलु उद्योग, सहकारी तथा गैरसरकारी संस्थालगायत रहेका छन् ।
जिल्लामा कर विवरण हेर्दै आएको उद्योग वाणिज्य संघले सार्वजनिक स्थलहरुमा कर नतिर्नेहरुको नामावली सार्वजनिक गरेको हो । हरेक आर्थिक वर्ष सकिएको ३ महिनाभित्र कारोवार विवरण बुझाई कर तिर्नुपर्ने प्रावधान भएपनि आर्थिक वर्ष २०६८÷०६९ र सो भन्दा अगाडि देखि नै ती करदाताहरुले कर नबुझाएका हुन् ।
कर नतिर्नेहरुमा सदरमुकाम आसपासका फर्महरुको संख्या धेरै छ । कतिपय फर्महरु बन्द भईसकेका छन् ।
कर दाखिला नगर्नेहरुलाई दर्ता खारेज गर्न या हिसाबकिताब बुझाई नियमितताको लागि फर्म सञ्चालकहरुलाई जानकारी गराईएको उद्योग वाणिज्य संघ भोजपुरका अध्यक्ष डम्बरकुमार श्रेष्ठले बताउनुभयो ।
