मकवानपुरमा दूध बेचेर २५ करोड आम्दानी

हेटौंडा, पुस २० – मकवानपुरका किसानले दूध बिक्रीबाट मात्रै एक वर्षमा २५ करोड रुपैयाँ आम्दानी गरेका छन् । गएको आर्थिक बर्षमा जिल्लाका किसानले ५६ लाख ८५ हजार ८ सय लिटर दूध बेचेर २५ करोड रुपैयाँ आम्दानी गरेका हुन् ।
किसानहरुले एक लिटर दूधको करिब ३५ रुपैयाँ पाउँदै आएका छन् । किसानले हेटौंडाको दुग्ध बितरण आयोजनालाई मात्र २४ लाख ५२ हजार ५ सय लिटर दूध बेचेका छन् । त्यस्तै निजी डेरीलाई २८ लाख १० हजार ६ सय लिटर दुध बेचेका छन् भने ४ लाख २२ हजार ६ सय लिटर गाउँघरमा नै बेचेका जिल्ला दुग्ध उत्पादक सहकारी संघका अध्यक्ष नारायणप्रसाद देबकोटाले जानकारी दिनुभयो ।
अहिले मकवानपुरमा ब्यबसायिक रुपमा गाई भैसी पालेर दूध बेच्ने किसानको संख्या बढेको छ । बिदेशमा पैसा कमाएर गाउँमा लगानी गर्ने र ब्यबसायिक रुपमा उन्नत जातका गाई पालन गरेर आम्दानी गर्न तर्फ किसानहरु लागेका छन् ।
मकवानपुरका ग्रामीण क्षेत्रमा खुलेका दुग्ध सहकारी संस्थामध्ये कसैले जिल्ला दुग्ध उत्पादक सहकारी संघ र कसैले सिधै निजी डेरी, दुग्ध बितरण आयोजनामा दूध बिक्री गर्दै आएका छन् । जिल्ला दुग्ध उत्पादक सहकारी संघमा ४९ वटा दुग्ध सहकारी आवद्ध छन् । दूध बिक्री गरेर मात्र संघले गएको आर्थिक वर्षमा १३ लाख ६० हजार रुपैयाँ नाफा कमाएको छ ।
हटियाको चेतनशील दुग्ध उत्पादक सहकारी संस्थाले मात्रै एक वर्षमा ६ लाख ८ हजार लिटर दूध संकलन गरेको छ । यो सहकारी शनिबार जिल्ला दुग्ध उत्पादक सहकारी संस्थाबाट पुरस्कृत पनि भयो ।
