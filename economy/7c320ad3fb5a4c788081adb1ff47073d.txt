दशैंको बेला पनि बजार अनुगमन

काठमाडौं, असोज २७ – वाणिज्य तथा आपुर्ती ब्यवस्थापन विभागले दशैको बिदाका बेलामा पनि बजार अनुगमन गरिरहेको छ ।
दशैको बिदाका बेला सरकारी कार्यालयहरु बन्द हुने र ब्यापारीले मौका छोपेर अनियमितता गर्ने भएकोले अनुगमनलाई निरन्तरता दिइएको वाणिज्य तथा आपुर्ती ब्यवस्थापन विभागका निर्देशक हरिनारायण बेल्वासेले जानकारी दिनुभयो ।
विभागको अनुगमन टोलीले दशैंको विदाको अहिलेको समयमा खासगरी मासु, फलफूल र दुधजन्य पदार्थमा अनुगमन केन्द्रित गरेको छ । विभागले दशैंको बिदाका बेला बजार अनुगमन गर्न खटाएको टोलीले अहिले पनि देशका विभिन्न ठाँउमा अनुगमन गरिरहेको उहाँले बताउनुभयो ।
विभागले कर्मचारीलाई घर नजिकको बजार क्षेत्रमा अनुगमनका लागि खटाएको छ । उनीहरुले अनुगमन पछि रिर्पोटिङ्ग पनि गरिरहेको बेल्वासेले बताउनुभयो । काठमाडौं उपत्यकामा एउटा टिम अनुगमनका लागि खटिएको छ भने पूर्व, मध्य र पश्चिमका विभिन्न जिल्लामा पनि अनुगमन टोली खटाइएको बेल्वासेले बताउनुभयो ।
स्थानीय प्रशासनसँगको सहकार्यमा सप्तरी, सिरहा, सुनसरी, नारायणघाट, नवलपरासी, बुटवल, बाँके, बर्दिया, सुर्खेत लगायतका ठाँउमा टोली खटाईएको उहाँले बताउनुभयो ।
यस्तै धनगढी क्षेत्रीय कार्यालयको टोलीले पनि त्यस क्षेत्रमा बिदाको बेलामा पनि अनुगमन गरिरहेको उहाँले बताउनुभयो । यो अनुगमन आज र भोली टिकाको दिन पनि जारी रहने उहाँले बताउनुभयो ।
