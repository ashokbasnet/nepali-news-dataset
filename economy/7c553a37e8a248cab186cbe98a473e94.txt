सरकार र यातायात व्यवसायीबीचको वार्ता असफल

काठमाडौं, साउन २६ – सरकार र यातायात व्यवसायीबीचको बार्ता विना निष्कर्ष सकिएको छ । भौतिक योजना, निर्माण तथा यातायात मन्त्रालयमा भएको वार्तामा ट्राफिक प्रहरीलाई दिने कमिसन हटाउने विषयमा कुरो नमिलेपछि बार्ता असफल भएको हो ।

 

जरिमाना रसिद काटेबापत ट्राफिक प्रहरीले पाउने १५ प्रतिशत कमिसन खारेज गर्नुपर्ने व्यवसायीको माग र हटाउन नसकिने सरकारी वार्ताटोलीले अडान नराखेपछि बार्ता अगाडी बढ्न सकेन । कमिसन हटाउन सरकार तयार नभएपछि वार्ता अगाडी बढ्न नसकेको नेपाल यातायात मदुर संघका अध्यक्ष अजयकुमार राईले जानकारी दिनुभयो । ‘सरकारी वार्ता टोलीले थप गृहकार्यका लागि समय माग्यो’, राईले भन्नुभयो, ‘कमिसन हटाउन सरकार तयार भएन ।’ थप छलफल गरेर भोली फेरी वार्ता गर्ने सहमति भएपनि समय भने निश्चित नभएको उहाँले बताउनुभयो ।

विभिन्न माग राख्दै आन्दोलनमा उत्रिएका व्यवसायीले आज देशैभर सार्वजनिक गाडी चलाएका छैनन् । सार्वजनिक गाडी नचलेपनि नीजि गाडी भने निर्वाध रुपमा चलिरहेका छन् ।

ट्राफिक प्रहरीलाई प्रत्यायोजन गरेको थप अधिकार खारेज हुनुपर्ने, ट्राफिक जरिवानामा कमिसन रकम सम्बन्धि निर्णय खारेज गरिनुपर्ने, यातायात क्षेत्रमा सामाजिक सुरक्षा लागू गर्नुपर्ने, बिमा नीति व्यवहारिक हुनुपर्ने लगायतका माग राखेका छन् ।
