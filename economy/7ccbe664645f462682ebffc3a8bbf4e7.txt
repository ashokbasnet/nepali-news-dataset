ताप्लेजुङमै गुणस्तरीय ईट्टा उत्पादन सुरु, स्थानीयलाई राहत

भिएसबिके नामक संस्थाको प्राविधिक सहयोगमा जिल्लाको नाङ्खोल्याङ गाविसमा ईट्टा उद्योग स्थापना भएसँगै घर तथा भवन निर्माण गर्न जिल्ला बाहिरबाट ईट्टा ल्याउनुपर्ने बाध्यता हटेको हो ।

माटोको गुणस्तर अध्ययन गरी करिब एक करोडको लगानीमा स्थापना गरिएको यस उद्योगबाट दैनिक पाँच ट्रकसम्म ईट्टा उत्पादन हुन्छ ।

ती ईट्टा ताप्लेजुङ र पाँचथरको विभिन्न स्थानमा पठाउने गरिएको उद्योग व्यवस्थापक कुमार डाँगीले जानकारी दिए । यसअघि झापाको बिर्तामोडबाट महँगो भाडा तिरेर ईट्टा ल्याउनुपर्ने बाध्यता थियो ।

अहिले सदरमुकामदेखि २० किलोमिटरको दुरीमा नै ईट्टा उद्योग स्थापना भएपछि कम मूल्यमा नै खरिद गर्न सकिने हुँदा राहत मिलेको स्थानीय बताउँछन् । उद्योगमा ८३ जना कामदारले रोजगारी पनि पाएका छन् ।
