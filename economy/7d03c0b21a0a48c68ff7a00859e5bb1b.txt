सहिदको सम्झनामा कोशेलीघर

आदर्श केसी/उज्यालो  

रुकुम, पुस ६ – बिभिन्न आन्दोलनमा ज्यान गुमाएकाहरुको सम्झनामा जिल्ला विकास समिति रुकुमले सहिद मञ्चमा कोशेली घर स्थापना गरेको छ ।

जिल्लामा उत्पादन हुने घरेलु सामाग्रीको प्रर्वद्धन गर्न र बिभिन्न न्यायपूर्ण आन्दोलनमा ज्यान गुमाएका सहिदहरुको सम्मानमा स्थापना गरिएको कोशेली घरको मध्यपश्चिमका क्षेत्रीय प्रशासक शारदाप्रसाद त्रितालले शुक्रबार बिहान उद्घाटन गर्नुभएको हो ।

कोशेली घरमा हातले बुनेका घरेलु कपडा, जिल्लामा उत्पादन हुने जडिबुटीहरु, स्थानीय मह, घिउ, अल्लो तथा अल्लोबाट तयार गरिएका सामाग्री लगायत ३३ प्रकारका सामाग्रीहरु राखिएका छन् ।

जिल्ला विकास समिति, घरेलु तथा साना उद्योग विकास समिति, नेपाल घरेलु तथा साना उद्योग महासंघ आदि निकायले ६ लाख रुपैयाँ जम्मा पारेर कोशेली घर स्थापना गरेका हुन् ।

कोशेलीघरको स्थापनाले जिल्लाका उद्यमीले उत्पादन गरेको सामानको बजार विस्तार हुने र पर्यटन प्रवर्द्धनमा पनि टेवा पुग्ने रुकुमका स्थानीय विकास अधिकारी भरतकुमार शर्माले बताउनुभयो । रुकुम कम्बल, मह, फलामका औजारमा प्रख्यात छ ।
