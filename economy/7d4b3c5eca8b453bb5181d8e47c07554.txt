विदेशी फूल खेतीमा आठ करोड लगानी, बार्षीक एक करोड आम्दानी

धादिङ, मंसिर ४ । धादिङमा करनेसन, स्टाटीस, गडेक्स, जलभेरा जस्ता विदेशी जातका फूलको ब्यवसायीक खेती गर्न थालिएको छ ।

बजारमा माग बढेसँगै धादिङका स्थानीयले यस प्रकारका फूलको ब्यवसायिक खेती सुरु गरेका हुन् ।

सामान्य किसानले ठूलो लगानी गर्न नसक्ने भन्दै सामूहिक रुपमा धादिङको नौविसेमा यस प्रकारका जातका फूलको खेती थालिएको हो ।

नेपालमा फूल खेतीबाट सोचेभन्दा बढी आम्दानी हुने भएपछि धादिङका किसानले काठमाडौको बजारलाई लक्षित गरी विदेशी प्रजातीका फूलको खेती गर्न थालेका हुन् ।

चार वर्ष अघिदेखि करिब आठ करोडको लागतमा सुरु गरेको ब्यवसायीक विदेशी फूल खेतीबाट किसानले बल्ल आम्दानी लिन थालेका छन् ।

अहिलेसम्म उनीहरुले फूल बिक्रीबाट प्रतिवर्ष ७० लाखदेखि एक करोडसम्म आम्दानी लिने गरेको बताएका छन् ।

मौसमी फूल खेती गर्दै आएका किसानले कम्तिमा पनि दुई लाख आम्दानी गर्ने गरेको बताउँछन् । काठमाडौको ४० प्रतिशत बजार त धादिङको फूलले नै ओगटेको दावी किसानको छ ।
