शेयर भरेका रसुवाबासीले न्युनतम १० कित्ता शेयर पाउने

रसुवा, साउन ८ – रसुवाको मैलुङ खोला जलविद्युत कम्पनीले शेयर भरेका सम्पूर्ण रसुवाबासीलाई १० कित्ता शेयर दिने निर्णय गरेको छ । 
चिठ्ठा प्रणालीमा शेयर वाँडफाँड गरेको विरोधमा रसुवाबासीले आन्दोलनको तयारी गरेपछि कम्पनीले न्युनतम १० कित्ता शेयर दिने निर्णय गरेको हो । 
कम्पनीका अध्यक्ष, जेनेरल म्यानेजर, रसुवाका सांसद तथा रसुवाका क्रियाशिल राजनीतिक दलका प्रमुख सहित आइतबार धोबीघाटमा बसेको संयुक्त बैठकले चिठ्ठा प्रणालीमा बाँडफाँड गर्दा छुटेका प्रभावित र जिल्लाबासीलाई न्युनतम १० कित्ता शेयर दिने निर्णय गरिएको हो । 
कम्पनीले अति प्रभावित क्षेत्र र जिल्लाबासीका लागि लागि ३ लाख ६८ हजार १ सय ४४ कित्ता प्राथामिक शेयर जारी गरेको थियो । 
कम्पनीका जनरल म्यानेजर शरद बस्यालका अनुसार शेयर बाँडफाँडको विषयमा एक साता लामो छलफल पछि सहमति जुटेको हो । 
कम्पनीले प्रभावित क्षेत्र र जिल्लाबासीलाई पाँच पाँच प्रतिशत शेयर वितरण गरेको तर माग भन्दा धेरैको निवेदन परेकाले गोलाप्रथाबाट शेयर बाँडफाँड गरिएको थियो । 
यसअघि बाँडफाँड भैसकेको शेयर यथावत नै राखेर छुटेकालाई १० प्रतिशत शेयर दिने सहमति भएको रसुवाका सांसद जनार्दन ढकालले वताउनुभयो । 
कम्पनीले अति प्रभावित क्षेत्र र जिल्लाबासीका लागि लागि ३ लाख ६८ हजार १ सय ४४ कित्ता प्राथामिक शेयर जारी गरेको थियो । 
गएको जेठ १७ गतेबाट जेठ ३१ गतेसम्म आवेदन माग गरिएकोमा रसुवाका २५ हजार भन्दा बढिले शेयर भरेका थिए । 
धितोपत्र बोर्डका अनुसार १० कित्ता भन्दा कम शेयर दिन नमिल्ने भएकाले गोलाप्रथा गर्न परेको हो । ‘१० कित्ता शेयर दिँदा १८ हजार तीन सय जनालाई मात्र दिन पुग्थ्यो त्यही भएर गोलाप्रथा गर्न परेको हो बस्यालले भन्नुभयो । ’ 
कम्पनीले चिठ्ठा प्रणालीमा शेयर वितरण गरेपछि जिल्लाका २२ हजार ९ सय ३२ जनाले मात्र शेयर पाएका थिए ।  एक हजार कित्ता भर्नेलाई तीन सय ३३ कित्ता, दुई सय कित्ता भर्नेलाई ६७, सय कित्ता भर्नेलाई ३२ कित्ता र न्युनतम ५० कित्ता भर्नेलाई १० कित्ता परेको थियो ।  
रसुवाका बासिन्दाका लागि ५० कित्तादेखि १ हजार ८ सय ४० कित्तासम्मका लागि आबेदन दिन सकिने व्यवस्था गरिएको थियो ।
