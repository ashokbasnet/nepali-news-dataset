ठेक्का अवधी सकिनै लाग्दा १० प्रतिशत मात्र काम

नेपालगन्ज, फागुन २० - बाँकेको टिटिहिरियास्थित जेठी नालामा पुल निर्माणको जिम्मा पाएको ठेकेदार कम्पनीको लापरवाहीका कारण समयमै पुल निर्माण नहुने भएको छ ।

एकबर्षमा निर्माण गरिसक्नुपर्ने पुलको १० महिना बित्दा समेत करिब १० प्रतिशत मात्रै निर्माण कार्य सकिएको बाँकेका स्थानीय विकास अधिकारी बिश्वराज डोटेलले जानकारी दिनुभयो ।

पुल निर्माणमा ठेकेदार कम्पनीले लापरवाही गरेको जनगुनासोपछि स्थलगत अनूगमनमा पुगेका स्थानीय विकास अधिकारी डोटेलले पुल निर्माणमा लापरवाही देखिएको बताउनुभयो ।

एक करोड रुपैयामा पुलको निर्माणका लागि सुर्य एण्ड एलाइट कन्स्ट्रक्सनले ठेक्का पाएको छ । पुलको हालसम्म जग मात्रै खनिएको छ । पछिल्लो समय ढुंगा गिटी खसाइएको र डण्डी समेत काट्ने कार्य भइरहेको छ ।
