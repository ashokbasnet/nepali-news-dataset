नेपाललाई दिँदै आएको सहयोग तेब्बर बढाउने ईयुको घोषणा

बेल्जियम, चैत ८ – युरोपियन युनियन ईयुले नेपालमा गर्दै आएको सहयोग रकम तेब्बर बढाउने भएको छ ।
बेल्जियमको ब्रसेल्समा अर्थमन्त्री रामशरण महतसँग भएको भेटमा ईयुका डेभलपमेन्ट कमिस्नर एन्ड्रिस पाईबोल्सले नेपाललाई गर्दै आएको विकास सहायता बढाउने प्रतिबद्धता जनाउनुभएको हो ।
अहिले ईयुले १४ अर्ब रुपैया सहयोग गर्दै आईरहेकोमा अब सहयोग रकम ४२ अर्ब पुग्नेछ । भेटमा पाईबोल्सले नेपालमा संविधान लेखन कार्यमा भइरहेको प्रगति र स्थानीय निकायको चुनावका लागि भइरहेको तयारीबारे चासो राख्नुभएको थियो ।
अर्थमन्त्री महतले स्थानीय निकायको चुनाव र सबिधान निर्माण आगामी एक वर्ष भित्र सम्पन्न गर्ने विश्वास दिलाउनुभयो । अर्थमन्त्री महतले अहिले नेपालको प्राथमिकतामा पूर्वाधार विकास समेत रहेको भन्दै ग्रामिण विकास, ऊर्जा, सिंचाई र सडक जस्ता क्षेत्रमा सहयोग गर्न आग्रह गर्नुभयो ।
