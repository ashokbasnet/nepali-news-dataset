‘चालु विकास निर्माणका आयोजनाको सफलता सन्तोषजनक’

काठमाडौं, जेठ ३१ – राष्ट्रिय योजना अयोगले चालु विकास निर्माणका आयोजनाको सफलता सन्तोषजनक रहेको दाबी गरेको छ । प्रधानमन्त्री डा. बाबुराम भट्टराईको अध्यक्षतामा आज बसेको राष्ट्रिय बिकास समस्या समाधान समितीको २६ औ बैठकमा योजना आयोगका उपाध्यक्ष दीपेन्द्रबहादुर क्षेत्रीले चालु बिकास निर्माणका आयोजनाको प्रगती ६३ दशमलब ४ प्रतिशत रहेको बताउनुभयो ।

 

बैठकलाई सम्बोधन गर्दै प्रधानमन्त्री डा. बाबुराम भट्टराईले भने बजेटको कार्यन्वयन सन्तोषजनक नभएको भन्दै असन्तुष्टि जनाउनुभयो । योजना र खर्च परम्परागत भएका कारण बिकास आयोजना अघि बढ्न नसकेको र पुँजीगत खर्च हुन नसकेको भन्दै प्रधानमन्त्री भट्टराईले असन्तुष्टि जनाउनुभयो ।

बैठकले जलाशय युक्त जलबिद्युत आयोजना, प्रशारण लाईन तथा अन्य विकास निर्माण कार्यका लागि आवश्यक पुर्नबास तथा पुर्नस्थापना सम्बन्धि स्पष्ट नीति तयार गरि कार्यन्वयन गर्ने निर्णय गरेको छ । त्यस्तै बन क्षेत्रको संरक्षण र बन क्षेत्रमा धेरै नकारात्मक असर पर्न नदिई विकास अघि बढाउने बारे स्पष्ट मापदण्ड बनाउन बन मन्त्रालयका सचिबको संयोजकत्वमा कार्यदल बनाएको छ ।

विकास आयोजनाको सञ्चालनका क्रममा जग्गा प्राप्त गर्ने बिषयमा नीति तथा मानक निर्धारण गर्न र जग्गा प्राप्ती ऐनमा सुधारका लागि अध्ययन तथा सिसफासि गर्न योजना आयोगका सचिबको संयोजकत्वमा अर्को कार्यदल पनि बनाईएको छ ।
