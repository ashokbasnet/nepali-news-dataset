बन्द हड्ताल भएको अवधिको तलव नदिने चेतावनी

काठमाडौं, जेठ २४ - नेपाल उद्योग बाणिज्य महासंघले बन्द हड्ताल भएको अवधिको तलव नदिने चेतावनी दिएको छ ।
नेपालका ट्रेड युनियनहरुसँग सहमतिनै नभएको नो वर्क नो पे लागू भइसकेको जिकिर गर्दै महासंघले बन्द हड्ताल भएको अवधिको तलव नदिने चेतावनी दिएको हो ।
महासंघले पत्रकार सम्मेलन गरेर बन्द हड्ताल विरुद्ध ऐक्यवद्धता जनाउन आग्रह पनि गरेको छ । कतिपय ठाउँमा उद्योग प्रतिष्ठान बलजफ्ति बन्द गराईएको र त्यसले स्वयं श्रमिकलाई नै हित नगर्ने भन्दै महासंघले ट्रे्ड यूनियनलाई बन्द हड्तालको विरुद्ध ऐक्यवद्धता जनाउन आग्रह गरेको हो ।
कामदारका कुनै समस्या र माग भए विधिसम्मत प्रक्रियाबाट निकास निकाल्न सकिने महासंघको भनाई छ ।
यस्तै महासंघले नेपाल उद्योग बाणिज्य महासंघका उपाध्यक्ष प्रदीपराज पाण्डेको काठमाडौंको गोंगबुमा रहेको लोमस हर्वल रिसर्च सेन्टरमा र चौधरी ग्रुपको कार्यालय ललितपुर सानेपामा केही व्यक्ति जवरजस्ती प्रवेशगरी हातपात र तोडफोड गरेको भन्दै आपत्ति जनाएको छ ।
महासंघले व्यवसायी, तीनका प्रतिष्ठान र ती प्रतिष्ठानमा कार्यरत श्रमिक कर्मचारीलाई सुरक्षा दिन सरकारसँग माग पनि गरेको छ ।
