साढे ५६ करोड हिनामिना प्रकरण : ग्लोबल आइएमई बैंक पनि अनुसन्धानमा तानियो

सुमन पुरी/उज्यालो ।
सुनसरी, वेैशाख ११ – यातायात व्यवस्था कार्यालय कोशीमा भएको राजश्व हिनामिनामा प्रकरणमा ग्लोबल आइएमई बैंक पनि तानिएको छ । अख्तियार दुरुपयोग अनुसन्धान आयोग र यातायत व्यवस्था विभागको प्रारम्भिक अनुसन्धानमा राजश्व हिनामिना प्रकरणमा बैंकका कर्मचारीको पनि संलग्नता भएको देखिएपछि बैंक पनि अनुसन्धानको दायरमा तानिएको हो । 
अख्तियारले बिहीबार नै बैंकसँग स्टेटमेन्ट माग गरेको छ । यसैगरी हिनामिना प्रकरणको जवाफ माग गर्दै बैंकलाई अख्तियारले पत्र काटेको छ । अख्तियार दुरुपयोग अनुसन्धान आयोगको इटहरी स्थित कार्यालयका प्रमुख प्रेमप्रसाद भट्टराईले अनुसन्धानको दायरामा बैंक पनि तानिएको बताउनुभयो ।  
हामीले बैंकलाई जवाफ माग गर्दै पत्र काटेका छौ । जवाफ आएपछि को को संलग्न छन् भनेर कारबाहीको प्रकृया अगाडि बढ्छ भट्टराईले भन्नुभयो । उहाँका अनुसार अहिले नै को को दोषी भनेर भन्न सकिदैन । तर बैंकको संलग्नता बिना यातायत व्यबस्था कार्यालयका कर्मचारीले मात्रै ५६ करोड ५८ लाख रुपैयाँ हिनामिना गर्न नसक्न्ने प्रारम्भिक अनुसन्धानले देखाएको छ । 
यातायात व्यबस्था कार्यालयमा कर्मचारीहरुले घुस मागेको र दुख दिएको  गुनासो आएपछि चार वर्षअघिबाट सबै काम बैकिङ्ग प्रणालीबाट गर्ने निर्णय भएको थियो । नागरिकले तिरेको पैसा कहिले खुद्रा नभएको भन्दै त कहिले चिया खाजा खाने भन्दै यातायातका कर्मचारीहरुले फिर्ता नगरेको  व्यापक गुनासो आएपछि बैकिङ्ग प्रणालीबाट काम भएको हो ।
 बैकिङ्ग प्रणालीबाट गरिने आर्थिक कारोबार अर्थात भिआरएस सिस्टम यातायात व्यबस्था कार्यालयमा सुरु भएपछि यसको साझेदार बैंक इटहरीमा ग्लोबल आइएमई बनेको थियो ।
भिआरएस सिस्टम कम्पयुटर बिलिङ्ग सिस्टम हो । यो प्रणालीमा भौचर नम्बर र रकम नहालेसम्म बिल निस्कदैन । यो प्रणालीमा कुनै पनि सरकारी कार्यालय गइसकेपछि दिनभरीको हिसाबकिताब कोष तथा लेखा नियन्त्रण कार्यालय, महालेखा परीक्षकको कार्यालय र सम्बन्धीत कार्यालयको माथिल्लो निकालयले हेर्न सक्छन् । तर यातायत व्यबस्था कार्यालय कोशीमा भने ग्लोबल आइएमई बैंक नै मिलेर यो सिस्टमलाई  नै नष्ट गरेर ५६ करोड ५८ लाख रुपैयाँ हिनामिना गरेको प्रारम्भिक अनुसन्धानले देखाएको भन्दै बैंक पनि अनुसन्धानमा तानिएको हो ।  
राजश्व घोटला प्रकरणका बारेमा अनुसन्धान गरिरहेका अख्तियारका  अधिकारीका अनुसार बैंकको संलग्नता नभई राजश्व हिनामिना हुनै सक्दैन । एक अधिकारीले भने ‘एउटै भौचर नम्बर नौ पटक सम्म राखिएको छ । कर्मचारीको संलग्नता बिना यो काम कसरी सम्भव भयो ?’ 
अनुसन्धान अधिकारीका अनुसार ग्लोबल आइएमई बैंकसँगकै संलग्नतामा यातायातका कर्मचारीहरुले तीन वर्षदेखि राजश्व हिनामिना गर्दै आएको अनुसन्धानले देखाएको छ । 
यो पनि पढ्नुहोस् । 
यातायात कार्यालय कोशीमा भएको ५६ करोड हिनामिनाको यस्तो छ कहानी
