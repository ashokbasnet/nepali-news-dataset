भेंडाको आन्द्राको ससेज बनाउने हिमाल मिटमा शिलबन्दी, बनस्थलीमा गाई-गोरुको मासु बिक्री

काठमाण्डौं, असोज २ -  तपाई ससेज कतिको खानुहुन्छ ? यदि ससेज तपाइलाई धेरै मन पर्छ र नियमित खाने गर्नुभएको छ अब भने होस गर्नुपर्ने भएको छ । काठमाण्डूमा बफ र चिकने ससेज भनेर भेंडाको आन्द्राको ससेज बनाउने गरेको पाइएको छ ।

 

वाणिज्य विभागको बजार अनुगमन टोलीले काठमाण्डौंको कोटेश्वरमा रहेको हिमाल मिट प्रोडक्टले ससेजमा भेडाको आन्द्रा प्रयोग गरेको, चिकेन र बफ ससेज एउटै भाँडामा बनाएको, ससेज बनाउन सडेको किमा प्रयोग गरेको भेट्टाएको छ । हिमाल मिटले मिसावट गरी दुषित खाद्य वस्तु उत्पादन गरेको पाइएपछि अनुगमन टोलीले हिमाल मिट प्रोडक्टमा शिलबन्दी गरिदिएको छ । टोलीले उत्पादन र उपभोग्य मिति नभएका मासुजन्य पदार्थ पनि फेला पारेको छ ।

हिमाल मिटले शव सड्न नदिन प्रयोग गरिने फर्मालिन नामको बिषादी मासुमा प्रयोग गरिएको आशंका समेत वाणिज्य विभागले गरेको छ । तीन दिन भित्र स्पष्टिकरण दिन वाणिज्य बिभागले हिमाल मिट प्रोडक्टलाई निर्देशन दिएको छ ।
 

त्यस्तै काठमाण्डौंको बनस्थलीमा रहेको कन्ट्री र्फम हाउसमा अनुगमन टोलीले गाई र गोरुको मासु फेला पारेको छ । कन्ट्री र्फमबाट गाई र गोरुको मासु प्रति किलो ३ सय ५४ रुपैयाँका दरले बिक्री भएको पाइएको टोलीका संयोजक कमलबहादुर थापाले जानकारी दिनुभयो । गाई र गोरुको मासुको बिक्री बितरण गर्नेलाई कारवाही गर्ने अधिकार नभएकाले कारवाहीको जिम्मा प्रहरीलाई दिइएको वाणिज्य बिभागले जनाएको छ ।
