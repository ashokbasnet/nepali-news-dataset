भक्तपुरका दूध डेरीमा छापा

रमेश गिरी/ उज्यालो । भक्तपुर, असोज १५ – जिल्ला प्रशासन कार्यालयको नेतृत्व गएको टोलीले भक्तपुरका दूध डेरी तथा दूग्ध पदार्थ बिक्री वितरण गर्ने पसलहरुमा छापा मारेको छ । सहायक प्रमुख जिल्ला अधिकारी मैया कडेलको नेतृत्वमा गएको टोलीले भक्तपुरको व्यासी, सल्लाघारी लगायतका स्थानमा रहेका दूध डेरी छापा मारेको हो ।

 

भक्तपुरको व्यासी औद्योगिक क्षेत्रमा रहेको भक्तपुर डेरी नवीकरण नै नगरी चलेको र त्यसका उत्पादनमा न्यूनतम मापदण्ड पनि नभएको पाइएको छ । सहायक प्रमुख जिल्ला अधिकारी मैया कडेल नेतृत्वको टोलीले छापा मार्दा डेरीमा फोहोर रहेको, दूध चिस्यान गर्ने ठाउँमा दुर्गन्ध फैलिएको, दूधको प्याकेटमा मिति स्पष्ट रुपमा उल्लेख नभएको पाईएको हो ।

त्यस्तै ढुसी परेर बिग्रेको दुग्ध पदार्थ बिक्रीका लागि राखिएको, बटर तथा मख्खनको प्याकेटमा मिति तथा मूल्य सूची नराखेको, एउटै सामानको दाहोरो मूल्य राखेको पनि पाइएको छ । दर्ता नविकरण समेत नगरेको पाईएपछि तत्काल सुधार गर्न टोलीले संचालक पूण्यराम सैजुलाई निर्देशन दिएको छ ।

टोलीले आजै सल्लाघारीको दूध सागर डेरी फर्ममा समेत छापा मारेको छ । यो क्षेत्रमा अखाद्य पदार्थ मिसाएको, दूग्ध पदार्थ बिक्री गरेको, दर्ता नगरेको उजुरी परेपछि छापा मारेको कडेलले जानकारी दिनुभयो । सल्लाघारीमा भने टोलीले मिठाई र आईसक्रिममा लेवल नराखेको, फोहोर भएको पाएको छ । त्यस्तै कृष्ण डेरी सपमा दूध, पनिर, आईसक्रिममा लेवल नभएको र दर्ता नगरिएको पाइएको छ ।
फर्मबाट खाद्य प्रबिधि तथा गुण नियन्त्रक विभागले गुणस्तर परीक्षणका लागि दूग्ध पदार्थ लगेको छ । तत्काल दर्ता गर्ने रव्यबस्थित रुपमा पसल चलाउन टोलीले निर्देशन दिएको छ । सहायक सिडिओ कडेलले अब बजार अनुगमन एवं छापा मार्ने कार्यएलाई तिब्रता दिने बताउनुभयो ।
