काउली आधा पनि बिकेन

काठमाडौ, कात्तिक १४ – माग भन्दा धेरै आपूर्ती भएपछि बजारमा अहिले काउलीको कारोबार निकै कम छ ।

काठमाडौको  कालीमाटी तरकारी बजारमा मंगलबार भित्रिएको २ सय मेट्रिक टन काउलीमध्ये आधा भन्दा धेरै बिक्री नभएको व्यापारीहरुले बताएका छन् ।

 

छिट्टै नोक्सान हुने तरकारी भएकाले भाउ घटाएर बेच्दा पनि काउली बिक्री नभएको उनीहरुको भनाई छ । बिक्रेताहरुका अनुसार मंगलबार काउलीको भाउ झण्डै आधा जस्तो घटाएर कारोबार भईरहेको छ ।

मंगलबार काउली किलोको १२ देखि १४, बन्दा र बरेला १८ देखि २९, भन्टा र मुला ७ देखि ८, स्कुस ५ देखि ६, भेडे खुर्सानी र बोडी ३० देखि ३२,  हारियो फर्सी १२ देखि १४, हरियो प्याज १८ देखि २०, पिरो खुर्सानी र पर्बल २८ देखी ३० रुपैँयामा कारोबार भईरहेको छ ।

बजारमा आलुको भाउ भने बढ्दै गएको छ । भुटानी आलु किलोको ३५ ,नयाँ आलु रातो लाम्चोमा ४२, गोलोमा ३१ , सेतो आलु ३० र प्याज २१ रुपैँया रहेको छ ।
