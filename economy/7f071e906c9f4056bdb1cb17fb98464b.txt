मलेसियाबाट नयाँ कामदारको माग आउन छोड्यो

काठमाडौं, पुष १४ – नेपाली कामदारका लागि मुख्य श्रम गन्तव्य मुलुक मलेसियाबाट विगत तीन महिनादेखि नयाँ माग आउन छोडेको छ । मलेसियामा अवैध विदेशी कामदारलाई वैधानिक बनाउन थालिएपछि त्यहाँबाट नयाँ माग नआएको हो । 

 

अवैध विदेशी कामदारलाई वैध बनाउने प्रक्रिया थालेदेखि मलेसियाबाट नयाँ मागपत्र आउन छोडेको नेपाल वैदेशिक रोजगार व्यवसायी संघका द्वितीय उपाध्यक्ष ज्ञानप्रसाद गैरेले जानकारी दिनुभयो । ‘अवैध कामदारलाई वैध बनाउने प्रकृया सुरु भएपछि नयाँ माग आउन छोडेको छ’, गैर्हेले भन्नुभयो, ‘तीन महिना अघि मलेसिया सरकारले स्वीकृति दिएको मागपत्रका आधारमा मात्र व्यवसायीले कामदार पठाइरहेका छन् ।’

 

मलेसियाले जुलाईदेखि अगस्टसम्म विदेशी कामदारको तथ्यांक संकलन गरेको थियो । तथ्यांकले २ लाख २ हजार वैध र ३३ हजार अवैध नेपाली कामदार मलेसियामा रहेको देखाएको थियो । अवैधमध्ये ५ हजार कामदार आफ्नो देश फर्कन चाहेका छन् भने २८ हजार कामदार वैध ढंगबाट काम गर्न इच्छुक देखिएका छन् । 

 

अवैध कामदारलाई वैधानिक रूपमा रोजगारीको व्यवस्था गर्ने मलेसियाको उद्देश्य छ ।
