यसवर्षको आर्थिक वृद्धिदर ४.५६ प्रतिशत

काठमाडौ, असार ३० – मुलुकको आर्थिक बृद्धिदर चालु वर्षमा पनि लक्ष्य भन्दा कम हुने भएको छ । ५ प्रतिशतको आर्थिक वृद्धिदर हासिल गर्ने लक्ष्य लिएकोमा ४ दशमलब ५ ६ प्रतिशतमा सिमित हुने अर्थ मन्त्रालयले सार्वजनिक गरेको चालु आर्थिक बर्षको आर्थिक सर्वेक्षणमा जनाइएको छ । तर यो बृद्धिदर बिगत ३ बर्ष कै सबैभन्दा धेरै हो ।

 

आर्थिक सर्वेक्षण सार्वजनिक गर्दै अर्थमन्त्री वर्षमान पुनले यो बर्ष कुल गार्हस्थ उत्पादन १३ दशमलब ८ प्रतिशतले बढेर १५ खर्ब ५८ अर्ब पुग्ने अनुमान गर्नुभयो । गार्हस्थ उत्पादनमा योगदान गर्ने क्षेत्रको हिसावले हेर्दा नेपाली अर्थतन्त्रको स्वरुप परिवर्तन भएको देखिएको छ । यसअघि कृषि क्षेत्रको ठुलो योगदान रहेको नेपाली अर्थतन्त्रमा अहिले कृषि र उद्योग क्षेत्रको योगदान घट्ने र सेवा क्षेत्रको योगदान बढ्ने देखिएको छ । कुल गार्हस्थ उत्पादनमा कृषि क्षेत्रको ३५ दशलमब ४ प्रतिशत र उद्योग क्षेत्रको १४ प्रतिशत योगदान छ भने सेवा क्षेत्रको योगदान २ प्रतिशतले बढेर ५० दशमलव ३१ प्रतिशत पुगेको छ । कुल गार्हस्थ उत्पादनमा उपभोगको अंश ९१ प्रतिशतबाट घटेर ९० प्रतिशतमा झरेको छ भने बचत ९ दशलमव ८ प्रतिशत र लगानी २२ प्रतिशतबाट बढेर ३३ प्रतिशत पुग्ने अनुमान छ ।

त्यसैगरि नेपालीको प्रतिब्यक्ति आय यो बर्ष बढेको छ । आर्थिक सर्बेक्षणका अनुसार यो बर्ष एकजना नेपालीले ५७ हजार ७ सय २६ रुपैया आन्दानी गरेको अनुमान गरिएको छ । तर मुल्यबृद्धिको लक्ष्य यो बर्ष पनि पुरा नहुने भएको छ । सरकारले मुल्य बृद्धि साढे ७ प्रतिशतमा सिमित राख्ने लक्ष्य राखेपनि यो बर्ष मुल्यबृद्धि ८ प्रतिशत पुग्ने भएको छ । फागुन महिनामा मुल्यबृद्धि सात प्रतिशत रहे पनि त्यसयता भएका बन्द हड्तालका कारण मुल्य बढेको आर्थिक सर्बेक्षण सार्बजनिक कार्यक्रममा नेपाल राष्ट्र बैकका गभर्नर डाक्टर युवराज खतिवडाले बताउनुभयो ।

नेपालको मुल्यबृद्धि माग पक्षबाट नभएर आपूर्ति पक्षबाट भएकोले अर्थशास्त्रको सामान्य सिद्धान्त भन्दा फरक देखिएको उहाँको भनाई छ । अर्थशास्त्रको सिद्धान्त अनुसार आर्थिक बृद्धि तिब्र हुँदा मुल्यबृद्धि पनि त्यहि गतिमा बढ्छ । तर नेपालमा त्यसको उल्टो आर्थिक बृद्धि सुस्ताउदा पनि मुल्यबृद्धि बढेको छ । आपूर्तिमा आएको अबरोधका कारण मुल्य बढेको गभर्नर खतिवडाले बताउनुभयो ।
