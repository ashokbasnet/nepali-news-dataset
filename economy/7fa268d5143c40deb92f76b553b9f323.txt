पिडिएका लागि दवाव दिन उद्योगीलाई अर्थमन्त्रीको आग्रह

काठमाडौं, भदौ १० - अर्थमन्त्री डा. रामशरण महतले विद्युत व्यापार सम्झौता र माथिल्लो कर्णालीको परियोजना विकास सम्झौता अगाडि बढाउनका लागि दवाब दिन उद्योगी व्यवसायीहरुसँग आग्रह गर्नुभएको छ ।
नेपाल उद्योग वाणिज्य महासंघले मंगलबार काठमाडौंमा गरेको कार्यक्रममा अर्थमन्त्री डा. महतले कतिपय राजनीतिक दलहरुले विरोध गरेका कारण सम्झौता हुन नसकेको भन्दै सम्झौता प्रक्रिया अगाडि बढाउनका लागि एकिकृत रुपमा दवाब दिन आग्रह गर्नुभयो ।
उहाँले विद्युत व्यापार सम्झौतामा हस्ताक्षर नगरेसम्म जलविद्युतमा विदेशी लगानी नभित्रिने र ठूलो लगानी विना विद्युतको उत्पादन नहुने बारेमा व्यवसायीहरुले राजनीतिक दलहरुको ध्यानाकर्षण गराउनुपर्ने बताउनुभयो ।
उहाँले मुलुकमा विद्युतको कति आवश्यकता छ भन्ने बारेमा राजनीतिक दलहरुलाई जानकारी नरहेको भन्दै दलहरुले ज्ञानको अभावमा विद्युतमा राजनीति गरिरहेको आरोप समेत लगाउनुभयो ।
कार्यक्रममा अर्थमन्त्री डा. महतले उद्योग व्यवसायको विकासमा सरकारी संयन्त्र अवरोधको रुपमा रहेको समेत स्वीकार गनुृभयो । उहाँले सरकार संचालन गर्ने मन्त्री र कर्मचारीहरुमा नियन्त्रणको भावना भएका कारण नीतिको कार्यान्वयनमा समस्या देखापरेको बताउनुभयो ।
उहाँले व्यवसायीहरुले भोग्नुपरेका समस्या समाधानका लागि सरकार तयार रहेको तर यसका लागि व्यवसायीहरुले समस्याको प्राथमिकिकरण गर्नुपर्ने बताउनुभयो । कार्यक्रममा उद्योगी व्यवसायीहरुले भने पटक पटक आग्रह गर्दा पनि उद्योग व्यवसाय सम्बन्धी दुई दर्जनभन्दा बढी कानूनहरु परिमार्जन नभएको बारेमा अर्थमन्त्री महतको ध्यानाकर्षण गराएका थिए ।
