काठमाडौंमा खुल्यो ‘विमान संग्रहालय’ (भिडियोसहित)

तीन वर्षअघि धनगढीमा नेपालकै पहिलो एभिएसन म्यूजियम स्थापना गरेका अन्तर्राष्ट्रिय एटीआर विमानका वरिष्ठ प्रशिक्षक एवं विमान चालन क्याप्टेन बेद उप्रेतीले काठमाडौको सिनामंगलमा एभिएसन म्यूजियम बनाएका हुन् ।

नेपाल नागरिक उड्डयन प्राधिकरण र बेद उप्रेती ट्रष्टको सहकार्यमा करिब ७ करोड रुपैयाँको लगानीमा संग्रहालय निर्माण गरिएको हो ।

२०७१ साल फागुन २० गते त्रिभुवन अन्तर्राष्ट्रिय विमानस्थलमा अवतरणकाक्रममा दुर्घटनामा परेको टर्किस एअरलाइन्सको एअरबस विमान किनेर त्यसैमा संग्रहालय बनाइएको हो ।

विश्वमा चर्चित १० ओटा एभियसन म्यूजियम भएपनि ७७ मिटर लामो, एअरबस ३३० भित्रको मिनि प्लेन म्यूजियम विश्वकै पहिलो भएको दाबी पनि गरिएको छ ।

संग्रहालयमा जहाजका स्वरुप, तस्वीर, नक्सा, उपकरण र चालकदलले प्रयोग गर्ने पोसाक राखिएको छ ।

यहाँ पुग्ने दर्शकले पाइलटले ककपिटमा बसेर कसरी जहाज उडाउँछन् ? भन्नेबारे जानकारी पाउँछन् । एअरट्राफिक कन्ट्रोलर र पाइलटबीच हुने संवाद पनि सुन्न सकिन्छ ।

म्यूजियमभित्र सातओटा हल रहेको छ । यहाँ अवलोकन गर्न आउनेलाई म्यूजियमबारे डकुमेन्ट्री देखाउनेदेखि प्रथम विश्वयुद्धदेखि अहिलेसम्म प्रयोग भएका जहाजको मोडल राखिएको ट्रस्टका प्रमुख कार्यकारी अधिकृत उप्रेतीले जानकारी दिए ।

यस संग्रहालयलाई अन्तर्राष्ट्रिय उडड्यन संगठन (आइकाओ)ले विश्वभर लागू गरेको ‘एनग्याप’ कार्यक्रमसँग जोडिएको छ । एनग्याप भनेको आगामी पुस्तालाई लक्षित गरेर नागरिक उडड्यनकर्मी उत्पादन गर्न सघाउने कार्यक्रम हो ।

उप्रेतीले अबको २० वर्षमा २५ हजार विमान थपिने अनुमान रहेको र ती विमान चलाउन र मर्मत गर्न इन्जिनियर एवं पाइलटको भने अभाव हुने अनुमान रहेको बताए ।

उनले युवापुस्तालाई नागरिक उडड्यनतर्फ आकर्षित गर्न र उनीहरुलाई यस क्षेत्रको वर्तमान अवस्था, भविष्यका सम्भावना र चुनौतीबारे जानकारी दिने उद्देश्यले संग्रहालयको स्थापना गरेको बताए ।

संग्रहालयमा ९ देखि १२ कक्षासम्मका विद्यार्थीले निःशुल्क प्रवेश पाउँछन् । अरु विद्यार्थीले कलेजको परिचयपत्र देखाएमा ५० प्रतिशत छुट पाउनेछन् ।

अरु नेपाली नागरिकलाई प्रतिव्यक्ति ३०० रुपैयाँ र पर्यटकका लागि भने प्रतिपर्यटक ६०० रुपैयाँ शुल्क कायम गरिएको छ ।

संग्रहालयलाई पर्यटकीयस्थलकारुपमा विकास गर्ने योजना पनि उप्रतीको रहेको छ ।

भिडियो हेर्नुहोस्
