​जन्मदर्ता बिनै बालबालिकाहरु विद्यालयमा भर्ना

महोत्तरी, वैशाख १० – जन्मदर्ताको अभावमा विद्यालयसम्म पुग्न नसकेका गौशाला नगरपालिकाका दर्जनौँ बालबालिकाहरु आइतबार सामुदायिक विद्यालयमा भर्ना भएका छन् । गौशाला नगरपालिकाले सिफारिस गरेपछि उनीहरु विद्यालयमा भर्ना भएका हुन् ।

गौशाला नगरपालिका –१० का दलित वस्तीका मुसहर समुदायका ४१ जना विद्यालय जाने उमेर पुगेका बालबालिकाहरु नजिकै रहेको जनता मावि भरतपुरखोरमा भर्ना भएका हुन् । त्यस्तै, गौशाला नगरपालिका –४ विर्तामा रहेको दलित समुदाय मुसहर जातिका ४७ जना बालबालिकाहरुलाई नजिकै रहेको राष्ट्रिय आधारभुत विद्यालयमा भर्ना गराएका हुन् ।
समुदायका बालबालिकाहरु जन्मदर्ताको अभावमा नजिकै विद्यालय भए पनि पढ्नको लागि विद्यालय जाने गरेका थिएनन् ।
गौशाला नगरपालिकाको कार्यालयले समुदायका बालबालिकालाई पठन–पाठनको लागि सहयोग गर्ने प्रतिबद्धता जनाएको छ ।
दलित तथा विपन्न बालबालिकाहरुको लागि नगरपालिकाको कार्यालयले शैक्षिक सामग्री र झोला प्रदान गर्दै आएको नगरप्रमुख शिवनाथ महतोले बताउनुभयो । गौशाला नगरपालिकाभित्र रहेको ३२ वटै सामुदायिक विद्यालयमा भर्ना अभियान तीव्र रुपमा संचालन गर्नका लागि आफूले बारम्बार निर्देशन दिदै आएको जानकारी दिनुभयो ।
पाठयपुस्तक समयमै वितरण गर्न नगर प्रमुखको निर्देशन :
नगरक्षेत्रमा रहेको हरेक विद्यालयको खातामा पाठ्यपुस्तक खरिद गर्ने रकम पठाइसकेकोले समयमै भर्ना हुने विद्यार्थीलाई पाठ्यपुस्तक वितरणका लागि नगरप्रमुख शिवनाथ महतोले निर्देशन दिएका छन् । नगरप्रमुख महतोले हरेक विद्यालयको खातामा रकम यसभन्दा अगाडि नै पठाईसकेकोले समयमै पाठयपुस्तक खरिद गरि नयाँ भर्ना हुने विद्यार्थीलाई पाठ्यपुस्तक वितरण गर्न निर्देशन दिएका हुन् ।
६० प्रतिशत किताबको रकम यहाँका सामुदायिक विद्यालयको नाममा पैसा पठाइसकेको र बाँकी रहेको ४० प्रतिशत पैसा पनि तथ्यांक अनुसार पठाइने तयारी रहेको नगरपालिकाको कार्यालयले जनाएको छ । गौशाला नगर क्षेत्रभित्र रहेको ३२ वटा सामुदायिक विद्यालयमध्ये २० वटा विद्यालयले मात्र किताब खरिद गरेको नगरपालिकाको कार्यालयले जनाएको छ ।
