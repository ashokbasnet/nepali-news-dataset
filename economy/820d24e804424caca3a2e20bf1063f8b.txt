भारतको बरौनीबाट नेपालका लागि इन्धन ढुवानी सुचारु

पर्सा, वैशाख ३१ । ट्यांकर चालकले अवरुद्ध गरेको इन्धन ढुवानी शुक्रबार दिउँसोपछि सुचारु भएको छ ।नेपाली ट्यांकर चालकलाई कुटपिट गरेका रक्सौलस्थित भारतीय प्रहरीका प्रहरी निरीक्षक राजश्वरप्रसाद साहलाई त्यहाँबाट हटाइएपछि भारतको बरौनीबाट नेपालका लागि इन्धन ढुवानी सुचारु भएको हो ।दोषी प्रहरीलाई कारबाही र ट्यांकर चालकलाई सुरक्षाको प्रत्याभूति गराएपछि ढुवानी सुचारु भएको नेपाल आयल निगम क्षेत्रीय कार्यालय अमलेखगन्जका प्रमुख खिलेन्द्र कार्कीले जानकारी दिए ।शुक्रबार वीरगन्जबाट रक्सौल नाका हुँदै ३० ओटा ट्यांकर बरौनीका लागि पठाइएको उनले बताए ।रक्सौल प्रहरीका निरीक्षक साहले माग गरेको घुस रकम दिन नमानेपछि ट्यांकर चालकलाई कुटपिट गरी घाइते बनाएको विरोधमा ट्यांकर चालकहरुले विहीबार बिहानैदेखि ढुवानी अवरुद्ध गरेका थिए ।घुस नदिएपछि तलागार तीन दिनदेखि ट्यांकर चालकलाई भारतीय सुरक्षाकर्मीले कुटपिट गर्न थालेपछि सुरक्षाको माग गर्दै चालकहरुले इन्धन ढुवानीलाई अवरुद्ध गरेका थिए ।बरौनीबाट वीरगन्ज नाका हुँदै दैनिक ४० देखि ४५ ट्यांकर डिजेल, पेट्रोल तथा हवाई इन्धन भित्रिने गरेको नेपाल आयल निगमले जनाएको छ । रासस

फाइल फोटो
