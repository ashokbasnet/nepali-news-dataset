‘अटो लोन’ ५० प्रतिशतमात्रै, ओभर ड्राफ्ट सीमा पनि ७५ लाखमा सीमित

मंगलबार गरिएको मौद्रिकनीतिको अर्धवार्षिक समीक्षामा निजी सवारीको अटोमा जाने कर्जामा मूल्यको ५० प्रतिशतसम्ममात्र बैंकहरुले लगानी गर्न पाउने व्यवस्था गरिएको हो ।

केन्द्रीय बैंकले बैंकहरुले जथाभावीरुपमा निजी अटो लोन दिएको र त्यसले पनि लगानीयोग्य रकममा समस्या देखिएको भन्दै कडाइ गरेको हो ।

सार्वजनिक सवारी–साधन र भौतिक पूर्वाधारमा प्रयोग हुने अटो लोनमा भने यो सीमा लागू नहुने गभर्नर डा. चिरञ्जीवी नेपाल प्रस्ट पारे ।

केन्द्रीय बैंकले कल डिपोजिटको ब्याजदर सामान्य बचत खाताको ब्याजदरभन्दा बढी दिन नपाउने व्यवस्था गरेको छ ।

कल डिपोजिटको ब्याजदर सामान्य बचतसरह बनाउनुपर्ने व्यवस्था बैंकले गरेको हो ।

बैंकहरुले बचत खाता, चालु खाता, मुद्दती खाता र कल डिपोजिटमा ब्याज दिँदै आएका छन् । यस्तै, ओभर ड्राफ्ट सीमालाई पनि ७५ लाख रुपैयाँमा झारिएको छ । यसअघि, व्यक्तिगत कर्जा सुविधाको सीमा १ करोड रुपैयाँ थियो ।

गभर्नर नेपालले बैंक तथा वित्तिय संस्थाको पुँजीवृद्धि योजनाले बैंकिङ प्रणालीमा समस्या नआएको जिकिर गरे ।

एक वर्षको अवधिमा हकप्रद र पुनः प्राथमिक सेयर निष्कासन (एफपीओ) मा १४ अर्बमात्रै गएको भन्दै उनले ‘पुँजीवृद्धि योजनाले बैंकमा तरलता समस्या भयो भन्नु हौवा फैलाउनुमात्र रहेको’ बताए ।

नेपाल बैंकर्स संघले मौद्रिकनीतिको समीक्षापछि वित्तीय क्षेत्रलाई सवल बनाउन सफल हुने जनाएको छ । संघका अध्यक्ष अनिल शाहले समीक्षामा लिइएको नीतिको स्वागत गरे ।

केन्द्रीय बैंकले फागुन मसान्तसम्म दैनिक २५ किलोग्राम र त्यसपछि दैनिक २० किलोग्राम सुन आयात गर्न पाउने व्यवस्था गरेको जनाएको छ ।
