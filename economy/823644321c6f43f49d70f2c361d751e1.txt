काठमाडौमा गोलभेँडाको भाउ आकासियो

काठमाडौ, असोज २४ – काठमाडौको बजारमा बिहीबार गोलभेंडाको भाउ आकासिएको छ ।
केही दिनअघिको झरीका कारण गोलभेंडाको बोट मरेकाले उत्पादन कम हुँदा भाउ बढेको हो । काठमाडौको बजारमा काभ्रे, धादिङ र उपत्यकाका विभिन्न ठाउँबाट गोलभेडा भित्रने गर्छ ।
तर अधिकांश क्षेत्रमा झरीका कारण उत्पादनमा असर पुगेपछि भाउ ह्वात्तै बढेको बिक्रेताहरुले बताएका छन् । अघिल्ला दिनमा कालिमाटी थोक बजारमा किलोको ३२ देखि ३५ रुपैयाँ रहेको गोलभेंडाको भाउ बिहीबार किलोको ९० रुपैयाँ पुगेको बिक्रेताले बताएका छन् ।
टनेलको गोलभेंडा किलोको ९० रुपैयाँ, ठूलो गोलभेडा ६० रुपैयाँ किलोमा कारोबार भइरहेको छ । उत्पादन कम भएपछि गोलभेडाको आयात पनि घटेको छ ।
