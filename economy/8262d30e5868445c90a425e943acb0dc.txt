राष्ट्रिय गौरवको महत्वकांक्षी आयोजना अलपत्र

काठमाडौं, बैशाख २६ – निकै महत्वकांक्षाका साथ राष्ट्रिय गौरवको आयोजनामा समावेश गरिएको माथिल्लो तामाकोशी जलविद्युत आयोजनाको निर्माण कार्यमा ढिलाई भएको छ । लेखा समितिमा मंगलबार भएको छलफलमा आयोजना प्रमूख सुनिल ढुङ्गेलले आयोजनको काम ८ महिना ढिलो भैसकेको जानकारी दिनुभयो ।

 

‘माग गरिएका आवश्यक सामग्री उपलव्ध हुन नसके समस्या अझ बढ्छ’, सभाषदहरुसँगको छलफलमा ढुङ्गेलले भन्नुभयो, ‘पर्याप्त सामाग्रीको अभावमा काम अवरुद्ध भयो ।’ उहाँले अहिले सबै भन्दा ठूलो समस्या टनेल निर्माणमा भइरहेको बताउनु भयो ।

पर्याप्त मात्रामा डिजेल उपलव्ध नहुनु, विष्फोटक पर्दाथको कमी हुनुनै टनेल निर्माणमा समस्या भएको आयोजनाले जनाएको छ । यो आर्थिक बर्ष भित्र चार किलोमिटर टनेल खनिसक्नु पर्नेमा अहिले सम्म २ दशमलव ४ किलोमिटर मात्रै खनिएको आयोजनाले बताएको छ । ‘भौगोलिक कठिनाई नआए र पार्याप्त मात्रामा डिजेल, नगद, विष्फोटक पर्दाथ उपलव्ध भए आयोजना निर्माणमा अहिले भएको ढिलाई हट्छ’, आयोजना प्रमूख ढुङ्गेलले भन्नुभयो ।

छलफलमा सभासदहरुले राष्ट्रिय गौरवको आयोजनाको प्रगति विवरण सुन्दा चिन्ता लागेको र निराशा बनाएको बताएका छन् । सभासद्हरुले तोकिएको समयमा आयोजना पूरा गर्नका लागि हर सम्भव प्रयास गर्न आग्रह गरेका छन् ।

छलफलपछि लेखा समितिले सात दिन भित्र आयोजना संचालक समितिको बैठक बस्न र व्यवस्थापन सम्वन्धी टुङ्गो लगाउन निर्देशन दिएको छ । यस्तै काठमाण्डुमा रहेका कर्मचारीलाई सात दिन भित्र आयोजना स्थलमा गएर काममा खटिन पनि समितिले निर्देशन दिएको छ ।
