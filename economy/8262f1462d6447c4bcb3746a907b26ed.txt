रोजगारीका लागि भारत गएकाहरु दसैं मनाउन घर फर्कंदै, सीमामा ज्यादती (भिडियोसहित)

डिल्लीराज पन्त (इमेज)कन्चनपुर, असोज ११ । बडादसैं नजिकिएसँगै भारतमा रोजगारी गर्न गएका नेपाली घर फर्कन थालेका छन् । सीमावर्ती नाकाहरुमा घर फर्कनेहरुको चहलपहल बढेको छ ।

तर, परिवारका लागि भन्दै केही कमाएर फर्किरहेका नेपाली सीमा क्षेत्रमा हुने ज्यादतीका कारण मारमा परेका छन् ।

दसैं–तिहार नजिकिएसँगै भारतका विभिन्न सहरमा रोजगारी गर्न गएका नेपालीहरु अहिले कैलालीको गौरीफन्टानाका र कन्चनपुरको गड्डाचौकी नाका भएर घर फर्किरहेका छन् ।

मजदुरीका लागि भारतको दिल्ली, गढवाल, सिमला, चन्डिगढ, जम्मु–कस्मिरलगायतका स्थानमा गएकाहरु घर फर्किरहेका हुन् ।

परिवार एवं आफन्तसँग रमाउँदै चाडपर्वक मनाउन घर फर्कंदा अत्यन्तै उत्साहित भएको उनीहरु बताउँछन् ।

उत्साहकासाथ चाडपर्व मान्न घर फर्कनेहरुले सीमा क्षेत्रमा भने हैरानी खेप्नुपरेको छ ।

नेपालीहरुलाई नेपालीले नै सीमा क्षेत्रमा नशालुपदार्थ खुवाएर लुटपाट गर्ने, चेकजाँचका नाममा भारतीय तथा नेपाली सुरक्षाकर्मीले पैसा असुल्ने र बिनाकारण दुःख दिने गरेको उनीहरुको गुनासो छ ।

सर्वसाधारणलाई सहज होस् भनेर यसअघि दैनिक चार घन्टामात्र खुल्ने वनबासा पुल उद्योग वाणिज्य संघको पहलमा ७ घन्टा खुला गरिएको छ ।

यो नाका हुँदै मध्य पश्चिम र सुदूरपश्चिमकामात्र नभइ पूर्वी जिल्लाका सर्वसाधारण पनि घर फर्किरहेका छन् । एक रिपोर्ट (विस्तृत भिडियोमा हेर्नुहोस्) ।
