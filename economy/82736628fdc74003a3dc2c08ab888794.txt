सुनचाँदीको कारोबार पाँचौ दिन पनि ठप्प

काठमाडौं, असार २ – सरकार र व्यवसायीबीच वार्ता हुन नसकेपछि सुनचाँदीको कारोबार ठप्प भएको छ ।
सरकारले गरेको अनुगमनको विरोध जनाउँदै आइतबार पाचौँ दिन पनि व्यवसायीहरुले कारोबार ठप्प पारेका छन् ।
सरकारसँग वार्ता गरि माग पूरा नभएसम्म कारोबार ठप्प हुने सुनचाँदी व्यवसायीले चेतावनी दिएका छन् ।
व्यवसायीको आन्दोलनका कारण दैनिक १९ करोड रुपैयाँ बराबरको कारोबार प्रभावित भएको नेपाल सुनचाँदी व्यवसायी महासंघले जनाएको छ । यसले सरकारलाई डेढ करोड राजस्व घाटा हुन्छ ।
सुनमा ठगी गर्ने व्यापारीलाई कारबाही गर्ने सरकारको तरिका गलत भएकाले आन्दोलन थालेको महासंघका महासचिव माणिकरत्न शाक्यले बताउनुभयो । सुनचाँदीको कारोबारमा स्पष्ट नीति नल्याएसम्म आन्दोलनलाई निरन्तरता दिने उहाँको भनाइ छ
। सरकारले उपभोक्तालाई ठगी गर्ने सुन व्यवसायीलाई कारबाही थालेपछि व्यवसायी विरोधमा उत्रिएका हुन् । देशभर अहिले १२ हजार सुनचाँदीका पसल छन् ।
