राजमार्गका होटलमा वाणिज्य बिभागको अनुगमन

धादिङ, असार २२ –वाणिज्य बिभागले पृथ्वी राजमार्ग अन्तर्गत चितवनको मुग्लिनदेखि धादिङको मलेखुसम्मको सडक वरपरका होटल, रेष्टुरेन्ट, लज र पसलको आकस्मिक अनुगमन गरेको छ । बिभागका महानिर्देशक नारायणप्रसाद बिडारी नेतृत्वको टोलीले बिहीबार अनुगमनका क्रममा मुग्लिनको जयसवाल स्टोर र भागीरथ होटल दर्ता नभई सञ्चालन भएको र खानेकुरा बासी र अस्वस्थ्कर भेटिएकोले दुवैलाई बन्द गराएको जनाएको छ ।  

 

कारोवार गर्न बन्द गरिएका ती होटल र पसलले सात दिन भित्र सम्वन्धित निकायमा दर्ता भई स्पष्टीकरण दिन अनगुमन टोलीले लिखित निर्देशन दिएको छ । अनुगमन टोलीले मुग्लिन, कुरिनटार, मलेखु लगायतका स्थानमा सञ्चालनमा रहेका होटल, रेष्टुरेन्ट, भोजनालय लज तथा अन्य पसलहरुको आकस्मिक अनुगमन गर्दै म्याद नाघेका र गुणस्तर पुरा नगरेका अवस्थामा भेटिएका खानेकुरा नष्ट गरेको छ ।  

आकस्मिक अनुगमनलाई निरन्तरता दिने र गुणस्तरिय सेवा दिन नसक्ने होटल, रेष्टुरेन्ट, भोजनालय लज तथा पसलहरुलाई कानून वमोजिम सेवा सञ्चालन गर्न निर्देशन दिइने वाणिज्य विभागका महानिर्देशक बिडारीले बताउनुभयो ।
