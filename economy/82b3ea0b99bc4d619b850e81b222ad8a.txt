वर्षेनी अर्ब रुपैयाँ नाफा कमाउँदै बैंक : अर्बपति बैंकको संख्या बढ्यो

काठमाडौं, वैशाख २५ – यस वर्ष अर्बमा नाफा कमाउने अर्थात अर्बपति बैंकको संख्या बढ्ने भएको छ । आर्थिक वर्षको तेश्रो त्रैमासिक (९ महिना) सम्ममा कम्तिमा तीनवटा बैंक अर्बपति क्लवमा थपिने भएका हुन् । 
तेश्रो त्रैमासिक वित्तीय विवरण हेर्दा एनआइसी एशिया, प्रभु र माछापुच्छ्रे बैंक अर्वपति क्लबमा पर्ने निश्चित भएको हो । गएको वर्ष यी तीनवटै बैंक अर्बपति क्लबमा थिएनन् । 
अहिलेसम्म नौ महिनाको (अपरिस्कृत) वित्तीय विवरण सार्वजनिक गरेकामा नविल बैंकको नाफा सबैभन्दा धेरै छ । नबिलले नौ महिनामा २ अर्ब ६८ करोड नाफा गरेको छ । गएको आर्थिक वर्षको सुरुका ९ महिनामा नबिलको नाफा २ अर्ब ५ करोड रुपैयाँ थियो । 
त्यस्तै २ अर्ब ३७ करोड नाफा कमाएको इन्भेष्टमेण्ट बैंक दोश्रो नम्बरमा छ भने १ अर्ब ५३ करोड नाफा कमाएर हिमालयन बैंक तेश्रो नम्बरमा उक्लिएको छ । पाकिस्तान नेशनल बैंकको साझेदारीमा रहेको हिमालयन बैंकले भारतको पञ्जाव नेशनल बैंकको सहकार्य रहेको एभरेष्ट बैंकलाई १ करोडले उछिनेको हो । 
एभरेष्ट बैंकले गएको नौ महिनामा १ अर्ब ५२ करोड नाफा कमाएको छ । चौथो नम्बरमा रहेको ग्लोबल आइएमइ बैंकले नाफा १ अर्ब ४७ करोड पुर्याएको छ भने पाँचौ नम्बरमा रहेको प्रभु बैंकको नाफा १ अर्ब ४४ करोड रुपैयाँ छ । 
अहिलेसम्म नविलसहित नेपाल इन्भेष्टमेण्ट बैंक, एभरेष्ट बैंक, ग्लोबल आइएमई बैंक, एन आइसी एशिया बैंक, एन एम बी बैंक, सानिमा बैंक, सिटिजन्स बैंक, सिद्धार्थ बैंक, माछापुच्छ्रे बैंक, नेपाल बंगलादेश बैंक, हिमालयन बैंक र प्रभु बैंकले वित्तीय विवरण (अपरिस्कृत) सार्वजनिक गरेका छन् । 
यस्तै एन एम बी बैंकले १ अर्ब १४ करोड, एन आइसि एशियाले १ अर्ब १३ करोड, माछापुच्छ्रेले १ अर्ब ५० लाख, नाफा कमाएको जनाएका छन् । त्यस्तै, सिद्धार्थ बैंक, सानिमा बैंक र सिटीजन्स बैंकले अहिलेसम्मको नाफा अर्ब ननघाएपनि चौथो त्रैमासिकसम्ममा उनीहरुको नाफा पनि अर्ब रुपैयाँभन्दा धेरै हुने देखिएको छ । सिद्धार्थले ९ महिनामा ९५ करोड नघाएको छ भने सानिमाले ९४ लाख भन्दा बढी नाफा गरेको बताएको छ । त्यस्तै सिटिजन्स बैंकले ८८ करोड, एनबि बैंकले ८२ करोड नाफा कमाएका छन् ।
अहिले २८ वटा बाणिज्य बैंक रहेकोमा १४ वटाले मात्र तेश्रो त्रैमासिकको वित्तीय विवरण सार्वजनिक गरेका हुन् । त्रैमास सकिएको ३५ दिनभित्र वित्तीय विवरण सार्वजनिक गरिसक्नुपर्ने नियम छ ।
