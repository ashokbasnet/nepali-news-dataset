आयकरमा छुटको सीमा बढाएपछि कसले कति तिर्नुपर्छ ? (हेर्नुहोस् तालिकामा)

पी. टी. लाेप्चन/उज्यालाे ।
काठमाडौं, जेठ २१ – सरकारले कर नलाग्ने आयको दायरा बढाएर व्यक्तिका लागि तीन लाख पचास हजार र दम्पतीका लागि चार लाख रुपैयाँ पुर्‍याएको छ । लामो समयदेखि बृद्धि नभएको आयकर छुटको सीमालाई सरकारले आर्थिक वर्ष २०७३/०७४ को बजेट मार्फत बढाएको हो । 
यसअघि अविवाहित रोजगारका लागि दुई लाख पचास हजार र विवाहितका लागि ३ लाख कायम गरिएको थियो । आयकर ऐन अनुसार छुट दिएको हदसम्म सामाजिक सुरक्षा कर मात्र लाग्छ । त्यसपछिको १ लाखमा १५ प्रतिशत, त्यसपछिको २५ लाख सम्म २५ प्रतिशत र २५ लाख भन्दा बढी आम्दानी भएमा त्यसमाथिको आम्दानीमा ३५ प्रतिशतको दरले आयकर लाग्छ । आयकर छुटको सीमा बढाएपछि कति आम्दानी हुने रोजगारले कति कर तिर्नुपर्छ ? 
जत्ति धेरै आम्दानी त्यत्ति धेरै कर, कसले कति तिर्नुपर्छ ? 
करयोग्य सबै आम्दानीको कर तिर्नुपर्छ त ? होइन, सबै आम्दानीको कर तिर्नुपर्दैन । कर कम तिर्ने विभिन्न उपायहरु छन् । चार्टर एकाउन्टेन्ट भवनाथ दाहाल भन्नुहुन्छ, ‘रोजगारको आम्दानीको पूरै करयोग्य रकमबाट आयकर तिर्नुपर्छ भन्ने हुदैन । बढी आम्दानी गर्ने करदाताले आफ्नो आम्दानीको एक तिहाई वा तीन लाख रुपैयाँ सम्म अवकाश कोषमा जम्मा गर्न पाउँछन् । दोस्रो उपाय हो चन्दा दिन पाइने । 
चन्दा दिनु कर तिर्नु उस्तै भएपनि कहिलेकाही चन्दा पनि दिनुपर्ने हुन्छ । अर्को चाहिं दुर्गममा सेवा गरेका रोजगारलाई वार्षिक बढीमा पचास हजार रुपैयाँमा कर लाग्दैन । जसले जीवन बीमा गरेको छ, त्यसमा तिर्ने २० हजार रुपैयाँ सम्मको प्रिमियममा कर लाग्दैन, यस्तै स्वास्थ्य बीमा गरेको छ र २० हजार रुपैयाँ सम्मको स्वास्थ्य उपचार बापतको खर्चमा पनि कर लाग्दैन ।’ यसरी करयोग्य रकम घटाउन सकिन्छ ।
