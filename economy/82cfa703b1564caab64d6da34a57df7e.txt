हेम्जामा आलु महोत्सव

नवराज ढुङ्गाना/उज्यालो

पोखरा, चैत २१ – कास्कीको हेम्जामा बुधबार चौथो हेम्जा आलु महोत्सव सुरु हुँदैछ । 

‘सुन्दर गाउँ हेम्जा जाऔं आलुका स्वादिष्ट परिकार खाऔं, आलु एक परिकार अनेक’ भन्ने नाराका साथ स्थानीय बिष्णुपादुका क्लवको संयोजनमा महोत्सव हुन लागेको हो । आलु तथा तरकारी प्रदर्शनी, आलुको पहाड निर्माण, आलुका विभिन्न परिकार लगायतका सामाग्री महोत्सवको आकर्षण हो ।

महोत्सवको बुधबार दिउँसो पश्चिमाञ्चल क्षेत्रीय प्रशासक सुमनप्रसाद शर्माले उद्घाटन गर्ने कार्यक्रम छ । उद्घाटनअघि हेम्जाको मिलनचोकबाट कृषि झाँकी सहितको र्‍याली निकाल्ने तयारी छ । चैत २५ गतेसम्म चल्ने महोत्सवमा आलुको मुल्य प्रति किलो २६ रुपैयाँ तोकिएको छ ।

महोत्सवमा आलुको १ करोड रुपैयाँ भन्दा बढीको कारोबार हुने अनुमान गरिएको छ । हेम्जालाई कृषि पर्यटन, सांस्कृतिक व्यापारको दृष्टिले राष्ट्रिय तथा अन्तराष्ट्रिय स्तरमा चिनाउन र आलुको उत्पादक र उपभोक्ताबीच सम्पर्क स्थापित गर्न महोत्सव आयोजना गरिएको हो ।

महोत्सवमा उँट प्रदर्शनी, वाल उद्यान, सेतीमा र्‍याफ्टिङ, जिपलाइन फ्लाएर, प्याराग्लाइडिङ जस्ता साहसिक खेलहरु पनि समावेश गरिने कृषक परिचालन उपासमितिका संयोजक चित्रनाथ पौडेलले जानकारी दिनुभयो ।
