मध्यमर्स्याङदी जलविद्युत परियोजना संचालनमा

लमजुङ, माघ २८ – झण्डै २ हप्तादेखि बन्द लमजुङको मध्यमर्स्याङदी जलविद्युत परियोजना शनिबारदेखि संचालनमा आएको छ । ७० मेगावाट क्षमताको मध्यमर्स्याङदी जलविद्युत परियोजना सञ्चालनसँगै बिहानदेखि ३५ मेगावाट क्षमताको विद्युत उत्पादन शुरु भएको छ । 

 

३५/ ३५ मेगावाट क्षमताको २ वटा टवाईनमध्ये युनिट २ को बृहत मर्मतसम्भारपछि संचालनमा ल्याईएको मध्यमर्स्याङदी जलविद्युत केन्द्रका प्रमुख रामकुमार यादवले जानकारी दिनुभयो । ‘रनर’ फेर्नुपर्ने भएकाले युनिट १ को मर्मत काम भने चलिरहेको जलविद्युत केन्द्रले जनाएको छ । 

 

गत माघ १५ गतेदेखि  मर्मत थालेर २१ दिनसम्म बन्द हुने भनिएपनि लोडसेडिङलाई मध्यनजर राखेर युनिट २ लाई मर्मत गरि संचालनमा ल्याईएको यादवले वताउनुभयो । युनिट १ को ‘रनर’ फेर्ने र मर्मतकार्य पुरा हुन भने फागुन पहिलो हप्तासम्म लाग्ने मध्यमर्स्याङदीले जनाएको छ ।
