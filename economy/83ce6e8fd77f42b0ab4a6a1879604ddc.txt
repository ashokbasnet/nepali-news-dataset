सेजनको अध्यक्षमा अधिकारी निर्वाचित

काठमाडौं, भदौ २९ - नेपाल आर्थिक पत्रकार समाज सेजनको अध्यक्षमा विज्ञान अधिकारी निर्वाचित हुनु भएको छ ।
शनिबार भएको साधारण सभाबाट अधिकारी अध्यक्षमा चयन हुनु भएको हो । उहाँले पूर्व अध्यक्ष प्रदीप चापागाईंलाई १८ मतले पराजित गर्नुभयो ।
अधिकारीले कुल खसेको २ सय २० मत मध्य १ सय १५ मत पाउनुभएको छ भने उहाँका प्रतिद्वन्द्वी चापागाईंले ९७ मत पाउनुभयो । अधिकारी नागरिक दैनिकमा आबद्द हुनुहुन्छ ।
यस्तै उपाध्यक्षमा कारोबार दैनिकका लोकबहादुर चापागाईं, महासचिवमा कारोबारकै पुष्प आचार्य र सचिवमा कान्तिपुर दैनिकका रोशन अधिकारी र कोषाध्यक्षमा कान्तिपुर टेलिभिजनका दिवाकर पन्त निर्वाचित हुनुभएको छ ।
यस्तै सदस्यहरुमा कान्तिपुर एफएमकी प्रतीक्षा खनाल, अन्नपूर्ण पोष्ट दैनिकका आशीष ज्ञवाली, आर्थिक अभियान दैनिकका रामराजा श्रेष्ठ, कारोबारका यादव हुमागाईं र भुवन पौडेल निर्वाचित हुनु भएको छ ।
१३ सदस्य रहने सेजनको कार्यसमितिमा अरु दुई जना मनोनित हुनेछन् भने निवर्तमान अध्यक्ष पनि पदेन सदस्य रहने व्यवस्था छ ।
तस्बिर सौजन्य : द्वारिका काफ्ले
