सभासदले ल्याए जिल्ला विकासको खाका

सुमन तिमल्सिना/उज्यालो
विराटनगर, वैशाख २६ – मोरङ क्षेत्र नम्बर १ बाट निर्वाचित सभासद ऋषिकेश पोखरेलले जिल्लाको विकासका लागि आफ्नो खाका सार्वजनिक गर्नुभएको छ ।
शुक्रबार बिहान विराटनगरमा पत्रकार सम्मेलन गर्दै पोखरेलले सडक, विमानस्थल, स्वास्थ्य र शिक्षा क्षेत्रलाई जोड दिँदै आफ्नो खाका सार्वजनिक गर्नुभएको हो ।
पोखरेलको योजनामा हुुुलाकी मार्ग अन्तरगत मोरङको सडक निर्माण, विराटनगर चक्रपथ निर्माण, विराटनगर वाइपास रोड लगायका सडक सञ्जाल बनाउने उल्लेख छ । त्यस्तै भारतको सुमादेखि उर्लावारी मधुमल्ला सडकलाई मदन मार्ग बनाउने, बरडंगादेखि टाँडी रमितेसम्मको सडकलाई जिपी मार्ग बनाउने पनि उहाँको योजना छ ।
त्यस्तै पूर्वाञ्चलको पर्यटन विकासका लागि विराटनगर विमानस्थललाई क्षेत्रीय विमानस्थलको रुपमा विकास गर्ने र विराट संग्राहलयको पुर्वाधार विकास गर्ने पनि पोखरेलको योजना छ । कोशी अञ्चल अस्पताललाई मेडिकल कलेज तथा रिसर्च सेन्टरको रुपमा विकास गर्ने र पूर्वाञ्चल विश्वविद्यालयलाई गोठगाउँमा सारी मेडिकल कलेज सञ्चालन गर्ने पनि उहाँको योजना छ ।
जिल्लाको एकीकृत विकासको योजना ल्याउन जिल्लाबाट प्रतिनिधित्व गर्ने सबै सभासदसँग छलफल गर्ने पोखरेलले बताउनुभयो । उहाँले शिक्षा, झेलुङ्गे पुलको निर्माण र विराटनगरलाई आर्थिक विकास क्षेत्रको रुपमा घोषणा गर्ने गरी पहल थालिने पत्रकार सम्मेलनमा जानकारी गराउनुभयो । मोरङको एकीकृत विकासको लागि सबै सभासद एक भएर अगाडि बढ्न सकेमा आफुले ल्याएका खाकाले सार्थकता पाउने बताउनुभयो ।
