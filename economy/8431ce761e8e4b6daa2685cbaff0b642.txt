कर्मचारीले गभर्नर र डेपुटी गभर्नरलाई राष्ट्र बैंकमा प्रवेश गर्न दिएनन्

काठमाडौं, भदौ १६ - कर्मचारी विनियमावली संशोधन संशोधन गर्नु पर्ने भन्दै नेपाल राष्ट्र बैंकका कर्मचारीहरुले आन्दोलन थालेका छन् ।
आफूहरुको माग सुनुवाई नगरेको भन्दै नेपाल वित्तिय संस्था कर्मचारी संघमा आवद्ध बैंकका कर्मचारीहरुले सोमबार गभर्नर डा. युवराज खतिवडा तथा डेपुटी गभर्नर गोपालप्रसाद काफ्ले र महाप्रसाद अधिकारीलाई कार्यालय प्रवेशमा रोक लगाए ।
कर्मचारीहरुले बैंकको मूलगेटमा भेला भएर गभर्नर र डेपुटी गभर्नरलाई कार्यालय प्रवेशमा रोक लगाएका हुन् । गभर्नर डा. युवराज खतिवडाले कर्मचारी विनियमावली संशोधनको मागलाई बेवास्ता गरेको कर्मचारीहरुको आरोप छ ।
नेपाली कांग्रेस सम्बद्ध नेपाल वित्तिय संस्था कर्मचारी संघमा आवद्ध बैंकका कर्मचारीहरुले गभर्नर डा. खतिवडामाथि बैंकको शाख गिराउने क्रियाकलाप गरेको, वित्तिय क्षेत्रलाई नै धराशायी पारेको, दलीय आस्थाका आधारमा कर्मचारीहरुमाथि विभेद गरेको लगायतका आरोप लगाएका छन् ।
गभर्नर डा. युवराज खतिवडा नेकपा एमाले निकट मानिनुहुन्छ । एमाले नेतृत्वको सरकारले साढे चार वर्षअघि खतिवडालाई गभर्नरमा नियुक्त गरेको हो । गभर्नरले आफूहरुसँग डेढ वर्षअघि भएको सहमति कार्यान्वयनमा चासो नदिएको कर्मचारीहरुको आरोप छ ।
बैंकको मूल गेटमा एक घण्टा विरोधका कार्यक्रम गरेका कर्मचारीले एक घण्टा गभर्नरको कार्यकक्षमा पनि धर्ना दिएका थिए । माग पूरा गर्नका लागि दवाब दिन भदौ २० गतेसम्म गभर्नरको कार्यकक्षमा धर्ना दिने कार्यक्रमलाई निरन्तरता दिने कर्मचारीहरुले बताएका छन् ।
