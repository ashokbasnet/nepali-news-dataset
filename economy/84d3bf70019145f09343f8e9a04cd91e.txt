३० करोड ८६ लाख रुपैयाँ फ्रिज

दाङ, साउन २ - दाङमा गएको आर्थिक वर्षमा ३० करोड ८६ लाख ११ हजार रुपैयाँ फ्रिज भएको छ ।
कोष तथा लेखा नियन्त्रणको कार्यालय दाङले गएको आर्थिक वर्षको खर्च विवरणबारे जानकारी दिन आयोजना गरेको कार्यक्रममा प्रमुख कोष तथा लेखा नियन्त्रक भिम प्रसाद दाहालले जिल्लामा ३० करोड भन्दा बढि रकम फ्रिज भएको जानकारी दिनुभएको हो ।
पुँजीगत बजेटको मात्रै १४.१९ प्रतिशत रकम फ्रिज भएको कार्यालयले जनाएको छ ।
कार्यालयका अनुसार गएको आर्थिक वर्षमा डिभिजन शडक कार्यालय दाङको ८ करोड ७१ लाख रुपैयाँ फ्रिज भएको छ । सडक कार्यालयले ढिलो बजेट निकासा भएका कारण यो रकम फ्रिज भएको जनाएको छ ।
यस्तै शिक्षा कार्यालयको १ करोड भन्दा बढि फ्रिज भएको छ । जिल्ला शिक्षा अधिकारीका अनुसार फ्रिज भएको मध्ये ९१ लख ७३ हजार रुपियाँ शिक्षकको तलब भत्ताको रकम हो । यस्तै ३७ लाख १० हजार छात्रबृत्तिको रकम फ्रिज भएको छ ।
कोष तथा लेखा नियन्त्रणको कार्यालयका अनुसार गएको आर्थिक वर्षमा जिल्लामा ७० करोड ५६ लाख ९१ हजार रुपैयाँ राजस्व संकलन भएको छ । जुन अघिल्लो वर्षको भन्दा ३४ दशमलव ९७ प्रतिशतले बढि हो ।  
कार्यक्रममा दाङका प्रमुख जिल्ला अधिकारीले रकम फ्रिज भएका कार्यालयहरुलाई आगामी दिनमा रकम फ्रिज नहुने गरी काम गर्न आग्रह गर्नुभएको थियो ।
