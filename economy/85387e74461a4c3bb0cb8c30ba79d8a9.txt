मंसिरभित्र दुई रङको सिलिण्डर कार्यान्वयन होला त ?

काठमाडौ, मंसिर १८ – उद्योगीहरुले सहमति नजनाएपनि यो महिनाभित्र दुई रङको ग्याँस सिलिण्डर कार्यान्वयमा ल्याउने सरकारले बताएको छ ।

रातो र नीलो रङको ग्याँस सिलिण्डर लागू गर्ने भनेर सरकारले भदौ, कात्तिक र मंसिर १ गते गरी तीनपटक घोषणा गरेपनि उद्योगी तथा ग्याँस ब्यवसायीले असहमति जनाउँदा अझै त्यो कार्यान्वयनमा ल्याउन सकेको छैन ।

 

उपभोक्ता र व्यवसायीका लागि ल्याउन लागिएको रातो र निलो रङको छुट्टाछुट्टै सिलिण्डर तयारी अवस्थामा रहेको तर मूल्य निर्धारणमा भइरहेको ढिलाईका कारण कार्यान्वयनमा समस्या भएको वाणिज्य तथा आपूर्ति मन्त्रालयले जनाएको छ ।

उद्योगीको असहयोगले गर्दा ग्याँस कार्ड वितरणमा पनि असर परिरहेको मन्त्रालयको भनाई छ । अहिले नेपाल आयल निगममा रहेका ग्याँस कार्डलाई प्रमाणीकरण गर्ने कामलाई पनि तीब्रता दिइएको छ ।

व्यवासायीका लागि निलो र उपभोक्ताका लागि रातो रंग ल्याउने कार्यविधिका बारेमा छलफल भइरहेको छ । कार्यविधिमाथिको छलफलपछि दुईथरी सिलिण्डरको व्यवस्था कार्यान्वयनमा ल्याउने  मन्त्रालयका सचिव लालमणि जोशीले बताउनुभयो ।
