पेट्रोलियम पदार्थको भाउ फेरि घट्यो

काठमाडौं, पुस १८ - नेपाल आयल निगमले पेट्रोलियम पदार्थको भाउ घटाएको छ । नियम सञ्चालक समितिको शुक्रबार बसेको बैठकले पेट्रोलमा प्रतिलिटर २ रुपैयाँ ५० पैसा र डिजेल र मट्टितेलमा २ रुपैयाँ घटाउने निर्णय गरेको हो ।
नयाँ मूल्य अनुसार अब पेट्रोलको मुल्य १ सय १३ रुपैयाँ ५० पैसा र डिजल तथा मट्टितेलको मुल्य प्रतिलिटर ९० रुपैयाँ भएको छ । निगमले स्वचालित मूल्य प्रणाली लागू गर्दै हरेक १५–१५ दिनमा अन्तर्राष्ट्रिय बजारको अनुपातमा पेट्रोलियम पदार्थको मूल्य समायोजना गर्दै आएको छ ।
अहिले अन्तर्राष्ट्रिय बजारमा पेट्रोलियम पदार्थको मुल्य घटेकाले नेपालमा पनि घटेको हो । तर अन्तर्राष्ट्रिय बजारमा घटेको अनुपातमा नेपालमा पेट्रोलियम पदार्थको मुल्य घटेको छैन । ३ वर्षअघि अन्तर्राष्ट्रिय बजारमा कच्चा तेलको मुल्य प्रति ब्यारेल १ सय १९ डलरसम्म पुगेको थियो । त्यसपछि पेट्रोलियम पदार्थको भाउ घटेर अहिले अन्तर्राष्ट्रिय बजारमा कच्चा तेल प्रतिब्यारेल साढे ५७ डलरमा झरेको छ ।
यसअघि सन् २००८ को जुलाईमा अन्तर्राष्ट्रिय बजारमा कच्चा तेल प्रति ब्यारेल १ सय २८ डलरसम्म पुगेको थियो तर त्यसको ७ महिनापछि सन् २००९ को फेब्रुअरीमा यो घटेर प्रति ब्यारेल ३५ डलरसम्म झरेको थियो ।
