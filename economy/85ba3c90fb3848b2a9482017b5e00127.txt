मासु ब्यवसायीको पहलमा बधशाला बन्यो

लमजुङ, चैत २९ – लमजुङको भोटेओडार खसी र कुखुरा काट्नका लागि मिनी पशु बधशालाको स्थापना गरिएको छ । 

भोटेओडार मासु ब्यवसायी समितिले पहिलोपटक लमजुङमा मिनी बधशालाको स्थापना गरेको हो ।

भोटेओडार ८, बगैंचा नजिकै स्थापना गरिएको स्लाउदर स्ल्याब अर्थात मिनी बधशाला निर्माणका लागि मासु ब्यवसायी समितिले झण्डै ४ लाख, ब्यवसायिक कृषि तथा ब्यापार प्रवर्द्धन आयोजना प्याक्टले २ लाख र जिल्ला पशु सेवा कार्यालयका १ लाख ६५ हजार रुपैयाँ लगानी गरेका छन् ।

बधशाला निर्माणसंगै भोटेओडार बजारभित्र ब्यवसायिक रुपमा गरिने मासुको ब्यापारका लागि अन्य ठाउँमा कुखुरा र खसी काट्न नपाइने नियम बनाइएको छ । सवैले बधशालामा नै लगेर काट्ने र आफ्नो पसलमा लगेर विक्री गर्ने मासु ब्यवसायीले वताएका छन् ।
