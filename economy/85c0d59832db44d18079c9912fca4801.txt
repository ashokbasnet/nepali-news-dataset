लमजुङमा ५ मेगावाटको विद्युत आयोजना निर्माण

आश गुरुङ/उज्यालो । लमजुङ, असार २१ – लमजुङको बाहुनडाँडा र भुलभुले गाविसको सिमानामा ५ मेगावाट क्षमताको सिउरीखोला जलविद्युत आयोजनाको निर्माणकार्य पूरा भएको छ । तीन बर्षअघि निर्माण शुरु गरेको आयोजनाको भूलभूले गाविसको लुदी गाउँ नजिक पावरहाउस निर्माण गरिएको छ ।

 

भुलभुले र बाहुनडाँडाको सिमानामा रहेको सिउरी मुहानमा बाँध बाँधेर १६ सय ६७ मिटर लामो पेनस्टक पाइप मार्फत पानी ल्याईएको छ  । आयोजना निर्माणका लागि झण्डै ७५ करोड रुपैँया खर्च भएको आयोजनाको लगानीकर्ता म्यादी ग्रुप प्रालिका निर्देशक शैलेन्द्र गुरागाईले जानकारी दिनुभयो ।

आयोजनामा पानीको बहाबमा आधारित २ दशमलब ५ मेगावाट क्षमताको २ वटा टर्वाइन राखिएको छ। निर्माणकार्य सकिएसंगै सिउरीखोला आयोजनाले थाकन बेँशीदेखि निर्माणस्थल सम्मको झण्डै १० किलोमिटर दुरीमा सबस्टेशन राखेर ट्रान्समिटर लाईन समेत जडान गरिसकेको छ । आयोजनाको आगामी साउन १५ गते टेस्टिङ गर्ने सहमति भएको वताउनुभयो ।   
सम्पूर्ण निर्माण सकिएकाले १ महिना भित्रमा विद्युत उत्पादन शुरु गरी मुख्य प्रशारण लाइनमा मिसाइने आयोजनाले जनाएको छ । आयोजना निर्माण गर्ने बुटवल पावर कम्पनीले २० मेगावाट क्षमताको न्यादी हाइड्रोपावरसंग मिलेर मस्र्याङदी नदीमा पक्की मोटरेबल पूल समेत बनाएको छ ।
