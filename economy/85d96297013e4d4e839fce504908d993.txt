संस्थानको प्रमुख नियुक्तिका लागि दरखास्त आह्वान

काठमाडौ, साउन ३० – सरकारले सार्वजनिक संस्थानमा कार्यकारी प्रमुख नियुक्तिको प्रक्रिया अघि बढाएको छ । सार्वजनिक संस्थान निर्देशन बोर्डले मंगलवार सार्वजनिक सूचना निकाली कार्यकारी प्रमुख नियुक्तिका लागि खुला दरखास्त आव्हान गरेको छ ।

 

नेपाल टेलिभिजनको महाप्रबन्धक, जलविद्युत लगानी तथा विकास कम्पनी लिमिटेडेको प्रमुख कार्यकारी अधिकृत, जनक शिक्षा सामाग्री केन्द्र लिमिटेडको प्रबन्ध सन्चालक र राष्ट्रिय वीमा  संस्थानको प्रशासकमा खुला प्रतिस्पर्धाका आधारमा पदपूर्तिका लागि सूचना प्रकाशित गरिएको हो ।

सार्वजनिक संस्थानहरुका कार्यकारी प्रमुख नियुक्तिमा राजनीतिक चलखेल रोक्न खुला प्रतिस्पर्धाका आधारमा छनोट प्रक्रिया अघि बढाउन सरकारले बोर्ड गठन गरेको हो ।

बोर्डले यसअघि नै ४ वटा संस्थानमा कार्यकारी प्रमुख छनोटको प्रक्रिया अघि बढाएपनि निर्वाचन आचारसंहिता लागू भएपछि रोकिएको थियो । तर अब मंसीर ७ मा चुनाव नहुने टुंगो भईसकेको अवस्थामा आचारसंहिता नलाग्ने भएपछि नियुक्ति प्रक्रिया अघि बढाईएको हो ।

कर्मचारी संचयकोष, नेपाल आयल निगम, विद्युत प्राधिकरण र वायु सेवा निगममा यसअघि नै छनोट प्रक्रिया शुरु गरिएको थियो । तर आयल निगम र विद्युत प्राधिकरणको नियुक्ति प्रक्रियाबारे परेको मुद्धामा सर्वोच्च अदालतले प्रक्रिया अघि नबढाउन आदेश दिएपछि रोकिएको हो ।

कर्मचारी संचय कोष र वायु सेवा निगममा भने नियुक्ती प्रक्रिया अघि बढिसकेको छ । निगममा परेका दरखास्त मध्येबाट पाँच जनाको अन्तिम नामावली तयार भइसकेको सार्वजनिक संस्थान निर्देशन बोर्डका सदस्य सचिव खुमराज पुन्जालीले जानकारी दिनुभयो ।

अन्तिम छनोटमा परेकाहरुको अन्तवार्ता र प्रस्तुति भदौ ९ गतेका लागि तोकिएको छ । त्यसबाट ३ जना छनोट गरी सरकारलाई सिफारिस गरिने उहाँले बताउनुभयो । यसैगरी बाँकी संस्थानहरुमा पनि खुला प्रतिस्पर्धाका आधारमा पदपूर्ति प्रक्रिया शुरु गरिने र कुनै व्यवधान नआए दशैं अगाडि नै सबै संस्थानमा कार्यकारी प्रमुखको नियुक्ति गर्ने गरी काम अघि बढाईएको पुन्जालीको भनाई छ ।

यस्तै अर्को हप्तादेखि नै संस्थानका अध्यक्ष र सदस्यहरुको पनि छनोट प्रक्रिया शुरु हुने पुन्जालीले बताउनुभयो । सरकारको आंशिक र पूर्ण स्वामित्वमा गरी ३८ सार्वजनिक संस्थान छन् ।
