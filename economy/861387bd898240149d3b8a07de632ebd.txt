 ४५६ मेगावाटको माथिल्लो तामाकोसीको ७९ प्रतिशत कार्य पूरा

दोलखा, जेठ ३१ । राष्ट्रिय गौरवको आयोजनाकारुपमा लिइएको माथिल्लो तामाकोसी जलविद्युत् आयोजनाको ७९ प्रतिशत कार्य सम्पन्न भएको छ ।वि.सं २०७३ सालमै सम्पन्न गर्ने लक्ष्य लिइएको तामाकोसी आयोजना भूकम्प र नाकाबन्दीका कारण काम रोकिएपछि एक वर्षपछि धकेलिएको हो ।लामाबगर गाविसमा निर्माण भइरहेको ४५६ मेगावाट विद्युत् क्षमता भएको सो आयोजना २०७३ सालभित्र सम्पन्न गर्ने बताइएको थियो ।आयोजनाका प्रवक्ता डा. गणेश न्यौपानेले २०७३ पुसमा काम सम्पन्न गरी उत्पादन गर्ने योजनाको साथ अघि बढिरहेका अवस्थामा भूकम्प र नाकाबन्दीका कारण एक वर्ष ढिलाइ भएको बताए ।करिब रु ३५ अर्बमा निर्माण सम्पन्न गर्ने लक्ष्य राखिएपनि निर्माण सम्पन्न हुँदासम्म रु ५० अर्ब पुग्ने अनुमान गरिएको छ ।प्रवक्ता न्यौपानेले हाल लामाबगरमा विद्युत्गृहको कामबाहेक अरु सबै काम सन्चालन भइरहेको बताए ।लामाबगर पुुग्ने बाटोमा भूकम्पसँगै आएको पहिरो नरोकिएका कारण काभ्रे भिरबाट लामाबगरको मौरेखोलासम्म ३६० मिटर लामो सुरुङ निर्माण भइरहेको छ ।सुरुङ निर्माणको काम आयोजनाको मुख्य ठेकेदार कम्पन्नी सिनो हाइड्रोले गरिरहेको छ । रासस
