इस्टर्न सुगरमिल आजबाट बन्द

विराटनगर, जेठ ५ – सुनसरीको अमाहीमा रहेको इस्टर्न सुगरमिल आइतबारबाट बन्द भएको छ । २६ लाख ५० हजार क्विन्टल उखु क्रसिङ गरेपछि  मिल बन्द भएको हो ।
यो वर्ष सुनसरी र मोरङको ११ हजार ६ सय बिघा जमिनमा किसानले लगाएको उखु क्रसिङपछि बन्द भएको मिल प्रशासनले जनाएको छ ।
यही पुस १६ गतेबाट क्रसिङ सुरु भएको थियो । करिब पाँच महिनासम्म सञ्चालनमा रहेको इस्टर्न सुगर मिलले फागुन १५ गतेसम्ममा ५५ करोड मूल्य बराबरको उखु बिक्री गरेबापत किसानलाई भुक्तानी गरेको जनाएको छ । अझै धेरैै किसानले भुक्तानी पाउन सकेका छैनन् ।
सुनसरी र मोरङका खेतमा लगाइएको सम्पूर्ण किसानको उखु आइतबारसम्म ढुवानी गरेको र खेतमा उखु कटानी र ढुवानी सकिएपछि मिल बन्द भएको मिलका उखु प्रबन्धक सुरेश मेहताले बताउनुभयो ।
उहाँले फागुनसम्ममा सबै किसानको भुक्तानी चुक्ता गर्ने बताउनुभयो ।
सरकारले गत वर्षसम्ममा उखुको मूल्य चासय ८१ रुपैयाँ प्रतिक्विन्टल गरेको भए पनि अहिले घटाएर प्रतिक्विन्टल चारसय ७६ रुपैयाँ कायम गरेको किसानको गुनासो छ ।
