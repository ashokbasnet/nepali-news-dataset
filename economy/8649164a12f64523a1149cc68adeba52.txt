पर्वतमा तल्लो मोदी २ आयोजना सुरु हुने

पर्वत, माघ २६ - पर्वत जिल्लामा साढे १० मेगावाट क्षमताको तल्लो मोदी २ जलबिद्युत आयोजना निर्माण हुने भएको छ ।
युनाईटेड मोदी हाइड्रोपावर प्रालिले मोदीखोलाको पानी प्रयोग गरेर तल्लो मोदी २ जलबिद्युत आयोजनाको निर्माण सुरु गरेको हो ।  
पर्वतको चुवा, शिबालय, कटुवाचौपारी, पिपलटारी र मुडिकुवा गाविसमा निर्माण हुने आयोजनाले अहिले बिस्तृत आयोजना प्रतिबेदन (डिपीआर) तयार गरिरहेको छ भने प्रारम्भिक वातावरणीय परीक्षणको काम गरिरहेको छ ।
गत शुक्रबारदेखि डिपीआर निर्माणको काम भइरहेको र वातावरणीय प्रभाव मुल्यांकनका लागि राय सुझाब लिने काम १५ दिन अघि नै सकिएको आयोजना निर्देशक उपेन्द्रराज गौतमले जानकारी दिनुभयो  ।
‘हामीले प्रारम्भिक वातावरणीय प्रभाब मुल्यांकनको काम र बिस्तृत आयोजना प्रतिबेदन बनाउने काम थालेका छौ’ उहाँले भन्नुभयो ‘आयोजना प्रतिबेदन तयार भएपछि भौतिक निर्माणको काम थाल्छौ ।’
आयोजनाले तल्लो मोदी १ जलबिद्युत केन्द्रको टेलरेसबाट सोझै पानी प्रयोग गरी मुडिकुवा र कटुवाचौपारी गाबिसमा पर्ने मोदीबेणीमा बिद्युत गृह निर्माण गरी बिद्युत उत्पादन गर्ने योजना बनाएको छ । अहिले बिद्युत खरिद सम्झौता(पिपिए) र ग्रिड कनेक्सनका लागि पनि बिद्युत बिकास बिभागमा निवेदन दिइसकेको निर्देशक गौतमले जानकारी दिनुभयो ।
बिस्तृत आयोजना प्रतिबेदनका आधारमा सुरुङ्ग, नहर वा पेनस्टक पाइप मार्फत पानी लैजाने भन्ने टुगो लाग्ने र त्यसपछि आवश्यक जग्गा अधिग्रहणको काम पनि सुरु हुने छ । ‘हामी निकट भविश्यमा नै काम सुरु गर्ने तयारीका साथ अघि बढेका छौ’ उहाँले भन्नुभयो ।
युनाईटेड मोदी हाइड्रोपावर प्रालिले यसअघि पनि चुवा र शिबालय गाबिसमा १० मेगावाट क्षमताको तल्लो मोदीखोला १ जलबिद्युत आयोजना निर्माण सम्पन्न गरी डेढ बर्ष पहिले देखि नियमित बिद्युत उत्पादन गर्दै आएको छ ।
