नेपालको फूलखेतीमा जापान र कोरियाले सहयोग गर्ने

काठमाडौ, बैशाख २८– नेपालको पुष्प व्यवसायको विकासका लागि जापान र कोरियाले सहयोग गर्ने भएको छ । कोरियामा भैरहेको बिश्वव्यापी पुष्प प्रदर्शनीमा सहभागी नेपाल फ्लोरिकल्चर एसोशियसनसँगको वार्तामा दुवै देशले प्रविधि र पूर्वाधार विकासमा सहयोग गर्ने प्रतिवद्धता जनाएका हुन् ।

 

जापानको मितासी एण्ड कम्पनीले नेपालको पुष्प उत्पादनको गुणस्तर विकासका लागि प्रविधिको क्षेत्रमा सहयोग उपलब्ध गराउने र कोरियाको गोरीयन सिटि इन्र्टनेशनल फ्लावर सेन्टरले नेपालको पुष्प क्षेत्रको अन्र्तराष्ट्रिय बजारीकरणमा सहयोग गर्ने सहमति भएको एशोसियसनका उपाध्यक्ष कुमार कसजु श्रेष्ठले जानकारी दिनुभयो ।
कोरियामा भएको विश्वव्यापी पुष्प प्रदर्शनीमा भाग लिएर भर्खरै फर्केका कसजुले नेपालको कार्नेसन कट् फ्लावर स्थानीय बासिन्दाले  धेरै मन पराएको बताउनुभयो । नेपालले आफ्नो स्टलमा कट् फ्लावर जातका जर्बेरा, कार्नेसन, लेमोनियम र ग्ल्याडुलस् फुल प्रदर्शनीमा राखेको थियो । प्रदर्शनीमा एसिया, अफ्रिका, अमेरिका र युरोपका गरी ५६ देशले भाग लिएका थिए ।
यस्तै जापानले आउँदो अक्टोबर महिनामा र हल्याण्डले आगामी जुन महिनामा हुने विश्वव्यापी पुष्प प्रदर्शनीमा भाग लिन नेपाललाई निम्तो दिएको उपाध्यक्ष कसजुले जानकारी दिनुभयो । नेपालले गएको वर्ष १९ करोड १४ लाख रुपैंया बराबरको पुष्प तथा पुष्पजन्य बस्तु विदेश निर्यात गरेको थियो ।
