वर्ष २०७२ः अर्थतन्त्रमा आघात (भिडियो रिपोर्ट)

काठमाडौं, वैशाख १ । आर्थिक दृष्टिकोणबाट वि.सं. २०७२ साल निराशाजनक रह्यो ।वर्षको सुरुआतमै विनाशकारी भूकम्पबाट ठूलो मात्रामा जनधनको क्षति भयो । करिब ९ हजार जनाको ज्यान लिएको विनाशकारी भूकम्पले मुलुकको अर्थतन्त्रमा गम्भीर आघात पुर्‍यायो ।५ प्रतिशत माथिको आर्थिकबृद्धि हासिल गर्ने योजनामा भूकम्पले तुषारापात गरिदियो । यसमाथि भारतीय नाकाबन्दीले त अर्थतन्त्रलाई झनै थिलथिलो पारिदियो ।

विनाशकारी भूकम्प गएको दुई महिनामै सरकारले ‘नेपालको पुनःनिर्माणका लागि अन्तर्राष्ट्रिय सम्मेलन’ गरी ४ खर्ब रुपैयाँ बराबरको सहायता प्रतिबद्धता प्राप्त गरेपनि पुनःनिर्माणले आवश्यक गति लिन नसक्दा सहयोग प्रतिबद्धताको उपयोग गर्न सकेका छैनौं ।अति ढिलो गरी निर्माण गरिएको राष्ट्रिय पुनःनिर्माण प्राधिकरणले पनि गति लिन नसक्दा भूकम्पपीडित सर्वसाधारणले राहतको अनुभूति गर्न पाएनन् ।यो वर्ष संविधान जारी हुनु मुलुकका लागि सबैभन्दा ठूलो उपलब्धि रह्यो । तर, संविधान जारीपछि राजनीतिक संक्रमणकालको अन्त्य हुने र आर्थिक विकासमा देश केन्द्रित हुने अपेक्षाविपरीत तराई–मधेसमा भएको आन्दोलन र भारतको नाकाबन्दीले आर्थिक गतिविधिलाई ठप्पमात्रै पारेन थप करिब ४ लाख नेपालीलाई गरिबीको रेखामुनि पुर्‍यायो ।भारतको करिब ६ महिने लामो नाकाबन्दीले निर्यात् ठप्प भयो, उद्योग–व्यवसाय चौपट भए, औषभिकोसमेत अभाव भयो ।भूकम्पले पुर्‍याएकोभन्दा पनि कैयौंगुना ठूलो आर्थिक क्षति भारतीय नाकाबन्दीले पारेको निजी क्षेत्र र अर्थविद्हरुको विश्लेषण छ । (विस्तृत भिडियोमा हेर्नुहोस्) ।
