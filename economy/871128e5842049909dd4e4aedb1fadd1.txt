कुहिएको चामल पठाइएको बारे छानबिन शुरु

जाजरकोट, बैशाख, २९ – नेपाल खाद्य संस्थान अञ्चल कार्यालय नेपालञ्जले जाजरकोटका लागि पठाएको चामल कुहिएको सार्वजनिक भएपछि छानबिन सुरु भएको छ । छानबिनका लागि खाद्य संस्थान गुणस्तर नियन्त्रण ईकाइ प्रमुख नवराज उपाध्याय र बरिष्ठ गुणनियन्त्रण अधिकृत कमल श्रेष्ठ नमुना परीक्षणका लागि आउनुभएको हो ।

 

खाद्य संस्थानले जाजरकोटमा कुहिएको चामल पठाएको बारे उज्यालोले समाचार प्रसारण गरेपछि छानबिन सुरु भएको हो । टोलीले चामलको नमुना संकलन गरेको जनाएको छ ।
अञ्चल कार्याल नेपालगञ्जले पठाएको २ सय ३० क्वीन्टल चामल सडेको अवस्थामा भेटिएको गुणस्तर नियन्त्रण ईकाइ प्रमुख नवराज उपाध्यायले भन्नुभयो ।

‘चामल खानै नमिल्ने गरी सडेको पाईयो’, उपाध्यायले भन्नुभयो, ‘यस्तो चामल किन पठाइयो, छानबिन गर्दै छौँ ।’ चामलको ल्याव परीक्षण गर्ने र नेपालगञ्ज अञ्चल कार्यालयको गोदामको समेत निरीक्षण गरिने उहाँले बताउनुभयो ।

‘कुहिएको चामल पठाउने जो सुकैलाई कडा कारवाही हुन्छ’, प्रमुख उपाध्यायले भन्नुभयो । उहाँले चामल विक्रि वितरणमा रोक लगाईएको बताउनुभयो ।

बोरा फुटेर पोखिएको चामल गनाउन थालेपछि कुहिएको चामल पठाएको रहस्य खुलेको थियो  ।
