एक लिटर पेट्रोलको ३ सय ५० !

विराटनगर, वैशाख ११ – पेट्रोलियम पदार्थको अभाव भएको मौका छोपी कालोबजारी गर्नेहरुले मोरङमा पेट्रोल प्रतिलिटर पाँचसय रुपैयाँसम्ममा बिक्री गरेको पाइएको छ ।
ग्रामीण भेगका बजारहरुमा सञ्चालित किराना पसलमा बोतलमा राखेर प्रतिलिटर पाँचसय रुपैयाँका दरले पेट्रल बिक्री भइरहेको छ ।
विराटनगरमा भने प्रतिलिटर दुईसय रुपैयाँसम्ममा बिक्री भइरहेको छ । पेट्रोल पम्पमा एकसय ३५ रुपैयाँमा एकलिटरमा बिक्री हुने पेट्रोलको अभाव भएको मौकामा कालोबजारी भएको हो ।
ग्रामीण बजारहरुमा सडक छेउमै मेचमा बोतल राखेर बिक्री गर्दै आएका छन् । मोरङको कटहरी, कसेनी, रंगेली, डायनीया, इटहरा, पथरी, उर्लाबारी आदि बजारहरुमा पेट्रोलको कालोबजारी भइरहेको स्थानीय उपभोक्ताले बताएका छन् ।
पथरी बजारमा प्रतिलिटर तीन सय ५० रुपैयाँसम्ममा बिक्री भइरहेको छ । पथरीका उपभोक्ता नितेश खनालले एक लिटर पेट्रोल तीनसय ५० रुपैयाँमा खरिद गरेको बताउनुभयो ।
यसैबीच इलाका प्रहरी कार्यालय पथरीले महँगोमा पेट्रोल बेचेको गुनासो आएपनि आफूहरुले अनुगमन गर्दा त्यसो नपाइएको जनाएको छ ।
