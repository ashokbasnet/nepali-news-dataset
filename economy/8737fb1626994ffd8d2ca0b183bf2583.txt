‘पोखरामा अन्तराष्ट्रिय विमानस्थलका लागि नयाँ सहमति आवश्यक’

पोखरा, असोज २४ – नेपाल सरकारका मुख्य सचिव लिलामणी पौडेलले पोखरामा क्षेत्रीय अन्तराष्ट्रिय विमानस्थल निर्माण गर्न दातृराष्ट्र चिन र नेपाल सरकारबीच नयाँ सहमति आवश्यक भएको बताउनुभएको छ । खरिद ऐन अन्र्तगत विमानस्थल निर्माणको प्रक्रिया अगाडी बढाउन कानुनी प्रक्रिया नमिल्दा विमानस्थल निर्माणमा ढिलाई भएको उहाँको भनाई छ ।

 

पोखरामा बुधबार बिहान पत्रकारहरुसँग कुराकानी गर्दै मुख्यसचिव पौडेलले कानुनी प्रक्रिया मिलाउन दातृ राष्ट्र चिन र नेपाल सरकार बीच सहमति पत्रमा हस्ताक्षर गर्नुपर्ने बताउनुभयो । हस्ताक्षरको लागि कागजपत्रहरु अर्थ मन्त्रालय पुगिसकेको जानकारी दिदै उहाँले छिटो नै दुई देश बीच सहमति पत्रमा हस्ताक्षर हुने विश्वास व्यक्त गर्नुभयो ।

‘सरकारको निर्णय विना विमानस्थलको निर्माणको प्रक्रिया अगाडी बढ्दैन’ उहाँले भन्नुभयो ‘राजनीतिक र कानुनी निर्णय गर्ने हैसियतमा म छैन, पश्चिमाञ्चलबासी भएकोले यसलाई निर्णायक तहमा पु¥याउन आफ्नो तर्फबाट सक्दो प्रयत्न गर्नेछु ।’

पोखरामा क्षेत्रीय अन्तराष्ट्रिय विमानस्थल निर्माणमा दवाब दिन विमानस्थल अगाडि जारी रिले अनसनमा पुगेर मुख्य सचिव पौडेलले पोखरामा विमानस्थल निर्माणमा सहयोग गर्न चिन सरकार तयार नै रहेको पनि जानकारी दिनुभयो ।

केही समय अघि चीन पुगेर फर्केको टोलीले चीनको एक्जिम बैंकले सहयोग गर्न तयार रहेको बारेमा सरकारलाई जानकारी गराएको थियो । टोलीका अनुसार सहयोग दाता एक्जिम बैंकले विमानस्थल निर्माणको सम्पूर्ण प्रक्रिया मिलाउन नेपाल सरकारलाई भनेको छ ।

पोखरामा क्षेत्रीय अन्तराष्ट्रिय विमानस्थल माग्दै आन्दोलित बनेका पोखरेलीले विमानस्थल निर्माणमा दबाव दिन सिहंदबार, घेराउ, पोखरा विमानस्थल ठप्प, जन प्रर्दंशन लगायतका कार्यक्रम गरिसकेका छन् भने रिले अनसन अहिले पनि जारी छ । अनसनमा १ हजार ३ सय ५० भन्दा बढि सहभागी भैसकेका छन् ।
