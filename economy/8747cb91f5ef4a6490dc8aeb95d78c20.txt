फेल हुने गाविसको रकम पास हुनेलाई

काठमाडौं, पुस ३० – सरकारले न्यूनतम शर्त र कार्यसम्पादन मापन एमसीपीएम का आधारमा न्यूनतम शर्त पूरा नगर्ने गाविसको रकम शर्त पूरा गर्ने गाविसमा बाँडफाँड हुने व्यवस्था लागू गर्ने तयारी गरेको छ ।
एमसीपीएमको एउटा शर्त समयमा परिषद गर्ने भन्ने रहेकोमा त्यो शर्त पुरा नगर्नेको रकम त्यही जिल्ला भित्रका शर्त पूरा गर्ने गाविसमा वितरण गर्ने गरी तयारी भइरहेको संघीय मामिला तथा स्थानीय विकास मन्त्रालयका प्रवक्ता दिनेश थपलियाले जानकारी दिनुभयो ।
देशभरका सबै गाविसहरुले पुस मसान्त भित्र आउँदो वर्षको नीति तथा कार्यक्रम, बजेट, योजना परिषद बैठकबाट पारित गर्नुपर्ने व्यवस्था छ । वित्तिय आयोगले मापन गर्ने न्यूनतम शर्तमा अनुत्तिर्ण भए थप पूँजीगत अनुदान कटौती हुन्छ ।
गाविसहरुले जनसंख्या, गरिबी, क्षेत्रफल र कार्यसम्पादनका आधारमा न्यूनतम र अधिकतम अनुदान पाउने गरेका छन् । तर एमसीपीएममा फेल भए कार्यसम्पादन अनुदान पाउँदैनन् । सबै गाविसहरुलाई गाउँ परिषद सम्पन्न गर्न पुस मसान्त सम्मको समय भएपनि अहिले सम्म केही जिल्लामा गाउँ परिषद हुन सकेका छैनन् ।
प्रमुख अतिथी, बैठकको अध्यक्षता जस्ता कुरालाई लिएर गाउँ परिषद हुन नसक्नु दुःखद भएको थपलियाले बताउनुभयो ।
आजसम्म परिषद बैठक नगर्ने गाविसले थप अनुदान पाउने छैनन् भने बाँकी रकमको निकासा पनि हुनेछैन । अर्को महिना परिषद गर्नेले निकासा पाउने भएपनि थप अनुदान नपाउँदा विकास निर्माणका काम ठप्प हुने भएकाले तोकिएको समयमा परिषद गर्नैपर्नेमा थपलियाले जोड दिनुभयो ।
