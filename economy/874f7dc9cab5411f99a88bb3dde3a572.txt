आपसी विवादका कारण उपत्यकाका सैलुनमा फरक फरक मूल्य

काठमाडौं, साउन १४ – काठमाडौंका सबै सैलुनहरुमा एउटै मूल्यसूची राख्ने सहमति भएपनि आपसी विवादका कारण कार्यान्वयन हुन सकेको छैन । मूल्यमा एकरुपता ल्याउन भन्दै २ वर्ष अघि अखिल नेपाल राष्ट्रिय नाई मजदुर संगठन, नेपाल नाई ट्रेड युनियन, नेपाल नाई संघ र नेपाल राष्ट्रिय नाई संघले उपत्यका नाई श्रम संगठन समिति गठन गरेका थिए ।

 

समितिले सबै सैलुनमा एउटै मूल्य कायम गर्ने भन्दै मूल्यसूची तोकेको थियो । तर विवादका कारण अहिले फरकफरक मूल्यसूची तोकिएको छ । समितिका ईन्चार्ज रहेका नेपाल नाई संघका अध्यक्ष राजाराम ठाकुरले आपसी छलफल नगरेकोले मूल्यमा एकरुपता आउन नसकेको अरु संगठनहरुको आरोप छ । तर ठाकुरले भने आफूले मूल्यसूचिमा एकरुपता ल्याउन पटक पटक छलफलको आह्वान गरेपनि अरु संगठनले अटेर गरेको बताउनुभएको छ ।

उहाँका अनुसार अरु संगठनले आर्थिक अनियमितता गरी हिसाब किताब नबुझाएकाले विवाद बढेको हो । अरु संगठनले भने मूल्यमा एकरुपता ल्याउन अझै आफुहरुले प्रयास गरिरेको दाबी गरेका छन् । अखिल नेपाल राष्ट्रिय नाई मजदुर संगठनका अध्यक्ष बब्लू ठाकुरले छलफल मार्फत विवाद समाधान गर्नका लागि समितिका ईन्चार्जलाई बोलाएपनि कुनै प्रतिक्रिया नआएको गुनासो गर्नूभयो ।

२०६७ सालमा बसेको ४ संगठनको संयुक्त बैठकले २०६९ सालदेखि लागु भई ०७३ सालसम्मका लागि एउटै मूल्य कायम हुने निर्णय गर्दै मूल्यसूचि तोकेको थियो ।
