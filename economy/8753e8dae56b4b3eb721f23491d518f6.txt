तरकारीको थोकबजार दिनैभरि खुल्ने

काठमाडौ, असोज ५ – दशैँ नजिकिएकाले काठमाडौको कालिमाटीमा रहेको तरकारीको थोकबजार बिहान ४ बजेदेखि बेलुकी ५ बजेसम्म खुल्ला हुने भएको छ । आउँदो आइतबारदेखि दिउँसो पनि बजार सञ्चालनमा आउने कालिमाटी फलफूल तथा तरकारी विकास समितिका सदस्य भगवानचन्द्र उप्रेतीले जानकारी दिनुभयो ।

 

यस्तै चाडपर्वमा बढी उपभोक्ता ठगिने भएकाले बजारमा खरिद र बिक्रीको मूल्यसूची अनिवार्य गरिएको छ । मूल्यसूची कार्यान्वयन भए/नभएकोबारे अनुगमन पनि हुने उप्रेतीले बताउनुभयो । उपभोक्ताले अब थोक बजारमा साँढे २ किलोसम्म तरकारी किन्न पाउने छन् । यसअघि कम्तीमा ५ किलो तरकारी किन्नुपर्ने भएकाले उपभोक्ताको थोक बजारमा पहुँच थिएन ।

यसैवीच बजारमा शुक्रवार नयाँ रातो आलु भित्रिएको छ । नयाँ रातो आलु किलोको ३७ रुपैँया थोक मूल्य रहेको व्यवसायीहरुले बताएका छन् । पर्याप्त तरकारी आएकाले बजारमा कारोबार पनि राम्रो भएको बिक्रेताहरुको भनाई छ । शुक्रवार बजारमा धेरैजसो तरकारीको भाउ ४० रुपैँयादेखि तल छ ।
