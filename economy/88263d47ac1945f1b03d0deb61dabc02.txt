कुखुरामा अनौठौ रोगको महामारी

भक्तपुर, असोज ३ - भक्तपुरका कुुखुरा फार्ममा बिक्रीका लागि तयारी हुन लागेका कुखुराहरु मर्न थालेका छन् ।
बर्डफ्लूको महामारी पछि पुनः सुरु भएको कुखुरा पालन व्याबसायमा एक महिनादेखि रोगको महामारी फैलिएपछि कुखुरा पालन व्यावसाय समस्यामा परेको कुखुरा पालन व्याबसायी संघका पूर्व अध्यक्ष लक्ष्मण ग्वाछाले जानकारी दिनुभयो ।
उहाँले भन्नुभयो ‘विगत एक महिनादेखि भक्तपुरका कुखुरा फार्ममा ब्रोईलर कुखुरामा पहिचान हुन नसकेको रोग देखा परेको छ, ३० देखि ३५ दिन पुगेको कुखुराहरु फार्म मै मर्न थालेपछि समस्या आएको छ ।’
उहाँका अनुसार पालेको ४५ देखि ५० दिनमा बिक्री हुने कुखुरा ३५ दिन मै मर्न थालेपछि कुखुरा फार्महरुमा ३० प्रतिशतका दरले कुखुरा मर्न मर्न थालेको छ । ग्वाछाले कुखुरा मर्नुअघि रानीखेत, कोलीवासिम, ढुसी, कोक्सिडोसिस जस्ता रोगका लक्षण देखिने तर कुन रोग हो भनेर अझै पत्ता नलागेपछि किसानहरु चिन्तामा परेको बताउनुभयो ।
मरेका कुखुरा परीक्षणका लागि जिल्ला पशु सेवा कार्यालय र केन्द्रीय पशु अनुसन्धान केन्द्रमा लैजादा पनि अझै रोगको पत्ता नलागेको ग्वाछाले बताउनुभयो । यो रोग लागेपछि बाँचेका कुखुराहरुमा पनि तौल घट्दै जाने भएकाले बिक्रीका लागि तयारी अबस्थामा पुगेको कुखुराहरु मर्ने र बाँचेकाको पनि तौल घट्ने भएकाले किसानलाई समस्या आएको ग्वाछाको भनाई छ ।
