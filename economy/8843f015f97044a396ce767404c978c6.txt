अण्डाको भाउ दुई रुपैयाँ बढ्यो

काठमाडौ, वैशाख १० – अण्डाको उपभोक्ता मूल्य बुधबारदेखि २ रुपैयाँ बढेको छ । नेपाल अण्डा उत्पादक संघले १० रुपैयाँमा बिक्री हुँदै आएको अण्डाको मुल्य बढाएर प्रतिगोटा १२ रुपैयाँ पुर्‍याएको हो ।
कुखुरापालक किसानको लागत, दाना तथा कुखुरापालनका लागि चाहिने सामाग्रीको मुल्य बढेको र अण्डाको उत्पादन बिगतको तुलनामा घटेकाले मुल्य बढाएको संघका कार्यकारी अधिकृत कार्यकारी अधिकृत शिवप्रसाद बरालले बताउनुभयो ।
संघले अण्डाको फार्म मुल्य प्रतिक्रेट २ सय ८५ रुपैयाँ, विक्रेता मुल्य २ सय ९० रुपैयाँ र उपभोक्ता मुल्य २ सय ९५ रुपैयाँ कायम गरेको छ । एक बर्ष अघिसम्म दैनिक ३० लाख गोटा अण्डा उत्पादन हुँदै आएकोमा अहिले घटेर दैनिक १५ लाख गोटा मात्र उत्पादन भइरहेको छ ।
बर्डफ्लुका कारण निश्चित समयसम्म किसानले कुखुरापालन सुरु गर्न नसकेको र उचित क्षतपुर्ति पाउन नसक्दा किसानको आकर्षण कम हुँदै गएकाले अण्डा उत्पादनमा प्रभाव परेको नेपाल अण्डा उत्पादक संघले जनाएको छ । अण्डा उत्पादनका लागि लेयर्स कुखुरा पालनमा दुई हजार किसान आबद्ध छन् ।
