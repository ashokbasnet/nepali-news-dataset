एग्जिम कोण शीघ्र लिन व्यापारीलाई सरकारको आग्रह

काठमाडौं, फागुन २६ – सरकारले देशका सम्पूर्ण आयात निर्यातकर्तालाई एग्जिम कोण अनिवार्य रुपमा लिन आग्रह गरेको छ ।
नेपाल समुद्रपार निकासी पैठारी सङ्घको बुधबार काठमाडौंमा आयोजित ३८ औँ साधारण सभामा अर्थ मन्त्रालयका (राजस्व) सचिव राजन खनालले त्यस्तो आग्रह गर्नुभएको हो ।
उद्यमी व्यवसायीका साथै आयात–निर्यातकर्ताको अभिलेख अद्यावधिक गर्न सरकारले आगामी साउन १ गतेदेखि एग्जिम कोण प्रणाली लागु गर्ने उहाँले बताउनुभयो ।
राजस्वका दायरालाई सुदृढ तुल्याउन तथा कर छल्न खोज्नेलाई निरुत्साहित गर्ने उद्देश्यले सरकारले एग्जिम कोण प्रणालीलाई अनिवार्य गर्न लागेको हो । 
नेपाल उद्योग वाणिज्य महासङ्घका अध्यक्ष पशुपति मुरारकाले एग्जिम कोण लिन सबै आयात निर्यात कर्ता तत्पर रहेका तर बैंक ग्यारान्टीस्वरुप १० लाख राख्न उनीहरु असमर्थ रहेका भन्दै त्यसलाई घटाउन माग गर्नुभयो ।
राष्ट्रिय पुनर्निर्माण प्राधिकरणका प्रमुख कार्यकारी अधिकृत डा. गोविन्दप्रसाद पोखरेलले भूकम्पपछिको पुनर्निर्माणमा सघाउनु उद्योगपति व्यापारीको पनि कतव्र्य भएको उल्लेख गर्दै सामाजिक उत्तरदायित्व निर्वाहमा पछि नपर्न सबैलाई आग्रह गर्नुभयो ।
सङ्घका अध्यक्ष रमेश गुप्ताको सभापतित्वमा भएको उक्त कार्यक्रममा नेपाल उद्योग परिसङ्घका अध्यक्ष हरिभक्त शर्मालगायतले देशको आर्थिक विकासमा निजी क्षेत्रको भूमिकाबारे मन्तव्य व्यक्त गर्नुभएको थियो । साधारणसभाले हिमबहादुर रावलको अध्यक्षतामा २० सदस्यीय कार्यसमिति निर्विरोध निर्वाचित गरेको छ । रासस
