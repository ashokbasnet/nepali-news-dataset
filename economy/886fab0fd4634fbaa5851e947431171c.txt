ललितपुर महोत्सव ७ लाखले अवलोकन गरे

ललितपुर, चैत २० – ५ दिनदेखि चलिरहेको ललितपुर महोत्सवमा स्थानीय कला, संस्कृति, धातुका मूर्ति, खाना र भेषभुषाप्रति अवलोकनकर्ता आकर्षित भएका छन् ।

मंगलबारसम्म महोत्वसको सातलाख भन्दा धेरैले अवलोकन गरेका छन् ।

कला संस्कृति र सम्पदा हाम्रो सभ्यता, सामाजिक आर्थिक विकासका लागि ललितपुर महोत्सव भन्ने नाराका साथ भइरहेको महोत्सवमा हरेक दिन टोल टोलबाट स्थानीय संस्कृति झल्कने कार्यक्रम भइरहेका महोत्सव प्रचार प्रसार समितिका सदस्य सचिव सविन श्रेष्ठले जानकारी दिनुभयो ।

स्थानीय संस्कृति, प्राकृतिक स्रोत साधन र लोपोन्मूख अवस्थामा पुगेका बाजागाजा संरक्षण र प्रवद्र्धन गर्न उद्देश्यले ललितपुर उद्योग वाणिज्य संघ, ललितपुर उपमहानगरपालिका र ज्यापु समाजले महोत्सवको आयोजना गरेका हुन् ।  महोत्सव बुधबार सकिने छ ।
