नेपाल र चीनका परराष्ट्रमन्त्रीबीच पारवहन सम्झौता अघि बढाउने सहमति

चीन भ्रमणमा रहेका उपप्रधान एवं परराष्ट्रमन्त्री कृष्णबहादुर महराले चिनियाँ समकक्षी वाङ यीसँगको भेट वार्तापछि बिहीबार पेइचिङमा आयोजित पत्रकार सम्मेलमा पारवहन तथा यातायात सम्झौताको 'प्रोटोकल'को मस्यौदाबारे छलफल भएको बताए ।

दुईपक्षीय संवादलाई तीव्र बनाइ मस्यौदालाई अन्तिमरुप दिने सहमति भएको पनि उनले जानकारी दिए ।

चिनियाँ अन्तरदेशीय रेललाई नेपालसम्म विस्तार गर्ने र केरुङ–काठमाडौं–पोखरा–लुम्बिनी रेलसेवा सन्चालनका लागि सम्भाव्यता अध्ययन गर्ने विषयमा पनि छलफल भएको जनाइएको छ ।

चिनियाँ समकक्षी वाङसमेत उपस्थित पत्रकार सम्मेलनमा मन्त्री महराले आफूले क्षेत्रीय र अन्तर्राष्ट्रिय मञ्चमा नेपाल र चीनको साझा अवधारणा बनाउने प्रस्ताव राखेकोसमेत बताए ।

त्यस्तै, ऊर्जामा सहकार्य बढाउन संवाद संयन्त्र स्थापनासम्बन्धी समझदारीपत्रमा हस्ताक्षर गर्ने र त्यसले ऊर्जा क्षेत्रमा सहकार्यको ढोका खुल्ने उनको भनाइ थियो ।

अरनिको राजमार्ग छिटै खुला गर्ने र यथास्थितिमा रहेका सीमालाई स्तरोन्नति गर्ने तथा नयाँ सीमा खोल्ने विषयमा पनि छलफल भएको जनाइएको छ ।

नेपालको चीनसँगको व्यापार असन्तुलनलाई घटाउन केही सहयोगी कदम अगाडि बढाउन चिनियाँ विदेशमन्त्री वाङलाई अनुरोध गरेको पनि मन्त्री महराले जानकारी दिए ।

मन्त्री महराले बिहीबारै चिनियाँ प्रधानमन्त्री ली खछियाङसँग पनि भेटवार्ता गरेका छन् ।
