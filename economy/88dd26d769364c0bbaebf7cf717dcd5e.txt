लमजुङमा रोपाइँको चटारो, युवा छैनन् गाउँमा

नवीन कुइँकेल (इमेज)लमजुङ, असार १४ । लमजुङमा यतिबेला सर्वत्र रोपाइँको चटारो सुरु भएको छ ।यो वर्ष चाँडै वर्षा भएकाले असार १५ नहुँदै रोपाइँको चटारो बढेको हो । मौसमले साथ दिएपनि गोरु र खेताला नपाउँदा भने किसानहरु समस्यामा पर्ने गरेका छन् ।वैदेशिक रोजगारीका कारण गाउँघर युवाविहीन अवस्थामा रहेकाले खेती लगाउने समयमा निकै समस्या हुनेगरेको कृषकहरुले बताएका छन् ।बेसीसहर, गाउँसहर, धमिलीकुवा, तार्कुघाटलगायतका स्थानका ठूला फाँटहरुमा धमाधम रोपाइँ चलिरहेको छ ।जिल्ला कृषि विकास कार्यालय लमजुङकाअनुसार हालसम्म १५ प्रतिशत धान रोपाइँ सकिएको छ । लमजुङमा ४५ हजार ५० हेक्टर क्षेत्रफल जमिन खेतीयोग्य रहेको छ ।लमजुङमा गएको वर्ष ४० हजार ७ सय ७२ मेट्रिकटन धान उत्पादन भएको कृषि कार्यालयले जनाएको छ ।यस्तै, ९ सय १० हेक्टर क्षेत्रफलमा चैतेधान र घैयाधान लगाइएको थियो ।
