श्रमिकको ज्याला बढाउन माग

काठमाडौं, फागुन १३ - अखिल नेपाल ट्रेड युनियन महासंघले श्रमिकको न्यूनत्तम ज्याला १२ हजार ४ सय रुपैयाँ तोक्न सरकारसँग माग गरेको छ ।

महासंघले श्रममन्त्री समेत रहेका प्रधानमन्त्री डाक्टर बाबुराम भट्टराईलाई मागपत्र पेश गर्दै न्यूनतम ज्याला १२ हजार ४ सय रुपैयाँ तोक्न माग गरेको हो ।

महासंघले ज्यालादारी श्रमिकको न्यूनतम दैनिक ज्याला ६ सय ५० रुपैयाँ तोक्न र सबै क्षेत्रमा सामाजिक सुरक्षा कोष लागू गर्न माग गरेको अध्यक्ष शालिकराम जमकट्टेलले उज्यालोलाई जानकारी दिनुभयो । सामाजिक सुरक्षा कोषमा सरकार र व्यवसायीले २०–२० प्रतिशत थपेर कोषमा योगदान गर्ने सबै श्रमिकलाई परिचयपत्र वितरण गर्न पनि महासंघले माग गरेको छ ।

अखिल नेपाल ट्रेड युनियन महासंघले श्रम ऐन, बेरोजगार भत्ता ऐन, बोनस ऐन लगायतका ६ वटा ऐन तत्काल जारी गर्न भनेको छ ।

यस्तै महासंघले राज्यका नीति निर्माण तहमा १० प्रतिशत श्रमिकको प्रतिनिधित्व सुनिश्चित गर्न र छिटो संविधानसभाको चुनाव गर्न माग गरिएको अध्यक्ष शालिकराम जमकट्टेलले जानकारी दिनुभयो ।

हरेक दुई दुई बर्षमा औद्योगिक श्रमिकको ज्याला निर्धारण गर्नुपर्ने श्रम ऐनमा व्यवस्था छ । यो बर्ष श्रमिकको न्यूनतम ज्याला निर्धारण गर्ने बर्ष हो । यसअघि श्रमिकको न्यूनतम ज्याला ६ हजार २ सय रुपैयाँ तोकिएको थियो ।
