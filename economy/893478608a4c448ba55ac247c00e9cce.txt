नवलपरासीको पहाडी गाविसमा खाद्यान्न अभाव

विद्रोही गिरी/उज्यालो । नवलपरासी, साउन २५ – नवलपरासीको विकट पहाडी गाउँ विकास समितिहरुमा डेढ महिनासम्म यातायात सञ्चालन नहुँदा खाद्यान्न अभाव भएको छ । दलदले –बुलिङ्गटार सडक खण्डको कुमसोतदेखि पाङ्ग्रेसम्म दजनौं ठाउँमा पहिरो खस्दा गाडी सञ्चालन हुन नसकेको हो ।

 

बुलिङ्गटार, डाँडाझेरी, अर्खला, नरम, रुचाङ्ग, डेढगाउँ, धौवादी, भारतीपुर, जौवारी लगायतका एक दर्जन गाविसमा यातायात सञ्चालन नहुँदा खाद्यान्न अभाव भएको भएको रुचाङ्गका पूर्व गाविस अध्यक्ष हुमनाथ पाण्डेले बताउनुभयो । सडक निर्माणको जिम्मा लिएको महालक्ष्मी प्यासेफिक जेवीले सडकको स्तर उन्नति गर्ने जिम्मा लिएपनि त्यसअनुसार काम नगर्दा पहिरो खसेको जिल्ला प्राबिधिक कार्यालय नवलपरासीका प्रमुख इन्जिनियर महेशचन्द्र न्यौपानेले बताउनुभयो ।

सडकमा माटो काट्ने काम र ग्याबिङ भर्ने काम गुणस्तरहीन हुदा सामान्य पानीमा पनि पहिरो खसेको जिल्ला विकास समितिले जनाएको छ । सडकको पहिरो पन्छाउन निर्माण कम्पनीलाई पटक पटक निर्देशन गर्दा पनि अटेरी गरेकाले पहाडका बासिन्दा यातायात सेवाबाट बञ्चित भएका हुन् ।

यातायात सेवा सुचारु नहुदा दाल, चामल, नुन, मट्टितेल, खानेतेल लगाएका अत्यावश्यक वस्तुको अभाव भएको स्थानीयवासीले बताएका छन् । दैनिक ६० वटा जीप चल्ने सडकमा डेढ महिनासम्म पहिरो कारणले बन्द हुदा यातायात ब्यवसायी पनि मर्कामा परेको लेकबेशी यातायात ब्यबसायी समितिका अध्यक्ष युवराज बस्यालले बताउनुभयो ।
