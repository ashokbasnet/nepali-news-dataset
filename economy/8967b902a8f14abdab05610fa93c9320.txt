नयाँ बजेटले आर्थिक समृद्धिको जग बसाल्छ : अर्थमन्त्री

विराटनगर, वैशाख १० । अर्थमन्त्री विष्णु पौडेलले आगामी बजेटले मुलुकमा आर्थिक समृद्धिको जग बसाल्ने दाबी गरेका छन् ।मोरङ व्यापार संघ र उद्योग संगठन मोरङले शुक्रबार विराटनगरमा आयोजना गरेको पूर्वबजेट छलफल कार्यक्रममा उनले सबै राजनीतिक शक्तिको अबको एजेन्डा आर्थिक विकास रहेको बताए ।मन्त्री पौडेलले नयाँ संविधान कार्यान्वयन गराउनसक्ने बजेट ल्याउनु चुनौतीपूर्ण रहेको तर आर्थिक समृद्धिको जग पनि यही बजेटमार्फत् बसाल्नुपर्ने तर्क गरे ।आगामी जेठ १५ गते नयाँ बजेट सार्वजानिक गर्ने गरी तयारी भइरहेको जानकारी पनि अर्थमन्त्री पौडेलले दिए ।कार्यक्रममा उद्योग संगठन मोरङका अध्यक्ष शिवशंकर अग्रवाल, नेपाल उद्योग वाणिज्य महासंघका अध्यक्ष पशुपति मुरारका, मोरङ व्यापार संघका अध्यक्ष पवन साराडालगायतले बजेटमा उद्योगी–व्यापारीका सुझाव प्रस्तुत गरेका थिए ।
