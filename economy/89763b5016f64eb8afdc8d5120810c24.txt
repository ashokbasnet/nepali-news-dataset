तिजमा मूला खाए मात्र सस्तो: दर खान चाहिने सामानको भाउ डरलाग्दो

काठमाडौं, भदौ १० – तिजको दरको लागि सरसामान किनिसक्नुभयो ? बजार गैसक्नुभएको भए त थाहा पाउनुभयो होला सामानको भाउ कति महङ्गो छ भनेर ।
जाने तयारीमा हुनुहुन्छ भने ख्याल गर्नुहोस्, सामानको भाउ तपाईंले अनुमान गरेभन्दा पनि धेरै महंगो भैसकेको छ । खल्तीमा पैसा भरी बनाएर बजार जानुभयो भने त झोलाभरी दरका सामान अट्न सक्लान् । हैन भने दरका सामानको भाउ सुन्ने बित्तिकै तपाईं डराएर त्यत्तिकै फर्कन सक्नुहुन्छ ।
तिजको दर भन्ने बित्तिकै सबैले मगमग बास्ना आउने खानेकुरा सम्झन्छन् । घिउ हालेर पकाएको भात, दूध र ल्वाङ–सुकमिल मिसाएर बनाएको खीर, मरमसला र चिल्लो धेरै हालेर पकाएको तरकारी, माछामासु, अचार, मिठाई सबै दरका परिकार हुन् । अरु दिनमा भन्दा केही भिन्नै मीठो स्वादका परिकार खानुलाई नै दर खानु भनिन्छ ।
तिजको दिन महिलाहरु केही नखाई व्रत बस्ने भएकाले शरीरमा बल दिन दर खाने चलन बसेको हो । त्यसैले पौष्टिकतत्व धेरै पाइने खानेकुरालाई दर भनेर चिनिन्छ । तर बजारमा दरको लागि चाहिने सबै कुराको भाउ डरलाग्दो गरी बढेको छ । ‘दरमा अचारको लागि प्रयोग हुने मुला बाहेक अरु सबै तरकारीमा भाउ बढेको छ’ कालिमाटी तरकारी बजारका थोक व्यापारी भगवानचन्द्र उप्रेतीले भन्नुभयो । तरकारी व्यापारीहरुका अनुसार तिजमा राज्मा, केराउ लगायतका गेडागुुडी, आलु, प्याज, काउली, काँक्रो, टमाटार, घिउसिमी लगायतका तरकारीको कारोबार बढी हुने गर्छ । यी तरकारीमध्ये मुलाको भाउ मात्र अहिले सस्तिएको छ । पोहोरको तुलनामा अरु सबै तरकारीको भाउ महंगिएको छ ।
पोहोर राजमाको भाउ किलोको एकसय ५० रुपैयाँ थियो । अहिले दुईसय रुपैयाँ पुगेको छ । यस्तै आलुको भाउ पोहोरको तुलनामा झण्डै दोब्बरले बढेर ३८ देखि ५० रुपैयाँ कायम छ । अचारको लागि नभई नहुने टमाटारको भाउ पनि उसैगरी आकाशिएको छ ।
‘सरकारले अनुगमन नगरेका कारण गेडागुडीको भाउ बढेको हो, तर आलुको भाउ बढ्नुको कारण चाहिँ भारतबाट आयात हुन नसक्नु हो’ व्यापारी उप्रेतीले भन्नुभयो, ‘गोलभेंडा चाहिँ यसवर्ष मौसमको कारण धेरै उत्पादन हुन सकेन, जसको कारण पोहोरको भन्दा भाउ दोब्बर भयो ।’
मूलाको भाउ चाहिँ अहिले किलोको १० देखि १२ रुपैंया मात्रै छ । पोहोर मुलाको भाउ ३० देखि ३२ रुपैंयासम्म थियो । काउली, काँक्रो, घिउसिमीको भाउ भने पोहोरजस्तै २० देखि ३० रुपैयाँको हाराहारीमा छ ।
यस्तै दरको लागि नभई नहुने दूध, दही र घिउको भाउ पनि उसैगरी बढेको छ । पोहोर २८ रुपैंया प्याकेटमा पाइने दूध अहिले ३० देखि ३२ रुपैंया पुगेको छ । दूधको मूल्य बढेपछि घिउ र दहीको पनि स्वभाविक रुपमै बढ्छ । दही लिटरको ९० र घिउ ७ सय ५० रुपैयाँ पुगेको छ । दुग्ध विकास संस्थानका अनुसार तिजको बेला दूध, दही र घिउको कारोबार अरु दिनको तुलनामा दोब्बरले बढ्छ ।
वनस्पती घिउ खोज्ने हो भने चाहिँ सस्तो पर्छ । नेपाल खुद्रा व्यापार संघका अनुसार वनस्पती घिउ लिटरको एकसय २५ रुपैयाँ पर्छ । संघका अध्यक्ष पवित्र बज्राचार्यले पोहोरको तुलनामा चामलको भाउ मात्रै बढेको, तर घिउ र तेल चाहिँ सस्तो भएको दावी गर्नुभयो । तर उपभोक्ताले भने यस्तो महसुस गर्न पाएका छैनन् । तेल, घिउ, मैदा र यसबाट बन्ने मिठाई सबैको भाउले आकाश छोएको छ ।
देशकै सबैभन्दा ठूलो तरकारी बजार कालिमाटीमा मंगलबारको थोक भाउ यस्तो छ 
खुद्रा बजारमा पुग्दा यो भाउमा निकै उतारचढाव आइसक्छ ।
हेर्नुस् नेपाल खुद्रा व्यापार संघले तोकेको भाउ
