मोदी १ बाट विद्युत उत्पादन सुरु

पर्बत, साउन २० – पर्बतको चुवास्थित १० मेगावाट क्षमताको तल्लो मोदीखोला १ जलविद्युत आयोजनाबाट विद्युत उत्पादन फेरि सुरु भएको छ ।
कुस्मा नगरपालिका वडा नं १२ स्थित आयोजनाको प्रसारण लाइनमा पहिरोले क्षति पुर्‍याएपछि बन्द भएको विद्युत उत्पादन तीन दिनपछि फेरि सुरु भएको हो ।
पहिरोले क्षति पुर्‍याएको आयोजनाको चुवा–पातीचौर प्रसारण लाइनको ३ नम्बर टावरको अस्थायी मर्मत गरी विद्युत उत्पादन सुरु गरिएको हो । ढल्ने अवस्थामा पुगेको टावरलाई टेको दिएर अस्थायी मर्मत गरिएपछि उत्पादन सुरु भएको प्लान्ट म्यानेजर विश्वम्भर झाले जानकारी दिनुभयो ।
वर्षामा उर्लेको मोदीखोलाले कटान गर्दै गएपछि टावरमा पहिरो बगेको थियो । पहिरोले टावरको दुई भाग बगाएका कारण ढल्ने अवस्थामा पुगेको थियो ।  
निजी क्षेत्रको युनाइटेड मोदी हाडड्रोपावर लिमिटेडले निर्माण गरेको आयोजनाबाट उत्पादित विद्युत ४ किलोमिटर लामो प्रसारण लाइनमार्फत पातीचौरस्थित सब स्टेशनमा जोडिएको छ । प्रसारण लाईन मर्मत नभएसम्म उत्पादन बन्द हुने पौडेले बताउनुभयो । आयोजनाबाट दुई वर्ष पहिले विद्युत उत्पादन भएको थियो ।
