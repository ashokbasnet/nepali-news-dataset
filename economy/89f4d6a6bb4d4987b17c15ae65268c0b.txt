तुलनात्मक लाभका तीन वस्तुको निर्यात घट्यो

काठमाडौं, फागुन १० – नेपालबाट निकासीका लागि तुलनात्मक लाभ भएका वस्तुको सूची अर्थात नेपाल व्यापार एकीकृत रणनीति (एनटीआइएस)मा परेका तीन वटा वस्तुको निकासी घटेको छ ।
ब्यापार तथा निकासी प्रबद्र्धन केन्द्रका अनुसार चालु आर्थिक वर्षको पहिलो ६ महिनामा चाँदीका हस्तकला, अदुवा र दालको निकासी घटेको हो । मुसुरोको दालको निर्यात ५२ प्रतिशतले घटेको छ ।
अघिल्लो वर्ष पहिलो ६ महिनामा २ अर्ब १ करोड रुपैयाँको दाल निर्यात भएकोमा यो वर्ष ९६ करोड रुपैयाँको मात्रै निर्यात भएको छ । यस्तै अघिल्लो वर्ष ८१ करोड रुपैयाँको अदुवा निर्यात भएकोमा यो वर्ष अहिलेसम्म २७ करोड रुपैयाँको अदुवा मात्रै निकासी भएको छ ।
हस्तकलाका सामान भने २९ करोडको मात्रै निर्यात भएको केन्द्रले जनाएको छ । वाणिज्य तथा आपूर्ति मन्त्रालयका सहसचिव तोयनारायण ज्ञवालीले एनटीआइएस मा परेका १२ मध्ये अरु ९ वटा वस्तुमा भने निकासी बढेको बताउनुभयो । उहाँका अनुसार पहिलो ६ महिनामा निकासी १५ प्रतिशतले बढेको छ ।
ब्यापार तथा निकासी प्रवद्र्धन केन्द्रका अनुसार ऊनी गलैंचाको निर्यात ४० र तयारी पोशाकको निर्यातमा ५० प्रतिशतले बढेको छ । नेपालको निकासी भारत, अमेरिका, जर्मनी, चीन, युके, बंगलादेश, अफगानिस्तान, फ्रान्स, जापान, इटाली, टर्की, क्यानडा, थाइल्याण्डमा धेरै हुने गरेको छ । तर निर्यातको तुलनामा आयात भने निकै धेरै छ ।
६ महिनामा ४५ अर्व १४ करोडको निकासी भएकोमा ३ खर्ब ३३ अर्व ९१ करोडको आयात भइसकेको छ ।
