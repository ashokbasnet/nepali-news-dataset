सुनचाँदी पसलले उपभोक्ता ठग्ने गरेको पाइयो

काठमाडौं, बैशाख ९ - काठमाडौंका सुनचाँदी पसलले उपभोक्ता ठग्ने गरेको पाइएको छ ।

वाणिज्य विभाग, प्रहरी र नापतौल विभागको संयुक्त टोलीले काठमाडौंका विभिन्न सुन पसलमा गरेको अनुगमनमा ठूला सुनचाँदी व्यवसायीले तौलमा ठग्ने गरेको पाइएको हो ।

टोलीले विशालनगरको श्री गणपति ज्वेलर्स, न्युरोडको तेजमीन ज्वेलर्स र प्युँखाको आर.बी.डाइमण्ड ज्वेलर्समा अनुगमन गरेको हो ।

अनुगमनका क्रममा यी सुनचाँदी पसलले नापतौल मेसिन अध्यावधिक नगरेको, सुन नाप्न चाँदी नाप्ने मेसिन प्रयोग गर्ने गरेको र अनुमति नै नलिई नापतौल गर्ने सामग्री प्रयोग गरेको पाइएको विभागले जनाएको छ ।  

टोलीले  पसलबाट नापतौल मेसिन जफत गरी नापतौल विभागमा अनुगमनका लागि पठाएको छ ।

गतहप्ता भाउ घटेको बेला सुन चाँदी व्यवसायीले पसल बन्द गरी उपभोक्तालाई सुन चाँदी नबेचेको गुनासो आएपछि विभागले अनुगमन थालेको हो ।

अनुमगनमा परेका सुनचाँदी पसल र उनीहरुले गरेका अनियमितता र कारवाहीको संक्षिप्त विवरण :

(क) श्री गणपति ज्वेलर्स, का.म.न.पा. वडा नं. २४, विशालबजार, काठमाडौं ।

नापतौल गर्ने मेसिन सुनको लागि तोकिएकोमा प्रयोग नभएको, चाँदीको लागि तोकिएकोबाट सुन र हिरा समेत तौल गर्ने गरेको, नापतौल सामाग्री पुनः परीक्षण गराउन निर्देशन दिएको, नेपाल गुणस्तर तथा नापतौल विभागबाट स्वीकृति नलिई सञ्चालन गरिएका नापतौल गर्ने ४ मेसिन जफत गरी नेपाल गुणस्तर तथा नापतौल विभागमा पठाईयो ।

(ख) श्री तेजमिन ज्वेलर्स, का.म.न.पा. वडा नं. २४, प्युखा टोल, न्युरोड, काठमाडौं ।

खरिद-विक्री बिल ९ थान प्रतिलिपि अध्ययनका लागि लिईएको ।

(ग) श्री आर.बि.डाइमण्ड, का.म.न.पा. वडा नं. २४, प्यूखा, खिचापोखरी, काठमाडौं ।

सुनमा ८ ५ जर्ति लिने गरेको खरिद बिल, विक्री बिल तथा अर्डर स्लिप  गरी १५ प्रति प्रतिलिपि अध्ययनका लागि लिईएको । अनुमति नलिएका ढक तराजु ३ थान रहेकोले जफत गरी गुणस्तर तथा नापतौल विभागमा पठाईएको ।
