पूर्व अर्थमन्त्रीको सल्लाह – उच्च आर्थिक वृद्धिको सपना नदेखौं

काठमाडौं, असार १२ – पूर्व अर्थमन्त्रीहरुले कागजमा राम्रो बजेट बनाउनुभन्दा पनि त्यसको कार्यान्वयन पक्षमा सचेत रहन सरकारलाई सुझाव दिएका छन् ।
आगामी बजेटका विषयमा पूर्व अर्थमन्त्रीहरुको सुझाव माग्न बोलाइएको बैठकमा उनीहरुले पूँजीगत खर्च घटेको, व्यापार घाटा बढेको, निर्यातले आयातलाई प्रतिस्थापन गर्न नसकेको अवस्थामा उच्च आर्थिक वृद्धि दरको सपना नदेख्न उनीहरुले सरकारलाई आग्रह गरेका छन् ।
बजेट ल्याएपछि कुनै पनि मन्त्रालयले त्यसको स्वामित्व लिन नचाहने रोगका कारण कार्यान्वयन पक्ष फितलो हुने गरेको उनीहरुले बताए ।
छलफलमा पूर्व अर्थमन्त्री डा. रामशरण महतले नेपालमा लगानीको नभएर असल शासनको समस्या भएको बताउनुभयो । उहाँले अनावश्यक आयोजना कटौति गर्ने उपयुक्त समय भएकाले चुनावी सरकारका नाममा नाफा घाटाको फेहरिस्त मात्र प्रस्तुत नगर्न अर्थमन्त्रीलाई सुझाव दिनुभयो ।
उहाँले सरकारले तोकेको उर्जा, सिँचाई र पूर्वाधारको प्राथमिकता उचित भएपनि त्यस क्षेत्रमा के के गर्ने भन्ने किटान हुन जरुरी रहेको बताउनुभयो । यस्तै अर्का पूर्व अर्थमन्त्री डा. प्रकाशचन्द्र लोहनीले पैसा विनियोजन गरेर मात्र समस्याको समाधान नहुने भन्दै यसका लागि खर्चको सुनिश्चितता हुनुपर्ने बताउनुभयो ।
पूर्व अर्थमन्त्री भरतमोहन अधिकारीले साझा सरकार भएकाले साझा कार्यक्रम नै अहिलेको आवश्यकता भएको बताउनुभयो ।
उहाँले अर्थतन्त्रलाई गतिशील बनाउने खालका विषयलाई प्राथमिकता दिन जरुरी भएको बताउनुभयो ।
यसैगरी पूर्व अर्थमन्त्री महेश आचार्यले सम्पूर्ण दलका नेताहरुलाई साक्षी राखेर सबैले स्वामित्व ग्रहण गर्ने खालको कार्यक्रम ल्याउन सल्लाह दिँदै कृषि, पर्यटन र उद्योगमा उपयोग हुने खालका पूर्वाधार योजना बनाउन आग्रह गर्नुभयो ।
छलफलमा अर्थमन्त्री शंकरप्रसाद कोइरालाले साझा विकासका एजेण्डालाई बजेटले प्राथमिकता दिने बताउनुभयो । उहाँले सुशासन र लगानीमैत्री वातावरण बनाएर चुनावपछि आउने सरकारलाई सत्ता सुम्पिनु आफ्नो अभिष्ट रहेको बताउनुभयो ।
