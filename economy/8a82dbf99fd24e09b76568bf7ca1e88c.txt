‘पपुलिष्ट’ बजेटले अर्थतन्त्रलाई रसातलमा पुर्‍याउने अर्थविद्हरुको चेतावनी

काठमाडौं, जेठ ३ । अर्थविद्हरुले ‘पपुलिष्ट’ बजेटले अर्थतन्त्रमा प्रतिकूल असरपार्ने भन्दै यसतर्फ सचेत हुन सरकारको ध्यानाकर्षण गराएका छन् ।सरकारको नीति तथा कार्यक्रमअनुसारकै बजेट आए त्यो कार्यान्वयन हुन नसकी मुलुकको अर्थतन्त्रलाई रसातलमा पुर्‍याउने उनीहरुले चेतावनी दिएका छन् ।सोमबार राजधानीमा भएको यससम्बन्धी साक्षात्कारमा पूर्वअर्थसचिव डा. विमल कोइरालाले खर्च गर्नसक्ने क्षमता र संरचनाको हिसाबमामात्रै बजेट ल्याउनुपर्ने बताए ।अहिलेको ‘पूरै साहित्य जस्तो’ लाग्ने नीति तथा कार्यक्रमअनुसार बजेट आए त्यसले मुलुकको अर्थतन्त्रलाई रसातलमा पुर्‍याउने उनले चेतावनी दिए ।हैसियतअनुसारको कार्यान्वयन हुने, व्यवहारिक, उत्पादकत्व बढाउने र रोजगारी सिर्जना गर्नेखाले बजेट ल्याउन उनले सुझाव दिए ।‘एक घर एक रोजगारी’को नारा असम्भव भएको भन्दै उनले सरकारलाई रोजगारीको सिर्जना कसरी हुन्छ ? भन्नेसमेत जानकारी नभएको आरोप लगाए ।अर्थविद् प्रा.डा. विश्वम्भर प्याकुर्‍यालले प्रशासकीय र शासकीय संयन्त्र परिवर्तन नगरेसम्म कुनैपनि बजेट कार्यान्वयन हुन नसक्ने ठोकुवा गरे ।भारतको बजेटले पार्ने असरलाई बजेटले सम्बोधन गर्न सक्नुपर्नेमा पनि उनले जोड दिए ।३२५ अर्ब रुपैयाँ बेरुजु भएको, पूँजीगत् खर्चसमेत गर्न नसकेको अवस्थामा झन् ठूलो बजेट कार्यान्वयन हुनेप्रति उनले आशंका व्यक्त गरे ।विगतमा गरिएका प्रतिबद्धता किन कार्यान्वयन भएन भन्ने विषयमा बजेटले मूल्याङकन गर्न सक्नुपर्नेमा पनि प्याकुर्‍यालले जोड दिए ।
