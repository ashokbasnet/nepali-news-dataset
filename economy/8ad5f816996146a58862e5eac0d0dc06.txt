सुपारी किसान पनि सडक सङ्घर्षमा उत्रने

काठमाडौं, बैशाख १३  - नेपाल सुपारी खेती विकास संस्थाले नेपालमा उत्पादन भई भारततर्फ निकासी हुने सुपारीको उत्पतिको प्रमाण पत्र जारी गर्ने काममा साविकको व्यवस्थालाई निरन्तरता दिनुपर्ने माग गरेको छ । संस्थाले सुपारीको उत्पतिको प्रमाण पत्रजारी गर्ने सम्बन्धमा नेपाल सरकार वाणिज्य तथा आपूर्ति मन्त्रालयले आफैले स्वीकृत गरेको कार्यविधि विपरित चारवटा व्यापारिक फर्म र एक व्यापारिक संस्थालाई ८ हजार ३ सय मेट्रिक टन सुपारी उत्पत्तीको प्रमाणपत्र जारी गर्न स्वीकृति प्रदान गरेको भन्दै विरोध जनाएको छ ।

 

वुधवार आयोजित पत्रकार सम्मेलनमा नेपाल सुपारी खेती विकास संस्थाका अध्यक्ष देवीप्रसाद खतिवडाले सरकारको तीन खम्बे अर्थ नीतिलाई शिरोधार्य गर्दै आफ्नो संस्थाको पहलमा झापा जिल्लामा मात्र तेह्रवटा प्रारम्भिक सुपारी सहकारी संघ र एक जिल्ला सहकारी संघको स्थापना भइसकेको स्मरण गराउनुभयो । यिनै सहकारीमार्फत् कृषकहरुको सुपारी खरिद, प्रसोधन र स्वदेशमा बिक्री गर्ने एवम् भारतमा निर्यात गर्ने काम हुँदै आएकोमा सरकारको मन्त्री स्तरिय निर्णयले यस संस्थाको क्रियाकलाप र अधिकारलाई खुम्च्याउने काम गरेको भन्दै उहाँले निर्णय फिर्ता लिन आग्रह गर्नुभयो ।
संस्थाका महासचिव निलकण्ठ तिवारीले सुपारीको पैठारीमा भन्सारमहसुल बृद्धि गरी पैठारीमा नियन्त्रण गर्दै व्यापार घाटा घटाउने, आयातलाई प्रतिस्थापन गर्ने र किसानलाई संरक्षण गर्ने नीति अवलम्वन गर्न नेपाल सरकार समक्ष माग गर्नुभयो । सुपारीको पैठारीमा भन्सार महसुल वृद्धि गर्न संस्थाले सरकारसँग माग गरेको पनि महासचिव तिवारीले पत्रकार सम्मेलनमा जानकारी दिनुभयो । आयात र निर्यातको काम भारतीयहरुलाई दिएकोमा उहाँको आपत्ति थियो ।
कार्यक्रममा झापा जिल्लाबाट संविधानसभामा प्रतिनिधित्व गर्नुहुने एमालेका सभासद् दिपक कार्कीले स्वदेशी व्यवसायी तथा सुपारीसँग सम्बन्धित संस्थाहरुलाई उपेक्षा गरेर भारत र इण्डोनेशियाका व्यापारीहरुलाई कारोवार गर्न इजाजत दिने सरकारी नीति हास्यास्पद एवम् घोर आपत्तीजनक रहेको उल्लेख गर्नुभयो ।

स्वदेशी सुपारी कृषक, सहकारी संस्थाहरु र नेपाल सुपारी खेती विकास संस्थालाई धराशयी तुल्याउने यस निर्ण फिर्ता नलिए आफूहरु अख्तियारको ढोका घच्घच्याउन जाने र त्यहाँबाट पनि समाधान ननिस्किएमा सडक संघर्षमै उत्रन पनि तयार रहेको उहाँले जानकारी गराउनुभयो ।
यसैगरी उद्योग वाणिज्य महासंघ झापाका अध्यक्ष उमेश डालमियाले पनि वाणिज्य तथाआपूर्ति मन्त्रालयको उक्त निर्णय किसानतथा स्वदेशी व्यवसायीको हित विपरित भएको भन्दै विवादित विषयमा जथाभावी निर्णय नगर्न नेपाल उद्योग बाणिज्य महासंघलाई आग्रह गर्नुभयो । सरकारी निर्णय समयमै नसच्याइए व्यवसायीहरु एवम् नेसुखेवि संस्था आन्दोलनमा उत्रन सक्ने चेतावनी दिँदै डालमियाले त्यतिबेला झापा उबामहासंघ आन्दोलनकारीको पक्षमाउभिएर ऐक्यवद्धता जनाउने अभिव्यक्ति दिनुभयो ।
