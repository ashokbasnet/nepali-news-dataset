धरानमा यातायात व्यवसायीको दादागिरी, सिन्डिकेट कायमै

बुधबार झापाको काँकडभिट्टाबाट ना७ख १४८ नम्बरको ‘मातृ भाग्यरेखा’ नामको यात्रीबस रुट परमिट लिएर तेह्रथुमको बसन्तपुर जान लागेकोमा धरानका यातायत व्यवसायीहरुले सो बसलाई अघि बढ्न दिएनन् ।

उनीहरुले धरानको भानुचोक, पुतलीलाइन, देसिलाइन, शान्तिपथलाइन, पानमारा बसस्ट्यान्ड, बीपी प्रतिष्ठान जाने बाटोमा दजनौं बस तेर्स्याएर कोसीका पहाडी जिल्लातिर जाने यातायातका साधन सन्चालनमा अवरोध गरेका हुन् ।

कोसी बस व्यवसायी संघ, सप्तकोसी व्यवसायी संघ, पूर्वाञ्चल यातायात व्यवसायी संघ, संयुक्त यातायात व्यवसायी संघले झापाबाट सीधै बसन्तपुर बस सन्चालनका लागि अनुमति लिएका छन् ।

तर, धरानका व्यवसायीहरुले भोजपुर जाने यात्रीलाई बसमा चढाएको निहुँ खोजेर अवरोध गरेका हुन् ।

पहाडी जिल्लातिर जाने यातायातका साधनमा रोक लगाइएका कारण सयौं यात्री अलपत्र परेका छन् भने स्थानीय प्रशासन मूकदर्शक बनेको छ ।
