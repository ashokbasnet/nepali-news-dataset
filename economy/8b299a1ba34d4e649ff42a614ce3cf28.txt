नेपाल र भारतबीच पिटिएमा हस्ताक्षर

काठमाडौं, कात्तिक ४ – नेपाल र भारतबीच बहुचर्चित विद्युत व्यापार सम्झौता (पिटिए) मा हस्ताक्षर भएको छ । प्रारम्भिक हस्ताक्षर भएको ४२ दिनपछि  नेपाल र भारतबीच पिटिएमा हस्ताक्षर भएको हो ।
ऊर्जामन्त्री राधा ज्ञवालीको उपस्थितिमा मंगलबार प्रधानमन्त्री तथा मन्त्रीपरिषदको कार्यालयमा ऊर्जा मन्त्रालयका सचिव राजेन्द्रकिशोर क्षेत्री र उहाँका भारतीय समकक्षी पिके सिन्हाले पिटिएमा हस्ताक्षर गर्नुभयो । नेपाल र भारत दुवै देशका अधिकारीले पिटिएमा गरिएको हस्ताक्षरले ऊर्जाको विकासमा ठूलो ढोका खुलेको दाबी गरेका छन् । ऊर्जा सचिव क्षेत्रीले पिटिएमा गरिएको हस्ताक्षरले सम्भाव्य विद्युत आयोजनामा लगानीको वातावरण बनेको बताउनुभयो ।
उहाँहरुले पिटिएबाट नेपाल र भारत दुवै देशका लगानीकर्ताले लाभ उठाउन सक्ने भन्दै नेपालको अहिलेको ऊर्जा संकटको अवस्थामा अब ठूलो परिर्वन हुनेमा आफू विश्वस्त रहेको बताउनुभयो । भारतीय ऊर्जासचिव सिन्हाले पनि पिटिएबाट ऊर्जाको विकासका लागि दुई देशबीच नियमित छलफल गर्ने स्थायी संयन्त्र बनेको बताउनुभयो । उहाँले लगानीका सम्भाव्य क्षेत्र पहिचान गरेर दुई देशका जनताले लाभ पाउने गरि काम गर्ने बताउनुभयो । भारतीय प्रधानमन्त्री नरेन्द्र मोदीले गएको साउन १८ गते गरेको नेपाल भ्रमणका क्रममा ४५ दिनभित्र पिटिएमा हस्ताक्षर गर्ने समझदारी भएको थियो ।
