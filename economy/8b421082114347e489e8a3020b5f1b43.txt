सिजीको इलेक्ट्रोनिक्स कारखानाको आगो नियन्त्रणमा आयो

काठमाडौ, असोज २९ – काठमाडौको सतुङ्गलमा रहेको चौधरी ग्रुपको इलेक्ट्रोनिक्स कारखानामा लागेको आगो नियन्त्रणमा आएको छ । 

सोमबार बिहान मात्र आगो पूर्ण रुपमा नियन्त्रमा आएको महानगरीय प्रहरी वृत्त कालिमाटीका प्रहरी निरीक्षक सुरेशकुमार साहले जानकारी दिनुभयो ।

 

आइतबार बेलुकी साँढे पाँच बजेतिर लागेको आगो प्रहरी र स्थानीय बासिन्दाले रातभर लगाएर निभाएका हुन् । आगो निभाउन दमकल र खानेपानीका ट्याङ्करको पनि प्रयोग गरिएको हो ।

अहिले पनि ट्याङ्करको सहायतामा पानी हाल्ने काम भैरहेको छ । चौधरी ग्रुपले सञ्चालन गरेको यो कम्पनीले रेफ्रिजेरेटर, टेलिभिजन, मोवाईल लगायतका इलेक्ट्रोनिक्स सामान जडान गर्ने गरेको थियो । आगलागीबाट झण्डै दुई अर्ब रुपैंयाको क्षति भएको अनुमान गरिएपनि यकीन विवरण संकलन भएको छैन ।

कम्पनीले विद्युत सर्ट भएर आगो लागेको बताएको छ भने प्रहरीले त्यसबेला सतुंगल क्षेत्रमा लोडसेडिङ रहेकाले आगलागीको कारण थाहा हुन नसकेको जनाएको छ । स्थानीय बासिन्दाले आगो लागेको थाहा पाउनासाथ नियन्त्रणका लागि आफूहरु गएपनि कम्पनीका मान्छेले ढिलासुस्ती गरेको आरोप लगाएका छन् ।
