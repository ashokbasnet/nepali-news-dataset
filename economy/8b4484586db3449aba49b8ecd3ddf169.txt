पटक पटक लाइन काटिँदा उद्योग वन्द हुने अवस्थामा

चितवन, चैत २८ - चितवनको औद्योगिक फिडरमा पटक पटक लाइन काटिने समस्या आएपछि उद्योग सञ्चालकहरु समस्यामा परेका छन । व्यवसायीहरुले आलोपालो गरेर उद्योग चलाउँदा समेत समस्या समाधान नभएपछि आफूहरु थप समस्यामा परेको बताएका छन् । 
भरतपुरको सवस्टेशनदेखि पोखरा बसपार्क हुँदै मंगलपुरसम्मका १ सय ५ वटा ठुला उद्योगमा समस्या देखिएपछि आइतवार उद्योगीहरु विद्युत कार्यालयमा पुगेका छन् ।
औद्योगिक फिडरमा प्रयोग भएको तारको साइज सानो भएको र तिब्र लोडका कारण तार चुड्ने र भोल्टेज घटबढ हुने समस्याले मारमा परेको चितवन प्लाष्टिक उद्योग व्यवसायी संघका अध्यक्ष डिल्लीराम सापकोटाले बताउनुभयो । उद्योगको संख्या बढेसँगै बिद्युत खपत बढदै जाने तर बिद्युतको क्षमता नबढेका कारण उद्योग सञ्चालनमा समस्या भएको सापकोटाले बताउनुभयो । 
औद्योगिक फिडरबाट  बिहान ६ बजेदेखि बेलुकी ६ बजेसम्म दैनिक १२ घण्टा निरन्तर बिद्युत दिनु पर्ने भएपनि प्राधिकरणको कमजोरीका कारण दैनिक ८ घण्टा पनि नियमित विद्युत सञ्चालन हुन नसकेको बताउँदै अध्यक्ष सापकोटाले निरन्तर विद्युत प्रवाह नहुँदा धेरै उद्योगै बन्द गर्नु पर्ने अवस्था सृजना भएको बताउनुभयो ।
औद्योगिक फिडर आन्तरिक व्यवस्थापन तथा अनुगमन समितिका संयोजक अरुणकुमार पियाले दैनिक आठ घण्टा विद्युत आउँदा २६ पटकसम्म लाइन आउने जाने गरेको बताउँदै ठुला उद्योगमा पटक पटक लाइन काटिँदा धेरै क्षति भएको बताउनुभयो । 
चितवनमा उद्योगोगिक क्षेत्रमा प्रयोग गर्नका लागि २ वटा फिडर छन् । वरावर क्षमता रहेका फिडर मध्ये एक नम्वरको फिडरमा ७ वटा उद्योग मात्र रहेको तर २ नम्वरको फिडरमा एक सय ५ वटा ठुला उद्योग छन् ।
एक नम्वरको फिडरको लाइन २ नम्वरको फिडरमा जोडीदिन विद्युत प्राधिकरणसँग माग गरिएको पियाले बताउनुभयो । त्यसवापत लाग्ने ६० लाख रुपैयाँ खर्च मध्ये आधा रकम व्यवसायी आफैंले व्यहोर्ने भनिएपनि विद्युत कार्यालयले नमानेको उहाँले बताउनुभयो । 
विद्युत प्राधिकरण भरतपुर वितरण केन्द्रका इन्जिनियर राजेन्द्र पौडेलले व्यवसायीहरुको माग जायज भएकाले कामलाई अगाडी बढाउने बताउनुभयो ।
