​विद्यालय क्षेत्र सुधारका लागि जापानको २५ करोड सहयोग

काठमाडौं, असार २५ – जापानले विद्यालय क्षेत्र सुधार कार्यक्रम विस्तार योजना कार्यान्वयन गर्न  २४ करोड ९९ लाख रुपैयाँ अनुदान दिने भएको छ । अनुदान सहयोग सम्बन्धी सम्झौतामा शुक्रबार अर्थ सचिव सुमनप्रसाद शर्मा र नेपालका लागि जापानका राजदूत मासासी ओगोवाले हस्ताक्षर गर्नुभयो ।
विद्यालय क्षेत्र सुधार कार्यक्रम विस्तार योजना जाइका र शिक्षा मन्त्रालयले कार्यान्वयन गर्नेछन् । सबैलाई साक्षर तुल्याउने तथा विशेष गरी शिक्षाबाट वञ्चित समुदायलाई स्तरीय, निःशुल्क एवम् अनिवार्य आधारभूत शिक्षा दिनु कार्यक्रमको उद्देश्य हो ।
सम्झौतामा हस्ताक्षर गरेपछि राजदूत ओगावाले भूकम्पबाट शिक्षा क्षेत्रमा भएको क्षतिलाई केही हदसम्म भए पनि अनुदान रकमले योगदान पुग्ने विशवास व्यक्त गर्नुभयो । उहाँले भूकम्पपछिको पुनःनिर्माण तथा विकास–निर्माणका पूर्वाधारलाई पुरानै अवस्थाका ल्याउन जापानले सहयोग गर्ने पनि बताउनुभयो ।
