आयल निगमका कर्मचारीको औसत तलब ४२ हजार रुपैयाँ

सेञ्छेलुङ लिम्बु/उज्यालो । काठमाण्डौं, माघ २३ - अर्बौं रुपैयाँको घाटामा रहेको नेपाल आयल निगमका कर्मचारीले महिनामा औसत ४२ हजार रुपैंया भन्दा बढी तलव लिने गरेका छन् । एक अर्ब २० करोड रुपैंया मासिक घाटामा रहेको निगमका कर्मचारीले तलब भने सरदर ४२ हजार ७ सय रुपैंया लिने गरेका हुन् । कर्मचारीको तलबकै लागि वार्षिक २९ करोड ६७ लाख ९८ हजार रुपैंया खर्च हुने गरेको निगमले जनाएको छ ।

 

तर निगमका उच्च कर्मचारीको तलब भत्तामै ठूलो रकम सकिने एक कर्मचारीले उज्यालोलाई बताए । निगममा अहिले ५ सय ७९ जना कर्मचारी छन् । त्यस्मध्ये १ सय ६६ जना अधिकृत स्तरका, २ सय ४० जना सहायक स्तर र १ सय ७३ जना करार सेवामा छन् । सरकारले तोकेको तलब स्केलअनुसार सबैभन्दा कम तलब बुझ्ने श्रेणीविहिनले पनि महिनाको १० हजार रुपैंया र त्यसमा भत्ता थप समेत गरि झण्डै १३ हजार रुपैयाँ बुझ्छन् । विशिष्ट कर्मचारीको तोकिएको तलब २४ हजार रुपैंया हाराहारीमा छ । तर  निरन्तर घाटा खेप्नुपर्ने भएपनि कर्मचारीले भने तलब बाहेक पनि सेवा, सुविधा र भत्ताको रुपमा समेत रकम लिने गरेका हुन् । निगमको ऋण मात्रै अहिले २० अर्ब ९२ करोड रुपैंया पुगेको छ ।
