रोजगारको लागि परिचयपत्रको व्यवस्था गर्न, नयाँ संसद भवन बनाउन सरकारको ध्यानाकर्षण  

काठमाडौं, वैशाख २४ । संसदमा आर्थिक वर्ष २०७३/०७४ का लागि सरकारले पेश गर्ने विनियोजन विधेयकको तयारीबारे पूर्वबजेट छलफल सुरु गरिएको छ ।अर्थमन्त्री विष्णु पौडेलले विहीबार व्यवस्थापिका–संसदमा पेश गरेको विनियोजन विधेयकका सिद्धान्त र प्राथमिकताका सम्बन्धमा छलफल थालिएको हो ।सांसदहरुले पुनःनिर्माण, कृृषि, उर्जा, पर्यटन, पूर्वाधार विकासमा केन्द्रित भएर बजेट ल्याउन सुझाव दिएका छन् ।प्रस्तावित बजेटको सिद्धान्त र प्राथमिकतामाथिको छलफलमा भाग लिँदै सत्तारुढ एमालेसहित सत्तापक्षीय दलका नेताहरुले अर्थमन्त्रीले संसदमा पेश गरेको बजेटको सिद्धान्त र प्राथमिकता सकारात्मक रहेको र यसले मुलुकको अर्थतन्त्रमा आशालाग्दो सुधार आउने दाबी गरेका छन् ।कांग्रेससहितका विपक्षी सांसदले न्यून आर्थिक बृद्धिदर रहेको अवस्थामा महत्वाकांक्षीभन्दा उत्पादनमुखी बजेट ल्याइ लगानीमैत्री वातावरण बनाउन सुझाव दिएका छन् ।सामाजिक सुरक्षा खर्चको व्यवस्थित वितरण हुन नसकेमा त्यसले लक्ष्य हासिल गर्न नसक्ने उनीहरुको भनाइ छ ।छलफलमा भाग लिँदै एमाले सांसद एवं पूर्वप्रधानमन्त्री माधवकुमार नेपालले विधेयकका सिद्धान्त र प्राथमिकताका आधार सकारात्मक भएको उल्लेख गर्दै समृद्ध अर्थतन्त्रको सिद्धान्तलाई सरकारले अघि बढाएको बताए ।उनले विकासका पूर्वशर्तकारुपमा रहेका सडक, विद्युत् र सन्चारलाई प्राथमिकता दिनुपर्ने, बजेट कार्यान्वयन लागि दन्ड र पुरस्कारको व्यवस्था हुनुपर्ने, जलविद्युत् क्षेत्रको विकासका लागि एकद्वार प्रणाली अपनाउनुपर्नेमा जोड दिए ।यस्तै, प्रसिद्ध तीर्थस्थलको सुधार गर्न, रोजगारको लागि परिचयपत्रको व्यवस्था गर्न, रोजगार सूचना केन्द्रको व्यवस्था गर्न, सुशासनमा जोड दिन, समयमै स्थानीय निकायको निर्वाचन र नयाँ संसद भवन बनाउन सरकारको ध्यानाकर्षण गराए ।एमालेकै सांसद भरतमोहन अधिकारीले भूकम्पपछिको पुनःनिर्माण र नेपालको आर्थिक सम्बृद्धिमा केन्द्रित हुन सुझाव दिए ।उनले आन्तरिक अर्थतन्त्रमा संकुचन आएकाले आन्तरिक उत्पादन, रोजगारी र निर्यात् बढाउने तथा आयात् घटाउने बजेट जरुरी परेको र अर्थतन्त्रको चुनौती पनि यही रहेकाले सोही अनुकूलको बजेट ल्याउनुपर्ने बताए ।नेपाली कांग्रेसका सांसद राधेश्याम अधिकारीले कृषि क्षेत्रको विकासका लागि किटानीकासाथ योजना ल्याउन माग गरे ।मल र खाद्यान्नको भन्डारणमा ध्यान दिनुपर्ने, विद्युत्को विकासबिना आर्थिक विकास सम्भव नभएकाले विद्युत् उत्पादन, प्रशारण र वितरणलाई बजेटले सम्बोधन गर्नुपर्ने सुझाव दिए ।अर्का कांग्रेस सांसद जीवन परियारले सरकारले आर्थिक सुधारको योजना अघि बढाउन नसकेको आरोप लगाउँदै अघिल्लो सरकारले पेश गरेको सुधारका योजना मन्त्रालयमा थन्क्याइएकोमा आपत्ति जनाए ।उनले भूकम्पपछिको पुनःनिर्माणमा तदारुकता नदेखाएको, संकीर्णरुपमा राष्ट्रवादको कुरा उठाएको आरोप लगाए ।वर्गीय विभेद अन्त्य गर्न र समतामूलक आर्थिक नीति ल्याउन चासो नदिएको उनको आक्षेप थियो ।ठूला आयोजनामा प्राथमिकता दिन, सामाजिक सुरक्षाको खर्च व्यवस्थित गर्न ‘स्मार्टकार्ड’को व्यवस्था गर्नुपर्ने सुझाव दिए ।सांसदहरु डोरप्रसाद उपाध्याय, श्रीप्रसाद जगेबु, गीता क्षेत्री, परशुराम तामाङ, जयदेव जोशी, लक्ष्मण राजवंशी, रामनारायण विडारीलगायतले बजेट उत्पादन, रोजगारी र जनतासँग सरोकार राख्ने विषयमा केन्द्रित भएर ल्याइनुपर्नेमा जोड दिए ।
