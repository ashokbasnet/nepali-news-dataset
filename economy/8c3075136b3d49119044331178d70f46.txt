प्रेम दिवसमा डेढ लाख थुँगा गुलावको फूल बिक्री, एक करोडको कारोबार

दीपा तिमल्सिना/उज्यालो । काठमाडौं, फागुन ३ - कसैको साँच्चै प्रेम थियो, कसैलाई चाहिँ रहर मात्रै । जे भएपनि शनिबार भ्यालेन्टाइन डेको दिन धेरै युवायुवती गुलाबको राता फूल बोकेर सडकमा हिँडेको देखियो ।
सकडमा मात्रै नभएर शनिबार सार्वजनिक सञ्जाल फेसबुकका भित्ता पनि गुलावका फूलले राताम्ये भए । सडक छेउ, नगर र गल्लीका पसलमा सज्जिएर शानका साथ गुलावलाई राखिएका थिए ।
शनिबार प्रणय दिवस धेरैले फूलको राजा भनेर चिनिने गुलाव दिएर आफ्नो प्रेम अभिव्यक्त गरे । अरु बेलामा ३० देखि ३५ रुपैयाँमा पाईने गुलावको फूललाई शनिबार प्रेम अभिव्यक्त गर्नेले तेब्बर भन्दा बढी मूल्यमा खरिद गरेर उपहार दिए ।
शनिबार बजारमा एउटा स्टिक अर्थात एउटा गुलावको मूल्य एक सयदेखि डेढ सय रुपैयाँसम्म थियो । तर पनि प्रेमको अगाडि यो मूल्य फिका भयो । प्रणय दिवसका दिन माया प्रेम अभिव्यक्त गरे सफल भईन्छ भनेर यहि दिन पर्खे बस्नेहरु धेरै हुन्छन् । त्यसैले पनि मूल्यलाई वास्ता नगरी धेरैले सुन्दर गुलाव रोजे ।
फ्लोरिकल्चर एसोसिएसन नेपालका अनुसार प्रणय दिवसका लागि एककरोड रुपैयाँ बराबरका डेढ लाख गुलावका थुंगा बिके । भारतबाट मात्रै यसपालीको प्रणय दिवसका लागि झण्डै ७० लाखको गुलाव भित्रियो ।
एसोसियसनका अध्यक्ष लोकनाथ गैरेका अनुसार यसपाली गुलाव महंगियो । एक दिनका लागि मात्रै ठूलो परिमाणमा गुलावको माग हुने र स्वदेशी उत्पादनले माग नधान्ने भएकाले गुलाव महंगिएको हो । अध्यक्ष गैरेका अनुसार भारतबाट पनि मध्यपूर्वी देशमा गुलाव निकासी हुन थालेकाले यसपाली महंगो भएको हो ।
स्वदेशी उत्पादनले किन माग धानेन ?
एकै पटक त्यो पनि एक दिनका लागि मात्र ठूलो परिमाणमा माग हुने भएकाले सन्तुलन मिलाउन धौ धौ हुने पुष्प व्यवसायी बताउँछन् । एक दिनको मात्र मागले अरु बेला कारोबार हुने फूल बजारमा असर पर्ने भएकाले किसानले व्यवसायिक रुपमा गुलाव खेतीमा चासो त्यति नदिने गरेका एसोसिएसनले जनाएको छ ।
व्यवसायिक गुलाव खेती बढ्न नसक्नु, यो खेतीका लागि लगानी मैत्री वातावरण बन्न नसक्नु र त्यहि अनुसार प्राविधिक नहुनेले वातावरण हुँदा हुँदै पनि माग अनुसारको गुलावको उत्पादन गर्न नसकिएको व्यवसायीको भनाई छ ।
