नेपाललाई विकाससील राष्ट्रमा पुर्‍याउन चीनले १३ अर्बभन्दा बढी सहयोग गर्ने

काठमाडौं, पुस ११– चीनले नेपाललाई ८ सय मिलियन चिनियाँ युआन अर्थात १३ अर्ब ८ करोड रुपैयाँ सहयोग गर्ने घोषणा गरेको छ । नेपाल र चीनबीच शुक्रबार काठमाडौमा भएको परराष्ट्रमन्त्रीस्तरीय वार्तामा चीनले १३ अर्ब ८ करोड रुपैयाँ अनुदान दिने घोषणा गरेको हो ।
वार्तामा १५ सदस्यीय नेपाली टोलीको नेतृत्व परराष्ट्रन्त्री महेन्द्रबहादुर पाण्डेले र  १३ सदस्यीय चिनियाँ प्रतिनिधिमण्डलको नेतृत्व गरेका चिनीयाँ विदेशमन्त्री वाङ यीले गर्नुभएको थियो ।
नेपालले सन् २०२२ मा विकाससील राष्ट्रमा पुग्ने लक्ष्य राखेकाले नजिकको छिमेकीको नाताले आर्थिक सहयोग गर्न लागेको वाङले बताउनुभयो । वार्तामा दुई पक्षबीच आपसी सम्बन्ध अझ प्रगाढ बनाउने र यसका लागि आफ्ना द्विपक्षीय संयन्त्रहरुलाई  सक्रिय बनाउने सहमति भएको छ ।
वार्तामा  दुई देशबीच कुटनीतिक सम्बन्ध स्थापना भएको ६० औं वर्षलाई उच्चस्तरीय भ्रमण, सरकारी तहमा सहयोग आदानप्रदान तथा विभिन्न कार्यक्रम गरी महत्वसाथ मनाउने समझदारी पनि भएको छ । नेपाल र चीन बीच सन् १९५५ को अगष्ट १ मा कुटनीतिक सम्बन्ध स्थापना भएको थियो ।
नेपालसँग सबैभन्दा पहिले कुटनीतिक सम्बन्ध स्थापना गर्ने मुलुकमा चीन पाँचौं नम्बरमा पर्छ । वार्तामा द्विपक्षीय व्यापार, पूर्वाधार निर्माण र आपसमा जोडिने संजाल उत्कृष्ट बनाउने विषयमा पनि छलफल भएको परराष्ट्रमन्त्री महेन्द्रबहादुर पाण्डेले जानकारी दिनुभयो ।
परराष्ट्र मन्त्रीस्तरीय वार्तामा राजनीतिक, आर्थिक र सांस्कृतिक सम्बन्धको पुनरावलोकन गर्ने क्रममा सिल्क रोड इकोनोमिक बेल्टको प्रारुप बारेमा पनि छलफल भएको छ ।
