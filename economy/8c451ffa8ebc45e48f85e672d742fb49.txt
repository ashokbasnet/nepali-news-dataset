तीन महिनापछि चालु आर्थिक वर्षको बजेट पारित

काठमाडौं, कात्तिक २ – सरकारले सार्वजनिक गरेको तीन महिनापछि चालु आर्थिक वर्षको बजेट पारित भएको छ ।
सरकारले चालु आर्थिक वर्षको बजेट गएको असार २९ गते सार्वजनिक गरेकामा व्यवस्थापिका संसदले आइतबार पारित गरेको हो ।
संसद बैठकले राष्ट्र ऋण उठाउने विधेयक र  ऋण तथा जमानत २० औं संशोधन विधेयक बहुमतले पारित गरेसँगै बजेट पास भएको हो । दुवै विधेयकमाथि नेपाल मजदुर किसान पार्टीका सभासद प्रेम सुवालले संशोधन प्रस्ताव पेश गर्नुभएको थियो । नेमकिपाका सभासद सुवालले ऋणले मुलुकलाई कहिल्यै माथि आउन नदिने भन्दै ऋण उठाउन नहुने भनी गरेको संशोधनको प्रस्ताव बैठकले अस्वीकृत गरेको छ ।
अर्थमन्त्री डा.रामशरण महतले राष्ट्र ऋण उठाउने विधेयक र ऋण तथा जमानत २० औं संशोधन विधेयक दफावार छलफलका लागि बैठकमा पेश गरेकामा नेमकिपा बाहेकका दलका सभासदहरुले छलफलमा भाग नलिएपछि दुवै विधेयक २५ मिनेटको अवधिमा पारित भएका हुन् । संसदले विनियोजन विधेयक र आर्थिक विधेयक केहि दिन पहिले नै पारित गरेको थियो । बजेटसँग सम्बन्धित विधेयक राष्ट्रपतिले प्रमाणिकरण गरेपछि बजेट कार्यान्वयनमा आउने छ । चालु आर्थिक वर्षका लागि सरकारले ६ खर्ब १८ अर्ब १० करोड रुपैयाँ बजेट विनियोजन गरेको छ । बजेट पारित गरेसँगै संसद बैठक सोमबारसम्मका लागि स्थगित भएको छ ।
