पेट्रोल उत्पादनका लागि अन्वेषण सुरु भइसक्यो : उद्योगमन्त्री

काठमाडौं असार १८ । उद्योगमन्त्री सोमप्रसाद पाण्डेयले दैलेखबाट प्राप्त पेट्रोलियम पदार्थको नमुना परीक्षण भइ चीनको सहयोगमा दोस्रो चरणको कार्य अगाडि बढाउने समझदारी भएको बताएका छन् ।रिपोर्टर्स् क्लबले शनिबार राजधानीमा आयोजना गरेको कार्यक्रममा उनले मुलुकमा भएका खनिज तथा पेट्रोलियम पदार्थ उत्पादनका लागि दैलेखबाट अन्वेषण सुरु गरिसकिएको बताउँदै नवलपरासीमा फलामलगायत धातुजन्य खानी, मुस्ताङमा युरेनियम र नुनखानी उत्खनन्का लागि गृहकार्य भइरहेको बताए ।राप्रपाका नेता पशुपतिशम्शेर राणाले सरकारले संविधानप्रति असन्तुष्ट पक्ष तथा मधेसकेन्द्रित दलको भावनालाई चाँडो सम्बोधन गर्नुपर्नेमा जोड दिए ।उनले विभिन्न जिल्लामा रहेका भूकम्पपीडितलाई छानो नहुँदा अहिले ठूलो समस्या रहेको र वर्षात्अगाडि नै राहत तथा सहयोग उपलब्ध गराउन सुझाव दिए ।नेपाली कांग्रेसका नेता रमेश लेखकले अहिलेको संविधान गणतन्त्र, संघीयता र लोकतन्त्रको जगमा उभिएको विचार व्यक्त गर्दै त्यसको कार्यान्वयनका लागि आफ्नो पार्टीले सहयोग पुर्‍याउने बताए ।उनले सरकारले देशमा भएका समस्या समाधान गर्न नसकेको आरोप लगाउँदै अब जनताले सरकारको विकल्प खोजेको बताए । राससफाइल फोटो
