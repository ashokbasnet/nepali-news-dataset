पैसा तिरेर पनि अपार्टमेन्ट नपाउनेहरु अदालत जाने

कमल पराजुली/उज्यालो । काठमाडौं, पुस १७ - पैसा तिरेर पनि अपार्टमेन्ट नपाएका पीडितहरु ओरियन्टल विल्डर्स  एवंम अग्नि एयरका संचालक सुधीर बस्नेतविरुद्ध अदालत जाने भएका छन् ।

ओरियन्टल बिल्डर्स, कोहिनुर हिल हाउजिङ आयशा डेभलपर्सले काठमाडौं उपत्यकाका कौशलटार, धुम्बाराहीलगायतका बिभिन्न ठाउँमा निर्माण गर्न लागिएको भन्दै आकर्षक अपार्टमेन्टहरुको फोटो पत्रिकामा छापेपछि तीन बर्ष अघि झण्डै ५ सयले ती अपार्टमेन्ट बुक गरेका थिए ।

तीन बर्ष भित्रमा बनिसक्ने भनिएको हाउजिङका लागि १५ लाख रुपैयाँदेखि ६० लाख रुपैयाँसम्म बुझाएकाहरुले अहिलेसम्म पनि घर पाएका छैनन् ।

बस्नेतले अपार्टमेन्टका लागि सर्वसाधारणबाट २ अर्ब रुपैयाँ भन्दा धेरै उठाएका श्रोतको भनाई छ । यस्तै सहकारीमा जम्मा भएको ७ हजार जतिको ४ अर्ब रुपैयाँ र बिभिन्न बैंकहरुबाट समेत थप ४ अर्ब गरी १० अर्व रुपैयाँ अपार्टमेन्टका नाममा बस्नेतले उठाएको श्रोतको दावी छ ।

बस्नेतले कौशलटारमा हाउजिङ बनाउने भनेको ३९ रोपनी जग्गा बिभिन्न बैंकहरुमा धितोमा छ । अहिले बस्नेत सम्पर्कमा नै नआएको पीडितको गुनासो छ । घर किन्न पैसा बुझाएकाहरु, सहकारीमा पैसा राखेकाहरुले लामो प्रयास गर्दा पनि पैसा फिर्ता नपाएपछि अब अदालत जाने तयारी गरेका हुन् ।

पैसा फिर्ता गराईदिन जिल्ला प्रशासन कार्यालय काठमाडौंलाई आग्रह गरिए पनि समस्या समाधान नहुने देखिएकोले अब अदालती प्रकृया शुरु गर्नेबारे कानुन ब्यबसायीसंग छलफल भैरहेको पीडित संघर्ष समितीका अध्यक्ष राकेश झाले जानकारी दिनुभयो ।
