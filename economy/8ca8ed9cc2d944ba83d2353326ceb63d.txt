लाङटाङ भ्रमण गर्ने पर्यटकको संख्या बढ्यो

बलराम घिमिरे/उज्यालो ।
रसुवा, साउन २७ – रसुवाको पर्यटकीय क्षेत्र लाङटाङ भ्रमण गर्ने पर्यटकको संख्या बढेको छ । अघिल्लो आर्थिक वर्षको तुलानमा गएको आव २०७०/०७१ मा यो क्षेत्रमा भ्रमण गर्ने पर्यटक १६ प्रतिशतले बढेको हो ।
आर्थिक वर्ष २०७०/७१ मा मात्रै १५ हजार ६ सय ११ जना पर्यटकले लाङटाङ क्षेत्रको भ्रमण गरेका छन् । यो संख्या आर्थिक वर्ष २०६९/७० मा मात्र १३ हजार ३ सय ७० जना रहेको थियो ।
काठमाडौंबाट रसुवा सदरमुकाम धुन्चे हुँदै स्याफ्रुसम्म एकदिनको बस यात्रा र दुई दिनको पैदल यात्रामा पुगिने छोटो पदमार्ग भएकाले पनि लाङटाङ क्षेत्र घुम्न आउने स्वदेशी र विदेशी पर्यटकको संख्या बढेको लाङटाङ राष्ट्रिय निकुञ्जका सहायक संरक्षण अधिकृत रामदेव चौधरीले बताउनुभयो ।
लाङटाङ पदयात्रामा विषेश गरी गणेश तथा लाङटाङ हिमालको मनोरम दृश्य अवलोकन गर्न पर्यटक आउने गरेका छन् । स्थानीय तामाङ कला र संस्कृति, निकुञ्ज क्षेत्र भित्रका जैविक विविधता, सिमसार क्षेत्रमा सूचिकृत गोसाईंकुण्ड, तातोपानी, गतलाङ, बृद्धिम होमस्टे, रसुवागढि तथा तामाङ सम्पदा मार्गलगायतका विभिन्न क्षेत्रहरु पर्यटककालागि प्रमुख आर्कषणको केन्द्र रहेका छन् । यो क्षेत्रमा २४ भन्दा धेरै देशका पर्यटक आएका छन् ।
