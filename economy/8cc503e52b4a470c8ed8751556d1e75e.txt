कुखुरापालक किसान विस्थापित हुँदै

रमेश गिरी/उज्यालो । भक्तपुर, भदौ २६ – बजारमा कुखुराको मासु एवं अण्डाको मूल्य बढेपनि भक्तपुरका कुखुरापालक किसान पेशाबाट विस्थापित हुन थालेका छन् । बजार मूल्यभन्दा निकै कममा कुखुरा र अण्डा बिक्री गर्न बाध्य भएपछि वर्षौदेखि कुखुरापालन गर्ने किसान यो पेशा छोडेर बैकल्पिक पेशामा लाग्न थालेको कुखुरापालन व्यबसायी संघ भक्तपुरका संस्थापक अध्यक्ष एवं अण्डा व्यबसायी संघका केन्द्रीय सदस्य लक्ष्मण ग्वाछाले बताउनुभयो ।

 

दाना उत्पादकहरुले कमसल दाना उत्पादन गर्न थालेको र गुणस्तरहीन कुखुराको चल्लाको आयात हुने र कुखुराको उचित तौल नआउने भएपछि नोक्सान व्यहोर्न थालेपछि व्यबसायीहरु विस्थापित हुन थालेका हुन् । भक्तपुरमा अहिले झण्डै तीनसय भन्दा बढी किसान कुखुरा पालन व्यवसायमा संलग्न छन् ।

राम्रो जातका चल्ला आयात, दानाको गुणस्तरमा कडाई तथा पंक्षी नीति लागू गरी पोल्ट्री फर्मको बिमा तथा किसानलाई सरल ऋणको व्याबस्था गर्ने हो भने मात्र यो व्याबसायबाट आशा गर्न सकिने ग्वाछाले बताउनुभयो ।    

बजारमा अण्डाको खुद्रा मूल्य प्रतिगोटा १० रुपैयाँ र प्रति क्रेट ३ सय रुपैयामा बिक्री भएपनि किसानले प्रतिगोटा साँढे ६ रुपैयाँ र क्रेटको २ सय १० रुपैयाँमात्र पाउँछन् । किसानले एउटा अण्डामा ५० पैसा फाइदा पाउने तर अण्डा व्यबसायी संघले भने कम्तीमा ३ रुपैया फाईदा राखेर मूल्य तोक्ने गरेकाले यसको मारमा किसान र उपभोक्ता परेको किसान श्रीराम लोहलाले बताउनुभयो ।

कमसल दानाका कारण ४५ दिनमा कुखुराको तौल साँढे १ किलो पनि हुन छाडेको किसानहरुको गुनासो छ । ब्रोइलर कुखुराको बजार मूल्य २ सय ७५ देखि २ सय ९० रुपैयाँसम्म भएपनि किसानले एक सय ८५ रुपैया मात्र पाउँछन् ।

१२ हजार लेयर्स कुखुरा पाल्नुभएका संघका संस्थापक अध्यक्ष ग्वाछाले आफूले सुनका गहना बिक्री गरेर कुखुरा पालन व्यबसाय धानेको बताउनुभयो । तर धेरै पहिला देखिका व्यबसायीहरु कुखुरा पाल्न छाडेर विदेश जाने र सडक पेटीमा पसल थाप्न समेत बाध्य भएका उहाँको भनाई छ ।
