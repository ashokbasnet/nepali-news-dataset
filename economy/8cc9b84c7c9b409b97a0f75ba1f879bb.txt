दशैंमा धेरै तरकारी नबिक्दा व्यापारीलाई नोक्सानी

काठमाडौं, कात्तिक १२ - दशैंका बेला प्रशस्त भित्रिएपनि कारोबार हुन नसक्दा केही तरकारीमा झण्डै आधाजसो नोक्सानी ब्योहोर्नु परेको व्यवसायीले बताएका छन् । 

सप्तमीदेखि एकादशीसम्म स्कुस, काउली, मूला घिउसिमी र लौकामा ३० प्रतिशत नोक्सानी भएको उनीहरुको भनाई छ ।

यी तरकारी छिटो कुहिने हुँदा ल्याएकै दिन कारोबार हुन नसकेर नोक्सान भएको हो ।

 

दैनिक साढे पाँच सय मेट्रिक टनको हाराहारीमा तरकारी भित्रिएपनि कहिले २/३ सय मेट्रिक टन र कहिले पाँच सय मेट्रिक टन कारोबार भएको बिक्रेताहरुको भनाई छ ।

दशैंको एक हप्ता अघि देखि प्रशस्त हरियो तरकारी आउन थालेपनि कारोबार हुन नसकेपछि भाउ पनि ह्वात्तै घटेको छ ।

यो अवधिमा प्याज बाहेक अरु तरकारीको भाउ खासै नबढेको बिक्रेताहरुले बताएका छन् । कालिमाटी थोक बजारमा आज काउलीको भाउ १८ देखि २०, गोलभेंडा २० देखि २२ र स्कुस र मूला ८ देखि ९ रुपैंया किलोमा झरेको छ ।

यस्तै घिउ सिमी १२ देखि १४, बन्दा १८ देखि २०, भान्टा १० देखि १२, बरेला २५ देखि २६, बोडी २५ देखि ३०, परबल ३० देखि ३२, गाजर ४० देखि ४५, मटरकोसा ६० देखि ६५, पिरोखुर्सानी ३५ देखि ४० र भेंडेखुर्सानी ५०  देखि ६० रुपैंया किलोमा किनबेच भएको छ ।

नयाँ रातो आलु, ४३, रातो आलु लाम्चो ३५, गोलो ३२, सेता आलु ३१ र प्याज २५/२६ रुपैंया किलो छ ।

यसैबीच मौसमी तरकारीको उत्पादन शुरु भईसकेकाले अब हरियो तरकारीको भाउ नबढ्ने बिक्रेताहरुले बताएका छन् ।
