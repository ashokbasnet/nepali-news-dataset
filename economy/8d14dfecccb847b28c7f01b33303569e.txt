हावाबाट विजुली निकाल्ने कम्पनीसँग विस्तृत परियोजना प्रस्ताव माग

काठमाडौं, माघ ११ – लगानी बोर्डले ६ सय ५० मेगावाट क्षमताको तामाकोशी तेश्रो जलविद्युत आयोजनालाई कुन मोडलमा अघि बढाउने भन्ने बारेमा अध्ययन गर्ने भएको छ । यो आयोजना निर्माणको जिम्मेवारी पाएको नर्वेली कम्पनी एसएन पावरले आयोजनाबाट हात झिकेको थियो । 
लगानी बोर्डको आज बसेको बैठकले एसएन पावरलाई आयोजनाबाट बाहिरिन अनुमति दिँदै अब आयोजना कुन मोडलमा अघि बढाउने भन्ने बारेमा अध्ययन गरी ३ महिनाभित्र प्रतिवेदन पेश गर्न बोर्डको कार्यालयलाई जिम्मेवारी दिइएको छ । प्रधानमन्त्री केपी शर्मा ओलीको अध्यक्षतामा सोमबार बसेको बोर्डको बैठकले वायु उर्जा उत्पादनमा खुल्ला प्रतिस्पर्धाको संभावनाबारे अध्ययन गर्न बोर्डको कार्यालयलाई भनेको छ । बैठकले ३ हजार मेगावाट वायु उर्जा निकाल्ने प्रस्ताव पेश गरेको वेलायती कम्पनी गोर्खा युकेसँग विस्तृत परियोजना प्रतिवेदन माग गर्ने निर्णय पनि गरेको छ । 
बैठकले काठमाडौंमा मोनो रेल सञ्चालनका लागि आउने प्रस्तावलाई लगानी बोर्डले हेर्ने प्रस्ताव मन्त्री परिषदमा लैजाने निर्णय पनि गरेको बैठकपछि लगानी बोर्डको कार्यालयका उपसचिव खगेन्द्रप्रसाद रिजालले निकालेको विज्ञप्तिमा उल्लेख छ । 
भारतीय कम्पनी जिएमआरले बनाउन लागेको ९ सय मेगावाट क्षमताको माथिल्लो कर्णाली जलविद्युत आयोजनाबाट प्रभावित हुने क्षेत्रका बासिन्दालाई दिइने शेयर सम्बन्धी प्रस्ताव उर्जा मन्त्रालयमार्फत मन्त्रिपरिषदमा लैलाने निर्णय पनि आजको बोर्ड बैठकमा भएको छ । 
बैठकले पश्चिम सेती जलविद्युत आयोजना निर्माणका लागि चिनियाँ कम्पनी चाइना थ्री गर्जेज र नेपाल विद्युत प्राधिकरणबिच संयुक्त लगानी सम्झौता हुन भइरहेको ढिलाई बारे जानकारी माग गरेको छ । 
बैठकले विकास परियोजनामा सट्टा भर्ना गर्नुपर्ने जग्गा, वातावरणीय प्रभाव मूल्यांकन, पूरक वातावरणीय परीक्षणलाई समयानुकुल सुधार गर्न एक उच्च स्तरीय कमिटी गठन गर्ने निर्णय गरेको छ ।
