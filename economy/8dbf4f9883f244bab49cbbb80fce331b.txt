अब १५ रुपैयाँ मै पाइलट पेन

काठमाडौं, असार २१ - फेयर ट्रेड प्रालिले विभिन्न किसिमका जापानी पाइलट पेनहरु नेपाली बजारमा ल्याएको छ । प्रालिले काठमाडौंको न्यूरोड धर्मपथमा रहेको आफ्नो विक्री केन्द्र दक्षिण एसियाकै विक्रिकेन्द्र भएको दावी पनि गरेको छ । प्रालिले सुपर जिपी नाम गरेको सस्तो र गुणस्तरीय पाइलट पेन १५ रुपैयाँमा नै उपभोक्तालाई दिने बताएको छ ।

 

विद्यार्थी वर्गलाई लक्षित गरी “गुणस्तर अव बजेटमा” भन्ने नाराका साथ यो पेन विक्रीमा ल्याएको प्रालिको भनाई छ ।  काठमाडौंमा विहीवार भएको एक कार्यक्रममा पाइलट पेन कर्पोरेसनका जापानका अन्तराष्ट्रिय विक्रि विभागका प्रतिनिधि मासाहिरो होरिउचीले सुपर जिपी पेनका विक्री शुभारम्भ गर्नुभयो ।
यस्तै ४ सय रुपैयाँदेखि ८ सय रुपैयाँसम्म पर्ने डा. ग्रिप, एसिड फ्रि दावी गरिएको बिटुपी पेन, फ्रिक्सन पेन विक्री केन्द्रमा उपलब्ध रहेको प्रालिले जनाएको छ । १ सय १० रुपैयाँमा पाइने फ्रिक्सन पेनले लेखेको कुरा पेन्सिलको जस्तै गरी मेट्न पनि सकिन्छ । तर यो कलमको प्रयोग परीक्षामा, हस्ताक्षर गर्न, कार्यालय प्रयोजनका लागि निषेध गरिएको प्रालिले जनाएको छ ।
