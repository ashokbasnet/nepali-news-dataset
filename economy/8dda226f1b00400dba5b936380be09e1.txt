स्काभेटर प्रयोग गरी सेउती खोलाबाट गिटी–बालुवा तस्करी, प्रशासनलाई ‘वास्ता छैन’

रत्नप्रसाद अचार्य (इमेज)सुनसरी, जेठ २२ । सुनसरीको धरान उपमहानगरपालिकास्थित सेउती खोलाबाट अनधिकृतरुपमा स्काभेटर प्रयोग गरी ढुंगा, गिटी र बालुवा तस्करी हुन थालेको छ ।आर्थिक वर्ष २०७२/७३ सकिन लागेपछि जिल्ला विकास समितिले सेउती खोलाका नदीजन्य पदार्थको ठेक्का लगाएपछि अवैद्यरुपमा स्काभेटर प्रयोग गरेर तस्करी हुन थालेको हो ।जिविसले सामुदासयिक वन क्षेत्रमा पर्ने सेउती खोलामा ढुंगा, गिटी र बालुवा निकासी गर्न दिएपछि स्थानीय बासिन्दा र धरानको बाँझगरा सामुदायिक वनका पदाधिकारीले विरोध गर्दै आएका छन् ।स्थानीयको विरोधपछि जिल्ला प्रहरी कार्यालय सुनसरीले ठेकेदार भीम पौडेललाई सुरक्षा दिँदै आएको छ ।पौडेलले प्रशासनको आडमा खोलामै स्काभेटर प्रयोग गरी ढुंगा, गिटी र बालुवा उत्खनन् गर्दै निकासी गरिरहेका छन् ।सरकारले सामुदायिक वन आसपास क्षेत्र, राजमार्ग तथा बाटो, पुलको पाँच सय मिटर क्षेत्रका खोलानालामा स्काभेटर प्रयोग गर्न रोक लगाएपनि सेउती खोलामा भइरहेको अवैद्यको कामको स्थानीय प्रशासनले वास्ता गरेको छैन ।धरानको बाँझगरा सामुदायिक वनका अध्यक्ष राजन मोक्तानले ठेकेदारले गैरकानुनीरुपमा काम गरिरहेको भएपनि जिविसले वास्ता नगरेको बताए ।उनले स्काभेटर प्रयोग नरोकिए स्थानीय बासिन्दाले ठेकेदारलाई कारबाही गर्ने चेतावनीसमेत दिए ।
