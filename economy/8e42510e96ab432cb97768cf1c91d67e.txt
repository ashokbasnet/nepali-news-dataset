बिचौलियाबाट हुने ठगी रोक्न सहकारी सक्रिय हुनुपर्छ : अर्थमन्त्री

काठमाडौं, मंसिर २१ – अर्थमन्त्री डा. रामशरण महतले उत्पादकले उचित मूल्य नपाउने र उपभोक्ताले बढी मूल्य तिर्नुपर्ने अवस्थाको अन्त्यका लागि सहकारीहरुले भूमिका खेल्नुपर्ने बताउनुभएको छ ।
विभिन्न संस्थाले आइतबार संयुक्त रुपमा काठमाडौंमा गरेको वित्तिय साक्षारता सम्बन्धी कार्यक्रममा अर्थमन्त्री डा. महतले बिचौलियाका कारण उत्पादक र उपभोक्ता दुवै ठगिएको भन्दै बिचौलियाको प्रभाव कम गर्न सहकारीले भूमिका खेल्नुपर्ने बताउनुभयो ।
उहाँले बचत संकलन र कर्जा प्रवाह भन्दा तल्लो तहका नागरिकको जीवनस्तर उकास्नु नै सहकारीको मुख्य काम भएको भन्दै बिचौलियाको प्रभाव कम गर्न सहकारीहरुले कृषकले उत्पादन गरेका वस्तु सिधै बजारमा पुर्‍याउनुपर्ने बताउनुभयो । उहाँले सहकारीले प्रभावकारी रुपमा आफ्नो भूमिका निर्वाह गर्ने उत्पादक र उपभोक्ता दुवै लाभान्वित हुने तथा बिचौलियाहरु बिस्तारै हराएर जाने बताउनुभयो ।
कार्यक्रममा नेपाल राष्ट्र बैंकका गभर्नर डा. युवराज खतिवडाले सहकारी संस्थाहरु युवाहरुमा उद्यमशिलताको विकास गर्नेतर्फ केन्द्रीत हुनुपर्ने बताउनुभयो । उहाँले अहिले दुई जना युवामा एक जना युवा पूर्णरुपमा  बेरोजगार रहेको भन्दै सरकारी कार्यक्रम बेरोजगार युवालाई स्वरोजगार बनाउनेतर्फ लक्षित हुनुपर्ने बताउनुभयो । उहाँले युवाहरुमा उद्यमशिलताको भावना विकास हुन नसक्नुमा शैक्षिक प्रणाली दोषी रहेको बताउनुभयो ।
गभर्नर डा. खतिवडाले ग्रामिण भेगका कतिपय जनतामा अझै पनि सरकारी बैंकबाट लिएको ऋण तिर्नु पर्दैन भन्ने भावना कायम रहेको भन्दै यसका लागि वित्तीय साक्षरताको कार्यक्रमलाई अभियानको रुपमा संचालन गरिनुपर्ने बताउनुभयो । उहाँले कुनै एउटा मात्र निकायले संचालन गरेर वित्तिय साक्षरताको कार्यक्रम सफल नहुने भन्दै आवश्यक सहयोग गर्न नेपाल राष्ट्र बैंक तयार रहेको बताउनुभयो ।
