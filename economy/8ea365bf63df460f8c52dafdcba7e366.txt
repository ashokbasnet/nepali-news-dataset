द्वन्द्वपीडितलाई फूलखेतीको तालिम दिइने

काठमाडौं, साउन १८ – पुष्प व्यवसायमार्फत द्वन्द्व पीडितको आर्थिक स्थिति सुधार गर्न पहल थालिएको छ ।
उनीहरुलाई सीपमूलक तालिम दिइ आयस्रोतको पहुँचमा पुर्‍याउन सरकारको सहयोगमा पहल थालिएको फ्लोरिकल्चर एसोसिएसन अफ नेपालले जनाएको छ ।
एसोसिएसनका अनुसार द्वन्द्व पीडितलाई पुष्प व्यवसायमा आकर्षित गरी स्वरोजगार बनाउने उद्देश्यले गृहकार्य थालिएको हो । शान्ति तथा पुन निर्माण मन्त्रालयको सहयोगमा द्वन्द्व पीडितहरुको आयआर्जन बढाउन यस्तो योजना तयार पारिएको हो ।
अहिले द्वन्द्व पीडितको संख्या यकिन गर्न प्राप्त तथ्याङ्कमाथि अध्ययन थालिएको एसोसिएसनका उपाध्यक्ष कुमार कसजू श्रेष्ठले बताउनुभयो । आयस्रोत कम भएकालाई प्राथमिकतामा राखेर काम थालिनेछ ।
द्वन्द्व पीडितको रुची र अवस्था हेरेर पुष्प व्यवसायका लागि ३ महिने तालिमको व्यवस्था गरिएको छ । तालिम लिएका सकेसम्म सबैलाई नभए कम्तिमा पनि ७० प्रतिशतलाई रोजगारी दिने तयारी छ ।
रोजगारी र स्वरोगार कार्यक्रमलाई संगैसंगै अगाडि बढाउन एसोसिएसन जुटेको कसजूले बताउनुभयो । तालिमपछि व्यवसायिक फूलखेतीमा लाग्नेलाई प्राविधिक सहयोग गरिने उहाँले बताउनुभयो ।
