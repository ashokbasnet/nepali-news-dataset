अफ सिजनमा धमाधम होटल निर्माण

विनोद ढकाल/उज्यालो
गोरखा, असार १५ – वर्षा लागेसँगै मनासलु ट्रेकिङ रुटमा अफ सिजन सुरु भयो ।
वर्षायाममा हिमाल चढ्न र पदयात्रा गर्न कठिन हुने भएकाले अब भदौ लागेपछि मात्र पर्यटकहरु आउँछन् । त्यति बेलासम्म होटलहरु बन्द भएका छन् र त्यहाँ काम गर्ने मजदुरहरु घर फर्केका छन् ।
होटल सञ्चालकहरु भने धमाधम कोठा थप्न र नयाँ बनाउन जुटेका छन् । सामागाउँको टासिदेलेक होटलका सञ्चालक छिरिङ हिराचन भन्नुहन्छ ‘एक दुई वर्षयता पर्यटक बढेकाले पैसा हुनेहरु होटलमा लगानी गरिरहेका छन्, पुराना होटलले पनि कोठा र सुविधा थपिरहेका छन् ।’  
गोरखाको आरुघाटबाट प्रवेश गरेर उत्तरी गोरखाको बिभिन्न गाविस हुँदै मनाङ निस्कने मनासलु पदयात्रा मार्गमा पर्यटक बढ्न थालेपछि स्थानीय वासिन्दा होटल ब्यवसायतिर आकर्षित भएका हुन् । अरु पदमार्गहरु सडक पुगेर छोटिएको अनि धुवाँधुलो र प्रदुषणका कारण यो पदमार्गतिर पर्यटकहरुको आकर्षण बढेको छ । यो पदमार्गको वास बस्ने बिभिन्न स्टेशनहरुमा सुविधा सम्पन्न होटल बनेका छन् । प्रोक गाविसको नामरुङ, ल्हो गाविसको ल्हो र स्याला गाउँ अनि सामागाउँ गाविसमा धेरै होटलहरु बनेका छन् । यस क्षेत्रमा साना ठूला २० वटा निर्माणधीन होटलमा करोडौं लगानी भइरहेको स्थानीय वासिन्दा बताउँछन् । सामागाउँ ३ मा ३५ लाख रुपैयाँ लगानीमा १४ कोठाको नयाँ होटल बनाउन लागेका ओङ्दी लामा भन्नुहुन्छ ‘यो रुटमा टुरिष्ट बढिरहेको देखेर ऋण खोजेर होटल बनाउन लागेको हुँ ।’
यहाँ वर्षेनी पर्यटकको संख्या एक हजार हाराहारीमा बढिरहेको छ । सन् २०११ मा दुई हजार आठ सय ८९ जना विदेशी पर्यटक आएकामा २०१२ मा तीन हजार नौ सय ४७ र २०१३ मा चार हजार नौ सय ७८ पुगे । मनासलु संरक्षण क्षेत्र आयोजनाले विदेशी पर्यटकको मात्र तथ्याङ्क राखेपनि यो रुटमा नेपाली पर्यटकहरु पनि बढिरहेका छन् । ‘सजिलो बाटो र शान्त ठाउँ भएकाले ट्रेकिङ गर्ने पर्यटकले यो पदमार्ग रुचाएका छन्’ मनासलु संरक्षण क्षेत्र आयोजनाका प्रमुख राजकुमार गुरुङले भन्नुभयो ।
निर्माण सामाग्री खच्चडमा बोकाएर ल्याउनुपर्ने भएकाले यस क्षेत्रमा होटल बनाउन शहरी क्षेत्रमा भन्दा दुई तीन गुणासम्म महङ्गो पर्छ । ढुंगाको गारो लगाएर बनाइने होटलहरुमा काठको धेरै प्रयोग गरिन्छ । कतिपयले सिमेन्टको पिल्लर पनि राख्छन् भने छानामा जस्तापाता लगाउँछन् । सिमेन्ट र जस्तापाता आरुघाटदेखि बोकाएर ल्याउनुपर्छ । आरुघाटदेखि सामागाउँसम्म ५ दिनको पैदलबाटोमा सामान पुर्‍याउँदा ढुवानी ज्याला १ किलोग्रामको ७५ देखि १ सय १० रुपैयाँसम्म पर्छ । जस्तापाता भने १ फिटको १ सय ५० रुपैयाँ पर्छ । यसरी ल्याउँदा १ बोरा सिमेन्टको ५७ सय रुपैयाँसम्म पर्ने सामागाउँ होटलका सञ्चालक घ्याल्जेन लामा बताउनुहुन्छ ।  
मनासलु ट्रेकिङ रुटमा होटल बनाउन गोरखाकै गुम्दा, उहिया, केरौजा लगायतका गाविसका मानिसहरु पुगेका छन् । त्यसैगरी सिन्धुपाल्चोक हेलम्बुका ६ सय भन्दा धेरै मानिसहरु पनि यहाँ होटल निर्माणमा जुटेका छन् । ‘सामागाउँमा मात्र २ सय जना  मजदुर छन्, ल्हो र प्रोकमा काम गर्ने समेत जोड्दा ६ सय जना जति पुग्छन्’ घ्याल्जेनले भन्नुभयो ।
