सडक भत्किदा दैनिक करोडको नोक्शानी

धनकुटा, भदौ २५ – बाढीले सडक बगार्एपछि कोशी राजमार्ग अवरुद्ध हुँदा कोशी अञ्चलका पहाडी जिल्लामा दैनिक १ करोड रुपैयाँको नोक्शान भएको छ ।
जिल्लामा उत्पादन हुने कृषिजन्य वस्तु निकासी हुन नसकेकाले यति धेरै नोक्शान भएको हो । बन्दा, काउली, सिमी, खुर्सानी, गोलभेडा लगायतका तरकारी सडक नखुल्दा निकासी हुन सकेको छैन ।
भारतमा र तराईका ब्यापारीहरुलाई तरकारी विक्री गर्दै आएको सिधुवा बहुउद्देश्यिय  सहकारी संस्थाको मात्रै दैनिक १० लाख रुपैयाँ बराबरको तरकारी विक्री गर्न नपाएको सहकारी संस्थाका ब्यबस्थापक मेघेन्द्र गुरुङले बताउनुभयो ।
त्यस्तै धनकुटा र तेह्रथुम जिल्लाबाट दैनिक १२ हजार लिटर दूध समेत निकासी हुन सकेको छैन । स्थानीय दुग्ध चिस्यान केन्द्रमा संकलन गरिएको दुध विराटनगरको दुग्ध विकास संस्थान र तराहराको कामुधेनु दुग्ध सहकारी संस्थाले धनकुटा र तेह्रथुमबाट दुध खरिद गर्दै आएको थियो ।
सडक अवरुद्ध भएपछि किसानले उत्पादन गरेको दुध खरिद गर्न छाडेको सगरमाथा दुग्ध चिस्यान केन्द्रका ब्यबस्थापक भीम महताराले बताउनुभयो ।
राजमार्ग नखुल्दा संखुवासभा र तेह्रथुममा दैनिक १५ लाख रुपैयाँ बरावरको व्यापार घाटा भइरहेको संबन्धित जिल्लाका उद्योग वाणिज्य संघले जानकारी दिएका छन् ।
राजमार्ग सञ्चालन नहुँदा कोशी अञ्चलका पहाडी जिल्लामा दैनिक उपभोग्य सामाग्री अभाव हुन थालेको छ । धनकुटा, तेह्रथुम, संखुवासभा र भोजपुर जिल्लामा दैनिक उपभोग्य वस्तुहरुको अभाव संगै मुल्य समेत वढ्न थालेको छ ।
सडक खुलाउन अझै ३ दिन लाग्ने
कोशी राजमार्गको लाबरबोटे खण्डमा लेउतीखोलाको बाढीले बगाएको सडकको डाईभर्सन निर्माण गर्न कम्तीमा ३ दिन लाग्ने भएको छ । बैकल्पिक सडक (डाईभर्सन) निर्माण गर्नको लागि लाबरबोटेको लेउती खोलमा पुगेकी सडक डिभिजन कार्यालय धनकुटाका प्रमुख पुष्पाञ्जली खनालले खोलामा बाढी आइरहेकाले डाईभर्सन निर्माण कार्य ढिलो भएको बताउनुभयो ।
मंगलबार दिनभरी डोजरले काम गरेपछि बाढीको धार परिवर्तन गरिएको छ । ‘बालुवा र ढुंगा मिसिएको बाढी आइरहेकाले सोमबार दिनभरी पानीको धार परिवर्तन गर्न सकिएको थिएन्, आज ठुलो उपलब्धी भयो । केही दिनभित्रै डाईभर्सन बनाउने काम सकिन्छ’ खनालले भन्नुभयो ।
भत्किएको सडक नबनेकाले मान्छेहरुले भीरबाट जोखिमपुर्ण यात्रा गरिरहेका छन् । भारी बोकेर हिडनुपर्दा कतिखेर लडिने हो, टुंगो नभएको भरिया धर्मेन्द्र लिम्बुले बताउनुभयो ।
सुरक्षाकर्मीले जंगल र भिरालो ठाउँमा डोरीको सहयोगले मान्छेहरुलाई एकतर्फी आवतजावत गर्ने ब्यबस्था मिलाएको छ । यही बाटोबाट विरामी, तरकारी र अन्य सामग्रीहरु बोकेर तार्नुपर्ने भएकाले जोखिम धेरै छ ।
मंगलबारपनि भेडेटार, डाँडाबजार र साँगुरी क्षेत्रमा पानी परेकाले खोलामा बाढी आइरहेको छ । ती क्षेत्रमा सानातिना पहिरो जाने क्रम चलिरहेको र खराने खोलाको बालुवा आइरहेकाले बाढी रोकिएको छैन ।
