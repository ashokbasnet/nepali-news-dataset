विद्युत प्राधिकरणले मिटरबक्स नदिँदा उपभोक्ता हैरान

रमेश गिरी/उज्यालो
भक्तपुर, चैत १९ – घघरमा विद्युत जडानका लागि महिनौदेखि विद्युत प्राधिकरण धाउँदा पनि मिटर नपाएपछि भक्तपुरका उपभोक्ता हैरान भएका छन् ।
प्राधिकरणको भक्तपुर शाखामा आवेदन दिएको दुई महिनासम्म पनि मिटरबक्स नपाएको उपभोक्ताले गुनासो गरेका छन् । प्राधिकरणको शाखाले भने मिटरबक्स नभएकाले जडान गर्न नसकेको जनाएको छ ।
मिटर कहिल्य आउँछ भनेर सोध्न प्राधिकरण भक्तपुर दूधपाटी शाखामा दैनिक ग्राहकको भीड लाग्छ । प्राधिकरणका कर्मचारीले केही दिनमा आउँछ भन्दै ग्राहकलाई फर्काउने गरेका छन् । झौखेलका उमेश पण्डितले विद्युत जडानका लागि माघमा निवेदन दिएपनि अहिलेसम्म जडान गर्न पाउनुभएको छैन । सिपाडोल पाटीभञ्याङका माइला तामाङले पनि यही कामका लागि प्राधिकरण धाउन थालेको दुई महिना पुग्यो ।
प्राधिकरणका भक्तपुर शाखाका प्रमुख लुनार श्रेष्ठले केन्द्रबाटै मिटरबक्स नआएका कारण उपभोक्तालाई फर्काउनुपरेको बताउनुभयो । उहाँले भन्नुभयो ‘हामीले जानेर ग्राहकलाई लाइन नदिएको होइन, केन्द्रबाट मिटर आएकै छैन, मिटर आउने बित्तिकै सबै ग्राहकको लाइन जोडिदिन्छौ ।’
प्राधिकरण भक्तपुर शाखाका अनुसार मासिक एकसय भन्दा बढी ग्राहकले मिटर माग गर्छन् । मिटर नभएको र ग्राहकको बढी माग आएपछि माघको तेश्रो हप्तादेखि कार्यालयले ग्राहकको आवेदन नै लिन छोडेको छ ।
शाखामा मिटर मात्रै होइन ट्रान्सफर्मर र पोलको समेत अभाव छ । जिल्लाका बिभिन्न ठाउँमा तत्कालै १२ वटा ट्रान्सफर्मर फेर्नुपर्ने भएपनि ट्रान्सफर्मर छैन । नयाँ ग्राहकलाई लाइन जोडिदिन नसक्दा कतिपय ग्राहकले छिमेकीबाट लाइन लगेर विजुली बाल्दा ओभरलोड भएर पटक पटक ट्रान्सफर्मर जलेको छ । शाखाका इन्जिनियर लखनलाल साहले भन्नुभयो ‘नयाँ राख्नुपर्ने र जलेका ट्रान्सफर्मर फेर्न तत्कालै १२ वटा ट्रान्सफर्मर चाहिन्छ तर हामीसँग छैन ।’
भक्तपुरमा तत्कालै दुई हजार भन्दा बढी पोलको आवश्यक भएपनि अझै पोल आइपुगेको छैन । अहिले भाचिएका पोलहरुबाट नै काम चलाइराखिएको साहले बताउनुभयो । पोलको लागि काठको अभाव, टेण्डरमा ढिलाई लागयतका कारण केन्द्रले जिल्लालाई पोल पठाउन नसकेको शाखाको भनाई छ ।
इन्जिनियर साहले भन्नुभयो ‘जिल्लामा २ हजार भन्दा बढी काठको पोल चाहिएको छ, माग भइरहेको धेरै समय भयो तर आएको छैन, भाँचिएका पोललाई जहाँ भाचिन्छ, त्यही काटेर फेरि गाडेर काम चलाउने गरिएको छ, यसले झन् जोखिम बढाएको छ ।’
