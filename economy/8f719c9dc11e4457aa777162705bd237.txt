​उद्घाटनको अवसरमा चन्द्रागिरी केबलकारमा छुट

काठमाडौं, पुस ६ – गएको मंसिर ३० गते प्रधानमन्त्री पुष्पकमल दाहाल प्रचण्डले उद्घाटन गरेको चन्द्रागिरी केबलकारमा टिकट, खाद्य तथा पेय पदार्थमा छुट दिने घोषणा गरिएको छ ।
उद्घाटन छुट भन्दै चन्द्रागिरीले केबलकार टिकटमा ५० प्रतिशत र खाद्य तथा पेय पदार्थमा १५ प्रतिशत छुट दिने योजना ल्याएको हो । छुट पुस ४ गतेदेखि १४ गतेसम्म सोमबारदेखि बिहीबारसम्म हुनेछ । 

जनगुनासो बढेपछि ब्यबस्थापिका संसद, उद्योग वाणिज्य तथा उपभोक्ता हित सम्बन्धी समिति अन्तर्गतको आपूर्ति तथा उपभोक्ता हित समितिले मंगलबार भौतिक पूर्वाधार तथा यातायात मन्त्रालय, चन्द्रागिरी हिल्स लिमिटेडका सञ्चालक र सांसदबिच छलफल कार्यक्रम पनि गरेको छ । छलफलमा अधिकांश सांसदले केवलकारको टिकट महंगो भएको र खानेकुरा पनि महंगो भएको भन्दै घटाउन चन्द्रागिरी हिल्सका सञ्चाललाई आग्रह गरेका थिए । 
चन्द्रागिरी हिल्सका सञ्चालक अम्बिका पौडेलले भने जनगुनासो बढेपछि आफूहरुले नयाँ मूल्य तोकेको जानकारी दिनुभएको थियो । ‘हामीले केहीदिनअघि मात्रै नयाँ मूल्य तोकेका छौं, बाहिर भ्याट नतिरेको सामानको मूल्यभन्दा हरेक वस्तुमा भ्याट तिर्ने हाम्रो कम्पनीमा किन्दा सस्तो पर्छ, किन यसरी भ्रम फैलाइयो थाहा छैन’ उहाँले भन्नुभयो ।
