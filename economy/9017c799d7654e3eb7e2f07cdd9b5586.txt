चैतदेखि सिडिएस सञ्चालमा आउने

काठमाडौं, फागुन २८ - शेयर प्रमाणपत्रलाई बिद्युतीय रुपमा सुरक्षित राख्ने कम्पनी केन्द्रिय निक्षेप प्रणाली सिडिएस आगामी चैत्र देखि पुर्ण रुपमा सञ्चालनमा आउने भएको छ ।

भारतीय दुतावासको सहयोगमा आवश्यक सफ्टवेयर आईसकेको र अरु कानुनी प्रकृया पनि अन्तिम चरणमा पुगेकोले चैतदेखि सिडिएस पुर्ण रुपमा कार्यान्वयनमा आउने सिडिएसका प्रमुख कार्यकारी अधिकृत सुवोध शर्मा सिग्देलले जानकारी दिनुभयो ।

सिडिएस पूर्ण रुपमा सञ्चालनमा आएपछि शेयर प्रमाणपत्रको अहिले हुने कागजी रुप हटेर राफसाफको सबै काम विद्युतीय प्रणालीबाट हुनेछ । यो शेयरको एक प्रकारको बैंक जस्तै हो ।
यसैबीच भारतीय दुतावासले नेपाल स्टक एक्सचेन्जलाई सिडिएस सञ्चालनका लागि दिने सहयोगको अन्तिम किस्ता हस्तान्तरण गरेको छ ।

भारतीय दुतावासका डेपुटी चिफ अफ मिसन जयदिप मजुमदारले सहयोगको अन्तिम किस्ता स्वरुप २ करोड ५६ लाख भारतीय रुपै‌याँको चेक नेपाल स्टक एक्सचेन्जका अध्यक्ष डाक्टर जीवनाथ धिताललाई हस्तान्तरण गर्नुभयो ।

भारतीय दुतावासले सिडिएस सञ्चालनका लागि १४ करोड ७२ लाख रुपैया सहयोग गरेको छ ।
