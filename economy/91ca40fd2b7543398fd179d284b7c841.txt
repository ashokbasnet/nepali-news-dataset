नयाँ आर्थिक सुधारका ऐन कानून तत्काल तयार गर्न निर्देशन

काठमाडौं, भदौ ८ - अर्थमन्त्री रामशरण महतले नयाँ आर्थिक सुधारसँग सम्वन्धित ऐन कानून तत्काल तयार गरी संसदमा पेस गर्ने वातावरण बनाउन सचिवहरुलाई निर्देशन दिनुभएको छ ।
अर्थमन्त्री महतले बजेटमा परेका कार्यक्रमलाई प्रभावकारीरुपमा कार्यान्वयनमा लैजान पनि निर्देशन दिनुभयो ।
अर्थमन्त्री डा महतले विकास निर्माणसँग सम्वन्धित मन्त्रालयका सचिवलाई अर्थमन्त्रालयमा बोलाएर निर्देशन दिनुभएको हो । बजेटमा ६ प्रतिशतको आर्थिक बृद्धिको लक्ष्य राखिएकोले त्यसलाई  नबिर्सन र  सँधै विकास बजेट आर्थिक बर्षको अन्त्यमा मात्र गर्ने पुरानो परिपाटीको अन्त्य गर्न पनि ध्यानाकर्षण गराउनुभयो ।
उहाँले बूढीगण्डकी जलबिद्युत आयोजना, सौर्य उर्जा तथा हरेक निर्बाचन क्षेत्रमा जाने बहुबर्षीय सडक आयोजनाहरुको कार्यान्वयन तत्काल गर्न सकिने भएकोले अगाडि बढाइहाल्न निर्देशन दिनुभयो ।
राष्ट्रिय योजना आयोगका उपाध्यक्ष गोविन्दराज पोखरेलले ३ सय ३९ वटा आयोजनामा अहिलेसम्म ४७ वटा आयोजना मात्र स्वीकृतिका लागि पेश भएको जानकारी दिनुभयो । त्यस्तै कार्यक्रममा  राष्ट्र बैंकका गभर्नर डा युवराज खतिवडाले बैंक तथा बित्तीय संस्था सम्वन्धी कानूनको मस्यौदा तयार गरिसकिएको र सञ्चालक समितिको वैठकले पारित गरेपछि अर्थमन्त्रालयमा बुझाइने जानकारी दिनुभयो ।
