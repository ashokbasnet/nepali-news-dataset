तल्लो मोदीखोला जलविद्युत आयोजनाको निर्माण बन्द

दुर्गाप्रसाद शर्मा/ उज्यालो । पर्वत, असोज १० – पर्वतमा निर्माणाधिन २० मेघावाट क्षमताको तल्लो मोदीखोला जलविद्युत आयोजनाको निर्माण कार्य दुई दिन देखि बन्द भएको छ । स्थानीय युवाले  रोजगारीको माग गर्दै मंगलबार कर्मचारीमाथि कुटपिट गरेपछि निर्माण कार्य बन्द भएको हो ।

 

निजी क्षेत्रको मनाङ ट्रेड लिंकले निर्माण गरिरहेको आयोजनाले चुवा गाविसको आम्बोटमा रहेको अटिड नम्बर १ मा भैरहेको सुरुङ निर्माण कार्य रोकिएको छ । तिलहार गिज्यानमा रहेको त्रिशक्ति युवा क्लबका अध्यक्ष दीपक क्षेत्री सहितको समुहले मंगलबार आयोजनाका कर्मचारीलाई कुटपिट गरेपछि असुरक्षाको कारण निर्माण कार्य रोकिएको आयोजना प्रमुख प्रविण श्रेष्ठले जानकारी दिनुभयो । ‘अनावश्यक माग राखेर काम नै अवरोध गरेपछि निर्माण कार्य बन्द गरेका हौ’ उहाँले भन्नुभयो ।

युवा क्लबका अध्यक्ष क्षेत्रीको नेतृत्वमा आएको समुहले कर्मचारी रामप्रसाद देवकोटालाई कुटपिट गरेका थिए । कुटपिट गर्ने युवाहरुलाई प्रहरीले नियन्त्रणमा लिएपनि केही समयमै छाडेको थियो । प्रमुख श्रेष्ठका अनुसार आयोजनाबाट प्रभावित पाँच गाविसबाट ३–३ जनालाई रोजगारी दिने सहमति यसअघि नै भएको थियो । त्यसबाहेकका युवालाई सुरुङमा काम दिने सहमति भएपनि सुरुङमा काम नगर्ने अडान राखेर उनीहरु हिँडेको उहाँले बताउनुभयो । ‘सुरुङमा पनि नगर्ने, ठेकेदारसँग पनि काम नगर्ने भनेपछि बसीबसी खानका लागि जागिर दिने कुरा आएन’, उहाँले भन्नुभयो ।

स्थानीयवासीले रोजगारीको ग्यारेण्टी नभएसम्म आयोजनाको काम रोक्ने चेतावनी दिँदै आएका छन् । ‘सम्झौता अनुसार रोजगारी नदिएपछि काम रोकेका हौँ’, क्बलका अध्यक्ष क्षेत्री भन्नुभयो । आयोजनाले करिव ४ दशमलव ५ किलोमिटर लामो सुरुङलाई चार भागमा बाँडेर खन्ने काम शुरु गरेको छ । मुख्य सुरुङमा पुग्नका लागि सहायक सुरुङ खन्ने काम जारी छ ।

पर्वतको चुवा, तिलाहार, दुर्लुङ, बाजुङ तथा देउपुर गाविसस्थित २० मेगावाट क्षमताको यस आयोजनाको निर्माण कार्य २०७२ सम्ममा सम्पन्न गर्ने लक्ष्य छ । करिब ३ अर्ब ६० करोडको लागतमा निर्माण सम्पन्न गर्ने लक्ष्य राखिएको आयोजनाले छ ।

आयोजनाले २०६८ भदौमा नेपाल विद्युत प्राधिकरणसँग विद्युत खरिद सम्झौता गरेको थियो ।
