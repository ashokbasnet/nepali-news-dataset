उत्पादकत्व बढाउनु जरुरी, नेपालको आर्थिकबृद्धि २ प्रतिशत : इस्क्याप

काठमाडौं, वैशाख २० । एसिया तथा प्रशान्त क्षेत्रको आर्थिकबृद्धिमा सुधारका लागि उत्पादकत्व बृृद्धिमा जोड दिइएको छ ।संयुक्त राष्ट्र संघको ‘इस्क्याप’ले सोमबार सार्वजनिक गरेको आर्थिक तथा सामाजिक सर्वेक्षण प्रतिवेदनमा उक्त जोड दिइएको हो ।यस क्षेत्रको आर्थिकबृद्धिमा सुधार तथा दीर्घकालीन विकासका लागि उत्पादकत्व बढाउनु नै मुख्य समाधान रहेको उसको भनाइ छ ।बैंककस्थित इस्क्यापका इकनमिक अफेयर्स अफिसर डा.सुदिप रञ्जन बसुले यससम्बन्धी विस्तृत कार्यपत्र प्रस्तुत गर्दै भूकम्प, नाकाबन्दीलगायत समस्याले नेपालको २०१६ मा आर्थिकबृद्धि २ दशमलव २ प्रतिशतमा खुम्चिने उल्लेख गरे ।२०१७ मा चाँही यस्तो बृद्धिदर साढे ४ प्रतिशत पुग्ने पनि इस्क्यापको प्रक्षेपण छ ।नेपालको पूँजीगत खर्च गर्ने क्षमतामा सुधार गर्नैपर्नेमा पनि प्रतिवेदनमा जोड दिइएको छ ।आयोजनामा कमजोर व्यवस्थापन र प्रशासनिक झमेला नै खर्च गर्न नसक्नुका मुख्य कारण रहेको पनि प्रतिवेदनमा जनाइएको छ । कर प्रणाली व्यवस्थापनमा सुधार गर्न पनि सुझाव दिइएको छ ।साउथ एसिया वाच अन ट्रेड इकनमिक्स एन्ड इन्भायरमेन्ट (सावती)का कार्यकारी अध्यक्ष डा. पोषराज पाण्डेले प्रतिवेदनबारे टिप्पणी गर्दै आर्थिक विकासका चुनौती र समाधानका लागि सुझाव प्रस्तुत गरेका थिए ।२०१६ मा भूकम्पका कारण कम्तिमा ७ लाख थप नेपाली गरिबीको रेखामुनि धकेलिएको इस्क्यापको औपचारिक तथ्यांक छ ।
