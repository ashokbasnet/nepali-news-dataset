युएईमा नेपाली उत्पादन प्रवर्द्धनको सम्भावनाबारे दूतावासको अन्तरक्रिया

उमाकान्त पाण्डे/उज्यालो ।
युएई , फागुन ७ – आफ्नो देशमा उत्पादित सामानहरुको ब्राण्ड बनाउनु भनेको देशकै नामको ब्रान्ड बनाउनु रहेको युएईमा आयोजित एक कार्यक्रममा बोल्ने विभिन्न देशका प्रतिनिधिले बताएका छन् । नेपाली सामानको प्रवर्द्धन तथा सम्भावना बारे नेपाली दूतावास आबुधाबीले आयोजना गरेको कार्यक्रममा विभिन्न देशका व्यवसायी प्रतिनिधिहरुले नेपाल र नेपाली आफैमा ब्रान्ड भइसकेकोले नेपालमा उत्पादित सामानहरुलाई पनि ब्राण्डेड बनाउन लागि पर्नुपर्ने बताउनु भएको हो । 
नेपालमा उत्पादित सामानहरुको बजार विस्तार तथा थप प्रवर्द्धनका लागि युएईको सारजाहमा शुक्रबार भएको कार्यक्रममा दूतावासका कार्यबाहक राजदूत नेत्रबहादुर टण्डनले प्राकृतिक रुपमा धनि देश नेपाल र नेपालीहरु इमान्दार र अनुशासित भनेर चिनिएको भन्दै प्राकृतिक सौन्दर्यताको प्रवर्द्धन गरी पर्यटन व्यवसायलाई विकास गर्नुपर्ने बताउनुभयो ।  राजदूत टन्डनले नेपाली उत्पादनको बजार विस्तारका लागि दूतावासले सम्भावनाहरुको खोजी गर्न पहिलो पटक कार्यक्रम गरेको र नेपाली तथा अन्य व्यवसायीहरुले पनि नेपाली सामानहरुको प्रबर्धनमा सहयोग गर्न अनुरोध गर्नुभयो ।
कार्यक्रमका संयोजक तथा दूतावासका द्वितिय सचिव कृष्ण अर्यालले विश्व बजारमा नेपाली उत्पादनको निर्यात र ती बजार बाट नेपाल आयात गरिने सामानहरु, बजारको अवस्था र संभावना पिषयमा कार्यपत्र प्रस्तुत गर्नुभएको थियो । नेपालका लागि भारत र चीनपछि युएई तेस्रो ठूलो व्यावसायिक साझेदार भएको भन्दै युएईबाट वार्षिक ५ दशमलव १ प्रतिशत सामान नेपालमा आयात हुने र नेपालबाट युएईमा जम्मा सुन्य दशमल ४ प्रतिशत मात्रै सामान निर्यात गर्न सकिएको उहाँले बताउनुभयो । खास गरी युएईबाट नेपालमा लगिने बस्तु र युएईमा आउने नेपाली बस्तुको सख्यातमक हिसाबको अन्तर र व्यापार घाटाबारे उहाँले तथ्यांक पनि उहाँले प्रस्तुत गर्नुभएको थियो ।
कार्यक्रममा नेपाल एयरलाइन्सका युएई प्रमुख रमेश पौडेलले नेपाल एयरलाइन्सले कार्गो सेवा सुरु गरेर सहयोगी काम सुरु गरेको बताउनुभयो । नेपाली बिजनेस काउन्सील युएईका अध्यक्ष आसिफ अली सिद्दिकीले आफूहरुले नेपाली सामानहरुलाई युएई ल्याउन सक्दो प्रयास गरिरहेको बताउनुभयो ।
चिया प्रवर्द्धन बोर्ड श्रीलंकाका निर्देशक समेत रहेका युएईका लागि श्रीलंकाली बाणिज्य दूत तथा मन्त्री हसिथा डे अलविसले श्रीलंका र नेपालबिच भावनात्मक सम्बन्ध प्रगाढ भएको भन्दै श्रीलंकाले चियाको क्षेत्रमा छुट्टै पहिचान बनाएको र नेपालले पनि त्यसो गर्न सक्ने बताउनुभयो । 
कार्यक्रममा आर्मस्टङ मोटरका जनरल म्यानेजर शनिल सेहगल, उच्च प्राविधिक शिक्षालय अलऐनका सहायक प्रोफेसर उत्सव केसी, टाइवर फेसन युएईका सञ्चालक टीका दत्त शिवा , अलशाया ग्रुपका लक्ष्मीप्रसाद ढकाल, विजय कुमार यादव, रिपोर्टर्स क्लबका अध्यक्ष ऋषी धमला, लगायतले नेपाली उत्पादनको बजारमा आउने चुनौती र सम्भावनाहरुबारे आफ्नो धारणा राख्नु भएको थियो । नेपाली उत्पादनको बजार प्रवद्र्धन गर्न सरकारले त्यही अनुसारको पद्धति तथा नीति नियमहरुमा सहजिकरण गरिदिन जोड दिएका थिए  ।
कार्यक्रममा युएईका विभिन्न क्षेत्रमा व्यापार व्यवसाय गरिरहेका, नेपाली उत्पादन सामानहरु युएईमा निर्यात गर्ने तथा सोही सम्बन्धी व्यवसायमा संलग्नहरुको कार्यक्रममा उपस्थिति थियो । नेपाली उत्पादनहरुको सम्भावित बजार तथा सामानहरुको प्रवद्र्धनका लागि पहिलो पटक गरिएको कार्यक्रममा अन्तर्राष्ट्रिय व्यापारमा संलग्न विभिन्न देशका व्यवसायीहरु पनि सहभागी थिए ।
कार्यक्रममा दक्षिण एसियाका कुटनीतिक निकाय, विश्व बजारमा संलग्न अन्य देशका नियोग प्रतिनिधि, स्थानीय सञ्चारमाध्यमका प्रतिनिधिको समेत सहभागिता रहेको कार्यक्रमको सञ्चालन दूतावासकी सहचारी संगीता न्यौपानेले गर्नुभएको थियो भने द्वितिय सचिव बिष्णु अधिकारीले धन्यवाद ज्ञापन गर्नुभएको थियो ।
