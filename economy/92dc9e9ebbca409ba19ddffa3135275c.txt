युएईले खोल्यो नेपालमा दूतावास

काठमाडौं, वैशाख २८ । संयुक्त अरब इमाइरेट्स (युएई)ले नेपालमा राजदूतावास स्थापना गरेको छ ।राजधानीको लाजिम्पाट, पानीपोखरीमा कार्यालय रहेको दूतावासको परराष्ट्रमन्त्री कमल थापा र युएईका परराष्ट्र मामिला तथा अन्तर्राष्ट्रिय सहयोगमन्त्री शेख अब्दुल्लाह बिन जायद अल न्याहेनले मंगलबार संयुक्तरुपमा उद्घाटन गरे ।यसअघि, भारतको दिल्लीमा रहेको युएईको गैरआवासासीय दूतावासले नेपाललाईसमेत हेर्दै आएको थियो ।नेपालमा युएईको दूतावास स्थापना भएपछि दुई देशबीचको सम्बन्ध थप प्रगाढ बन्ने विश्वास परराष्ट्रमन्त्री थापाले व्यक्त गरे ।मन्त्री थापाले सन् २०१० मा नेपाल र युएईको परराष्ट्र मन्त्रालयस्तरीय संयुक्त कमिटी निर्माण भएको स्मरण गर्दै नेपालमा दूतावास स्थापना भएपछि अब सो कमिटीमार्फत् दुई देशका साझा चासोका विषयहरु सम्बोधन गरिने बताए ।यस्तै, युएईका परराष्ट्रमन्त्री शेख अब्दुल्लाहले नेपालमा दूतावास स्थापना हुँदा यसले दुई देशबीचको पारस्परिक सम्बन्धलाई थप उचाइमा पुर्‍याउन महत्वपूर्ण भूमिका निर्वाह गर्ने विश्वास व्यक्त गरे ।यसअघि, मंगलबारै युएईका परराष्ट्रमन्त्री शेख अब्दुल्लाह र परराष्ट्रमन्त्री थापासहित दुई देशको परराष्ट्र मन्त्रालयस्तरीय छलफल भएको थियो ।नेपालमा युएईले दूतावास स्थापना गर्दा विशेष गरी युएई जाने नेपाली कामदारका समस्या समाधानमा मद्दत पुग्ने विश्वास लिइएको छ ।
