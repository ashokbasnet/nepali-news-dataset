शिवम् सिमेन्टमा श्रमिकद्वारा काम बन्द

हरि हुमागाईँ/उज्यालो

हेटौडा, कात्तिक २ – मकवानपुरको हटियामा रहेको शिवम सिमेण्ट उद्योगमा श्रमिकले काम रोकेपछि उत्पादन बन्द भएको छ ।

उद्योग व्यवस्थापनले अतिरिक्त समयको पैसा नदिएको, दशैँ तलबपनि ढिला दिएको र भत्ता नदिएको भन्दै मजदुरले काम बन्द गरेका हुन् ।

 

पुरा तलबको आधारमा दशैं भत्ता दिने सहमती भएपनि व्यवस्थानले नदिएपछि आन्दोलन गर्नुपरेको श्रमिक संघ उद्योग इकाई समितिका अध्यक्ष कमल देबकोटाले बताउनुभयो । ४२ दिनको बिदाको रकम दिईरहेको उद्योगले अहिले साढे २५ दिनको मात्र दिन थालेको भन्दै मजदुरहरुले आपत्ति जनाएका छन् ।

एक बर्ष भन्दा बढीको सञ्चय कोषको रकमबारे जानकारी दिनुपर्ने, पेश्की पाउनुपर्ने लगायतका मागपनि मजदुरले राखेका छन् । उद्योगमा स्थायी दुई सय ६० र करारमा करिब साढे दुई सय कामदार छन् ।

उद्योगका नायव महाप्रबन्धक बिजय बैद्यले भने स्थायी गरिएपछि दशैं खर्च केही कम बितरण गरिएको बताउनुभयो । एक दर्जन ठेकेदारहरुले पनि उद्योगबाट पाउनुपर्ने रकम नदिएको भन्दै गेटमा धर्ना दिइरहेका छन् ।
