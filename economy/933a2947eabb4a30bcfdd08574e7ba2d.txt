समयमा पुरा हुँदैनन् भारतीय सहयोगका भवन

विद्रोही गिरी/उज्यालो

नवलपरासी, चैत १० – नवलपरासीमा भारतीय दुताबासको सहयोगमा सञ्चालित योजना समयमा पुरा नहुने समस्या बढेको छ ।

योजनाहरु इष्टिमेट गरेको धेरै पछि मात्र दुतावासबाट स्वीकृत हुँदा समयमा पुरा हुन नसकेको जिल्ला विकास समितिले जनाएको छ ।

दुतावासको सहयोगमा बन्दै गरेका विद्यालय र स्वास्थ्य कार्यालयका भवनमा यस्तो समस्या देखिएको छ । योजना पेश भएको चार/पाँच बर्षपछिमात्र दुतावासले स्वीकृत गर्दा लागत बढिसक्ने भएकाले योजना समयमा पुरा नभएका स्थानीय विकास अधिकारी रामुराज कडरियाले बताउनुभयो ।

योजना सम्झौता गर्दा जिल्ला विकास समिति मार्फत गरिने भएकाले स्थानीय वासिन्दा जिविससंग रिसाएका उहाँको भनाई छ । इष्टिमेट भन्दा बढी लागत परेको भन्दै गुठीप्रसौनीको जनजागृति मावि, परासीको पृथ्वीचन्द्र जिल्ला अस्पताल, अरुणखोलाको जनता माविको भवन ठेकेदारले समयमा निर्माण गर्न सकेनन् ।

दुईवटा बिद्यालय भवन निर्माण गर्न दुतावाससंग सम्झौता गरेको निर्माण कम्पनीले रकम थोरै भएको भन्दै काम गर्न नसक्ने जनाएपछि आठ महिनासम्म भवन निर्माण शुरु हुन सकेको छैन । १५ महिनामा काम सक्ने गरी टेण्डर भएको बुलिङटारको त्रिभुवन उच्च माविको भवनको झन् निर्माण नै शुरु नभएको स्थानीय विकास अधिकारी कडरियाले बताउनुभयो ।

‘दुई पटक टेण्डर गर्दा पनि निर्माण ब्यबसायी तयार भएनन्’ उहाँले भन्नुभयो ‘लागत इष्टिमेट बढ्ने भन्दै निर्माण कम्पनीले परियोजनाको रकम भन्दा १० प्रतिशत बढी माग्छन् ।’ दुताबासबाट रकम आयो भनेर मक्ख बनेका गाउँलेहरु काम नहुँदा निराश हुने गरेका छन् ।
