लिङ्गामा रमाउनेको भीड

कमल साउद/उज्यालो । 
काठमाडौं,, मंसिर ५ – कञ्चनपुरको बेतकोट नगरपालिकामा रहेको लिङ्गा अवलोकन गर्न आउने पर्यटक दिनप्रतिदिन बढ्न थालेका छन् । पूर्व बगुन गाउँको पहाडफेदीमा झण्डै ५ सय मिटरमा फैलिएको शिवलिङ्गको आकारमा रहेको पहाडको अवलोकन गर्न आउने पर्यटकको संख्या बढ्दै गएको हो । 

लिङ्गा सयौँ वर्षदेखि चुरेक्षेत्र अवस्थित माटो र ढुङ्गाको मिश्रणबाट बनेको छ । हेर्दा कृत्रिम जस्तो देखिने भए पनि यो प्राकृतिक नै हो । लिङ्गाक्षेत्रमा दैवीशक्ति भएको विश्वास गरिन्छ । पहाडको फेदमा रहेको लिङ्गा नजिकै रहेको शिव मन्दिरले यस क्षेत्रको सौन्दर्य झन बढाएको छ । प्राकृतिक तथा धार्मिक आस्था बोकेको यो क्षेत्र कञ्चनपुरको उत्तरतर्फ झण्डै ७ किलोमिटर पूर्वमा पर्छ । देख्दा माटोले बनेको जस्तो देखिने लिङ्गालाई पानी पर्दा पनि कुनै असर नपर्ने स्थानीय बताउँछन् । यस क्षेत्रमा पहिरोले पनि कुनै असर गरेको छैन । 


प्राकृतिक रूपमा आश्चर्य लाग्ने ठाउँ र धार्मिक आस्थाका कारण यस क्षेत्रको अवलोकन गर्ने मानिसको भीड बढ्दै गएको हो । यस क्षेत्रमा लिङ्गाक्षेत्रको अवलकन गर्नुको साथै लिङ्गाको पुजाअर्चनासमेत गर्ने भएकाले धार्मिक पर्यटकहरु पनि बढ्दै गइरहेका छन् । शुद्धमनले लिङ्गाको पूजा गरे मनोकांक्षा पूरा हुने विश्वास छ ।

पछिल्लो समय यहाँ लिङ्गा अवलोकन गर्न आउनेहरुको सङ्ख्या दैनिक झण्डै ३ सय पुगेको स्थानीय उमेश साहुले जानकारी दिनुभयो । उहाँका अनुसार झण्डै ४७ वर्ष पहिले स्थानीय बासिन्दाले त्यस क्षेत्रको बाटो हँुदै पानी ल्याई खेती गर्ने गरेका थिए । तर अचानक पानी सुकेको र अन्य उपाय नभेटेपछि लिङगाको पूजा गरिएको थियो । पूजा गरेपछि त्यस क्षेत्रमा पानी परेको थियो । यही विश्वासका कारण अहिले पनि लामो समय खडेरी पर्दा लिङ्गाको पूजा गर्ने प्रचलन रहेको छ । 


केही वर्ष अगाडिसम्म सुनसान यो क्षेत्रमा पछिल्लो समय दैनिकजसो आन्तरिक पर्यटकहरु आउने गरेका छन् । विभिन्न विद्यालय, संघसंस्थाबाट पिकनिक आउनेहरुकोसमेत भीड लाग्ने गरेको छ । यस क्षेत्रमा विभिन्न चलचित्र सुटिङ हुनुका साथै विभिन्न म्युजिक भिडियो सुटका लागि आकर्षक रोजाइको स्थानसमेत हुने गरेको छ । पर्यटनको ठूलो सम्भावना बोकेको यस क्षेत्रको विकासका लागि अहिलेसम्म कुनै पहल नभएको स्थानीय केशव बोहोराले जानकारी दिनुभयो । उहाँले भन्नुभयो ‘यस क्षेत्रको विकासका लागि सरोकारवालाले ध्यान दिए पश्चिमकै नमुनाको रूपमा पर्यटकीय विकास हुनसक्छ ।’
