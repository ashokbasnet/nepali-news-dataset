स्वदेशी लगानीलाई प्रोत्साहन नगरे वैदेशिक लगानीको अर्थ छैनः प्रचण्ड

कैलाली, कात्तिक १२ — एकीकृत नेकपा माओवादीका अध्यक्ष पुष्पकमल दाहाल ‘प्रचण्ड’ले स्वदेशी लगानीलाई बढवा नदिएसम्म वैदेशिक लगानीले कुनै अर्थ नराख्ने बताउनु भएको छ । शनिबार बिहान कैलालीको धनगढीमा भएको एक कार्यक्रमलाई सम्बोधन गर्दै प्रचण्डले लगानी भित्राउनु भन्दा त्यसलाई व्यवस्थापन गर्नु जटिल रहेको बताउनु भयो । 

 

‘लगानी भित्र्याउनु भन्दा पनि त्यसलाई व्यवस्गापन गर्नु जटिल कुरा हो’, अध्यक्ष प्रचण्डले भन्नुभयो, ‘स्वदेशी लगानीलाई प्रोत्साहन नगरेसम्म वैदेशिक लगानीको कुनै अर्थ छैन ।’ प्रचण्डले देशको आर्थिक विकासका लागि वैदेशिक लगानी भन्दा स्वदेशी लगानीलाई प्रोत्साहन गर्नुपर्ने बताउनु भयो । 

प्रधानमन्त्री डा. बाबुराम भट्टराईले भारतमा गरेको बिपा सम्झौता सकारात्मक भएको बताउँदै प्रचण्डले बिपा सम्झौतालाई पनि व्यवस्थापन गर्नु मुख्य चुनौती भएको बताउनु भयो । 

 

त्यस्तै धनगढी विमानस्थलमा पत्रकारसँग कुराकानी गर्दै प्रचण्डले शान्ति र संविधानको वातावरण बन्दै गएको बताउनुभएको छ । दलहरुबीच सहमति बन्दै गएकाले निकट भविष्यमै शान्ति र संविधान निर्माणको काम टुङ्गिने प्रचण्डको भनाई छ । उहाँले आफूले सिलीगुढीमा भारतीय गुप्तचर संस्था ‘रअ’का प्रमुखसँग  भेटेको भन्ने कुरा कुतर्क मात्रै भएको टिप्पणी गर्नुभयो । 

वाणिज्य तथा आपूर्ति मन्त्री लेखराज भट्टकी आमाको श्रद्धाञ्जली सभालाई सम्बोधन गर्न धनगढी पुगेका प्रचण्ड आजै काठमाडौं फर्किदै हुनुहुन्छ ।
