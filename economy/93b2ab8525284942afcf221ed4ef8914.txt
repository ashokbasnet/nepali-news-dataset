सुन तोलामा १२ सय रुपैयाँ घट्यो

काठमाडौ, जेठ २ – सुनको भाउ बिहीबार एकैदिन तोलामा १२ सय रुपैयाँ घटेको छ । दुई दिन लगातार ओरालो लाग्ने क्रममा बिहीबार सुनको भाउ तोलाको ५० हजार रुपैयाँमा कायम छ ।
बुधबार सुन तोलाको ५१ हजार २ सय रुपैयाँमा कारोबार भएको थियो । अन्तर्राष्ट्रिय बजारमा भाउ घटेकाले स्थानीय बजारमा पनि प्रभाव परेको हो ।
अन्तर्राष्ट्रिय बजारमा बुधबार सुन प्रतिऔंस ३३ डलरले घटेर १३ सय ९२ डलर कायम भएको छ । बिहीबार चाँदी पनि तोलामा २५ रुपैयाँले घटेर ८ सय ५५ रुपैयाँ कायम भएको छ ।  
कोटा बढेपछि कारोवार सुधार
सुनको कोटा बढेपछि कारोबार केही सुधार हुने व्यवसायीहरुले बताएका छन् । विवाहको बेला भएकाले माग उच्च हुँदा थप पाँच किलो सुनले माग पुरै नधान्ने भएपनि यसअघिको भन्दा सामान्य सुधार हुन सक्ने उनीहरुको भनाई छ ।
यसअघि बाणिज्य बैङ्क मार्फत दैनिक १५ किलो सुन मात्र बिक्री हुने गरेकोमा बुधबारदेखि लागू हुने गरी पाँच किलो थप गरिएको छ ।
