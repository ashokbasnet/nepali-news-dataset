१९औं पुष्पमेला राजधानीमा सुरु

काठमाडौं, चैत १८ । पुष्प व्यवसायको प्रचार–प्रसार एवं प्रवद्र्धन गर्ने उद्देश्यले हरेक वर्ष गरिँदै आएको पुष्प प्रदर्शनी को १९औं संस्करण विहीबारदेखि राजधानीको भृकुटीमन्डपस्थित प्रदर्शनी हलमा सुरु भएको छ ।फ्लोरिकल्चर एसोसिएसन नेपालको आयोजनामा हरेक वर्ष फ्लोरा एक्सपो हुँदै आएको छ ।मेलाको कृषि विकासमन्त्री हरिबोल गजुरेलले उद्घाटन गरे । चैत १८ देखि २१ गतेसम्म चल्ने मेलामा ६४ ओटा स्टल रहेका छन् ।मेलामा ४५० भन्दा बढी प्रजातिका फूल तथा बोट–बिरुवाहरुको प्रदर्शनी तथा बिक्री कक्ष राखिएका छन् ।एसोसिएसनका महासचिव मीनबहादुर तामाङले फूल तथा फूलजन्य उत्पादनको आन्तरिक र बाह्य माग वर्षेनि बढ्दै गएको बताए ।गत वर्ष १ अर्ब ३४ करोडभन्दा बढीको पुष्पजन्य उत्पादनको कारोबार भएको उनले उल्लेख गरे ।वार्षिक १० देखि १५ प्रतिशतकादरले आन्तरिक माग बढ्दै गएको जनाइएको छ । आयात प्रतिस्थापनमा महत्वपूर्ण उपलब्धि हासिल हुँदै आएपनि बाह्य मागलाई भने हाम्रा उत्पादनको परिणाम एवं गुणस्तरका कारणले सम्बोधन नै गर्न नसकिएको उनले बताए ।निर्यात् बढाउन उत्पादनको क्षेत्रमा लगानी बृद्धि गर्न र गुणस्तर विकास गर्न पनि अत्यावश्यक भएको महासचिव तामाङले उल्लेख गरे । यसका लागि सरकारको साथ र सहयोगका लागि व्यवसायीहरुले जोड दिए ।कृषिमन्त्री गजुरेलले कृषिबाटै राष्ट्रिय अर्थतन्त्रको निर्माण सम्भव हुने भन्दै सरकार यस क्षेत्रको विकासका लागि प्रतिबद्ध रहेको उल्लेख गरे ।४ दिनसम्म चल्ने मेला ५५ हजार बराबरले अवलोकन गर्ने र ६५ लाखभन्दा बढीको कारोबार हुने आयोजकको अपेक्षा छ ।
