अर्थतन्त्रमा योगदान गर्ने व्यवसायीलाई सिआइपी सम्मान

काठमाडौं, माघ १३ - सरकारले मुलुकको अर्थतन्त्रको विकासमा योगदान पुर्‍याउने व्यवसायीहरुलाई महत्वपूर्ण व्यावसायिक व्यक्ति सिआइपी सम्मान गरेको छ ।
राष्ट्रपति निवास शितल निवासमा भएको कार्यक्रममा राष्ट्रपति डा. रामवरण यादवले १५ वटा शीर्षक अन्तर्गत ३५ जना स्वदेशी तथा विदेशी उद्यमी, व्यवसायीलाई लोगो तथा प्रमाणपत्र प्रदान गर्नुभयो ।
व्यवसायी सम्मान समारोहलाई सम्बोधन गर्दै राष्ट्रपति डा. रामवरण यादवले सरकारले लागू  गरेका वस्तुहरुको उत्पादन, विकासका साथै निर्यात प्रवद्र्धनका कामलाई अझ सशक्त ढंगले सञ्चालन गर्नुपर्ने बताउनुभयो ।
उहाँले व्यापारका सम्भावनाको प्रतिफल सरकार वा निजीक्षेत्र एक्लैले मात्र प्राप्त गर्न सम्भव नभएको उल्लेख गर्दै सरकारले लागू गरेका नीति या रणनीतिले पहिचान गरेका वस्तुको निर्यातमा समन्वय आवश्यक भएको बताउनुभयो ।
कार्यक्रममा अर्थ, उद्योग, वाणिज्य तथा आपूर्ति मन्त्री शंकरप्रसाद कोइरालाले उद्यमीहरुको सम्मान सरकार र निजीक्षेत्र बीचको सम्बन्ध सेतूको एक अंश भएको बताउनुभयो । यसबाट मुलुकको उद्योग व्यवसाय रोजगारी र यस क्षेत्रमा सम्बद्ध व्यवसायीहरुलाई थप उत्साह र हौसला प्रदान गर्ने उहाँको विश्वास थियो ।
आर्थिक क्षेत्रको उन्नयनका लागि सरकारले गरेको यो प्रयास कोसेढुंगा सावित हुने बताउँदै मन्त्री कोइरालाले शान्तिपूर्ण चुनाव भएर सरकार बन्ने प्रक्रियामा रहेको अवस्थामा आर्थिक विकास मुलुकको पहिलो एजेण्डा हुने बताउनुभयो । वाणिज्य तथा आपूर्ति सचिव माधवप्रसाद रेग्मीले नीतिगत व्यवस्था गरेर नै सरकारले यसप्रकारको सम्मान थालेको जानकारी दिनुभयो ।
नेपाल उद्योग वाणिज्य महासंघका कार्यवाहक अध्यक्ष भाष्करराज राजकर्णिकारले राज्यबाट उचित सम्मान भएमा मनबोल उच्च हुने र उच्च मनोबल भएमा व्यापार फस्टाउने विश्वास व्यक्त गर्नुभयो ।
त्यस अवसरमा सवैभन्दा बढी कर दाखिला गर्ने नेपाल दूर सञ्चार कम्पनी, सवैभन्दा बढी विदेशी मुद्रा भित्र्याउने आईएमई, पर्यटक भित्र्याउने यति ट्राभल्स एजेन्सी, पर्यटन क्षेत्रमा सवैभन्दा बढी विदेशी मुद्रा आर्जन गर्ने होटल व्यवसायी हायात रिजेन्सीलगायत लाई सम्मान गरिएको थियो ।
