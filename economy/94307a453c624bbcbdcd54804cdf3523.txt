साझा प्रकाशन सहकारी संस्थामा अनियमितता

काठमाण्डौं, मंसिर १ - साझा प्रकाशन सहकारी संस्थामा अनियमितता भएको खुलासा भएको छ । साझा प्रकाशनमा भ्रष्टाचार भएको भन्दै अख्तियार र कृषि तथा सहकारी मन्त्रालयले अनुसन्धान शुरु गरेको छ । साझामा गाडी, कागज खरिद र भवन निर्माणमा अनियमितता भएको स्रोतले जनाएको छ ।

 

टेन्डर नै नगरी साझाले गाडी, कागज खरिद, छपाई मेशिन र भवन निर्माणका सामाग्री खरिद गरेपछि अख्तियारले अनुसन्धान थालेको हो । अनियमितताको छानवीन नहुँदासम्म अख्तियार दुरुपयोग अनुसन्धान आयोगले ममता झालाई महाप्रवन्धकको हैसियतमा काम गर्न रोक लगाएपनि साझामा ममता झाले महाप्रबन्धकको हैसियतमै काम गर्दै आउनुभएको छ । अख्तियार र मन्त्रालय कतैबाट पनि आफूलाई निर्देशन नआएकाले काम गरेको ममता झाले बताउनुभयो । टेण्डर खोलेर सामाग्री खरिद गरेको उहाँले दावी गरेपनि कुन संस्था र व्यक्तिले टेण्डर मार्फत काम गरेको भन्नेबारे बोल्न चाहनु भएन् । 

अख्तियार र मन्त्रालयले पठाएका पत्र समेत अध्यक्ष झाले बुझ्न नमानेको स्रोतको भनाई छ । कात्तिक २७ गते साझा प्रकाशन संचालक समितिको बैठकले अध्यक्ष झालाई महाप्रबन्धकका हैसियतमा काम गर्न भनेपछि कृषि तथा सहकारी मन्त्रालयले झालाई त्यसो नगर्न पत्राचार गरेको छ । कात्तिक २७ गते नै सहकारी मन्त्रालयका शाखा अधिकृत अशोक काफ्लेले पठाएको पत्रमा साझा प्रकाशन पारदर्शी नभएको गुनासो आएकाले महाप्रन्धकको हैसियतमा झालाई कुनै पनि काम नगर्न र नगराउन भनिएको छ ।

अख्तियार दुरुपयोग अनुसन्धान आयोग र राष्ट्रिय सहकारी बिकास बोर्डलाई समेत जानकारी दिइएको पत्रमा अनियमितताबारे छानविन गरी एक महिनाभित्र प्रतिवेदन नपठाउन्जेलसम्म तलव भत्ता र दैनिक प्रशासन संचालन गर्न चाहिने अत्यावश्यक खर्च नदिन भनिएको छ । संचालक समितिको बैठक समेत राति बस्ने र बिहान निर्णयका माइन्यूट तयार पार्ने गरिएको साझा प्रकाशन स्रोतले जनाएको छ । अध्यक्ष झाले आफू निकटका कर्मचारीलाई प्रक्रिया नै नपुर्‍याई पदोन्नति गरेको र आफ्नो समर्थनमा नबोल्नेलाई सरुवा गर्ने गरेको स्रोतको दावी छ ।
