नेपाल–भारत संयुक्त बैठकः थप विद्युत् आयातको बाटो खुल्यो

मंगलबार राजधानीमा सम्पन्न नेपाल र भारतका ऊर्जासचिवहरुको संयुक्त बैठकले ढल्केबर–मुजफ्फरपुर अन्तरदेशीय प्रसारणलाइनबाट हाल आयात भइरहेको १४५ मेगावाटलाई निरन्तर आयात गर्ने र क्षमता वृद्धि भएपछि थप विद्युत् आयात गर्ने विषयमा सहमति जनाएको ऊर्जा मन्त्रालयका सहसचिव एवं प्रवक्ता दिनेशकुमार घिमिरेले जानकारी दिए ।

प्रवक्ता घिमिरेकाअनुसार आगामी मेसम्म उक्त अन्तरदेशीय प्रसारणलाइनको क्षमता वृद्धि गर्ने लक्ष्य राखिएको छ । हाल सो प्रसारणलाइन १३२ केभी क्षमतामा सन्चालन भइरहेको छ ।

सहमतिअनुसार क्षमता वृद्धि भएपछि थप विद्युत् आयातका लागि मार्गप्रशस्त हुनेछ । सो प्रसारणलाइनबाट विद्युत् आयात तथा निर्यात दुबै गर्न सकिन्छ । क्षमता वृद्धि गरेर ४०० केभीमासमेत लैजान सकिनेछ ।

कुशाहा–कटैया र रक्सौल परवानीपुरबाट थप विद्युत् दुई देशका ऊर्जासचिवको संयुक्त बैठकले हालै निर्माण सम्पन्न भएको रक्सौल– परवानीपुर र कुशाहा–कटैया अन्तरदेशीय प्रसारणलाइनबाट थप विद्युत् ल्याउने सहमति जनाएको छ ।

भारतीय सरकारको अनुदान सहयोगमा निर्माण सम्पन्न भएको ती दुई प्रसारणलाइनबाट थप ५०/५० मेगावाट विद्युत् आयात गर्ने सहमति भएको छ ।

रक्सौल–परवानीपुर प्रसारणलाइन १३२ केभी क्षमतामा चार्ज हुनेछ भने कुशाहा–कटैया प्रसारणलाइनको क्षमता पनि समान रहेको छ ।

रक्सौलबाट आयात हुने विद्युत्ले वीरगन्ज आसपासका क्षेत्र तथा वीरगन्ज औद्योगिक कोरिडोरमा विद्युत्भार कटौती अन्त्य गर्न सहयोग पुग्नेछ ।

थप विद्युत् आयात भएलगत्तै ती क्षेत्रमा विद्युत्भार कटौती अन्त्य गर्ने तयारी प्राधिकरणले गरेको छ । औद्योगिक क्षेत्रमा थप विद्युत् उपलब्ध गराउन वीरगन्जका उद्योगी तथा व्यवसायीले यसअघि नै सरकारको ध्यानकर्षण गराइसकेका छन् ।

यस्तै, कुशाहा–कटैया प्रसारणलाइनबाट आयात हुने विद्युत्बाट पूर्वाञ्चल क्षेत्रमा पूर्णरुपमा विद्युत्भार कटौती अन्त्य गर्ने तयारी गरिएको छ ।

न्यू बुटवल–गोरखपुर प्रसारणलाइन अगाडि बढाइने संयुक्त बैठकले प्राविधिक समितिबाट तयार भएको अन्तरदेशीय प्रसारणलाइन योजनाको अध्ययन प्रतिवेदनका निष्कर्षअनुसार दोस्रो अन्तरदेशीय प्रसारणलाइनकोरुपमा न्यू बुटवल–गोरखपुर अन्तरदेशीय प्रसारणलाइनलाई थप अध्ययन गरी अन्तिमरुप दिने सहमति जनाएको छ । सो प्रसारणलाइनको क्षमता ४०० केभी रहनेछ ।

संयुक्त विस्तृत् आयोजनाको प्रतिवेदन प्राविधिक समितिले तयार पारेकामा बैठकले धन्यवादसमेत दिएको र दुबै देशका अधिकारी र सरोकार भएका निकायसँगको छलफलका आधारमा अन्तिमरुप दिने सहमति भएको सहसचिव घिमिरेले जानकारी दिए ।

सो प्रसारणलाइन निर्माणका लागि नेपालतर्फ नेपाल आफैंले र भारततर्फ भारत सरकारले नै निर्माण गर्ने प्रस्ताव गरिएको छ । लागत ढाँचाकाबारेमा प्राविधिक समितिलाई थप छलफल गरी सिफारिस गर्न बैठकले निर्देशनसमेत दिएको छ ।

पञ्चेश्वरको प्रसारण प्रणालीकाबारेमा सहमति बैठकले लामो समयदेखि छलफलकैक्रममा रहेको पञ्चेश्वर बहुउद्देश्यीय जलविद्युत् आयोजनाबाट उत्पादन हुने विद्युत् प्रसारण गर्ने प्रसारण प्रणालीमासमेत सहमति जनाएको छ ।

सो आयोजना अगाडि बढाउन दुबै मुलुक सहमत भएको निष्कर्ष निकाल्दै बैठकले विस्तृत् आयोजना प्रतिवेदन (डीपीआर)लाई तत्काल अन्तिमरुप दिइ निर्माण प्रक्रियामा प्रवेश गर्ने सम्बन्धमासमेत आवश्यक निर्णय लिइएको बताइएको छ । तर, कस्तो निर्णय लिइएको भन्नेबारेमा भने ऊर्जा मन्त्रालयले थप जानकारी दिएको छैन ।

यस्तै, बैठकले आयोजना विकास सम्झौतामार्फत् विकास भइरहेको अरुण तेस्रो र माथिल्लो कर्णाली जलविद्युत् आयोजनाको प्रगतिकाबारेमासमेत जानकारी लिएको छ ।

खुला बजारको अवधारणामा छिमेकी मुलुकसँग विद्युत् व्यापार गर्ने प्रयोजनका लागि भारत सरकारबाट जारी भएको निर्देशिकामा नेपालले सन् २०१४ मा दुई देशबीचको विद्युत् व्यापार सम्झौताअनुरुप भए/नभएको विषयमा सूक्ष्म अध्ययन गरिरहेको र छिट्टै आफ्ना धारणा औपचारिकरुपमा पठाउने सहमतिसमेत भएको सहसचिव घिमिरेले जानकारी दिए ।

नेपाल र भारतबीच भएको विद्युत् व्यापार सम्झौताको प्रावधानअनुसार ऊर्जा सचिव एवं सहसचिव तहको चौथो बैठक सम्पन्न भएको हो ।

बैठकमा नेपालका तर्फबाट ऊर्जासचिव अनुपकुमार उपाध्याय र भारतका तर्फबाट विद्युत् मन्त्रालयका सचिव प्रदीपकुमार पुजारीको सहभागिता रहेको थियो ।

बैठकले संयुक्त संयन्त्र तथाअन्तर्गतका अन्य प्राविधिक समितिलाई थप क्रियाशील बनाइ यस क्षेत्रमा भएको द्विपक्षीय सहयोगलाई गति दिने आवश्यकतामा जोड दिएको छ ।
