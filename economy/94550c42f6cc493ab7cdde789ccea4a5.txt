चाडपर्वका बेला यसपटक पनि उपभोक्ता ठगिए

काठमाडौं, मंसिर १ – चाडपर्वका बेला विभिन्न क्षेत्रमा उपभोक्ता ठगिने क्रम रोकिएको छैन । निरन्तर अनुगमन भैरहेपनि यो वर्षपनि उपभोक्ता दशैं र तिहारमा ठगिएका छन् । गाडी भाडा, दैनिक उपभोग्य वस्तु र मिठाईजन्य पदार्थमा उपभोक्ता ठगिमा परेको वाणिज्य तथा आपूर्ति व्यवास्थापन विभागले जनाएको छ ।

 

सरकारले उपभोक्ता नठगिउन भनेर अत्यावश्यक वस्तुको मूल्य तोकेपनि मापदण्ड अनुसार खाद्य वस्तुको बिक्रि वितरण हुन सकेको छैन । सरकारले अखाद्य वस्तु नबेच्न, पसलमा मूल्य सुचि र बोर्ड अनिवार्य राख्न भनेपनि बजारमा धेरैले त्यसको कार्यान्वयन नगरेको अनुगमनले देखाएको छ ।

यसपाली पनि व्यापारीले तिहारका बेलामा मिठाई र मिठाईजन्य वस्तुमा रंग मिसाएर बिक्रि गरेका छन् । व्यापारीले तोकीएको मूल्य भन्दा बढी लिएर उपभोक्तालाई ठगी गरेको अनुगमनबाट देखिएको विभागका महानिर्देशक नारायणप्रसाद बिडारीले उज्यालो अनलाइनलाई बताउनु भयो ।

उहाँले अनुगमन टोलीलाई व्यापारी र उनीहरुको छाता संगठनजहरुले असहयोग गरेकाले उपभोक्ता ठगिमा परिरहेको बताउनुभयो । उपभोक्ता आफै सचेत हुदै गएकाले यो वर्षको दशैतिहारमा खाद्य वस्तुको गुणस्तरमा भने केहि सुधार आएको उहाँले दावी गर्नुभयो ।

छठ पर्व सम्म अहिले भईरहेको अनुगमनलाई निरन्तरता दिने र त्यसपछि समीक्षा गरि बजार भाउमा एकरुपता ल्याउन नयाँ रणनीति अख्तियार गर्ने विभागले जनाएको छ ।
