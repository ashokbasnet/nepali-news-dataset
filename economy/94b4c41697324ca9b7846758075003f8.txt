ढुवानी अनुदान रोकिएपछि जाजरकोटका १४ गाविसमा खाद्य संकट

राजेन्द्र कार्की/ उज्यालो । जाजरकोट चैत २१ – सरकारले  खाद्यन्न ढुवानी अनुदान कटौती गरेपछि  जाजरकोटका १४ दुर्गम गाविसमा खाद्य संकट भएको छ ।  सरकारी चामल आपुर्तिमा कटौति र स्थानीय अन्न वाली उत्पादनमा ह्रास आएका कारण खाद्य संकट देखिएको हो ।

 

जिल्लाको खाद्य सुरक्षा अनुगमन कार्यदलले मंगलवार सार्वजनिक गरेको प्रतिवेदनमा जिल्लाका दुर्गम गाविस रग्दा, भगवती, नायकवाडा, रोकायगाउँ,सक्ला, रामीडाँडा,पैंक, पजारु, गर्खाकोट, मजकोट, कोर्ताङ्ग, दह, अर्छानी र टालेगाउँ लगायतका १४ गाविसलाई चरम खाद्य संकटग्रस्त गाविस भनिएको छ ।

खाद्यन्न उत्पादनमा निकै कमजोर मानिने यि गाविसमा भौगोलिक विकटताका कारण खाद्य आपुर्ति सहज हुन सकेको छैन । सरकारले चालु आर्थिक वर्षदेखि  जाजरकोटका लागि  स्वीकृत  ५ हजार ५ सय क्वीन्टल चामलको कोटा काटेर २ हजार ५ सय मात्र बनाएको  नेपाल खाद्य सस्थान जाजरकोटका प्रमुख रणवहादुर ऐरले बताउनुभयो ।

‘सरकाले जिल्लाका लागि ढुवानी अनुदान सहित ४८ करोड बजेट दिनुपर्नेमा  ३७ करोड मात्र दिएको छ’, ऐरले भन्नुभयो, ‘अनुदान रोकेपछि  गाउँका डिपो  र जिल्लामा आपुर्ति हुने चामल पनि घटेको  छ ।’

जिल्लाका ४ खाद्य डिपोमा प्रति डिपो ६ सय क्वीन्टल चामल  पठाउने गरेकोमा यो वर्षदेखि  प्रति डिपो २ सय क्वीन्टलका दरले  आपूर्ति घटाइएको छ ।

‘बाँकी खाद्यान्नले तीन महिना पनि धान्न मुस्किल छ’, प्रमुख जिल्ला अधिकारी तथा जिल्ला स्तरीय खाद्य सुरक्षा अनुगमन कार्यदलका  अध्यक्ष गोविन्दप्रसाद रिजालले भन्नुभयो, ‘स्थानीय उत्पादन पनि घटिरहेको छ ।’

जिल्ला कृषि विकास कार्यालयका अनुसार जिल्लामा स्थानीय उत्पादनको तुलनामा दोब्बर बढी खाद्यन्न आयात हुने गरेको छ ।            

यस वर्ष जाजरकोटमा  ८३८६.२७ हेक्टरमा १२ हजार ६ सय २ मेट्रिक टन मकै,  ४०१५ हेक्टरमा १००३७.५ मेट्रिकटन धान तथा  २०६० हेक्टरमा  ३८०८ मेट्रिक टन कोदो उत्पादन भएको जिल्ला कृषि विकास कार्यालयले जनाएको छ ।
