३१ हजार मेट्रिकटन ग्यास आउँदा पनि अभाव कायमै

काठमाडौं, चैत २३ । खाना पकाउने एलपी ग्यास सिलिन्डरको आपूर्ति बढेपनि सर्वसाधारण उपभोक्ताले अझैपनि सहजरुपमा ग्यास पाएका छैनन् ।नेपाल आयल निगमकाअनुसार मार्च महिनामामात्रै ३१ हजार १ सय ३५ मेट्रिकटन ग्यास भित्रिएको थियो ।निगम प्रवक्ता मुकुन्द घिमिरेकाअनुसार यति परिमाणको ग्यास आउँदा बजारमा अभाव हुनु नहुनुपर्ने हो । तर, बजारमा ग्यासको चरम अभाव कायमै छ ।उपभोक्ताकर्मीले ग्यास उद्योगीले नयाँ सिलिन्डर बेच्नका लागि पुराना सिडिन्डर उपभोक्ताबाट फिर्ता नलिँदा ग्यास अभाव थप बढेको बताएका छन् ।राष्ट्रिय उपभोक्ता मन्चले घर–घरमा ‘होल्ड’ भइ रहेका खाली सिलिन्डर फिर्ता ग्यास उद्योगीले फिर्ता नलिनु र उद्योगीहरुले अवैधरुपमा सिलिन्डर थप गरी कालोबजारी गरेकाले कारण ग्यास अभाव भएको भन्दै आपूर्ति मन्त्रालयको ध्यानाकर्षण गराएको छ ।बजारमा ग्यास अभाव भइरहेकै बेला ग्यास उद्योगीले पाँच लाख नयाँ सिलिन्डरका लागि गुणस्तर तथा नापतौल विभागसँग स्वीकृति माग गरेका छन् ।निगम प्रवक्ता घिमिरेले पाँच लाख नयाँ सिलिन्डर स्वीकृतिका लागि ग्यास उद्योगीले विभागमा आग्रह गरेको अनौपचारिकरुपमा जानकारी पाएको बताए ।निगमले अप्रिल महिनाको लागि भारतीय आयल निगमलाई ४० हजार मेट्रिकटन ग्यास माग गरेको जनाएको छ ।निगम प्रवक्ता घिमिरेले बजारमा ग्यास अभाव कायमै भएपछि अनुगमनलाई कडाइ गर्ने दाबी गरेका छन् ।
