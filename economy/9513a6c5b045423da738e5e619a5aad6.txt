विश्व बैंकले काबेली ए लाई थप साढे चार अर्ब ऋण दिने

काठमाडौं, मंसिर ८ – विश्व बैंकको अन्तर्राष्ट्रिय विकास संघले काबेली ए जलविद्युत आयोजनालाई थप ४ अर्ब ५३ करोड २० लाख रुपैयाँ दिने भएको छ । समयमा नै वित्तिय व्यवस्थापन नगरेको भन्दै अख्तियार दुरुपयोग अनुसन्धान आयोगले काबेली ए आयोजनामाथि आवश्यक कारबाहीका लागि निर्देशन दिएकामा विश्व बैंकले थप ऋण सहायता दिने भएको हो ।
अर्थ मन्त्रालयका सचिव सुमनप्रसाद शर्मा र विश्व बैंकका नेपाल प्रबन्धक ताकुया कामाताले सोमबार काबेली ए लाई  थप ४ अर्ब ५३ करोड २० लाख रुपैयाँ दिने समझदारीपत्रमा हस्ताक्षर गर्नुभएको छ । ऋण सहायता सम्बन्धी सम्झौतापत्रमा हस्ताक्षरसँगै आर्थिक हिसाबले काबेली ए जलविद्युत आयोजनालाई अघि बढाउने बाटो खुलेको छ । अर्थसचिव शर्मा र विश्व बैंकका नेपाल प्रबन्धक कामाताले काबेलीको निर्माण कार्य अब तीव्र गतिमा अघि बढ्नेमा आफूहरु आशावादी रहेको बताउनुभयो ।
विश्व बैंकको अन्तर्राष्ट्रिय विकास संघले आयोजना निर्माणका लागि सरकारमार्फत सहुलियतपूर्ण ऋण उपलब्ध गराउने भएको हो । ३७ दशमलव ६ मेगावाट क्षमताको काबेली ए जलविद्युत आयोजनाको प्रवद्र्धक निजी क्षेत्रको बुटवल पावर कम्पनी हो । पाँचथर र ताप्लेजुङको सीमानामा पर्ने काबेली खोलाबाट बिजुली निकाल्नका लागि १३ वर्ष पहिले खुला प्रतिस्पर्धाबाट अनुमति पाएको बुटवल पावर कम्पनीले इन्जिनियरिङ अध्ययन, आयोजनामा पुग्ने सडक निर्माण र जग्गा अधिग्रहणमा करिब ढेड अर्ब रुपैयाँ खर्च गरिसकेको छ । 
विश्व बैंकको अन्तर्राष्ट्रिय विकास संघले उपलब्ध गराउने ४ अर्ब ५३ करोड २० लाख रुपैयाँमध्ये ५९ करोड रुपैयाँ भने अनुदान हो । काबेली ए आयोजना निर्माणका लागि अन्तर्राष्ट्रिय वित्त निगमले पनि ३ अर्ब ७५ करोड रुपैयाँ ऋण दिने निश्चित भैसकेको छ ।
