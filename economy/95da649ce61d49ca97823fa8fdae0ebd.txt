सामाजिक सुरक्षा कर व्यवस्थापक र मजदुर नेताको कमाई खाने भाँडो

सुमन पुरी/उज्यालो । सुनसरी माघ ११ – सामाजिक सुरक्षाको नाममा काटिएको मजदुरको तलब उद्योग प्रतिस्ठानकै व्यवस्थापक र मजदुर नेताको कमाई खाने भाँडो भएको छ ।
आर्थीक वर्ष २०६६/०६७ मा सुरेन्द्र पाण्डे अर्थ मन्त्री भएका बेला सामाजिक सुरक्षा कोषको स्थापना गरिएको हो । कोषमा निजी र सरकारी क्षेत्रमा काम गर्ने मजदुरको आयको एक प्रतिशत रकम कट्टा गरी जम्मा गर्ने गरिन्छ  ।
सामाजिक सुरक्षा करका नाममा सुनसरी–मोरङ औद्योगिक कोरिडोर क्षेत्रमा काम गर्ने मजदुरको रकम काटिएपनि सबै रकम नबुझाएको पाइएपछि सामाजिक सुरक्षा करमा अनियमीतता भएको आशंका गरिएको छ ।
सामाजिक सुरक्षा करको नाममा उठाइएको मध्ये केही रकम कोरिडोरका उद्योग प्रशासकले लिने गरेको दाबी गरिएको छ । उद्योगले कर  कार्यलयमा कर बुझाएसँगै सामाजिक सुरक्षा कर पनि अनिवार्य रुपमा बुझाउनु पर्छ । सामाजिक सुरक्षा कर कति बुझाउने भन्ने उद्योग प्रशासककै हातमा रहन्छ ।
उद्योगमा पछिल्लो समय मजदुर आउने र जाने क्रम चलिरहेको छ । यसले गर्दा हामीसँग यती मात्रै मजदुर छन् र उनीहरुलाई यति मात्रै तलब दिन्छौ भनेर उद्योग प्रशासकले कर कार्यालयलाइ छक्याउने गरेका छन् ।
यो काममा ट्रेड यूनियनका नेताहरुको समेत मिलेमतो रहने गरेको मजदुरको आरोप छ । धेरै उद्योगले स्थायी मजदुरको मात्रै सामाजिक सुरक्षा कर कोषमा जम्मा गरिरहेका छन् । अस्थाइ मजदुरबाट उठाएको एक प्रतिसत रकम भने प्रशासककै खल्तिमा पर्दै आएको छ ।
कोरिडोरमा स्थायी भन्दा अस्थायी मजदुरको सङ्ख्या धेरै रहेको छ । सुनसरी मोरङ औद्योगिक कोरिडोरमा एक लाखको हाराहारीमा मजदुर काम गरिरहेका छन् । उनीहरुले आठ घण्टको न्यूनतम ३ सय १८ रुपैयाँ तलब पाँउछन् ।
सामान्य हिसाब गर्ने हो भने पनि मजदुरको महिनाको तलब झण्डै एक अर्ब रुपैयाँ हुन आँउछ । एक अर्बको  एक प्रतिशतको हिसाब गर्दा महिनाकै सामाजिक सुरक्षा कर एक लाख रुपैयाँ उठ्नु पर्ने हो । तर यो रकम काँहा गइरहेको छ ? के भैरहेको छ भन्ने स्पष्ट जानकारी छैन ।
सामाजिक सुरक्षा कोषको वेबसाइड www.ssf.gov.np का अनुसार सामाजिक सुरक्षा कोषममा ६७ वटा मात्रै निजी क्षेत्रका संस्थाको योगदान छ । सुनसरी–मोरङ औद्योगिक कोरिडोरमा अहिले ३ सयको हराहारीमा उद्योग सञ्चालनमा छन् ।
यस्तै पाँच हजार सरकारी कार्यालयमध्ये दुई सय २७ वटाले मात्रै सामाजिक सुरक्षा बापतको रकम कोषमा बुझाइरहेका छन् । देशभरमा करिब एक लाख १५ हजारको हाराहारीमा रोजगारदार दाता कम्पनी भएपनि कतिले सामाजिक सुरक्षा कर बुझाँउछन् भन्ने कोषसँग रेकर्ड नै छैन ।
कोषका पूर्व कार्याकारी निर्देशक तथा अर्थ मन्त्रलयका उपसचिव केबलप्रसाद भण्डारी सामाजिक सुरक्षा करको बारेमा बुझाउन नसक्दा रकम उठ्न नसकेको बताउनुहुन्छ । कोषसँग रोजगार पाउने र उनीहरुले पाउने तलबका बारेमा तथ्यांक नहुँदा समाजिक सुरक्षा कर बुझाउने वा नबुझाउने निजी कम्पनीका व्यवस्थापकको हातमा रहेको उहाँले बताउनुभयो ।
अहिले सामाजिक सुरक्षा कोष ऐनको मस्यौदा व्यवस्थापिका संसादमा पेश भएको छ  । तर पारित नहुँदा सामाजिक सुरक्षा कोषको सदुपयोग हुन सकेको छैन ।
