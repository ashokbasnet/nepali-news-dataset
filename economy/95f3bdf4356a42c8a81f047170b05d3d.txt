नेपाल उद्योग वाणिज्य महासंघको विशेष साधारणसभा भोलि नै हुने

काठमाडौं, कात्तिक ३ – नेपाल उद्योग वाणिज्य महासंघको विशेष साधारणसभा पूर्व निर्धारित मिति अनुसार भोलि बिहीबार नै हुने भएको छ । 
विशेष साधारणसभा रोक्न माग गर्दै असन्तुष्ट पक्षले दायर गरेको रिटमा पाटन उच्च अदालतले सुनुवाई गर्दै साधारणसभा रोक्न यसअघि दिएको आदेशलाई निरन्तरता दिन नपर्ने भनेपछि साधारणसभा बिहीबार हुन लागेको हो।
मंगलबार अदालतले रिटमाथि प्रारम्भिक सुनुवाई गर्दै साधारणसभाको काम रोक्न आदेश दिएको थियो । तर बुधबार अदालतले पक्ष विपक्ष दुवै तर्फकासँग गरेको छलफल पछि मंगलबारकोे आदेशलाई कायम राख्न नपर्ने भनेकाले साधारणसभा बिहीबार हुने महासंघका अध्यक्ष पशुपति मुरारकाले जानकारी दिनुभयो । 
विशेष साधारणसभामा महासंघको वरिष्ठ उपाध्यक्ष अर्को कार्यकालका लागि स्वतः अध्यक्ष बन्न पाउने गरी विधान संशोधन गर्ने तयारी छ । महासंघको बैठकले वरिष्ठ उपाध्यक्ष स्वतः अध्यक्ष बन्न पाउने गरी विधान संशोधन गर्नका लागि साधारणसभा बोलाएपछि महासंघका पूर्व वरिष्ठ उपाध्यक्ष भाष्करराज राजकर्णिकार र कार्यकारी सदस्य गोविन्दराज घिमिरेले त्यसलाई रोक्न माग गर्दै पाटन उच्च अदालतलमा रिट दायर गर्नुभएको थियो । 
महासंघले वरिष्ठ उपाध्यक्ष प्रत्यक्ष मतदानबाट चयन गर्ने र उसलाई अर्को कार्यकालका लागि अध्यक्ष बनाउने गरी विधान संशोधन गर्न लागेको छ । यसअघि महासंघको केन्द्रिय समितिले वरिष्ठ उपाध्यक्ष चयन गर्ने व्यवस्था थियो । बिहीबारको साधारणसभाले महासंघको विधान संशोधन गरेमा अहिलेकी वरिष्ठ उपाध्यक्ष भवानी राणा अर्को कार्यकालका लागि स्वत अध्यक्ष हुनुहुने छ ।
