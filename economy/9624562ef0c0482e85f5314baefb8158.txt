बेमौसमी आलुबाट एकै गाविसमा ६ करोड आम्दानी

रमेश गिरी/उज्यालो
भक्तपुर, कात्तिक २० –भक्तपुरको सुडाल गाविसका किसानले यसवर्ष बेमौसमी आलुखेतीबाट करिब ६ करोड रुपैयाँ आम्दानी गरेका छन् ।
बैशाख जेठमा मकै र  भटमास लगाएको बारीमा भदौमा वर्षे आलु खेती गरेका किसान अहिले धमाधम आलु बिक्री गर्दैछन् । यसवर्ष आलुको भाउ बढेपछि किसानको नाफा र गाउँको आम्दानी पनि बढेको हो ।
यसवर्ष किसानले बारीबाटै रातो आलु धार्नीको १२० र सेतो आलु  १०५ रुपैयाँमा बिक्री गरेका छन् । किसानका अनुसार एक रोपनी जग्गामा आलु लगाउन १० हजार रुपैयाँ खर्च हुन्छ भने आम्दानी त्यसको ४ गुणा बढी हुन्छ । केहीवर्ष अघिसम्म मकै र भटमासपछि कोदो लगाउने किसानहरु हिजोआज आलु नै लगाउँछन् । जिल्ला विकास समितिको स्थानीय विकास कोषले किसानलाई तालिम तथा ऋण दिएपछि किसानहरु यसतर्फ आकर्षित भएका हुन् ।
स्थानीय विकास कोषका कार्यकारी सचिव राजन शर्मा भन्नुहुन्छ ‘किसानलाई तालिम र ऋण दिए पनि सुरुमा केहीले पाँच÷छ आना बारीमा मात्र खेती गरेका थिए राम्रो आम्दानी भएपछि सबै किसानहरु यतातिर आकर्षित भए ।’
विशेष गरी वडा नम्बर २, ३, ६, ७, ८ र ९ का वासिन्दाले ब्यवसायिक रुपमा आलु खेती गर्छन् । सुडालका करिब ६ सय ५० घरधुरीका किसानले एक हजार रोपनी भन्दा धेरै क्षेत्रमा बेमौसमी आलु खेती गरेका छन् ।
गाविसमा सक्रिय रहेको ३५ वटा सामुदायिक संस्थाका सदस्यहरुले दुई रोपनीदेखि २० रोपनीसम्म जग्गामा आलुखेती गरेका छन् । मकै लगाइएको बारीमा साउनको अन्तिमदेखि भदौको पहिलो हप्ताभित्र आलु रोपिन्छ ।
मकै भाँच्ने बेलासम्ममा आलुलाई उकेरा लाउने तथा थप मल दिएपछि आलु खन्ने बेलासम्म कुनै मेहनत गर्नु नपर्ने सुडाल ८ नेपाल गाउँका किसान नानु सुवेदीले बताउनुभयो । अहिले गाउँमै पिच सडक पुगेकाले आलु खन्ने बेला भएपछि व्यापारी खेतबारीमै आलु लिन आउँछन् ।
सुडाल ८ नेपालगाउँकी जानुका नेपालले यसवर्ष ९ रोपनी जग्गामा आलु खेती गर्नुभएको छ । अहिलेसम्म ६ रोपनीको आलु बिक्री गरेकी उहाँले १ लाख ५० हजार रुपैयाँ आम्दानी गरिसक्नुभएको छ ।
अर्का किसान सानुमैयाँ नेपालले सात रोपनी जग्गामा आलु लगाउँदा कुखुराको मल, रासायनिक मल, बिउ, औषधि र ज्याला गरेर ६० हजार रुपैयाँ खर्च गर्नुभयो । त्यहाँ फलेको १८ सय धार्नी आलु बिक्री गरेर एक लाख ८० हजार रुपैयाँ कमाइ भएको उहाँले बताउनुभयो ।
विगतमा मुश्किलले एकमुरी कोदो फल्ने एक रोपनी बारीमा अहिले कम्तीमा ४० हजार रुपैयाँको आलु फल्ने किसानहरु बताउँछन् । कम लगानीमा धेरै आम्दानी हुन थालेपछि अरु पेशा छोडेर आलु खेती गर्नेको संख्या पनि बढेको छ ।
आलुसँगै किसानहरुले हरियो तरकारी, रायोको साग, मूला लगाएर पनि आम्दानी बढाउने गरेका छन् । स्थानीय किसान भन्छन् ‘हिजो हातमा सय रुपैयाँ नहुनेले अहिले लाखौ रुपैयाँसम्म बचत गर्न सक्ने भएका छौं ।’ आलु खेतीबाट आम्दानी बढेपछि स्थानीय वासिन्दाले सरकारी स्कुल छाडेर छोराछोरीलाई निजी स्कुलमा पढाउन थालेका छन् ।
