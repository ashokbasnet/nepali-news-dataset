सुपथ मूल्य पसललाई प्रभावकारी बनाउने तयारी

काठमाडौ, मंसिर १६ – देशभर सुपथ मूल्य पसल सञ्चालन गर्ने नीति प्रभावकारी नभएपछि सरकारले यसलाई ब्यवस्थित गर्न लागेको छ ।

सरकारले अनुदान दिएर सुपथ मुल्य सहकारी पसल सञ्चालनको ब्यवस्था गरेपनि प्रभावकारी नभएपछि त्यसलाई ब्यवस्थित गर्न लागेको सहकारी बिभागले जनाएको छ ।

 

प्रधानमन्त्री डा. बाबुराम भट्टराई अर्थमन्त्री भएको बेला सबै गाविसमा शुपथ मूल्य पसल सञ्चालन गर्ने नीति सरकारले बनाएको थियो । यसअनुसार नागरिकलाई सुपथ मूल्यमा दैनिक उपभोग्य सामाग्री उपलब्ध गराउन सबै गाविसमा सुपथ मूल्य सहकारी पसल सञ्चालनका लागि एकलाख रुपैयाँ अनुदानको व्यवस्था गरिएको थियो ।

तर सबै गाविसमा शुपथ मूल्य पसल सञ्चालन हुन सकेको छैन र सञ्चालन भएका कतिपय ठाउँमा पनि बन्द भएका छन् । झण्डै ३२ सय गाविसमा मात्र सुपथ मूल्य पसल सञ्चालन हुन सकेको सहकारी विभागले जनाएको छ ।

विभागका प्रमुख केदार न्यौपानेका अनुसार जिल्लामा सरोकारवालाहरुले समिति बनाएर शुपथ मूल्य पसल सञ्चालनको काम गर्नुपर्ने नियम भएपनि यो प्रभावकारी बन्न सकेको छैन । अहिले काठमाडौ लगायतका केही जिल्लामा मात्रै शुपथ मूल्य पसल सञ्चालनमा छन् ।

चाडपर्व बाहेक अरु समयमा पनि उपभोक्तालाई राहत दिन शुपथ मूल्य पसललाई प्रभावकारी बनाउने तयारी भएको हो ।
