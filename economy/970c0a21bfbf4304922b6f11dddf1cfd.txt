सेयर दलाल र लगानीकर्ताहरुद्वारा मूल्य अभिवृद्धि करको विरोध

करदाता सेवा कार्यालयले धितोपत्र दलाल व्यवसायीहरुलाई मूल्य अभिवृद्धि कर निर्धारण गरी यही मंसिरसम्मको जरिवाना, ब्याज तथा थप दस्तुर गणना गरी अन्तिम कर निर्धारण आदेश जारी गरेको र मूल्य अभिवृद्धि कर प्रयोजनका लागि दर्ता भइ कारोबार गर्नू भन्ने निर्देशन जारी गरेको सम्बन्धमा उनीहरुले गम्भीर ध्यानाकर्षण भएको जनाएका हुन् ।

स्टक ब्रोकर्स एसोसिएसन अफ नेपाल, नेपाल इन्भेस्टर्स फोरम, सेयर लगानीकर्ता संघ नेपाल र नेपाल पुँजीबजार लगानीकर्ता संघले बुधबार संयुक्त विज्ञप्ति जारी गर्दै निर्णय फिर्ता लिन माग गरेका हुन् ।

मूल्य अभिवृद्धि कर ऐनमा यस्तो वित्तीय सेवामा करछुट हुने व्यवस्था रहेको उनीहरुको भनाइ छ ।

१५ लाखभन्दा बढी लगानीकर्ताहरू संलग्न रहेको संवेदनशील पुँजीबजारलाई प्रत्यक्षरुपमा नकारात्मक प्रभाव पार्ने मूल्य अभिवृद्धि कर लगाउनेसम्बन्धी निर्णय सात दिनभित्र फिर्ता लिइ ‘भ्याटमुक्त पुँजीबजार, भयरहीत सेयर कारोबार’ गर्ने वातावरण बनाउन उनीहरुको माग छ ।

अन्यथा अन्य संघर्षका कडा कार्यक्रम गर्न बाध्य हुने उनीहरुले चेतावनी दिएका छन् ।
