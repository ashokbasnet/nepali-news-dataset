विहेको लागि गहना अर्डर बढ्यो

काठमाडौ, चैत ३० – बिहेको लगन आउन लागेकाले सुनको माग बढ्न थालेको छ । 

गरगहना बनाउन अर्डर आउन शुरु भएकाले कारोबार विस्तारै बढ्न थालेको सुनचाँदी व्यवसायी महासंघका अध्यक्ष तेजरत्न शाक्यले जानकारी दिनुभयो ।

तर सुनको भाउ तलमाथि भइरहँदा उपभोक्ताहरु भाउ घट्ने आशामा बसेकाले सोचेजस्तो कारोबार भने हुन नसकेको उहाँको भनाई छ । २/३ हप्तायता सुनको भाउमा उतारचढाव भइरहेको छ । यो हप्ता सुनको भाउ तोलामा ७ सय रुपैयाँ घटेको छ ।

सोमबार बजार खुल्दा ५६ हजार ५ सय रुपैयाँ रहेको सुनको भाउ शुक्रबार अन्तिम दिन ५५ हजार ८ सय रुपैयाँ कायम भएको छ । बन्दका कारण आइतबार कारोबार भएको थिएन । यस्तै चाँदीको भाउ यो हप्ता समग्रमा १५ रुपैयाँ बढेपनि हप्ताको पहिलो र अन्तिम दिन एउटै भाउमा कारोबार भइरहेको छ ।

सोमबार १ हजार ५ रुपैयाँ तोला रहेको चाँदीको भाउ बुधबार १ हजार २० रुपैयाँ कायम भएको थियो । त्यसपछि फेरी घटेर शुक्रबार पनि तोलाको १ हजार ५ रुपैयाँमा कारोबार भएको छ ।
