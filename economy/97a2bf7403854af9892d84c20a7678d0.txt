बजेटमा उर्जा विकास प्राथमिकतामा

काठमाडौ, जेठ १७ – प्रधानमन्त्रीका आर्थिक सल्लाहाकार डा. चिरञ्जीवी नेपालले आगामी बजेट ५ खर्ब ९५ अर्ब ९२ करोड रुपैयाँको हुने जानकारी दिनुभएको छ ।
काठमाडौमा शनिबार भएको कार्यक्रममा नेपालले यही महिना बजेट आउने र उर्जा विकासलाई पहिलो प्राथमिकतामा राखिने बताउनुभयो ।  
कृषिको आधुनिकीकरण र व्यवसायीकरण, यातायातको विस्तार र सुधार , सामाजिक क्षेत्र (स्वास्थ्य र शिक्षा ) र पर्यटन विकास, खानेपानी भू–उपयोगको साथसाथै दीगो ग्रामिण विकासलाई बजेटमा विशेष ध्यान दिईने पनि उहाँले बताउनुभयो ।
निजी क्षेत्रलाई आर्थिक विकासमा संलग्न गराउन निजी क्षेत्र मैत्री बजेट र अन्त्यमा शान्ति सुरक्षा र विदेशी सम्बन्धलाई ध्यानमा राखेर बजेट ल्याउन लागिएको पनि नेपालले जानकारी दिनुभयो ।
पूर्व अर्थमन्त्री शंकर कोइरालाले विकासका लागि जलविद्युतलाई विकासको पूर्वाधारको रुपमा मात्र नभई पूर्व शर्तको रुपमा स्थापित गर्नुपर्नेमा जोड दिनुभयो ।
आगामी बजेटमार्फत उर्जा क्षेत्रलाई विशेष प्राथमिकताका साथ अगाडी बढाउनुपर्नेमा जोड दिदै कोइरालाले नेपाल–भारतबीच हुने भनिएको ट्रान्समिसन सम्झौता यथासिघ्र गर्नुपर्ने बताउनुभयो ।
