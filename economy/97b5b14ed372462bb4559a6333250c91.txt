पश्चिम सेती परियोजनामा लगानी गर्ने नगर्ने बारे तत्काल निर्णय गर्न संसदीय समितिको निर्देशन

काठमाडौं, चैत ३ – व्यवस्थापिका संसदको कृषि तथा जलस्रोत समितिले पश्चिम सेती परियोजनामा सरकारले यसअघि बिना प्रतिस्पर्धा चिनीया कम्पनीसँग सम्झौता गरेकाले आयोजना अघि बढाउन समस्या परेको भन्दै लगानी गर्ने वा नगर्ने बारे  एक महिनाभित्र एकिन गरी  निर्णय गर्न लगानी बोर्डलाई निर्देशन दिएको छ ।
समितिको मंगलबार बसेको बैठकले पश्चिम सेती जलविद्युत आयोजनाको एमओयु गर्ने क्रममा तत्कालिन अवस्थामा कानुनी र प्रक्रियागत त्रुटि देखिएको र त्यसलाई पिडिए गर्दा सच्याउनुपर्छ भनेर यस अघि तत्कालिन प्राकृतिक स्रोत साधन समितिले निकालेको निष्कर्षलाई समेत मध्यनजर गर्दै, पहिलो पटक एमओयु भएको समयदेखि अहिलेसम्म आईपुग्दा नेपालको उर्जा क्षेत्रमा विगतमा अरुण तेस्रो र माथिल्लो कर्णाली आयोजनाहरू निर्माणका सम्बन्धमा गरिएका पिडिए, पिटिए लगायत थुप्रै संरचनागत परिवर्तन समेत भैसकेको विषयलाई समेत ध्यान दिँदै एक महिना भित्र निर्णयमा पुग्न निर्देशन दिएको हो ।
लगानी बोर्डले सरकारले २५ प्रतिशत लगानी गर्ने योजना सहित कम्पनी दर्ता गर्न खोजेको भन्दै समितिले लगानीबारे स्पष्ट हुन निर्देशन दिएको हो । समिति बैठकमा उर्जा मन्त्री राधा ज्ञवालीले सरकारले पश्चिम सेती आयोजना नेपालको हितमा निर्माण गर्न प्रतिबद्र्ध रहेको बताउनुभयो । त्यसैगरी पश्चिम सेतीका क्षेत्रका सभासद पनि उपस्थित बैठकमा सभासदले आयोजना बन्नुपर्ने र त्यसका लागि आवश्यक प्रक्रिया अघि बढाउनुपर्नेमा जोड दिएका थिए ।
बैठकमा सभासदले प्रभावित स्थानीय नागरिकलाई चित्त नबुझाए आयोजना सहज रुपमा अघि बढ्न नसक्ने बताएका थिए । कांग्रेसका सभासद प्रकाशशरण महतले पश्चिम सेती परियोजना हतारमा गरीएकाले आशंका उत्पन्न भएको बताउनुभयो । उहाँले सरकारले हतारमा चिनीयाँ कम्पनीसँग गरेकाले आयोजना लामो समयसमम सुरु हुन नसकेको बताउनुभयो । कांग्रेसकै अर्का सभासद हृदयराम थानीले चिनिया लगानी र भारतीय बजारबाट नेपालले आफ्नो जलविद्युतको फाइदा लिनुपर्ने बताउनुभयो ।
लगानी बोर्डले यसअघि एमाओवादीका पोष्टबहादुर बोगटी उर्जा मन्त्रालयको नेतृत्व लिएको बेला बिना प्रतिस्पर्धा चिनीया कम्पनी थ्री गर्जेज कम्पनीसँग एमओयु गरेको थियो । लगानी बोर्डका कार्यकारी निर्देशक राधेश पन्तले बोर्डले नेपालको हितमा नै आयोजना अघि बढाउने बताउनुभयो ।
उहाँले सरकारले चिनीया कम्पनीसँग छलफल गरेर आयोजनामा सरकारले गर्ने लगानीको किटानी गर्ने बताउनुभयो । समितिले मंगलबारको बैठकमा पश्चिम सेती जलविद्युत आयोजना, माथिल्लो कर्णाली र अरुण तेश्रो जलविद्युत आयोजनाको पिडिए भए पश्चात भएको प्रगतिका सम्बन्धमा छलफल गर्न त्यसक्षेत्रका सभासद, सम्बन्धित मन्त्री र लगानी बोर्डका पदाधिकारीलाई बोलाएको थियो ।
