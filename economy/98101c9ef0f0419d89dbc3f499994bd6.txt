३२ औं विश्व पर्यटन दिवस विभिन्न कार्यक्रम गरि मनाइँदै

काठमाण्डौं, असोज १० । पर्यटनलाई संस्कृतिसंग जोड्ने सन्देशका साथ ३२ औं विश्व पर्यटन दिवस विभिन्न कार्यक्रम सहित मनाईंदैछ । संयुक्त राष्ट्रसंघ विश्व पर्यटन संगठनले सन् १९८० देखि सेप्टेम्बर २७ तारिखलाई विश्व पर्यटन दिवसका रुपमा मनाउने निर्णय गरेसंगै हरेक वर्ष आजकै दिन दिवस मनाउने गरिएको छ ।

 

पर्यटन वर्ष २०११ मनाईरहेको नेपालले पनि संस्कृतिलाई जोड्दै पर्यटन नाराका साथ दिवसका अवसरमा बिभिन्न कार्यक्रम आयोजना गरेको छ । ठमेलबाट सरकारी अधिकारी पर्यटन व्यवसायी लगायतको सहभागीतामा मंगलवार बिहानै प्रभात फेरी निकालिएको छ । दिवसका अवसरमा पर्यटन तथा नागरिक उड्डयन मन्त्रालयले पर्यटनका क्षेत्रमा उत्कृष्ट काम गर्ने व्यक्ति संस्था ट्राभल एजेन्सी होटल लगायतलाई विभिन्न विधामा पुरस्कृत गर्ने मन्त्रालयका प्रवक्ता हरिप्रसाद बस्यालले जानकारी दिनुभयो ।

यस्तै मंगलवार बेलुका बसन्तपुर र ठमेलमा सांस्कृतिक कार्यक्रम समेत गरिने छ । १० लाख पर्यटक भित्र्याउने लक्ष्यका साथ नेपालमा पर्यटन वर्ष २०११ मनाईंदैछ । तर राजनीतिक अस्थिरता असुरक्षा लगायतका कारणले लक्ष्य अनुसार पर्यटक भित्र्याउन नसकिएको व्यवसायीहरुले बताएका छन् ।
