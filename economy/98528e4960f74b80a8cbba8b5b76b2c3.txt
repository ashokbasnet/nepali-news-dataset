यस्तो रह्यो यो हप्ता सुनको कारोबार

काठमाडौं, असार ८ – यो हप्ता सुनको भाउ ६ सय २ रुपैयाँले घटेको छ । हप्ताको पहिलो दिन आईतबार ५७ हजार २ सय रुपैयाँ रहेको सुनको भाउ आज अन्तिम दिन ५६ हजार ५ सय ९८ रुपैयाँमा कारोबार भैरहेको छ ।

 

मंगलबार नयाँ रेकर्ड कायम गर्दै सुनको भाउ ५७ हजार ७ सय रुपैयाँ पुगेको थियो । त्यसयता ओरालो लाग्दै आज अन्तिम दिन ५६ हजार ५ सय ९८ रुपैयाँमा कारोबार भएको नेपाल सुनचाँदी व्यवसायी संघले जनाएको छ । यो भाउ हिजो भन्दा ८ सय रुपैयाँले कम हो ।

अन्तराष्ट्रिय बजारमा पनि सुनको भाउ घटेकाले नेपाली बजारमा भाउ घटेको सुनचाँदी व्यवसायी संघका अध्यक्ष तेजरत्न शाक्यले जानकारी दिनुभयो । बिहीबार अन्तर्राष्ट्रिय बजारमा सुन प्रति औँस १६ सय ३ डलर थियो, जुन आज घटेर १५ सय ६५ डलरमा झरेको छ । भाउमा आएको उतार चढावले गर्दा विवाहको सिजन शुरु भएपनि यो हप्ता सुनको कारोबार कम भएको संघले जनाएको छ ।

यस्तै चाँदीको भाउ पनि यो हप्ता तोलामा ४० रुपैयाँले घटेको छ । गएको आईतबार १ हजार ६० रुपैयाँ तोला रहेको चाँदी आज अन्तिम दिन १ हजार २० रुपैयाँमा किनबेच भइरहेको छ ।
