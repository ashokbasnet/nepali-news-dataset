झापामा कृषि तथा पर्यटन महोत्सव सुरु

झापा, माघ ५ –‘आर्थिक समृद्धिको आधार, कृषि पर्यटन व्यवसायमा सुधार’ भन्ने नाराका साथ शुक्रबारदेखि झापामा कृषि तथा पर्यटन महोत्सव सुरु भएको छ ।
निर्वाहमुखी रुपमा रहेको परम्परागत कृषि प्रणालीलाई व्यवसायीकरण गर्दै आधूनिक कृषि प्रणालीतर्फ आत्म निर्भर बनाउने उद्देश्यले मेची कृषक बहुमुखी सहकारी संस्था मेचीनगरले महोत्सव आयोजना गरेको हो ।
मेचीनगर—७ स्थित इटाभट्टामा आयोजित महोत्सवको कृषि राज्यमन्त्री सरीता प्रसाईले उद्घाटन गर्नुभएको थियो । उद्घाटनको अवसरमा बोल्दै राज्यमन्त्री प्रसाईले देशको अर्थतन्त्रमा विकास पुर्याउन यस्ता महोत्सवले निक्कै टेवा पुग्ने विचार राख्नुभयो ।
राज्यमन्त्री प्रसाईँले अब परम्परागत कृषि प्रणालीबाट माथि उठेर निर्वाहमुखी रुपमा रहेको परम्परागत कृषि प्रणालीलाई व्यवसायीकरण गर्दै आधूनिक कृषि प्रणालीतर्फ लागेर कृषिमा आत्मनिर्भर बनाउनुपर्नेमा जोड दिनुभयो ।
महोत्सवमा विभिन्न कृषि उपज, कृषि औजार, निःशुल्क माटो परीक्षण, प्राङगरिक मल, परम्परागत विभिन्न खाद्यान्नका परिकारलगायतका ३० वटा स्टलहरु राखिएको छ । आइतबारसम्म चल्ने महोत्सवमा निःशुल्क आँखा परीक्षण, रक्तदान कार्यक्रम पनि राखिएको छ । 
महोत्सवको २० हजार बढीले अवलोकन गर्ने अपेक्षा आयोजकको छ । महोत्सवको मेचीनगर नगरपालिका, नेपाल सरकार कृषि विकास मन्त्रालय, कृषि विभाग, कृषि व्यवसाय प्रवद्र्धन तथा बजार विकास निर्देशनालय, कृषि व्यवसाय प्रवद्र्धन कार्यक्रम हरिहर भवन ललितपुरको सह–आयोजक रहेका छन् भने क्षेत्रीय कृषि निर्देशनालय विराटनगरको सहकार्य रहेको छ ।
