हुम्लाको बजेट १ अर्ब ८० करोड प्रस्ताव

हुम्ला, फागुन २९ – विकट हिमाली जिल्ला हुम्लाको आर्थिक वर्ष ०७१÷७२ का लागि १ अर्ब ८० करोड २६ लाख रुपैयाँ बजेट प्रस्ताव गरिएको छ ।
बिहीबार जिल्ला परिषदको निर्णय सार्वजनिकीकरण कार्यक्रममा स्थानीय विकास अधिकारी नरेशप्रसाद ढकालले बजेट र नीति तथा कार्यक्रम पेश गर्नुभएको हो ।
प्रस्तावित बजेट अनुसार पुर्वाधार विकासका लागि सबैभन्दा धेरै ५७ करोड २७ लाख ४७ हजार रुपैयाँ छुट्याइएको छ । हिल्सा सिमकोट कवाडी सरिसल्ला लिमी लाप्चा सडक निमार्णका लागि प्राथमिकता दिएको स्थानिय विकास अधिकारी ढकालले बताउनुभयो । जिल्लाको सडक यातायातलाइ राष्ट्रिय राजमार्गमा जोड्न पहल भइरहेको उहाँले बताउनुभयो ।
परिषदले कुषि तथा वन वातावरणमा ३० करोड ६६ लाख ७५ हजार, जनसंख्या तथा सामाजिक क्षेत्रमा ७ करोड २९ लाख ४० हजार र भूमि तथा जलश्रोत तर्फ ९ करोड ५६ लाख ५८ हजार रुपैयाँ बजेट प्रस्ताव गरेको छ । त्यसैगरी वालमैत्री स्थानीय शासनका लागि ७८ लाख ९६ हजार र संगठन तथा संरचनामा १५ करोड ११ लाख ४३ हजार रुपैयाँ प्रस्ताव गरिएको छ ।
