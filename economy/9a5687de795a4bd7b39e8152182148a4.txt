भारतसँगको पिटिएमा राजनीति नगरौं: पाण्डे

नेपालगञ्ज, भदौ ७ –  नेपाल उद्योग वाणिज्य महासङ्घका अध्यक्ष प्रदीपजंग पाण्डेले  नेपाल जलविद्युतमा आन्मनिर्भर नभएकाले भारतसँग विद्युत व्यापार सम्झौता (पिटिए) गर्नुपर्ने बताउनुभएको छ ।
नेपालगञ्ज उद्योग वाणिजय सङ्घको वार्षिक साधारणसभाको शनिबार नेपालगञ्जमा उद्घाटन गर्दै अध्यक्ष पाण्डेले मुलुकलाई लोडसेडिङमुक्त गर्नका लागि भारतसँगको पिटिए महत्वपूर्ण हुने बताउनुभयो । पिटिएमा कसैले पनि राजनीति नगरौं, भन्दै उहाँले सम्झौता नेपालको हितमा हुनुपर्ने स्पष्ट पार्नुभयो ।
मुलुकमा धेरै राजनीतिक परिवर्तन भएपनि आर्थिक विकासमा राजनीतिक दलबीच साझा एजेण्डा तय नहुदा समस्या परेको भन्दै अध्यक्ष पाण्डेले आर्थिक विकासका सन्दर्भमा राजनीतिक दलबीच सहमति हुनुपर्नेमा जोड दिनुभयो ।
मध्यपश्चिम नेपाल प्राकृतिक स्रोत र साधनको भण्डार भएपनि यसको सदुपयोग हुन नसकेकोप्रति उहाँले चासो व्यक्त गर्नुभयो । साधारणसभामा सहभागी उद्योगी व्यवसायीले लगानीमैत्री वातावरण बनाउन राज्यको ध्यानाकर्षण गराएका थिए ।
