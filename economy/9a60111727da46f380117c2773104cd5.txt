गहनामा गुनासो गर्नेले गुणस्तर जाँच्दैनन्

काठमाडौ, चैत ९ – सुनचाँदीमा मिसावट बढेको गुनासो आएपनि उपभोक्ताले परीक्षणका लागि चासो दिएका छैनन् ।

सामानमा शुद्धता नभएको शंका लागेपनि गुनासो वा उजुरी गर्ने चलन नभएको गुणस्तर तथा नापतौल बिभागले जनाएको छ ।

सुनचाँदीमा हुने मिसावट जाँचका लागि विभाग र हस्तकला व्यवसायी महासंघको पहलमा प्रयोगशाला स्थापना भएको छ । तर सुनचाँदी जाँचका लागि उपभोक्ताहरु प्रयोगशालामा नआएका महानिर्देशक रामआधार शाहले जानकारी दिनुभयो ।

अशुद्ध सामान बिक्री गर्नेलाई निरुत्साहित गर्न प्रयोगशाला स्थापना गरेपनि यसको धेरैजसो प्रयोग विदेश निकासी हुने कलात्मक गहनाको जाँचमै सिमित भएको उहाँले बताउनुभयो । उपभोक्ताले परीक्षणमा चासो नदिँदा गलत काम गर्नेलाई बढावा मिलेको शाहको भनाई छ ।

आफूले किनेको गहनाको शुद्धतामा शंका लागेमा प्रयोगशालामा आए सजिलै परीक्षण हुने भन्दै उहाँले सचेत हुन उपभोक्तालाई आग्रह पनि गर्नुभएको छ । यसरी परीक्षण गर्दा पाँच मिनेट भन्दा धेरै लाग्दैन ।  पछिल्लो समय सुनको अभावसंगै कालोबजारी बढेपछि सुनमा मिसावट हुने गरेको गुनासो बढेको छ ।
