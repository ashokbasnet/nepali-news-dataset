लक्ष्य पुरा गर्न सरकारले जेठ र असारमा ७५ अर्ब राजश्व उठाउनु पर्ने

काठमाडौं, जेठ १६ – सरकारले राजस्वको लक्ष्य पुर्‍याउन जेठ र असारमा झण्डै ७५ अर्ब उठाउनु पर्ने भएको छ ।
वैशाख मसान्तसम्म लक्ष्य भन्दा ६ अर्ब कम राजश्व संकलन भएकाले २ महिनामा राजस्व संकलनको चाप बढेको हो ।
यो वर्ष ३ खर्ब ५४ अर्ब ५० करोड राजस्व संकलन गर्ने लक्ष्य राखिएकोमा २ खर्ब ८० अर्ब मात्रै राजस्व संकलन भएको छ । तर सरकारले असार मसान्तसम्म राजस्व लक्ष्य पुरा हुने दाबी गरेको छ । अर्थमन्त्रालयका राजस्व महाशाखाका प्रमुख राजन खनालले जेठ र असार राजस्व धेरै उठ्ने महिना भएकोले लक्ष्य पुग्ने दावी गर्नुभयो ।
दुई महिनामा सरकारको पुँजीजगत खर्च पनि बढ्ने र आयकर अन्तिम किस्ता तिर्ने समय भएकोले राजस्व बढ्ने उहाँको भनाइ छ । वशाखसम्म राजस्व लक्ष्य पुरा नभएपछि सरकारले बजार अनुगम शुरु गरेको छ ।
आन्तरिक राजस्व विभागले विभिन्न क्षेत्रमा टोली नै बनाएर बजार अनुगमन गरिरहेको छ । ब्यवसायीले भने यसको बिरोध गरेका छन् । राजस्व लक्ष्य पुर्‍याउने नाममा गरिने बजार अनुगमनले बजारमा त्रास उत्पन्न गर्ने भन्दै ब्यबसायीले बिरोध गरेका छन् ।
