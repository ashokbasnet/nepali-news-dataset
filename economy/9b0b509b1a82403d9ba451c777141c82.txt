मध्यमर्स्याङ्दी केन्द्रको विद्युत उत्पादन घट्यो

आश गुरुङ/ उज्यालो । लमजुङ, कात्तिक २७ – नेपालकै ठूलो मध्येको एक मध्यमर्स्याङ्दी जलविद्युत परियोजनाबाट विद्युत उत्पादन घटेको छ । नदीमा पानीको वहाव कम हुन थालेपछि ७० मेगावाट क्षमताको मध्यमर्स्याङ्दी जलविद्युत केन्द्रवाट विद्युत उत्पादनमा कमी आएको हो ।

 

लमजुङको उदीपुर र चिती गाविसमा बाँध साथै भोटेओडारको सिउँडीबार नजिकै विद्युत गृह रहेको मध्यमर्स्याङ्दी जलविद्युत केन्द्रवाट अहिले धेरै समय ५० मेगावाट क्षमतामा विद्युत उत्पादन भईरहेको छ ।

पानीलाई संचित गरि बिहान बेलुकीको केही समय पुरै क्षमतामा विद्युत उत्पादन भईरहेपनि दिउँसो र रातीको समय ५० मेगावाटमात्रै विद्युत उत्पादन भईरहेको मध्यमस्र्याङ्दी जलविद्युत केन्द्रले जनाएको छ ।

मध्यमर्स्याङ्दी जलविद्युत केन्द्रका प्रमुख रामकुमार यादवले मुलुकको लोडसेडिङलाई मध्यनजर राखेर अहिले आवश्यकता अनुसार बिहान बेलुकीको समयबाहेक ५० देखि ६० मेगावाटसम्म विद्युत उत्पादन भईरहेको बताउनुभयो । नदीमा पानीको बहाव कम हुँदै गएकाले विद्युत उत्पादन अझै घट्ने उहाँको भनाई छ ।

रनअफ रिभर प्रविधिको परियोजनामा जडित ३५/ ३५ मेगावाट क्षमताको २ वटा टर्वाईनबाट विद्युत उत्पादन भईरहेको छ । मध्यमर्स्याङ्दीमा अहिले दिन र रातभरि पानीलाई संचित गरि बिहान र बेलुकीको समयमा साविकको क्षमतामा विद्युत उत्पादन गरिएको छ ।

नेपाल विद्युत प्राधिकरणले मध्यमर्स्याङ्दी लगायत ठूला जलविद्युत परियोजनामा पानीको बहाव कम भएर विद्युत उत्पादनमा ह्रास आएपछि लोडसेडिङको समय बढाउने तयारी गरेको श्रोतले बताएको छ ।

बहुचर्चित मध्यमर्स्याङ्दी जलविद्युत परियोजना जर्मन दातृ निकाय (केएफडब्ल्यू) को ८० तथा नेपाल सरकार र नेपाल विद्युत प्राधिकरणको २० प्रतिशत लगानीमा निर्माण भएको हो । जलविद्युत केन्द्रवाट ४ बर्षयता विद्युत उत्पादन भईरहेको छ ।
