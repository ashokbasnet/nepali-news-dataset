श्रमिकको आन्दोलनले ललितपुरको ग्रिनविच होटल बन्द

काठमाडौ, भदौ २५ – ललितपुरको कुपण्डोलमा रहेको ग्रिनविच होटल ६ दिनदेखि पूरै बन्द भएको छ । होटल व्यवस्थापन पक्षले श्रमिकले पाउँदै आएका सेवा सुविधा कटौती गरेको विरोधमा श्रमिकले होटलको सबै काम बन्द गरेका छन् ।

 

व्यवस्थापन पक्षसँग राखेका २२ बुँदे मागमा ग्रिनविच होटल व्यवस्थापन पक्ष सहमत नभएकाले होटलका श्रमिक ६ दिनदेखि काम बन्द गरेर आन्दोलनमा उत्रेका हुन् । होटलमा २० बर्ष भन्दा बढी काम गर्ने श्रमिकलाई १ सय १० ग्राम सुन बराबरको उपदानको व्यवस्था गर्नुपर्ने श्रमिकको मागमा होटल व्यवस्थापन पक्ष सहमत नभएपछि श्रमिकले यो माग फिर्ता लिएका छन् ।

तर आफूहरुले यो माग फिर्ता लिएपनि व्यवस्थापन पक्षले संचयकोष लगायतका सुविधा दिन्छु भनेर नदिएकाले आन्दोलनमा उत्रिएको अखिल नेपाल होटल रेष्टुरेण्ट मजदुर युनियन ग्रिनविच होटलका अध्यक्ष सुमन आचार्यले बताउनुभयो । होटल व्यवस्थापन पक्षले आफूहरुको मागलाई बङ्गयाएर प्रचारवाजीमा लागेको समेत आचार्यले आरोप लगाउनुभयो ।
