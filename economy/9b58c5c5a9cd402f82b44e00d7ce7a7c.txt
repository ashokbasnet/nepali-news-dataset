अमीरले बनाएको उदाहरण 

मुलुकमा बेरोजगारीले डसेपछि हरदिन नेपाली युवा घरबाट बाहिरिँदैछन् । कामका खोजीमा मुग्लान् भास्सिनु नेपालीको नियति नै हो । यो नयाँ कर्म होइन । हिजो सात समुद्र पार र खाडीमुलुकसम्म पुग्न सकिन्नथ्यो होला । यातायात असुविधा, प्रविधिको प्रयोग गर्न नसक्नेजस्ता कारण यसका कारक थिए ।

तर, आज समय बदलिएको छ । घरभित्र रोजगारी नपाउँदा पनि आफ्नो गच्छे र क्षमतानुसार काम खोज्नु, पाउनु र काममा लाग्नु सामान्यझैं हुन थालेको छ ।

कुनैबेला भोट (उत्तरी तिब्बतको क्षेत्र), भोटाङ (भुटान) वा लाहौर नेपालीका रोजगार गन्तव्य थिए । तर, आज खाडी, मलेसिया, दक्षिण कोरिया हुँदै एसियाका सबैजसो मुलुक, युरोप, अष्ट्रेलिया र अमेरिकासमेत नेपालीका लागि आकर्षक रोजगार गन्तव्य हुन् ।

तर, खाडी र मलेसियाजस्ता मुलुकबाट भने रोजगारीबाट पैसामात्र आम्दानी हुँदैन, उत्रिकै मात्रामा सास्ती, यातना हुँदै मृत्युसम्म व्यहोर्नु नेपाली नागरिकका लागि नियतिझैं बनिरहेको छ । तैपनि मुलुकले रोजगारी दिन नसकेपछि मुग्लान भास्सिनुको कुनै उपाय छैन ।

गरे ‘स्वर्ग’ छ । कुटिर उद्योगले नै हराभरा बनाउने क्षमता त राख्छ । तर, स्वदेशमा उद्यमका लागि प्रोत्साहनको कमी छ भने देशको नीति–निर्माताको सोच पनि कारक छन्, बेरोजगारी सिर्जना गर्न ।

तर, केही युवा फरक छन् । जसले खाडीमा गएर अरुका लागि पसिना बगाउन व्यर्थ ठान्छन् र मातृभूमिकै माटोमा पसिना सिञ्चित गर्छन । आफू, आफ्नो परिवार, समाज र मुलुकलाई नै हासो, खुसी समर्पण गर्छन् । अनि उनीहरु नै समाजका लागि अनुकरणीय र उदाहरणीय बन्छन् । त्यस्ता सोच र साहस भएकाहरु पनि प्रशस्तै छन्, समाजमा ।

यस्तैमध्येका एक हुन्, चितवन नारायणगढका युवा अमीर सुनार । मिहिनेत गरेरै अमीर नामझैं अमीर (धनी) बन्ने बाटोमा उद्यत छन् ।

बाग्लुङमा जन्मेका अमीर, बसाइँसराइकाक्रममा परिवारसहित नारायणगढ झरेका हुन् । पुख्र्यौली पेसा सुनचाँदी व्यवसाय रहेकाले उनले सानै उमेरदेखि बुबाको पेसा सिकधै काम सम्हाले ।

तर, त्यही बीचमा विदेश गएर धन कमाएर फर्कन ठिटौले लहैलहैमा अमीर पनि भास्सिए, तेल बेचेर अमीर बनेकाहरुको खाडीमुलुक कतार ।

राम्रै आम्दानी हुने पुख्र्यौली सुनचाँदी व्यवसाय छाडेर साथीहरुसँगैको लहडमा विदेशिएका अमीरले त्यहाँ करिब दुई वर्ष काम गरे । महिनाभरको मिहिनेतपछि आउने तलब–भत्ताबाट केही जोहो गरी परिवारका सदस्यलाई पठाउँदा उनी निकै खुसी हुने गर्दथे । यद्यपि, योक्रम चलिरहँदा घर–आँगनमै बसेर आफनै पुस्ताको व्यवसाय सम्हाल्ने अठोटका साथ स्वदेश फर्केका अमीरले अहिले आफैंले सुनचाँदी कारखाना खोलेका छन् ।

बाग्लुुङ सुनचाँदी पसलबाट अनभव बटुलेका उनले सोही नामको बाग्लुङ सुनचाँदी कारखाना खोलेका हुन्, नारायणगढको बालकुमारी रोडमा । सुनचाँदी व्यवसाय निकै नै फस्टाएको नारायणघाटमा सुनचाँदीको पसल नै सयभन्दा बढी छन् ।

ग्राहकको मागअनुसारका सुनचाँदीको गरगहना बनाउने कारखाना हो उनको । कुनैबेला कामका लागि खाडी भौतारिएका अमीर अहिले आफ्नो कारखानामा कामदारलाई रोजगारी पनि दिएका छन् ।

उनीहरुले रोजगारीमात्रै पाएका छैनन्, आफनो सीपसमेत प्रदर्शन गर्ने मौका पाएका छन् । अमीरले व्यवसाय सन्चालन गरेकामात्र होइनन्, योसँगै पैसा कमाउनकै लागि विदेश जानु नै पर्छ भन्ने कुरा पनि अन्त्य गर्न चाहन्छन् ।

बरु उनी त पछिल्लो समय सुनचाँदी व्यवसाय गर्नेहरुकै कारखानाको अध्यक्षसमेत बनेका छन् । २६ वर्षको उमेरमा निकै नै चुनौतीपूर्ण पेसा सम्हालेका उनको नेतृत्वमा १७ सदस्यीय नेतृत्व चुनिएको छ ।

निर्विरोध अध्यक्ष चयन भएका अमीरको काँधमा पसल चलाउनेमात्र नभइ अब व्यवसायको हितका लागि सोच्नुपर्ने जिम्मेवारी पनि थपिएको छ ।

त्यसैले त उनी आफ्नो व्यवसायलाई अझ विस्तार गर्दै देशका अरु भागमा पनि लैजाने र थप कालीगढलाई काम दिने सोच बनाउँदैछन् ।

देशभित्रै उद्यम गरेर फैलने अमीरको यो सोचले सफलता मिलोस् र विदेशमै गएरमात्र पैसा कमाउन सकिन्छ भन्नेहरुले पनि केही सिकून् !
