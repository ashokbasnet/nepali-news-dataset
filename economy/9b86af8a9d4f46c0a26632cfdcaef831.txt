७० मेगावाट क्षमताको मध्यमर्स्याङ्दी बन्द

आश गुरुङ/ उज्यालो । लमजुङ, माघ १५ – ७० मेगावाट क्षमताको मध्यमर्स्याङ्दी जलविद्युत परियोजना बन्द भएको छ । परियोजनाको सिभिल संरचना र ईलेक्ट्रोमेकानिकल संरचनाको मर्मतको लागि परियोजनाको विद्युत उत्पादन आइतबारदेखि बन्द गरिएको हो । 

 

३५/३५ मेगावाट क्षमताको २ वटा टवाईन रहेकोमा युनिट १ को टर्वाईन फेर्ने र युनिक २ को मर्मत गरिने मध्यमस्र्याङ्दी जलविद्युत केन्द्रले जनाएको छ । मर्मतको काम कम्तीमा २१ दिनभित्र सक्ने केन्द्रका प्रमुख रामकुमार यादवले जानकारी दिनुभयो ।  

 

सिभिल संरचना अन्तर्गतको सर्भिस गेटमा ५ देखि ७ दिन लगाएर पानी सुकाई मर्मत थालिनेछ । २१ दिनको अवधिमा जर्मनको भिएटेक कम्पनीले सिभिल संरचनातर्फ सर्भिस गेटको मर्मत गर्ने र जर्मनकै भ्वाईट कम्पनीको पर्यवेक्षणमा मेकानिकल तर्फको टर्वाइन फेर्ने र अन्य संरचनाको मर्मत कार्य हुनेछ । सर्भिस गेटको मर्मतका लागि नेपाल विद्युत प्राधिकरणको कम्तीमा ५ जना र जर्मनी प्राविधिकहरु कम्तिमा १३ जना खटिनेछन् । मेकानिकलतर्फ चौविसै घण्टा ३ सिफ्टमा काम हुनेछ । 

 

मध्यमर्स्याङ्दीको पुरै संरचना मर्मतका लागि झण्डै १ करोड रुपैँया लाग्ने र झण्डै ८ करोड रुपैँया पर्ने टवाईन फेर्ने तयारी गरिएको मध्यमस्र्याङ्दी जलविद्युत केन्द्रले जनाएको छ । मध्यमस्र्याङ्दीबाट उत्पादन बन्द भएपनि अहिलेको लोडसेडिङ नबढ्ने नेपाल विद्युत प्राधिकरणले जनाएको छ ।

 

मध्यमर्स्याङ्दी जलविद्युत परियोजना जर्मन दातृ निकाय केएफडब्ल्यूको ८० तथा नेपाल सरकार र नेपाल विद्युत प्राधिकरणको २० प्रतिशत लगानीमा निर्माण भएको हो ।
