सीमावर्ती नेपाली बजारमा भारतबाट आयत हुने सामग्रीको अभाव

बैतडी, मंसिर ७ – भारतले पाँच सय र एक हजारका नोटमा प्रतिबन्ध लगाएपछि सीमावर्ती नेपाली बजारमा भारतबाट आयत हुने सामग्रीको अभाव हुन थालेको छ ।
नोटमा लागेको प्रतिबन्धपछि सुदूरपश्चिमका पहाडी जिल्लामा भारतबाट आयत हुने सामग्रीको अभाव भएको हो । बैतडीका भारतसँग सीमा जोडिएका जिल्ला भएकाले धेरैजसो सामान भारतबाट आयत हुने गर्दछ ।
भारतीय व्यापारीले पाँच सय र एक हजारका भारतीय नोटमा कारोबार बन्द गरेपछि आफूहरुलाई विभिन्न सामग्री ल्याउन समस्या भएको सतबाँझका व्यापारी शेरबहादुर चन्दले बताउनुभयो  ।
बैतडी तथा दार्चुलाका अधिकांश बजारमा भारतीय सीमावर्ती बजारबाट व्यापारीले सामान ल्याउने भएपनि नोट नचल्दा समस्या भएको व्यापारी नारायणदत्त भटट्ले बताउनुभयो ।
मंसीरमा विवाहको सिजन भएकाले पनि भारतीय बजारबाट दैनिक उपभोग्यसँगै विवाहका लागि आवश्यक सामग्री भारतबाट आयत बढी हुने गरेको थियो ।
तर आफूहरुसँग भारतीय पाँच सय र एक हजारका नोट भएकाले सामग्री आयातमा कठिनाई भएको गुरुखोला मुस्याचौरका व्यापारी भुवन भटट्ले बताउनुभयो ।
