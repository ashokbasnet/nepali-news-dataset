धौलागिरीकै ठूलो ढुंगाखानी सञ्चालनमा

दुर्गाप्रसाद शर्मा/उज्यालो । पर्वत, माघ ६ - लामो समयदेखि बन्द रहेको धौलागिरी अञ्चलकै सवैभन्दा ठुलो माटेको ढुंगाखानी सञ्चालनमा आएको छ ।
आसपासका चार गाविसको विवादका कारण करिब एक दशक अघिदेखि बन्द भएको ढुंगाखानी गत महिनादेखि संचालनमा ल्याईएको हो । क्याङ, देउपुर, देउराली र भुकताङ्ले गाविसका वासीन्दाहरुबीच खानी सञ्चालनमा विवाद बढ्दै गएपछि जिल्ला वन कार्यालयले ढुंगा निकाल्नका लागि प्रतिवन्ध लगाएको थियो ।
चारवटै गाविसले उक्त ढुंगा खानी आ–आफ्नो गाविस भित्र पर्ने भन्दै दावा गरेपछि विवादमा परेको हो । सम्वन्धित गाविसहरुले आ–आफ्नो गाविसको भन्दै दावी गर्न थालेपछि कुन गाविस भित्र पर्छ भन्ने पुष्टि नभएकाले खानी सञ्चालनमा आउन सकेको थिएन । तर अहिले चारवटै गाविसका वासीन्दाले सहमति गरेर खानी संचालनमा ल्याएको खानी व्यवस्थापन समितिका सचिव दाताराम चापागाईंले जानकारी दिएनुभयो  । खासगरी चार गाविसमा बढि चिसो हुने र जस्ता पाता भन्दा ढुंगाले घरगोठका छाना छाउँदा उपयुक्त हुने भएकाले सहमति गरेर खानी सञ्चालनमा ल्याईएको चापागाईंले जानकारी दिनुभयो । अहिले ४ ठाउँबाट खानी संचालनमा ल्याईएको छ । समितिले ढुंगाको आकार र साईज अनुसार मुल्य तोकेको छ । साईली ढुंगालाई १ सय १०, माईलीलाई १ सय २०, डवल धोतीलाई ६० र अन्य ढुंगाहरुलाई १ सय र ९० रुपैयाँ प्रति वर्गमिटरका दरले बिक्री गर्न थालिएको सचिब चापागाईंले बताउनुभयो ।  खानी सञ्चालकहरुले समितिलाई बार्षिक १ हजार ५ सय रुपैयाँ दिने छन् ।
खानीवाट निकालीएका ढुंगाहरु अहिले क्याङ, शालिजा, देउपुर, देउराली, भुकताङले लगायतका गाविसमा छाना छाउनका लागि प्रयोगमा ल्याईएको छ । जस्ता पाता भन्दा ढुंगा नै प्रयोग गर्नु राम्रो भएकाले सवै गाविसका बासिन्दाको भेलाले सहमति गरेर खानी सञ्चालन गरिएको क्याङ गाविसका पूर्व गाविस अध्यक्ष नरसिंह पुनले बताउनुभयो ।
