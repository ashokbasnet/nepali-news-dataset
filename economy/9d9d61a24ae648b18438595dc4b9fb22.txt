अहिलेकै अवस्थामा पोखरा विमानस्थल असम्भवः पर्यटन मन्त्री

काठमाडौं, असोज ९ – पर्यटन तथा नागरिक उड्ययन मन्त्री पोष्टबहादुर बोगटीले अहिलेकै अवस्थामा पोखरामा अन्तर्राष्ट्रिय विमानस्थल बन्न नसक्ने स्पष्ट पार्नुभएको छ । रिपोर्टर्स क्लब नेपालले मंगलबार काठमाडौंमा गरेको कार्यक्रममा मन्त्री बोगटीले सफ्ट लोन दिने चिनियाँ बैंक र नेपालको खरिद ऐनबीच तारतम्य नमिलेका कारण विमानस्थल अहिलेका लागि निर्माणको सम्भावना सकिएको बताउनुभयो ।

 

‘धेरै जटिलताहरु छन, यथास्थितिमा प्रोजेक्ट अगाडि बढ्न सक्दैन’, मन्त्री बोगटीले भन्नुभयो, ‘त्यसको लागि समस्या सुल्झाएर नयाँ प्रक्रिया सुरु गर्नु पर्छ ।’ विवाद मिलाएर छिट्टै नयाँ प्रक्रिया सुरु गरिने उहाँले जानकारी दिनुभयो ।

उहाँले पोखरा विमानस्थल निर्माणको लागि विवाद मिलाउन चिनियाँ पक्षसँग वार्ता गर्न वार्ता टोली नै गठन भईसकेको जानकारी दिदै छलफल गरेर पुनः निर्माण प्रक्रिया सुरु गर्ने बताउनुभयो । ‘दुई देश विचको सम्बन्धको कुरा भएकोले वार्ता गरेर सहमतिमा अगाडी बढ्नुको विकल्प छैन’, उहाँले भन्नुभयो ।
