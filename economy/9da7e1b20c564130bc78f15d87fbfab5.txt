आयल निगमले ऋण पायो

काठमाडौं, जेठ २८ - नेपाल आयल निगमले एक महिना भन्दा बढी समय पछि बल्ल आइतवर ऋण रकम पाएको छ । ऋण दिने निर्णय भएको एक महिना भन्दा बढी समय पछि नागरिक लगानी कोष र कर्मचारी सञ्चय कोषले रकम दिएका हुन् । नागरिक लगानी कोषले ७० करोड रुपैयाँ र कर्मचारी सञ्चय कोषले ६० करोड रुपैंया दिएको आयल निगमका कायममुकायम कार्यकारी निर्देशक सुरेश अग्रवालले जानकारी दिनुभयो ।

 

सरकारले गएको बैशाख १९ गते नै आयल निगमलाई लगानी कोषबाट एक अर्ब र सञ्चय कोषबाट ६० करोड रुपैंया ऋण उपलब्ध गराउने निर्णय गरेको थियो ।
यसैबीच पेट्रोलियम पदार्थको चर्को अभाव कम गर्न सरकारले नेपाल आयल निगमलाई थप १ अर्ब ४० करोड रुपैंया ऋणको जोहो गरिदिएको छ । बिहान बसेको मन्त्रिपरिषद् बैठकले आयल निगमलाई तेलको सहज आपूर्तिका लागि थप १ अर्ब ४० करोड रुपैंया ऋण खोजिदिने निर्णय गरेको सूचना तथा संचारमन्त्री राजकिशोर यादवले जानकारी दिनुभयो ।

निगमका कायममुकायम कार्यकारी निर्देशक अग्रवालका अनुसार सरकारले दिने भनेको ऋण भोली मात्रै निगमले पाउनेछ । सरकारले दिने ऋण एवम् लगानी कोष र सञ्चय कोषबाट प्राप्त रकम पर्सि मंगलबार मात्रै भारतीय आयल कर्पोरेशन आइओसीलाई पठाउने अग्रवालले जानकारी दिनुभयो । बक्यौता रकम बुझाउन नसक्दा आइओसीले ७० प्रतिशत इन्धन आपूर्ति कटौती गरेको थियो ।
