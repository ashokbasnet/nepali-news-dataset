२५ वटा जहाज पुर्‍याउने निगमको कार्ययोजना

काठमाडौ, असार ८ – नेपाल वायुसेवा निगमले सन् २०२४ सम्म २५ वटा ध्वजाबहाक जहाज पुर्‍याउने लक्ष्य सहितको व्यवसायिक कार्ययोजना तयार पारेको छ ।
निगमको बोर्ड बैठकबाट पारित कार्ययोजनालाई एक दुई दिनमै नीतिगत निर्देशनका लागि पर्यटन मन्त्रालयमा पठाउने निगमले जनाएको छ  ।
२०१५ देखि हरेक वर्ष जहाज थप्दै गएर २०२४ सम्म जहाजको संख्या २५ पुर्‍याउने लक्ष्य रहेको निगमका प्रवक्ता रामहरी शर्माले जानकारी दिनुभयो । त्यही अनुसार अन्तराष्ट्रिय उडान पनि थप्दै जाने र मैदान भएका सबै ठाउँमा आन्तरिक उडान भर्ने निगमको भनाई छ । अहिले निगमले ३१ वटा हवाई मैदान भएपनि १२ वटामा मात्र उडान भर्दै आएको छ ।
नयाँ जहाजका लागि झण्डै ६० अर्व रुपैयाँ लाग्ने र आधा रकम सरकारले लगानी गर्नुपर्ने निगमको भनाई छ । कार्ययोजना पारित भएपछि २६ सयले रोजगारी पाउने निगमको दावी छ ।
अहिले निगमसँग आवद्ध रहेर १८ सय दरवन्दी रहेकोमा त्यसलाई बढाएर २६ सय पुर्‍याउने प्रवक्ता शर्माले उज्यालोलाई बताउनुभयो । यस्तै शनिबारदेखि परीक्षण उडान शुरु गरेको चीनबाट प्राप्त नयाँ जहाजले असार १५ गतेदेखि व्यवसायिक उडान शुरु गर्ने भएको छ ।
