सार्वजनिक खर्च व्यवस्थापन रणनीति ल्याउने तयारी

काठमाडौं, माघ २९ – सरकारले स्थानीय निकायलगायतका बजेट अत्यधिक हुने सरकारी निकायमा सार्वजनिक खर्च व्यवस्थापन रणनीति बनाउने तयारी गरेको छ । रणनीति बनाउन सरकारले हाल विभिन्न मन्त्रालयमा छलफल गरी सल्लाह सुझाव माग्नुका साथै विषयगत मन्त्रालयमा कार्यान्वयन एकाइसमेत गठन गरेको छ । 

 

हालै गठित कार्यान्वयन एकाइका सदस्य तथा उपसचिव देवीप्रसाद ज्ञवालीका अनुसार आगामी १५ दिनभित्र यससम्बन्धि रणनीति बनाइने छ । स्थानीय निकायले गर्ने खर्चको पूर्वानुमान तथा खर्च कार्यान्वयनबीचको अन्तर, योजना छनोट र कार्यान्वयन जस्ता सूचक तोकेर रणनीति तयार गर्ने उपसचिव ज्ञवालीले बताउनुभयो । 

 

सरकारले अर्थ मन्त्रालयको सचिव अध्यक्ष रहने गरी सार्वजनिक खर्च तथा वित्तीय उत्तरदायित्व (पेफा) कार्यक्रमको निर्देशक समिति गठन गरिसकेको छ ।
