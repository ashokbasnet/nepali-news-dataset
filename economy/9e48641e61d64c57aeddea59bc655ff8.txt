शहरमा लोडसेडिङ, गाउँ झलमल

विनोद ढकाल/उज्यालो । काठमाडौ, चैत १३ – शहरमा लोडसेडिङले सताइरहेका बेला नेपालका धेरै गाउँहरु भने लघु जलविद्युत आयोजनाको विजुलीले झलमल छ । पहाडी खोलाबाट निकालिएको लघु जलविद्युतबाट अहिलेसम्म २ लाख घरधुरीका वासिन्दाले विजुलीको सुविधा पाएका लघु जलविद्युत प्रवद्र्धन गर्ने सरकारी निकाय वैकल्पिक उर्जा प्रवद्र्धन केन्द्रले जनाएको छ ।

 

लघु जलविद्युत आयोजनाहरुबाट २० मेगावाट विजुली उत्पादन भइसकेको छ । खोलाहरुमा पानीको बहाब धेरै हुने भएकाले पहाडका ५४ जिल्लामा लघु जलविद्युत उत्पादनको संभावना रहेको केन्द्रका इन्जिनियर लक्ष्मणप्रसाद घिमिरेले जानकारी दिनुभयो । ‘पहाडी क्षेत्रका खोलानालाबाट धेरै विजुली निकाल्न सकिने संभावना छ, हामीले अबको ५ वर्षमा २५ मेगावाट विजुली निकाल्ने लक्ष्य राखेका छौं, उहाँले भन्नुभयो । पहाडी क्षेत्रमा करिब ६ हजार खोलाहरु रहेको र एउटै खोलाबाट पनि धेरै ठाउँमा विजुली निकाल्न सकिने विज्ञहरुको भनाइ छ । १ सय किलोवाट क्षमतासम्मका विद्युत आयोजनालाई लघु जलविद्युत भनिन्छ ।

पहाडी वस्तीहरुमा ठूला आयोजनाको विजुली पुर्‍याउन धेरै खर्च लाग्ने हुनाले लघु जलविद्युत नै उपयोगी हुने लघु जलविद्युत आयोजनाहरु निर्माण गर्ने निजी कम्पनीहरुको छाता संस्था लघु जलविद्युत विकास संस्थाले जनाएको छ । ‘पहाडी वस्तीमा घरहरु टाढा टाढा हुने हुनाले केन्द्रिय प्रशारणको विजुली पु¥याउन धेरै खर्च लाग्छ, विद्युत चुहावटको संभावना पनि त्यत्तिकै हुन्छ, त्यसैले वस्ती नजिकैको खोलाबाट थोरै खर्चमा विजुली निकाल्न सकिन्छ’ संस्थाका कार्यकारी निर्देशक पूर्ण रञ्जितकारले भन्नुभयो । लघु जलविद्युत आयोजनाबाट १ किलोवाट विजुली निकाल्न सरदर ३ लाख रुपैयाँ खर्च लाग्छ । सरकारले प्रति किलोवाट १ लाख २५ हजार रुपैयाँ अनुदान दिदै आएको छ । अझै दुर्गम क्षेत्रका १३ वटा जिल्लालाई थप १ लाख ५० हजार रुपैयाँसम्म अनुदान दिने गरेको छ । सामान ढुवानीका लागि १ किलोवाट बराबर ३० हजार रुपैयाँ अनुदान दिइने वैकल्पिक उर्जा प्रवद्र्धन केन्द्रका इन्जिनियर लक्ष्मण घिमिरेले जानकारी दिनुभयो । अहिले सरकारले बिभिन्न गैर सरकारी संस्था र जिल्ला विकास समितिहरुमार्फत लघु जलविद्युत आयोजना निर्माण गर्दै आएको छ ।

लघु जलविद्युत आयोजनाका लागि आवश्यक पर्ने धेरैजसो मेशिन उपकरणहरु देशभित्रै उत्पादन हुन्छ भने जडान गर्ने प्राबिधिकहरु पनि देशभित्रै छन् । त्यसैले निर्माण गर्न गाह्रो र धेरै खर्चालु पनि छैन । ‘लघु जलविद्युतलाई चाहिने अल्टरनेटिङ जेनेरेटर (पानीबाट विजुली निकालने मेशिन) बाहेक सबै सामान नेपालमै बन्छ, जडान गर्ने दक्ष प्राबिधिकहरु पनि देशभित्रै छन्,’ लघु जलविद्युत विकास संस्थाका कार्यकारी निर्देशक रञ्जितकारले भन्नुभयो । लघु जलविद्युतको संभाब्यता अध्ययन गर्ने, मेशिन, उपकरणहरु बनाउने र जडान गर्ने गरी ६० वटा संस्था रहेका छन् । ‘नीजि क्षेत्रले एक वर्षमा ५ मेगावाटसम्म विजुली निकाल्न सक्छ’ उहाँले भन्नुभयो, ‘लगानीको वातावरण र सस्तो दरमा ऋण सुविधा हुने हो भने धेरै काम गर्न सक्छौ ।’

लघु जलविद्युत आयोजनाले गाउँघरमा विकासको ढोका खोल्ने निर्माणकर्ताहरुको दावी छ । ‘पहिलो कुरा त उज्यालोमा बस्न पाए, वालवालिकाले पढ्न सजिलो भयो, महिलाहरुलाई घर धन्दा गर्न सजिलो भयो, मट्टितेल किन्ने पैसाको वचत पनि भयो ’ रञ्जितकारले भन्नुभयो ‘ कुटानी पिसानी मिल, कुखुरापालन, फर्निचर उद्योग खोलेर मानिसहरु स्वरोजगार पनि भइरहेका छन् ।’
