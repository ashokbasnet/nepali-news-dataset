पेट्रोलियम पदार्थ र नुनखानीको अध्ययन गर्न सरकारी टोली मुस्ताङमा 

मुस्ताङ, असार १४ । पेट्रोलियम पदार्थ र नुनखानीको अध्ययन गर्न सरकारी टोली मुस्ताङ पुगेको छ ।उद्योगमन्त्री सोमप्रसाद पाण्डेको नेतृत्वमा खानी तथा भू–गर्भ विभाग, घरेलु तथा साना उद्योग र प्राविधिकसहित २२ जनाको टोली सोमबार मुस्ताङ आइपुगेको हो । टोलीले मुक्तिनाथ क्षेत्रमा पेट्रोलियम पदार्थको विस्तृत् अध्ययन गरेको छ ।प्रसिद्ध धार्मिकस्थल मुक्तिनाथ मन्दिरमा पानीमाथि अनवरतरुपमा बल्ने आगो ग्यास हुनसक्ने टोलीमा सहभागी खानी तथा भू–गर्भ विभागका प्रमुख राजन पौडेलले जानकारी दिए ।‘यहाँको अवस्था हेर्दा उत्खनन्का लागि त्यति असजिलो छैन्, सरकारले विशेष पहल गर्दैछ’–उनले भने ।मुक्तिनाथको मुख्य मन्दिरभित्र भूमिगत् कागखोलामा निरन्तर आगो बलिरहेको देखिन्छ भने त्यसबाट केही मात्रामा पेट्रोलियम पदार्थको गन्ध पनि आउने गरेको स्थानीयबासीको भनाइ छ ।टोलीले मुक्तिनाथपछि छुसाङ गाविसको तेताङमापर्ने नुनखानीकोसमेत अवलोकन गर्नेछ ।नुनको पहाडै रहेपनि त्यसको उत्खनन् हुन नसक्दा वर्षौंदेखि त्यतिकै खेरगइरहेको छ । नुनखानी सन्चालनका विषयमा स्थानीयबासीसँगसमेत छलफल हुने बताइएको छ ।पौडेलकाअनुसार टोलीले लोमान्थाङ क्षेत्रमा युरेनियम र जोमसोमस्थित ठिनी गाउँमा रहेको कोइलाखानीकोसमेत अनुसन्धान गर्नेछ ।लोमान्थाङ क्षेत्रको १० किलोमिटर लम्बाइ र तीन किलोमिटर चौडाइमा युरेनियमको भन्डार रहेको बताइएको छ ।मन्त्री पाण्डेले यी सबै विषयमा स्थलगत् अध्ययन गरेर उत्खनन्का लागि प्रक्रिया अघि बढाइने जानकारी दिए ।‘हामी अध्ययनकोक्रममा छौं, अबको तीन वर्षभित्र ग्यास, नुन र अन्य खानीको उत्खनन् गरेर प्रयोगमा ल्याउँछौं’–उनले भने । रासस

फाइल फोटो
