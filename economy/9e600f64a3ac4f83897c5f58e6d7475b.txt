नेपाल इस्फ्रास्ट्रक्चर बैंकको स्थापनाका लागि निवेदन दर्ता

काठमाडौं, भदौ १४ – राष्ट्रको पुर्वाधार विकास गर्नका लागि सरकारले सार्वजनिक निजी साझेदारीको प्रारुप अनुरुप यस आर्थिक वर्षभित्र पूर्वाधार विकास बैंक स्थापना गर्ने प्रतिवद्धता गरे अनुसार प्रस्तावित नेपाल इस्फ्रास्ट्रक्चर बैंक लिमिटेडले निवेदन दर्ता गरेको छ ।
प्रस्तावित बैंकका अध्यक्ष डा. विमल कोइरालाले नेपाल राष्ट्र बैंकका डेपुटी गर्भनर चिन्तामणि शिवाकोटी र बैंक तथा वित्तीय संस्था नियमन विभागका कार्यकारी निर्देशक नारायणप्रसाद पौडेलको उपस्थितिमा प्रस्तावित बैंकको आवश्यक कागजात हस्तान्तरण गरी विधिवत रुपमा बैंक स्थापना गर्नका लागि निवेदन दर्ता गर्नुभएको हो । बैंकको चुक्ता पुँजी २० अर्ब रहेको छ ।
बैंकमा नेपाल सरकारकोे १० प्रतिशतसहित संस्थापक समूहमा ६० प्रतिशत र सर्वसाधारण समूहमा ४० प्रतिशत शेयर रहेकोछ । प्रस्तावित बैंकको सञ्चालक समितिमा नेपाल सरकार समेतको प्रतिनिधिसहित सातजना सञ्चालक रहने व्यवस्था मिलाइएको छ ।
प्रस्तावित नेपाल इस्फ्रास्ट्रक्चर बैंकले देशको पूर्वाधार विकास सम्बन्धी परियोजनामा कर्जा प्रवाह गर्र्नेे, पूर्वाधार विकास सम्बन्धी परियोजना संचालन गर्ने, कम्पनीको धितोपत्रमा लगानी गर्ने, पूर्वाधार विकास सम्बन्धी परियोजना संचालनका लागि प्रतित पत्र खोल्ने तथा जमानत पत्र जारी गर्ने, राष्ट्र बैंकको स्वीकृतिलिई पूर्वाधार विकास सम्बन्धी परियोजनामा लगानी गर्न आवश्यक रकम जुटाउनका लागि स्वदेशी तथा विदेशी मुद्रामा वित्तीय उपकरण जारी गर्ने तथा ऋण प्राप्त गर्ने, दीर्घकालीन प्रकृतिको निक्षेप स्वीकार गर्ने, डिवेञ्चर जारी गरी श्रोत परिचालन गर्ने, लिजिङ्ग कारोबार गर्नेमुख्य उद्देश्य रहेको छ ।
