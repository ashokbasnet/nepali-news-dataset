आर्थिक अवस्था सुधारका लागि चार्टर एकाउण्टेन्ट सक्षम : गभर्नर नेपाल

काठमाडौं, वैशाख ४ – नेपाल राष्ट्र बैंकका गभर्नर डा. चिरञ्जिवी नेपालले मुलुकको आर्थिक अवस्था सुधार्नकालागि सरकारले चार्टड एकाउण्टेन्टहरुलाई जिम्मेवारी दिनुपर्ने बताउनुभएको छ ।
नेपाल चार्टड एकाण्टेन्ट संस्था (आइक्यान) ले शुक्रबार काठमाडौंमा गरेको कार्यक्रममा गभर्नर डा. नेपालले चार्टड एकाउण्टेन्टहरुमा अर्थतन्त्रको सुधारका विषयमा धेरै ज्ञान हुने भन्दै उनीहरुलाई जिम्मेवारी दिनुपर्ने बताउनुभयो ।
उहाँले बैंक तथा वित्तीय संस्थाहरुले आफ्नो वित्तीय अवस्था सुधारका लागि चार्टड एकाउण्टेन्टहरुलाई नेतृत्व तहमा राख्नुपर्ने बताउनुभयो । उहाँले ६ महिना पहिले राम्रो वित्तीय अवस्था देखिएका वित्तीय संस्थाहरु ६ महिनापछि घाटामा गएका उदाहरणहरु रहेको भन्दै यसो हुनुमा जनशक्तिको कमजोरी भएको बताउनुभयो ।
उहाँले बैंक तथा वित्तीय संस्थाहरुले आफ्नो नाफा वृद्धिका लागि जतिसक्दो धेरै चार्टड एकाण्टेन्टहरुलाई जागिर दिनुपर्ने भन्दै राष्ट्र बैंकले पनि चार्टड एकाउण्टेन्टहरु थप गर्ने तयारी गरिरहेको बताउनुभयो ।
नेपालमा हाल ७ सय ८९ जना चार्टड एकाउण्टेन्ट छन् । पछिल्लो पटक चार्टड एकाउण्टेन्टको कोर्स पढ्नेहरुको संख्या उल्लेख्य रुपमा बढेपनि कोर्स निकै गाह्रो भएका कारण नगण्य विद्यार्थीले मात्र सफलता हात पार्ने गरेका छन् । चार्टड एकाउण्टेन्टको कोर्सलाई एमबीबीएसको कोर्सभन्दा निकै कठिन मानिन्छ ।
