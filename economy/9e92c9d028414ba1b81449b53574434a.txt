एक्जियटाले किन्यो एनसेल

काठमाडौं, पुस ६ - मोबाइल सेवा प्रदायक कम्पनी एनसेल बिक्री भएको छ । नर्वेली कम्पनी टेलियासोनेराले  एनसेलमा रहेको आफ्नो ६० दशमलव ४ प्रतिशतशेयर झण्डै १ खर्ब ४० अर्ब नेपाली रुपैयाँमा मलेशियाको कम्पनी एक्जिएटालाई बेचेको हो । 
टेलियासोनेराले एनसेलमा रहेको आफ्नो ६० दशमलब ४ प्रतिशत शेयर एक्सिएटालाई १ अर्ब ४० करोड अमेरिकी डलरमा बिक्री गर्ने सहमत भएको जनाएको छ । 
यस्तै टेलियासोनेराका नेपाली साझेदार निरज गोविन्द श्रेष्ठको नाममा रहेको २० प्रतिशत शेयर एक्सिएटाले छानेको साझेदार श्रीमती भावना सिंह श्रेष्ठलाई विक्री गर्ने पनि जनाएको छ ।
भावना सिंहको नाममा सिंगापुरमा दर्ता भएको कम्पनी सुनिवेरा क्यापिटल भेन्चर्स प्रालिबाट झण्डै चार करोड असी लाख अमेरिकी डलमा बिक्री गरिने जनाएको छ ।
यस्तै एनसेलको अर्को लगानीकर्ता कम्पनी भाइजरले पनि एनसेलमा रहेको आफ्नो १९ दशमलब ६ प्रतिशत शेयर पनि एक्सिएटालाई बिक्री गर्ने टेलियासोनेराले निकालेको विज्ञप्तिमा उल्लेख छ । यो संगै एनसेलमा एक्जिएटाको शेयर ८० प्रतिशत हुने छ ।  
टेलियासोनेरालाई नयाँ ढंँगले अगाडि बढाउने रणनीतिअनुसार युरेशिया क्षेत्रका सातवटा स्थानबाट आफ्नो उपस्थितिलाई घटाउँदै  नोर्डिक तथा बाल्टिक मुलुकको ब्यवसायमा ध्यानकेन्द्रित गर्ने कम्पनीले तीन महिनाअघि नै घोषणा गरेको थियो ।
