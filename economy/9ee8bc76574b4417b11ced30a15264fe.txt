रुम्जाटार विमानस्थलको कालोपत्रे गर्ने काम ठप्प

दमन राई/उज्यालो । खोटाङ, जेठ १५ - ठेकेदार कम्पनीले ओखलढुंगाको रुम्जाटार विमानस्थलमा कालोपत्रे गर्ने काम रोकेको छ । स्थानीय ठोट्ने खोलाको गिटी र बालुवा गुणस्तरहीन भएको भन्दै ठेकेदारले बिमानस्थलको कालोपत्रेका काम रोकेको हो । यसअघि विभिन्न बहानामा काम रोक्दै आएको ठेकेदार कम्पनी उपेक्स रौताहा कन्ट्रक्सन प्रालि उदयपुरले यस पल्ट खोलाको गिटी र बालुवालाई दोष देखाउँदै काम रोकेको हो ।

 

ठेकेदारकै कारण धावनमार्गको ५८० मिटर लम्बाई र २० मिटर चौडाईमा शुरु गरिएको कालोपत्रे लगायतका बिमानस्थलको काम अलपत्र बनेको छ । सहरी विकास तथा भवन निर्माण डिभिजन कार्यालय ओखलढुंगाको आर्थिक सहयोगमा थालिएको कालोपत्रेका काम आगामी भदौमसान्तसम्ममा सम्पन्न गरिसक्नुपर्ने सम्झौता छ । स्वतन्त्र रुपमा काम गर्न नपाएकाले कालोपत्रे गर्ने कामले गति लिन नसकेको ठेकेदार अम्बरबहादुर खत्रीले बताउनुभयो ।
