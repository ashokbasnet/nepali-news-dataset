लोडसेडिङ्गको विरोधमा प्राधिकरण कार्यालयमा तोडफोड

सप्तरी, जेठ ८ - लोडसेडिङको विरोधमा सप्तरी कञ्चनपुरका बासिन्दाले सोमवार नेपाल विद्युत् प्राधिकरणको कार्यालय तोडफोड गर्नुका साथै आगजनी गरेका छन् । चर्को लोडसेडिङविरुद्ध बजारवासीले कञ्चनपुर हटियामा रहेको प्राधिकरणको उपशाखा कार्यालयमा प्रवेश गरी झ्याल ढोका तोडफोड गर्नुका साथै कागजात जलाएका हुन् ।

 

दुई दिनदेखि विद्युत् सेवा उपलब्ध नभएको भन्दै तोडफोडमा उत्रिएका स्थानीय बासिन्दाले दिउँसो १२ बजे कार्यालय प्रवेश गरी तोडफोड गरेका हुन् ।
सङ्घर्षरत स्थानीय बासिन्दाले नियमितरुपमा विद्युत् सेवा सुचारु नभए कार्यालयमा तालाबन्दी गर्ने चेतावनी दिएका छन् । लोडसेडिङ सम्बन्धमा सम्बन्धित निकायलाई अवगत गराए पनि कुनै सुनुवाइ नभएको र कञ्चनपुरको विद्युत् काटेर अन्यत्र दिएको उनीहरुको आरोप छ ।
कार्यालय तोडफोड गर्न थालेपछि प्रहरीले आन्दोलनकारीलाई हटाउन सामान्य बल प्रयोग गरे पनि कोही पक्राउ परेका छैनन् । यो घटनापछि विद्युत् प्राधिकरणको कार्यालयमा थप प्रहरी परिचालन गरिएको छ ।

- रासस
