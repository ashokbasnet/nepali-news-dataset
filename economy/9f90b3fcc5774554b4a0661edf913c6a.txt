खेर गएको कागजबाट पेन्सिल

स्वीकृति खड्का/उज्यालो
काठमाडौ, मंसिर १३ – राणा परिवारमा जन्मिएकी काठमाडौं महाराजगञ्जकी सुधा बस्नेतलाई सानैदेखि कागजको खेलौनामा रुची थियो । उबेला रमाइलोको लागि खेलौना बनाउने उहाँलाई अहिले त्यही बानीले उद्यमी बनाएको छ ।
उहाँले खेर गएका कागज जम्मा पारेर सिसाकलम अर्थात पेन्सिल बनाउने काम थालेको एक वर्ष भयो । ‘विमेन्स ड्रिम मल्टिसर्भिस प्रालि’ नामको संस्था खोलेर उहाँले व्यवसाय थाल्नुभएको हो । संस्थामा अहिले १५ जना सेयर सदस्य छन् । सबैजना महिला हुन् । संस्थाका सेयर सदस्यले पनि काम गर्छन् । सँगै अरु १५ जनाले पनि यही संस्थाबाट रोजगारी पाएका छन् । बस्नेत चाहिँ संस्थाको हर्ताकर्ता हुनुहुन्छ ।
उहाँ हरेक दिन विहान ५ बजे उठ्नुहुन्छ । एकछिन परिवारलाई समय दिएपछि आफ्नो काम सुरु गर्नुहुन्छ । ‘भाग्यमा भन्दा मलाई कर्ममा विश्वास लाग्छ’ कक्षा १० सम्म पढेकी बस्नेतले भन्नुभयो ।
यसरी सुरु भयो व्यवसाय
सानैदेखि खेलौना मन पराउने बस्नेत खाली हात बस्नै सक्नुहुन्न । पढाई सकेपछि उहाँले घरमै बसेर कपडा सिलाउने काम थाल्नुभयो । कुनै तालिमबिनै उहाँ कपडा सिलाउन खप्पिस बन्नुभयो । १० वर्षको सिलाई बुनाईबाट भएको आम्दानीलाई व्यवसायिक काममा खर्च गर्नुपर्छ भन्ने सोच उहाँलाई आयो । त्यसपछि उहाँको ध्यान सिसाकलम बनाउनेतिर केन्द्रित भयो ।
सामान्य पेन्सिलको लागि भारत र चीनको भर पर्नुपर्ने बाध्यताले उहाँलाई बिझायो । स्वदेशमै पनि पेन्सिल बनाउन सकिन्छ भन्ने सोच पलाएपछि यहाँले यसबारे अध्ययन थाल्नुभयो । सुरुमा उहाँको भेट इञ्जिनियर निरज पौडेलसँग भेट भयो । पेन्सिल उत्पादनको विषयमा चीनमै पुगेर अनुसन्धान गरेका पौडेलले बस्नेतलाई यसबारे धेरै जानकारी दिनुभयो । त्यसपछि बस्नेतलाई पेन्सिल बनाउन सकिन्छ भन्ने विश्वास बढायो ।
आफूजस्तै अरु १५ जना महिला जम्मा पारेर उहाँले तालिम लिन सुरु गरिहाल्नुभयो । तालिमसँगै खेर गएका कागजपत्र जम्मा पारेर सिसाकलम बनाउने काम पनि सुरु भयो । ‘मनमा जोश र जाँगर भयो भने गर्न नसकिने भन्ने केही हुँदोरहेनछ’ पेन्सिल बनाउँदै बस्नेतले भन्नुभयो ।
यसरी बनाइन्छ कागजबाट पेन्सिल
संस्थाका महिलाहरुले सुरुमा पुराना पत्रपत्रिका जम्मा पार्छन् । त्यसपछि मिलाएर काट्छन् । यसरी काटेको कागजमा पेन्सिलको लेख्ने भाग अर्थात लिड टाँसिन्छ । लिड टाँसेर तयार भएको पेन्सिललाई रोलिङ मेसिनमा राखिन्छ । रोल गरेर निकालिएको पेन्सिललाई झण्डै दुई दिन शीतलमा राखेपछि फेरि अर्को दुई दिन घाममा सुकाइन्छ ।
घाम र शितलमा गरी चार दिन राखेपछि त्यसलाई माइक्रोओभनमा तताइन्छ । त्यसपछि पेन्सिल तयार हुन्छ । यसरी उत्पादन गरेको पेन्सिललाई ‘इको फ्रेन्ड्ली’ अर्थात वातावरण मैत्री भनिन्छ । खेर गएको कागजको सदुपयोग र पेन्सिलको लागि रुख काट्न नपर्ने भएकाले वातावरण संरक्षण हुने हिसाबले यो नाम दिइएको हो । अरु पेन्सिल बोटविरुवाबाट बनाइने गरिन्छ । एउटा ठुलो रुखबाट झण्डै १ लाख पेन्सिल उत्पादन हुने व्यवसायी बताउँछन् । एउटा विरुवा हुर्काउनको लागि झण्डै १० वर्ष लाग्छ ।  
पेन्सिलको बजार
एउटा मेशिनबाट एक दिनमा झण्डै ४ हजार पेन्सिल उत्पादन हुन्छ । यसमध्ये झण्डै २ हजार पेन्सिल नेपाली बजारमा नै खपत हुन्छ । अहिले विदेशीले मन पराएपछि अनलाइनमार्फत पनि बाहिर सामान जाने अध्यक्ष बस्नेत बताउनुहुन्छ । पेन्सिलको आकार र गुणस्तर अनुसार मूल्य निर्धारण हुन्छ । बस्नेतका अनुसार एउटा पेन्सिलको ६ रुपैयाँदेखि १५ रुपैयाँसम्म पर्छ ।
पेन्सिलबाट संस्थाले मासिक ५० हजार रुपैयाँ आम्दानी गर्छ । १ किलो कागजबाट दुईवटा पेन्सिल बन्छ । नेपाली बजारमा प्रतिदिन १० लाख पेन्सिल खपत हुने गरेको छ । संस्थाले पेन्सिल लगायत मस्यौरा, गुन्द्रुक जस्ता खाद्य पदार्थको पनि उत्पादन गर्ने गरेको अध्यक्ष बस्नेतले बताउनुभयो ।
