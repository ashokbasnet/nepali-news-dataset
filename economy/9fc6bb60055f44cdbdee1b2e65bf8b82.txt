ठूला १७ वटा आयोजनाको प्रगति शुन्य

काठमाडौ, फागुन २४ – चालु आर्थिक वर्षमा सरकारले ठुला आयोजनामा राखेका १७ वटा आयोजनाको प्रगति शुन्य देखिएको छ ।
चालु आर्थिक वर्षको आठ महिना वित्न लाग्दा पनि भौतिक पुर्वाधार तथा यातायात मन्त्रालय अन्तर्गत एउटा आयोजना र सरकारले वित्तीय लगानी गर्ने भनिएका अरु १६ वटा योजनामा खर्च शुन्य रहेको अर्थ मन्त्रालयले जनाएको छ । यी आयोजनासंगै अरु विकास आयोजनाको पनि प्रगति न्युन देखिएको छ । चालु आर्थिक वर्षको लागि ८५ अर्ब विकास वजेट छुट्टयाइएकोमा शुक्रबारसम्म १७ अर्ब रुपैयाँमात्रै खर्च भएको छ ।   
त्यसैगरी सरकारले राष्ट्रिय गौरवका आयोजनामा उल्लेख गरेको काठमाडौ मधेस तराई फाष्ट ट्रयाक र निजगढ अन्तर्राष्ट्रिय विमानस्थलको काम अलपत्र परेको छ । नीजि क्षेत्रले इच्छा नदेखाएपछि काम अलपत्र परेको हो । सरकारले आफ्नै खर्चमा ७६ किलोमिटरको ट्रयाक खोलिसकेको छ । सार्वजनिक निजी साझेदारी प्रक्रिया अनुरुप योजनाको बाँकी काम गर्न प्रस्ताब मागिए पनि कुनै पनि प्रस्तावकले आशयपत्र पेश नगरेको भौतिक योजना तथा निर्माण मन्त्रालयले जनाएको छ ।
निजी क्षेत्रबाट आशयपत्र नआएपछि आयोजना अन्यौलमा परेको मन्त्रालयका सचिव तुलसीप्रसाद सिटौलाले बताउनुभयो । सरकारले यो बर्ष फाष्ट ट्रयाकका लागि ५० करोड रुपैयाँ बिनियोजन गरेपनि ३९ लाख मात्रै खर्च भएको छ । आयोजना नै अन्यौलमा परेकोले बाँकी रकम खर्च नहुने भन्दै मन्त्रालयले यो रकम अन्यत्र सार्न माग गरेको छ ।
यस्तै निर्माण, सञ्चालन र हस्तान्तरण अर्थात वुट मोडलमा निर्माण गर्ने भनिएको निजगढ अन्तर्राष्ट्रिय विमानस्थलको काम पनि अन्यौलमा परेको छ । आयोजनाको बिस्तृत सम्भाब्यता अध्ययन प्रतिबेदन तयार भई निर्माण मोडालिटीको बिषयमा परामर्शको लागि बुट कमिटीमा प्रस्ताव गरिए पनि बुट कमिटीले मोडालिटिबारे निर्णय गर्न नसक्दा आयोजना अन्यौलमा परेको हो ।
