चार किलो सुन सहित पाँच जना पक्राउ

काठमाडौं, फागुन २७ – प्रहरीले चार किलो अबैध सुन सहित पाँच जनालाई पक्राउ गरेको छ । चीनको खासाबाट अवैध रुपमा लुकाएर ल्याएको सुन सहित भक्तपुरको सल्लाघारीबाट पाँच जनालाई पक्राउ गरिएको महानगरीय अपराध महाशाखा हुनुमानढोकाले जनाएको छ ।
चीनको खासाबाट काठमाडौंका लागि छुटेको ना १ ज ४७५७ नम्बरको गाडीमा अवैध सुन लुकाएर ल्याएको सुराकिको आधारमा चेकजाँच गरेर प्रहरीले अवैध सुन सहित पाँच जनालाई पक्राउ गरेको हो ।
पक्राउ पर्नेमा रामेछापको ठोसे–१ का २९ वर्षका भरत कार्की र ३३ वर्षका लक्ष्मण कार्की, दोलखाको जिरी–७ का ३४ वर्षका सुनिलकुमार खड्का, काठमाडौं थापाथलीका ३२ वर्षका इश्वर बस्नेत र गाडी चालक सिन्धुपाल्चोकको गाथी–३ का १९ वर्षका सुभाष राउत रहेको प्रहरीले जनाएको छ ।
उनीहरुले आफ्नो शरिरमा सुन लुकाएर ल्याएका थिए । उनीहरुले आफ्नो शरीर भित्र लुकाएको सुन एक्स रे गराएपछि मात्रै देखिएको थियो । पक्राउ परेका पाँचै जनालाई थप अनुसन्धान तथा कारबाहीका लागि राजश्व अनुसन्धान विभाग हरिहर भवन ललितपुर पठाइएको महाशाखाले जनाएको छ ।
