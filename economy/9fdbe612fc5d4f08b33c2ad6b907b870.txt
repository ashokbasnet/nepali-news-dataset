९ वर्षपछि बन्यो जयरामघाट पुल, खोटाङमा खुल्यो समृद्धिको बाटो

खोटाङ र ओखलढुंगाको सिमानामा पर्ने जयरामघाटमा निर्माण गरिएको सो पुल शुक्रबार बिहानबाट सन्चालनमा ल्याइएको हो ।

सम्झौता अवधि सकिएको पाँच वर्षपछि मात्र निर्माण कार्य सकिएको जयराम पुलमा बिहीबार एकै चोटी तीनओटा ठूला ट्रकमा १५० टनको लोड राखेर गरिएको परीक्षण सफल भएपछि सन्चालनमा ल्याइएको ठेकेदार कम्पनीले जनाएको छ ।

यातायात सेवा सन्चालन भएको १० वर्षपछि प्रमुख नाका दूधकोसीस्थित जयरामघाटको पक्की पुल सन्चालनले खोटांगे जनतामा ठूलो आशा जगाएको छ ।

करिव १० करोडको लागतमा निर्माण कार्यसम्पन्न भएको पक्की पुल बिहान ९ बजेबाट सनचालनमा ल्याइएको प्रमुख जिल्ला अधिकारी एकदेव अधिकारीले बताए ।

‘खोटांगे जनताको लामो पर्खाइपछि पुल सन्चालनमा आएको छ ।’ उनले भने, ‘अहिले निर्वाचन आचारसंहिता लागू भएको छ । औपचारिक उद्घाटन गर्दा आचारसंहिताले नदिने भएकाले उद्घाटन नगरी सन्चालन गरिएको हो ।’

जयरामघाटको पक्की पुल सन्चालनमा आएपछि जिल्लामा समृद्धिको बाटो खुला भएको पूर्व सांसद तथा नेकपा (एमाले)का नेता पाँचकर्ण राई (पिके)ले बताए । ‘पुल अभावमा लामो समयदेखि जिल्लाको हरेक विकास/निर्माणमा बाधा पुगेको थियो,’ उनले भने । ‘ठूलो कसरतपछि पुल सन्चालनमा ल्याउन सफल भएका छौं, अब ती सबै समस्या समाधान भएर जिल्ला समृद्धिको बाटोतर्फ अगाडि बढेको छ ।’

दूधकोसीमा पक्की पुल निर्माण गर्ने जिम्मा विक्रम पाण्डेको हुलास इन्जिनियरिङ र दिवाकर गोल्छाको कालिका कन्स्ट्रक्सनले लिएको थियो । २०६८ साल असारसम्ममा सबै काम पूरा गर्ने शर्तमा दुवै कम्पनीले साझेदारीमा काम गर्नेगरी २०६६ साल भदौमा नेपाल सरकार, सडक विभागसमक्ष सम्झौता गरेको थियो ।

करिब १५० मिटर लामो मोटरेवल पक्की पुल नेपालकै नमूना भएको र निर्माणमा पनि ढिला भएको आयोजना प्रमुख इन्जिनियर उद्धव रानामगरले बताए । ‘पुलका लागि आवश्यक सामग्री र प्राविधिक बाहिरबाट ल्याउनुपर्‍यो’ उनले भने । ‘सबै कुरामा बाहिरी देश चिनकै सहयोग लिनुपरेकाले पुल निर्माणमा ढिलाइ भएको हो ।’

जयराम पुल सन्चालनमा आएसँगै खोटाङ जिल्ला राष्ट्रिय सडक सन्जालमा जोडिएको छ । मध्यपहाडी लोकमार्गमा पर्ने जयरामघाटमा पुल सन्चालन भएपछि राजधानी काठमाडौंलगायत तराइका विभिन्न जिल्लासँग सिधा यातायात सन्चालनमा सहज भएको यातायात व्यवसायी संघ खोटाङका महासचिव रामकुमार हिङमाङले बताए ।

२०६४ मा हेलिकोप्टरमार्फत बोकेर ल्याइएको बेलिब्रिज जडान गरेर यातायात सन्चालनमा ल्याएको थियो । यसरी पक्की पुल नहुँदा हिउँदको समयमा वैकल्पिक व्यवस्थाका लागि अस्थायी बेलिब्रिज जडान गरेर आवतजावत गर्ने गरिएको थियो । जयरामघाटमा अस्थायी बेलिब्रिज जडान गर्दा वार्षिक ६० लाख बढी राज्यकोषको रकम खर्च हुने गरेको थियो ।तस्बिर सौजन्य : पूर्व सांसद पाँचकर्ण राई/रासस
