​नेपालगञ्जबाट साढे पाँच अर्ब राजश्व संकलन

नेपालगञ्ज, साउन ७ – नेपालगञ्ज भन्सार कार्यालयले गएको आर्थिक वर्ष २०७२/०७३ मा  पाँच अर्ब ६५ करोड ६६ लाख ५५ हजार रुपैयाँ राजश्व संकलन गरेको छ । तर राजश्वको अधिकांश हिस्सा आयातको छ ।  
नेपालगञ्ज भन्सार कार्यालयका सूचना अधिकारी समेत रहेका भन्सार अधिकृत लक्ष्मीदत्त जोशीका अनुसार नेपालबाट तेस्रो मुलुकमा निर्यात हुने सामान बापतको राजश्व संकलन न्यून छ ।
गएको आर्थिक वर्षमा नेपालबाट विभिन्न वस्तु निर्यात बापत नेपालगञ्ज भन्सार कार्यालयले  ८१ लाख ६१ हजार रुपैयाँ राजश्व संकलन गरेको छ । भारतबाट भित्रिने पेट्रोलियम पदार्थबाट भन्सार कार्यालयले झण्डै समग्र राजश्वको एक तिहाई  आम्दानी गर्ने गरेको छ ।
नेपालगञ्ज नाका भएर  जडिबुटी, पिना, रोजिन, रागाको मासु लगायत निर्यात हुने गरेको भन्सार कार्यालयले जनाएको छ । गएको आर्थिक वर्षमा  जडिबुटी निर्यातबाट ३३ लाख रुपैयाँ र पिना निर्यातबाट २७ लाख २३ हजार रुपैयाँ राजश्व संकलन भएको छ ।
