काठमाडौमा छालाका जुत्ता चप्पलको प्रदर्शनी

काठमाडौ, पुस ९ – काठमाडौको राष्ट्रिय सभागृहमा छाला वस्तु तथा जुत्ता चप्पलको दशौं औद्योगिक प्रदर्शनी सुरु भएको छ ।
‘नेपाली ब्राण्डको प्रयोग नै स्वदेशी उद्योगको सम्मान’ भन्ने नाराका साथ छाला जुत्ता तथा वस्तु उत्पादक संघले प्रदर्शनी आयोजना गरेको हो ।
स्वदेशी उत्पादनका बारेमा उपभोक्तालाई स्थलगत अवलोकन गराई स्वदेशी उत्पादनलाई बढवा दिन  प्रदर्शनी आयोजना गरिएको संघका अध्यक्ष होमनाथ उपाध्यायले बताउनुभयो ।
प्रवेश निःशुल्क रहेको प्रदर्शनीमा ७५ भन्दा बढी उद्योगका ९५ भन्दा धेरै स्टल राखिने र जुत्ता चप्पलमा १५ प्रतिशत सम्म छुट दिइने उहाँले बताउनुभयो । ७ दिनसम्म चल्ने प्रदर्शनीको २ लाखले अवलोकन गर्ने आयोजकको अनुमान छ । विहान १० बजेदेखि बेलुकी ६ बजेसम्म प्रदर्शनीको अवलोकन गर्न सकिने छ ।
यस्तै स्वदेशमा उत्पादित वस्तुलाई थप गुणस्तरीय बनाउन सामूहिक व्यापार चिन्ह प्रयोगमा ल्याइएको छ । स्वदेशी जुत्ता चप्पल खरिद गर्दा लोगो हेरेर मात्र खरिद गर्न व्यवसायीले आग्रह गरेका छन् ।
