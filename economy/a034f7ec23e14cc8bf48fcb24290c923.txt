मर्जरले संख्या घटायो, सेवा विस्तार भएन : राष्ट्र बैंक प्रवक्ता

काठमाडौं, वैशाख ९ । वित्तीय स्थायित्व अभिबृद्धि गर्न नेपाल राष्ट्र बैंकले अवलम्बन गरेको मर्जर नीति कार्यान्वयनमा आएसँगै मर्ज हुने बैंक तथा वित्तीय संस्थाहरुको संख्या बढ्दै गएको छ ।केन्द्रीय बैंकको मर्जरसम्बन्धी नीतिले बैंक तथा वित्तीय संस्थाको संख्या घटाए पनि अपेक्षा गरिएअनुसार सेवा विस्तार भने हुन सकेको छैन ।‘बैंक तथा वित्तीय संस्था एक आपसमा गाभ्ने/गाभिनेसम्बन्धी विनियमावली, २०६८’ कार्यान्वयनमा आएपछि ८६ ओटा बैंक तथा वित्तीय संस्थाहरु एकापसमा मर्ज भइ ३२ ओटा संस्था बनेका छन् ।यस्तै, एउटा वाणिज्य बैंकले दुईओटा वित्त कम्पनीहरु र एक विकास बैंकले अर्को एक विकास बैंक प्राप्ति गरेको केन्द्रीय बैंकले जनाएको छ ।मर्जरले बैंक तथा वित्तीय संस्थाको संख्या घटाएपनि अपेक्षा गरिएअनुसार सेवा विस्तार हुन नसकेको नेपाल राष्ट्र बैंकका प्रवक्ता त्रिलोचन पंगेनीले विहीबार हामीसँग बताए ।मुलुकको पछिल्लो आर्थिक अवस्थाका कारण पनि मर्जरपछि पनि निक्षेप संकलन, कर्जा प्रवाह, सेवा विस्तार हुन नसकेको उनले उल्लेख गरे ।यस्तै ठूला संस्थामा मर्ज भएका संस्था कर्मचारीलाई हेप्ने प्रवृत्ति पनि पाइएको उनले बताए ।मर्जरका लागि थुप्रै बैंक तथा वित्तीय संस्थाहरुले केन्द्रीय बैंकबाट स्वीकृति प्राप्त गरिसकेका छन् भने कतिले स्वीकृति पाइसकेर मर्जर प्रक्रियामा छन् ।
