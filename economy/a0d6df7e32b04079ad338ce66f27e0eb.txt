लघु जलविद्युतबाट ५ सय घरमा उज्यालो

दमन राई/उज्यालो

खोटाङ, माघ ९ – खोटाङको बाकाचोलमा पहिलोपल्ट बिजुली बलेको छ । सिन्दुरे ढुंगा लिदिङ खोला लघु जलबिद्युत आयोजनाबाट बिजुली उत्पादन भएको हो । 

स्थानीय लिदिङ खोलाबाट ७० किलोवाट क्षमताको बिद्युत उत्पादन भएपछि गाउँ विकास समितिका ४ सय ९६ घरमा बिजुली बत्ती बलेको छ ।

दुई करोड ८७ लाख ९५ हजार ५२४ रुपैयाँको लागतमा बिजुली बलेपछि गाउँमा प्रयोग हुँदै आएको दियो, टुकी र सोलार बिस्थापित भएको लघुजलबिद्युत आयोजना सरोकार समितिका सचिव ज्ञानेन्द्रकुमार राईले बताउनुभयो ।         

वैकल्पिक उर्जा प्रवर्द्धन केन्द्रको एक करोड ८० हजार,  गाबिसको ६३ लाख ४३ हजार ३ समुदायको सेयरवापत ६२ लाख ८१ हजार, इको हिमालको ६ लाख, लोक नेपालको दुई लाख ७२ हजार, स्थानीय संघसंस्थाको ६ लाख २२ हजार र समुदायको ९ लाख ५० हजार रुपैयाँ बराबरको श्रमदानबाट बिजुली उत्पादन गरिएको हो ।
