यसकारण चम्कियो सुनचाँदीको बजार

पी. टी. लोप्चन उज्यालो । 
काठमाडौं, १२ कात्तिक – तीज र दशैंमा समेत आशलाग्दो कारोबार हुन नसकेको सुनचाँदीको व्यापार तिहारमा फस्टाएको छ । अहिले चाँदीको कारोबार दैनिक ६ सय किलोसम्म हुने गरेको नेपाल सुनचाँदी व्यवसायी महासंघले जनाएको छ ।तिहारमा सुनको भन्दा चाँदीको राम्रो व्यापार हुने व्यवसायी बताउँछन् । नेपाल सुनचाँदी व्यवसायी महासंघका पूर्व अध्यक्ष तेजरत्न शाक्यका अनुसार अरु बेला भन्दा तिहारमा सुनको कारोबार दोब्बर र चाँदीको तेब्बरले बृद्धि हुने गर्छ ।
सुनचाँदीको व्यापार बढ्ने कारण : 
१. धनकी देवी खुसी हुन्छन् भन्ने विश्वास : 
तिहारमा सुन वा चाँदी किनेर धनकी देवी लक्ष्मीलाई चढाउँदा लक्ष्मी खुसी हुन्छिन् र बर्षैभरि फलिफाप हुने विश्वासले धेरैले तिहारको अवसरमा सुनचाँदी किन्ने गर्छन् ।
‘चाँदीको सिक्का नै किन नहोस्, सानो टुक्रा भएपनि सुन वा चाँदी धनकी देवीलाई चढाउन पाए बर्षैभरि धन आर्जन हुन्छ भन्ने परापूर्वकाल देखि रहँदै आएको विश्वास हो, त्यसैले सक्नेले सुन र सुन किन्न नसक्नेहरु चाँदीको सिक्का भएपनि चढाउँछन्’ पूर्व अध्यक्ष शाक्यले बताउनुभयो । 
२. धनतेरस पर्वको प्रभाव 
नेपाली समाजमा परेको धनतेरस पर्वको प्रभावले पनि सुनचाँदीको व्यापार फस्टाउन मद्दत पुगेको छ । नेपालमा कागतिहारको दिन भारतमा धनतेरस पर्व मनाइन्छ । यसदिन सुनचाँदीको गरगहना चढाएर पूजा गर्दा वर्षभरि धनलाभ हुने विश्वासले पनि सुनचाँदी किनेर चढाउनेको संख्या बढ्न थालेको छ । पुल्चोकमा चाँदीको दियो किन्दै गरेकी शोभा बोगटी भन्नुहुन्छ ‘चार बर्ष भयो, धनतेरसको दिन कुनै न कुनै धातु चढाउने गरेको छु, यसले फलिफाप भएको महसुस पनि गरेको छु ।’ तारेमाम ज्यासः पसः का सन्चालक कर्णमान शाक्य भन्नुहुन्छ ‘पहिले पहिले लक्ष्मीपूजाका दिनका लागि भन्दै सुनचाँदीको गरगहना किन्नेहरु आउँथे, हिजोआज कागतिहार अघि नै धनतेरसमा चढाउनका लागि भन्दै अर्डर दिन्छन्, धनतेरस पर्वको प्रभाव निक्कै बढ्न थालेको छ ।’
३. सुनचाँदीको स्थिर भाउ
सुनचाँदीको स्थिर भाउका कारण पनि ग्राहक सुनचाँदीमा आकर्षित भएको व्यवसायीको ठम्याई छ । विगत दुई हप्ता यता सुन प्रति तोला ५६ हजार ५ सयको वरिपरि घुमिरहेको छ भने चाँदीको भाउ ८ सय सेरोफेरोमा छ ।
प्रायः सुनचाँदीको भाउ घट्ने क्रममा रहँदा अझै घट्ने हो कि भनेर पर्खने र बढ्दा किन्ने क्षमता नहुने भएकाले सुनचाँदीको भाउ स्थिर हुँदा नै ग्राहकको आकर्षण बढ्ने व्यापारीहरु बताउँछन् ।
‘तीज र दशैंका बेला सुनको भाउ ६० हजार नजिकै पुगेको थियो, त्यतिबेला आशलाग्दो व्यापार गर्न सकेनौं, दशैं तिहार त हामीले पर्खिरहेकै हुन्छौं, अहिले भाउले पनि साथ दियो, व्यापार पनि राम्रै भईरहेको छ’ गुणः ज्यासः पसलका प्रोप्राइटर दिनेश शाक्यले भन्नुभयो । व्यापार बढेपछि बजारमा सुनचाँदीको अभाव हुन थालेको छ । साना व्यापारीले सुनको कुपन लिएको हप्तादिन बित्दा समेत सुन नपाएको गुनासो गरेका छन् ।
