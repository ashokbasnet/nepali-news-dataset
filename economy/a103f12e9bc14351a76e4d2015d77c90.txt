अन्तराष्ट्रिय विमानस्थल बनाउन पोखरामा हस्ताक्षर संकलन

पोखरा, साउन २७ – पोखरामा क्षेत्रीय अन्तराष्ट्रिय विमानस्थल निर्माणको प्रक्रिया अगाडि बढाउन सरकारलाई दबाब दिन पश्चिमाञ्चल होटल संघ पोखराले हस्ताक्षर अभियान शुरु गरेको छ । शनिवारदेखि सुरु भएको हस्ताक्षर अभियान एक हप्तासम्म चल्नेछ ।

 

संकलित हस्ताक्षर सरकारलाई बुझाउने संघका महासचिव विकल तुलाचनले जानकारी दिनुभयो । पश्चिमाञ्चल होटल संघ पोखराले २०४६ सालभन्दा अगाडिदेखि नैं पोखरामा क्षेत्रीय अन्तराष्ट्रिय विमानस्थल बनाउन दवाव दिईरहेको छ ।

पोखरामा विमानस्थल बन्नु पर्यटन र उद्योगी व्यबसायीको लागि मात्रै नभई सम्पुर्ण पश्चिमाञ्चलवासीको हितमा भएकाले अभियानमा साथ दिन पनि संघले आग्रह गरेको छ ।

टेण्डर परिसकेपछि पनि विमानस्थल निर्माणको प्रक्रिया रोकिनु दुर्भाग्य भएको अध्यक्ष बिप्लव पौडेलले बताउनुभयो । त्रिभुवन अन्तराष्ट्रिय विमानस्थलको बिकल्पका रुपमा पोखरामा विमानस्थल बनाउनका लागि २०३१ सालमा पोखरा उपमहानगरपालिकाको वडा नम्बर १४, १५ र १८ को छिनेडाँडामा ३ हजार १ सय ६ रोपनी जग्गा अधिग्रहण गरेको थियो ।
