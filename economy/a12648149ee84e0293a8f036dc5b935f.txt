सार्क क्षेत्रमा व्यापारको लागत बढी भयो : वाणिज्य मन्त्री बैठक

काठमाडौं, माघ ३ – सार्क राष्ट्रका वाणिज्य मन्त्रीहरुले यस क्षेत्रमा व्यापारको लागत बढी हुने गरेका कारण अपेक्षित आर्थिक विकास हुन नसकेको बताएका छन् ।
ऊर्जा, पर्यटन र ऐतिहासिक सम्पदाको उचित उपयोग नहुँदा त्यसबाट फाइदा उठाउन नसकेको उनीहरुको निष्कर्ष छ । भारतको नयाँ दिल्लीमा भएको सार्क राष्टका वाणिज्य मन्त्रीहरुको बठकलाई सम्बोधन गर्दै उनीहरुले विश्वको एक तिहाई जनसंख्या बसोबास गर्ने क्षेत्रमा जम्मा ६ प्रतिशत व्यापार हुनु लाजमर्दो भएको बताए ।
बैठकमा  वाणिज्य मन्त्री शंकरप्रसाद कोइरालाले भूपरिवेष्ठित राष्ट्र भएका कारण नेपालको आर्थिक विकासका लागि यातायात नै व्यापार सरलीकरणको पहिलो एजेण्डा भएको बताउनुभयो ।
कोइरालाले इण्डोनेशियाको बालीमा सम्पन्न विश्व व्यापार संगठनको बैठकले विश्वका अति न्यून विकसित राष्टको व्यापार र कृषिको सरलीकरणमा महत्वपूर्ण निर्णय गरेको बताउनुभयो ।
