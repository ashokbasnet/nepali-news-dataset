१० औ हस्तकला ब्यापारमेला शुरु

काठमाडौ, मंसिर ७ – काठमाडौको भृकुटीमण्डमा १० औं हस्तकला व्यापारमेला तथा आठौं प्रतियोगितात्मक हस्तकला प्रदर्शनी बिहीबारदेखि शुरु भएको छ । 

पाँच दिनसम्म चल्ने मेलामा पस्मिना, उनी, अल्लो, बेतबाँस, निगालो, ढाका, माटो, काठ, थाङ्का, छाला, चाँदी लगायतका सामान प्रदर्शनी तथा विक्रीमा राखिएको छ ।

 

मेलामा ४० भन्दा धेरैथरीका उत्पादन राखिएको आयोजक नेपाल हस्तकला महासंघले जनाएको छ । मेलामा ११ प्याभेलियनसहित दुई सय स्टल राखिएका छन् । भारत र बंगलादेशले समेत प्रदर्शनीमा सहभागी भएको महासंघका अध्यक्ष बिकासरत्न धाख्वाले बताउनुभयो ।

मेलाको उद्घाटन गर्दै अर्थमन्त्री बर्षमान पुन अनन्तले हस्तकलाको निकासीका लागि विदेशी बजार खोजी गरिने बताउनुभयो । पाँचै विकास क्षेत्रमा हस्तकलाग्राम स्थापना गर्ने प्रयास भइरहेको पनि अर्थमन्त्री पुनले जानकारी दिनुभयो ।

मेला अवलोकनका लागि ९० जना विदेशी कलाकर्मी पनि सहभागी हुने आयोजकले जनाएको छ । काष्ठकला सीपको प्रवर्द्र्धन गर्न प्रतियोगितात्मक काष्ठकला प्रदर्शनीको आयोजना पनि गरिने महासंघले जनाएको छ ।
