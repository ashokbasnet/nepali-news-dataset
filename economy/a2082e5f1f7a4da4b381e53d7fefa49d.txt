तल्लो मोदी १ बाट पुर्ण क्षमतामा विद्युत उत्पादन

दुर्गाप्रसाद शर्मा/ उज्यालो । पर्वत, कात्तिक १ – निजी क्षेत्रको युनाइटेड मोदी हाइड्रोपावरले  पर्वतको चुवा गाविसमा निर्माण गरेको तल्लो मोदीखोला १ जलविद्युत आयोजनाबाट पुर्ण क्षमतामा विद्युत उत्पादन सुरु भएको छ । आयोजनाले परीक्षणका क्रममा बुधबार देखि १० दशमलव ४१ मेघावाट विद्युत उत्पादन गरेको हो ।

 

आयोजनाले दुई हप्तादेखि  नियमित रुपमा विद्युत उत्पादन गर्दै आएको छ । अहिले दुई वटै टर्वाइनबाट पुर्ण क्षमतामा विद्युत उत्पादन भएको आयोजना निर्देशक उपेन्द्रराज गौतमले जानकारी दिनुभयो ।

आयोजनाबाट पुर्ण क्षमतामा विद्युत उत्पादन भएपछि नेपाल विद्युत प्राधिकरणलाई बिहीबार देखि १५ दिन निशुल्क विद्युत उपलब्ध गराउने निर्देशक गौतमले बताउनुभयो । १५ दिन पछि भने विद्युत खरिद सम्झौता अनुसार व्यवसायिक उत्पादन थालिने छ । उत्पादित १० मेघावाट विद्युत केन्द्रीय प्रसारणमा नियमित आपुर्ति हुन थालेपछि अहिले भैरहेको लोडसेडिङ आधा घण्टा कम भने आयोजनाले बताएको छ ।

२०६६ देखि निर्माण सुरु भएको तल्लो मोदीखोला १ आयोजना १ अर्ब ९२ करोडमा सम्पन्न भएको हो । रन अफ द रिभर प्रणालीमा निर्माण भएको आयोजनाले हिउँदमा प्रतियुनिट ७ रुपैयाँ र बर्षा याममा प्रति युनिट ४ रुपैयाँमा विद्युत खरिद सम्झौता गरेको छ ।
