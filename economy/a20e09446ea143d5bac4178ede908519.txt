केयुकेएलले वितरण प्रणाली सुधारको काम थाल्यो

काठमाडौं, चैत १९ – काठमाडौं उपत्यका खानेपानी लिमिटेडको आयोजना कार्यान्वयन निर्देशनालयले काठमाडौंको वडा नं  ३५ कोटेश्वर, सुविधानगर क्षेत्रबाट वितरण प्रणाली सुधारको काम सुरु गरेको छ ।
काठमाडौं उपत्यका खानेपानी सुधार आयोजनाको निर्माण कार्यको शहरी विकास मन्त्री डा नारायण खड्काले शुभारम्भ गर्नुभयो । यसलगत्तै ललितपुरको एकान्तकुनाबाट वितरण प्रणाली सुधारको काम थालिने निर्देशनालयले जनाएको छ ।
आयोजना अन्र्तगत चक्रपथभित्र झण्डै ७ सय किलोमिटर वितरण प्रणाली र भक्तपुर र किर्तिपुरका केही क्षेत्रमा पनि वितरण प्रणाली सुधारको कार्य गरिनेछ ।
आयोजनामार्फत मेलम्चीको पानी आउनुअघि काठमाडौंका बासिन्दालाई थप खानेपानी उपलब्ध गराउन हालका पानीका श्रोतहरुमा उत्पादन बृद्धि, ट्युववेलको निर्माण र काठमाडौं उपत्यका खानेपानी लिमिटेडको क्षमता विस्तार कार्यमा निर्देशनालयले सहयोग गरिरहेको छ ।
मेलम्चीको पानी वितरणका लागि तयारी अवस्थामा रहन काठमाण्डुको आरुबारी, महांकालचौर, बाँसबारी, बालाजु, पानीपोखरी, ललितपुरको खुमलटार, भक्तपुरको कटुञ्जे र टिग्नी र किर्तिपुरमा झण्डै ५ करोड लिटर पानी संकलन क्षमताका ९ वटा पानीपोखरी निर्माण गरिनेछन् ।
