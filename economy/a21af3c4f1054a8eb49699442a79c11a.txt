हनुमानढोकामा महिला हस्तकला मेला

काठमाडौं, फागुन २ - नेपाली महिला उद्यमीहरुलाई लक्षित गरेर काठमाडौंको हनुमानढोका परिसरमा हस्तकला मेला आयोजना गरिएको छ । नेपाल हस्तकला महासंघको सहयोगमा महिला उद्यमी महासंघले महिला उद्यमीहरुको हस्तकलाको प्रदर्शनी गरेको हो ।
काठमाडौं प्रमुख पर्यटकीय क्षेत्र हनुमान ढोका परिसरमा नेपाल सरकारका बाणिज्य तथा आपूर्ति मन्त्री सुनिलबहादुर थापाले मेलाको उदघाटन गर्नुभयो । मेलामा महिला उद्यमीहरुको मात्र उत्पादन रहेको ५० वटा स्टलहरु रहेका छन् ।
मेलाको उद्घाटन सत्रमा बोल्दै मन्त्री थापाले सरकारले महिला उद्यमी लक्षित गरेर उत्पादन वृद्धि,बजार र गुणस्तरीयता कायम गराउन सक्दो सहयोग गर्ने नीति लिएको बताउनुभयो ।
यो मेलामा महिलाहरुको मात्र उत्पादन रहेको आयोजकले बताएको छ । फागुन ४ गतेसम्म चल्ने मेलामा उत्पादनको प्रदर्शनीका साथै ५० ६० लाख बराबरको बिक्रि कारोबार हुने लक्ष्य रहेको महासंघले जनाएको छ ।
