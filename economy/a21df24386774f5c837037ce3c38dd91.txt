नेपाल सम्पत्ति शुद्धीकरणको कालोसूचिमा पर्ने खतराबाट मुक्त

काठमाडौं, असार १३ - गलत क्रियाकलापबाट कमाएको धनलाई बैध बनाउने काम अर्थात सम्पत्ति शुद्धीकरण नियन्त्रण सम्बन्धी सम्पूर्ण कानुनहरु समयमै निर्माण गरेपछि नेपाल अन्तराष्ट्रिय रुपमा कालोसूचीको खतराबाट हटेको छ ।
फ्रान्सको पेरिसमा बसेको फाइनान्सियल एक्सन टाक्स र्फोस एफएटिएफको बैठकले नेपाललाई सम्पत्ति शुद्धीकरणमा नियमित अनुगमनको सूचीबाट हटाएकोले कालो सूचीको खतरा सकिएको हो ।
बैठकमा सहभागी हुन पेरिसमा पुगेका नेपाल राष्ट्र बैकका डेपुटी गभर्नर महाप्रसाद अधिकारीले टेलिफोनमा उज्यालो अनलाइनसँग कुरा गर्दै अब तीन तीन महिनामा कालो सूचीमा पर्ने डर पूर्ण रुपमा हटेको बताउनुभयो ।
त्यस सम्बन्धी कानुन निर्माणका लागि आफूहरुले निरन्तर गरेको प्रयासको नतिजा आएको भन्दै उहाँले यो नेपालका लागि ठुलो उपलब्धि भएको बताउनुभयो । एफएटिएफले नेपाललाई २०१० देखि निगरानी गर्दै आएको थियो ।
यसअघि पटकपटक नेपाललाई कालोसुचिमा राख्ने चेतावनी दिदै आएको उसले सबै कानुन कार्यान्वयन भएको प्रतिवेदन बुझाएपछि अनुगमनको सूचीबाट हटाएको अधिकारीले बताउनुभयो ।
