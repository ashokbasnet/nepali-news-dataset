पुनःनिर्माण र पूँजीगत खर्च तीव्र पार्न एडीबीको सुझाव

काठमाडौं, चैत १७ । एसियाली विकास बैंक (एडीबी) ले पुनःनिर्माण र पुनःस्थापनाका लागि स्रोतको अभाव नभइ संस्थागत् अवरोध र प्रक्रियागत् साँघुरोपन रहेको जनाएको छ ।पुनःनिर्माणका लागि जतिसुकै खर्च हुने भएपनि स्रोतको अभाव रहेको एडीबीले प्रस्ट पारेको छ ।भूकम्पछि थलिएको नेपालको अर्थतन्त्र उकास्न पूँजीगत खर्चमा तीव्रता आवश्यक रहेको एडीबीले जनाएको छ ।एडीबीले आर्थिक वर्ष सन् २०१६ मा नेपालको आर्थिकबृद्धि १ दशमलव ५ प्रतिशतमा सीमित हुने प्रक्षेपण गरेको छ ।भूकम्पपछिको पुनःनिर्माणमा आएको सुस्तता, तराई–मधेसमा भएको राजनीतिक आन्दोलन र प्रतिकूल मौसमका कारण आर्थिकबृद्धि न्यून हुने एडीबीले जनाएको छ ।एसियाली विकास परिदृश्य २०१६ सार्वजनिक गर्दै एडीबीले सन् २०१७ मा भने आर्थिकबृद्धि ४ दशमलव ८ प्रतिशत पुग्ने प्रक्षेपण गरेको हो ।तर, त्यसका लागि सामान्य मनसुन, पुनःनिर्माणमा तीव्रता एवं आन्तरिक राजनीतिक विवाद समाधान हुनुपर्ने जनाइएको छ ।एडीबीका नेपाल देशीय निर्देशक किनिचि योकोयामाले पुनःनिर्माणसहित विदेशी लगानी भित्र्याउन अहिलेको समय नेपालका लागि स्वर्णिम रहेको बताए ।देशको विकासका लागि नेपालले प्राप्त गरेको अवसर सदुपयोग गर्न सक्नुपर्नेमा उनले जोड दिए ।यस वर्ष मूल्यबृद्धि पनि १० दशमलव ५ प्रतिशत पुग्ने अनुमान एडीबीको छ । सरकारले यस वर्ष आर्थिकबृद्धि २ प्रतिशत पुग्ने र मूल्यबृद्धि साढे ८ प्रतिशतमा सीमित रहने प्रक्षेपण गरेको छ ।एडीबीले चालु खाता र समग्र शोधनान्तर स्थिति सन् २०१५ कोभन्दा उच्च बचतमा रहेकाले नेपालको बाह्य क्षेत्र आर्थिक वर्ष सन् २०१६ मा थप सुदृढ हुने अनुमान गरेको छ ।
