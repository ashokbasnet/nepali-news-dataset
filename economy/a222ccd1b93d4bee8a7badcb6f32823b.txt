कुल पुँजीगत बजेटको २६ प्रतिशत असारमामात्रै खर्च

समयमै बजेट पारित भएपनि विकास निर्माणका लागि लगाउनुपर्ने ठेक्का प्रक्रियालगायतका काम समयमै हुन नसक्दा अनुमान गरिएअनुसारको पुँजीगत खर्च कुनैपनि आर्थिक वर्षमा हुन सकेको छैन ।

गत आर्थिक वर्षमा ८४ प्रतिशत पुँजीगत खर्च हुने संशोधित अनुमान अर्थ मन्त्रालयले गरेपनि ६५ प्रतिशतमात्रै खर्च भएको मन्त्रालयले जनाएको छ ।

गत आर्थिक वर्ष २०७३/७४ मा कुल विनियोजन भएको बजेटको ६५ दशमलव ४३ प्रतिशत अर्थात् २ खर्ब ४ अर्ब खर्च भएको तथ्यांक महालेखा नियन्त्रकको कार्यालयको छ । त्यसमध्ये पनि २६ दशमलव ९१ प्रतिशत असार महिनामा खर्च भएको देखिन्छ ।

तर, असार महिनामामात्रै २६ प्रतिशत खर्च नभइ रकम निकासा असारमा हुँदा बढी देखिएको बताउँछन्, उपमहालेखा नियन्त्रक सूर्यमणि गौतम ।

असारमा खर्च गर्ने परिपाटिमा सुधार आवश्यक रहेको उनको भनाइ छ ।

भदौ, असार बढी वर्षा हुने समय हो । सडक पिच गर्नेलगायतका काम यही महिनामा गर्ने प्रचलन देखिन्छ ।

वर्षात्को समयमा गरिने खर्च सामान्यत फजुल खर्च नै हो । यस्ता समयमा गरिएका काम टिकाउन हुँदैनन् भने पारदर्शितामा पनि प्रश्न उठ्नु स्वभाविकै छ ।

असारमा खर्च गर्नु भनेको अर्थतन्त्रका लागि राम्रो नहुने बताउँछन्, पूर्वप्रशासक डा. विमल कोइराला ।

असार महिनामा नै बढी खर्च देखिनु भनेको असारमामात्रै बढी रकम निकासा हुनु हो भन्छन्, कोइराला ।

तर, असारमासमेत विकास निर्माणका काम हुने गरेको भन्दै यस्तो परिपाटी हटाउनुपर्ने उनको भनाइ छ । यसका लागि अर्थ मन्त्रालयले असारमा नयाँ कामका लागि बजेट निकासा नै रोक्नुपर्ने उनको सुझाव छ ।

गत आर्थिक वर्ष ६५ प्रतिशत पुँजीगत खर्च भएको देखिएतापनि यो तथ्यांक ७५ प्रतिशत पुग्नसक्ने महालेखा नियन्त्रक कार्यालयको अनुमान छ ।
