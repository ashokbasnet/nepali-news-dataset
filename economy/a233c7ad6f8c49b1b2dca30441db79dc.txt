महिलाको नाममा घरेलु तथा साना उद्योग दर्ता गर्ने क्रम बढ्दो

धनकुटा, मंसिर ५ । धनकुटामा महिलाको नाममा घरेलु तथा साना उद्योग कार्यालयमा साना उद्योग दर्ता गराउने क्रम बढेको छ ।

महिलाका नाममा उद्योग दर्ता गराउँदा कार्यालयले अनुदान दिने भएपछि उद्योग दर्ता गराउने क्रम बढेको हो । दुई बर्ष अघिसम्म महिलाको नाममा नगण्य रुपमा उद्योग दर्ता हुने गरेपनि आर्थिक बर्ष ०७२/७३ मा एक सय ७५ मध्ये ४१ उद्योग महिलाको नाममा दर्ता गरिएका छन् ।

त्यस्तै चालु आर्थिक बर्षको पहिलो चौमासिकमा दर्ता भएका ७८ उद्योग मध्ये १९ उद्योग महिलाकै नाममा दर्ता भएका छन् । कृषि, सिलाई, ढाका लगायतको उद्योग बढि दर्ता हुने गरेको घरेलु तथा साना उद्योग विकास समिति धनकुटाका प्रशिक्षण प्रमुख नितेस यादवले बताए ।

घरेलु तथा साना उद्योग विभागले महिला उद्यमशिलता कोषमार्फत महिला उद्यमीलाई एक लाखदेखि पाँचलाख रुपैयाँसम्म अनुदान दिने तयारी गरेको छ । यो बर्ष सो अनुदानका लागि ३५ वटा निवेदन परेको घरेलु तथा साना उद्योग विकास समिति धनकुटाले जनाएको छ ।
