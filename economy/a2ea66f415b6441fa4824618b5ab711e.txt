समृद्धिको आकांक्षा निष्कृयताबाट प्राप्त हुँदैन : प्रधानमन्त्री 

काठमाडौं, असार १० । प्रधानमन्त्री केपी शर्मा ओलीले देशको समृद्धिको आकांक्षा  निष्कृयताबाट प्राप्त नहुने बताएका छन् । उनले यसका लागि सबैजना सक्रिय हुनुपर्नेमा जोड दिएका छन् ।नेपाल उद्योग परिसंघले शुक्रबार राजधानीमा गरेको ‘नेपाल निर्माण’ कार्यक्रम सम्बोधन गर्दै प्रधानमन्त्री ओलीले राजनीतिक अधिकार प्राप्तिको समय समाप्त भइसकेकोले अब भने विकासमा केन्द्रित हुनुपर्ने बताए ।ओलीले हाल १ प्रतिशतभन्दा कम आर्थिक बृद्धिदर रहेको अवस्थामा पनि आगामी बजेटमा ६ प्रतिशतभन्दा बढीको अपेक्षा राख्नुले सरकार विकासका लागि पूर्णसकारात्मक रहेको संकेत गर्ने बताए ।उनले हालको अवस्थामा नेपालको व्यापारघाटा सन्तुलनमा ल्याउन उत्पादकत्वमा बृद्धि गरी आत्मनिर्भर हुनुपर्ने बताए ।उनले आगामी दिनमा ठूला एवं उच्च क्रयशक्ति भएका छिमेकीलाई आफ्नो उत्पादन निर्यात् गरी व्यापार सन्तुलनमा ल्याउन सकिने विश्वास व्यक्त गरे ।ओलीले नेपालमा लगानीको लागि अनेकौं क्षेत्रहरु रहेकाले व्यवसायीहरुलाई नेपालमा लगानी गर्न आग्रह गरे ।उनले लगानीको प्रक्रिया सरल बनाउन एवं कानुनी र व्यवहारिक जटिलता हटाउन व्यवसायीहरुलाई आवश्यक सुझाव दिन पनि आग्रह गरे ।परिसंघका अध्यक्ष हरिभक्त शर्माले राजनीतिक अजेन्डाले महत्व पाउँदै गरेको अवस्थामा विकासका अजेन्डालाई अगाडि ल्याउन कार्यक्रम आयोजना गरिएको बताए ।
