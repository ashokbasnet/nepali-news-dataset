जेठानले उमेद्वारी फिर्ता लिएपछि ज्वाईँ निर्विरोध

पोखरा असोज ११ – पोखरा उद्योग वाणिज्य संघको अध्यक्षमा संजीव बहादुर कोईराला निर्विरोध हुनुभएको छ । संघको असोज २० गते हुने निर्वाचनका लागि प्रत्यासी उमेद्वार विन्दुकुमार थापाले उम्द्वारी फिर्ता लिएपछि कोईराला निर्विरोध हुनुभएको हो ।

 

दुबैजनाले संयुक्त विज्ञप्ति जारी गरि संघको उद्देश्य प्राप्तिमा भएका सहकार्य, संघको एकता र पारिवारिक सौहार्दतालाई समेत ध्यान राखी प्रतिस्पर्धा भन्दा समन्वय र सहकार्यका आधारमा अघि बढ्नेमा विश्वस्त रहेको जनाएका छन् । यस्तै आगामी दिनमा संघको उद्देश्य प्राप्ति र सम्पूर्ण साधारण सदस्यहरुको हक हितका लागि अगाडि बढ्ने प्रतिवद्धता जनाएका छन् ।

अध्यक्षमा सहोदर ज्वाई संजीव कोईराला र जेठान विन्दु थापा बीच प्रतिस्पर्धा भएपछि, पारिवारिक दबाब पनि बढेको थियो । यस्तै संघको १४ सदस्यमा २१ जनाले उमेद्वारी दिएकोमा अहिलेसम्म कसैको उमेद्वारी फिर्ता नआएको निर्वाचन समितिले जनाएको छ । निर्वाचन समितिले उम्दवारी फिर्ता लिन दिउँसो ४ बजेसम्म समय दिएको छ ।

पाँचबजेपछि मतदाताको अन्तिम नामावली प्रकाशन गरिनेछ । संघको २९ औं महाधिवेशनमा पोखराका दुई हजार एकसय ३५ व्यवसायीले मतदान गर्नेछन् ।
