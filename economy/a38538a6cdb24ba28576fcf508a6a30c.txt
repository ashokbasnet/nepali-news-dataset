विद्युत प्राधिकरणको शाखामा आगजनी

हेटौंडा, चैत ४ - मकवानपुर जिल्लालाई लोडसेडिङ मुक्त जिल्ला घोषणा गर्न माग गर्दै आएको राप्रपा नेपालको भ्रातृ संगठनका कार्यकर्ताले नेपाल विद्युत प्राधिकरण हेटौडा भुटनदेवी शाखाका कार्यालय प्रमुखको कार्यकक्षमा आगजनी गरेका छन् ।

राप्रपा नेपाल निकट राष्ट्रिय प्रजातान्त्रिक युवक संगठन नेपाल मकवानपुरका कार्यकर्ताहरु आफ्ना मागहरु सुनुवाई नभएको भन्दै कार्यालय प्रमुखको कार्यकक्षमा आगो लगाएर भागेका थिए । आगलागीबाट कार्यलय प्रमुख बस्ने कुर्सी र त्यहाँ रहेका सामानहरु जलेर क्षेती नष्ट भएको जिल्ला प्रहरी कार्यालय मकवानपुरले जनाएको छ ।

राप्रपा नेपालको भ्रातृ संगठनले मकवानपुरका प्रमुख जिल्ला अधिकारी कमलकान्त रेग्मीमार्फत नेपाल विद्युत प्राधिकरण केन्द्रीय कार्यालयका प्रमुखलाई ज्ञापनपत्र पठाएको छ । मकवानपुरलाई लोड सेडिङ जिल्ला घोषणा गर्न माग गर्दै संगठनले विद्युत प्राधिकरणका विभिन्न केन्द्रमा तालाबन्दी जारी राखेको छ ।

जिल्लालाई लोडसेडिङ मुक्त जिल्ला घोषणा गर्नका लागि पहल गर्ने भनेर २०६७ साल माघ १० गते जिल्ला प्रशासन कार्यालय मकवानपुरमा सहमति भए पनि त्यो सहमति कार्यान्वयन हुन नसकेकाले फेरी चरणबद्ध आन्दोलनमा उत्रिएको युवक संगठन मकवानपुरका अध्यक्ष दामोदर वाग्लले बताउनुभयो ।

मकवानपुरमा कुलेखानी पहिलो, दोस्रो र तेस्रो जलविद्युत आयोजना भए पनि आफूहरु अन्धकारमा बस्नु परेकाले लोडसेडिङ मुक्त जिल्ला घोषणा गर्न माग गरेको संगठनले जनाएको छ ।
