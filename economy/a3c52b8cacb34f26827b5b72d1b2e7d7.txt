​तलब र सामाजिक सुरक्षा भत्ता वृद्धि अनावश्यकः पूर्व अर्थमन्त्री अधिकारी

काठमाडौं, जेठ १६ - पूर्व अर्थमन्त्री भरत मोहन अधिकारीले कर्मचारीको तलब बृद्धि र सामाजिक सुरक्षा भत्ता बृद्धि अनावश्यक रहेको टिप्पणी गर्नुभयो ।
सरकारले शनिबार सार्वजनिक गरेको बजेटमार्फत कर्मचारीको तलब २५ प्रतिशत बढाउने र सामाजिक सुरक्षा भक्ता दोब्बर पार्ने घोषणा गरेको थियो ।  रिपोर्टर्स क्लब नेपालले आईतवार आयोजना गरेको साक्षात्कारमा उहाँले यी दुई कुरा बाहेक बजेटमा आएका सबै विषयहरु मुलुकको आवश्यकता भएको दावी गर्नुभयो । भुकम्पपछिको पुनर्निर्माण, संविधानको कार्यान्वयन, नाकाबन्दीले अर्थतन्त्रमा पारेको असर कम गर्ने र संविधान जारी भएपछि बढेको नागरिकको अपेक्षालाई संबोधन गर्ने क्रममा बजेटको आकार बढ्नु स्वभाविक भएको तर्क गर्नुभयो । 
‘बजेढमा करिब डेढ सय अर्व त भुकम्पपछिको पुनर्निर्माणमा छुट्टाईएको छ’ अधिकारीले भन्नुभयो ‘त्यो अरु वर्ष पर्दैन थियो । संविधान कार्यान्वयनका लागि पनि बजेट ब्यवस्था गर्नुपर्ने थियो । त्यसकारण ठूलो भएको हो ।’
जोखिम मोलेर आएको बजेट कार्यान्वनका लागि गम्भीरतापूर्वक काम गर्नु पर्ने
सरकारले जोखिम मोलेर बजेट ल्याएकोले कार्यान्वयनमा गम्भीरतापूर्वक काम गर्नुपर्ने आवश्यकता औल्याउँदै काम गर्दै गएपछि क्रमैसँग बाटो खुल्दै जाने पूर्व अर्थमन्त्री अधिकारीले बताउनुभयो । 
उहाँले बजेटले आकारसँगै कार्यान्वयनको योजनामा पनि ल्याएकोले कार्यान्वयन सम्भव रहेको दावी गर्दै सार्वजनिक खरिद ऐनलाई फास्टट्रयाकबाट पारित गर्ने, आयोजना निर्माणमा मन्त्री, सभासद, अधिकारी र ठेकेदारलाई जिम्मेवार बनाउने  प्रधानमन्त्री कार्यालयमा आयोजनाहरुको कार्यान्वयनको अनुगमन गर्ने अलग्गै सेल राखे कार्यान्वयन हुने विश्वास ब्यक्त गर्नुभयो । 
पुनर्निर्माण, पूर्वाधार विकास, उर्जा विकास, कृषिको आधुनिकीकरण, सामाजिक सुरक्षा भत्ता बृद्धि, गाविसको रकम बृद्धिलगायतका विषय सकारात्मक भएको उल्लेख गर्दै अधिकारीले भन्नुभयो ‘राज्य लोककल्याणकारी भएकोले सबै विषय ठिक छन । सबै कुरा संविधानमा लेखेकै कुराहरु छन । संविधानमा लेखिएको शिक्षा, स्वास्थ्य लगायतका विषय हेर्ने हो भने अझै धेरै गर्नु पर्ने हुन्छ ।’
संसद विकास कोषको रकम जिल्ला विकास समिति, नगरपालिका र गाँउ विकास समितिले पारित गरेको योजनामा लगाउनु पर्ने भएकोले त्यसको दुरुपयोगको सम्भावना नरहेको दावी उहाँले गर्नुभयो । 
बजेटको आकारले कार्यान्वयनमा चुनौति भएको पुँजिगत खर्च हुन नसके अर्थतन्त्र अप्ठ्यारोमा पर्ने आशंका ब्यक्त गर्दै अधिकारीले मुलुकको अर्थतन्त्र डुब्ने अवस्थामा रहेकोले सबै मिलेर बजेट कार्यान्वयन गर्नु पर्ने बताउनुभयो । 
‘बजेट कार्यान्वयन नभए देशको अर्थतन्त्र अप्ठ्यारोमा पर्छ’ उहाँले भन्नुभयो ‘त्यसैले सबै दल मिलेर कार्यान्वयन गर्नु पर्छ । निजी क्षेत्रले खुसी छौ भनिरहेको बेला हामीले किन विरोध गर्ने ?’
