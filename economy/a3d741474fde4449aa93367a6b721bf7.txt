बेलायती निर्णयको नेपालमा खासै प्रभाव पर्दैन : अर्थविद् प्याकुर्‍याल

काठमाडौं, असार १३ । युरोपियन युनियनबाट अलग हुने बेलायती निर्णयको प्रभावबारे विभिन्न कोणबाट चर्चा गरिँदै आएको छ । यसले नेपाली अर्थतन्त्रमा पर्ने प्रभावबारे पनि बहस सुरु भएको छ ।अर्थविद् डा. विश्वम्भर प्याकुर्‍याल भने नेपालको अर्थतन्त्रमा तात्विक भिन्नता नआउने बताउँछन् ।तत्कालका लागि विनिमयदरका कारण पाउन्डको भाउ घट्दा थोरै असर परेपनि दीर्घकालका लागि भने नेपाली अर्थतन्त्रमा खासै प्रतिकूल प्रभाव नरहने उनको विश्लेषण छ ।झन्डै १ लाख नेपाली बेलायतमा रहेर व्यापार–व्यवसाय र अरु रोजगारी गर्दै आइरहेका छन् ।पाउन्डको अवमूल्यनले यी नेपालीको कमाइको मूल्य भने केही समयलाई घटेको छ । बेलायतमा काम गरेर नेपाल पठाउने रकमको मूल्य पनि घट्न सक्छ ।तर, योपनि लामो समयसम्म नरहने प्याकुर्‍यालको तर्क छ ।आन्तरिक संयन्त्र चुस्त रहेको बेलायत आर्थिक स्थायित्व कायम गर्न सफल रहने अर्थविद् प्याकुर्‍यालको विश्वास छ ।इयु र बेलायतबाट नेपालाई प्राप्त हुने सहयोगमा पनि कुनै फरक नपर्ने उनको  विश्लेषण छ ।‘फरक यत्ति हो अब बेलायत र इयुसँग व्यापार, सहयोग आदिका लागि छुट्टा–छुट्टै द्विपक्षीय सम्झौता गर्नुपर्ने हुन्छ’–सोमबार उनले हामीसँग कुरा गर्दै भने ।
