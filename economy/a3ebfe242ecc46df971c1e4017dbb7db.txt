चौथो वालिङ महोत्सव आजदेखि

स्याङ्जा, माघ १२ – स्याङ्जाको वालिङमा शुक्रबारदेखि चौथो वालिङ महोत्सव तथा पश्चिमाञ्चल क्षेत्रीय औद्योगिक पर्यटन, कृषि तथा व्यापार मेला शुरु हुँदैछ । 

माघ २१ गतेसम्म चल्ने महोत्सवमा औद्योगिक व्यापार मेला, वालउद्यान, सांस्कृतिक कार्यक्रम तथा भेषभूषा प्रदर्शनी, विद्यालय स्तरिय नृत्य प्रतियोगिता, लोकदोहोरी गीत प्रतियोगिता, कृषि मेला, ताजा तरकारी प्रदर्शनी, सूचना प्रविधि तथा शैक्षिक सामग्री प्रदर्शनी गरिनेछ ।

‘हाम्रो गौरव, हाम्रो शान, वालिङ महोत्सव हाम्रो पहिचान’ भन्ने नाराका साथ हुने महोत्सवमा ५ करोड रुपैयाँको कारोबार गर्ने लक्ष्य लिएको मूल आयोजक समिति संयोजक एवं वालिङ उद्योग वाणिज्य संघका अध्यक्ष पूण्यप्रसाद अर्यालले जानकारी दिनुभयो । महोत्सव ३ लाख दर्शकले अवलोकन गर्ने आयोजकको लक्ष्य छ ।
