बैदेशिक रोजगारीको नाममा ठगी बढ्यो

भरत खड्का/उज्यालो । उदयपुर, साउन २३ – बैदेशिक रोजगारीमा राम्रो कमाई हुने प्रलोभन देखाई उदयपुरको विभिन्न ठाउँबाट धेरै महिलालाई दलालहरुले अवैध रुपमा खाडी मुलुक लैजाने गरेका छन् । आर्कषक तलब र उच्चस्तरीय जीवनयापनको प्रलोभनमा पारी महिलालाई कुवेत, साउदी अरब, यमन लगायतका देशमा पठाउने गरेको पाइएको सहायक प्रमुख जिल्ला अधिकारी प्रेमप्रसाद लुइँटेलले बताउनुभयो । 
दलालहरुले निःशुल्क बैदेशिक रोजगारीमा खाडी मुलुक पठाइदिने बाहनामा ठगी गर्ने गरेको पाइएको उहाँले बताउनुभयो । कुवेत लगायका मुलुकमा ठगिएर फर्किनेमा धेरैजसो महिलाहरु नै रहेका छन् । ‘महिलाहरु ठगिएको गुनासो आएपनि जिल्ला प्रशासन कार्यालयमा उजुरी भने परेको छैन’ लुइँटेलले भन्नुभषे । यसरी ठगिनेमा कमजोर आयश्रोत भएका दलित र जनजाती महिलाहरु बढी छन् ।
पछिल्लो समय दलालहरुले जिल्लामा अनुमति नलिई काठमाडौका म्यानपावरको शाखा खोलेर ठगी कार्य गर्दै आएका छन् । उिदयपुरमा यस्ता शाखा कार्यालय एक दर्जनको हाराहारीमा छन भने दलालहरु दुई दर्जन बढी सक्रिय रहेको स्रोतले बताएको छ ।
राम्रो आम्दानीको प्रलोभन देखाउदै जिल्लाको सुन्दपुर, बेल्टार, तपेश्वरी, चौडण्डी, सिद्धिपुर, बसाह, रामपुरठोक्सीला, मुर्कची, लगायतका गाविसबाट महिलालाई भारतको बाटो हुदै तेस्रो मुलुक पठाउने गरिएको हो ।
