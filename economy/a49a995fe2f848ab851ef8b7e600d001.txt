लोमाङथाङ हुँदै कोरलानाकासम्मको पर्यटन प्रवद्र्धनमा जुटे व्यवसायी

प्रदीप पौडेल (इमेज)पोखरा, जेठ ८ । हिमालपारिको जिल्ला मुस्ताङको माथिल्लो क्षेत्रको प्रवद्र्धनमा स्थानीय पर्यटन व्यवसायी जुट्ने भएका छन् । माथिल्लो क्षेत्रको प्रवद्र्धन गर्दै पर्यटक भित्र्याउने पहलमा व्यवसायी लागेका हुन् ।पोखरा पर्यटन परिषद (पीटीसी)को आयोजनामा पर्यटन व्यवसायीसहितको टोलीले आइतबारदेखि लोमाङथाङ हुँदै नेपाल र चीनको स्वशासित क्षेत्र तिब्बतको कोरलानाकासम्मको प्रवद्र्धन गर्न थालेको पीटीसीका अध्यक्ष सोमबहादुर थापाले बताए ।‘हिमाली क्षेत्रको प्रवद्र्धनमा यो कार्यक्रमले सघाउनेछ’–उनले भने–‘त्यस क्षेत्रमा पर्यटक भित्र्याउन पनि यो अभियानले थप बल पुर्‍याउनेछ ।’उपल्लो मुस्ताङको भौगोलिक वनावट, हिमाली सभ्यता र संस्कृतिको अध्ययन तथा अवलोकनका लागि वर्षेनि विभिन्न देशका पर्यटक त्यहाँ पुग्ने गदर्छन् ।उपल्लो मुस्ताङ अन्नपूर्ण संरक्षण क्षेत्र आयोजना (एक्याप)को संरक्षित क्षेत्रमा पर्छ ।अर्धनिषेधित क्षेत्र (सेमी रेस्ट्रिक्टेट एरिया)मा पर्ने यस भेगमा सन् १९९२ देखिमात्र विदेशी पर्यटक प्रवेशका लागि खुल्ला गरिएको थियो ।यो अभियानले आगामी दिनमा त्यस क्षेत्रमा थप पर्यटक पठाउन सघाउने उनले बताए ।प्रवद्र्धनलाई नेपाल पर्यटन बोर्डले सघाउँदैछ । टिममा पोखराका पर्यटन व्यवसायीसहित उद्यमी सहभागी छन् ।पाँच दिनसम्म चल्ने भ्रमणलाई व्यवसायीले ‘मिसन कोरला–२०१६’ नाम दिएका छन् ।हिमाली क्षेत्रको स्थलगत् अवलोकन, पर्यटन सम्बद्धपक्षबीच अन्तरक्रिया गर्दै जलवायु परिवर्तनले उक्त क्षेत्रमा पारेको असरबारे पनि जानकारी लिइने अध्यक्ष थापाले बताए ।पोखरासहित यस आसपासका पर्यटकीय सम्भावनालाई उजागर गर्न र यहाँको विकास एकसाथ अघि बढाउन यस किसिमका भ्रमणले विशेष महत्व राख्ने पर्यटन व्यवसायी एवं परिषदका उपाध्यक्ष चिरञ्जीवी पोखरेलले बताए ।पोखरा आउने पर्यटकहरु यहाँबाट उच्च हिमाली शृंखलाको अवलोकन गर्ने उद्देश्यकासाथ ऐतिहासिकस्थल जोमसोम, कागबेनी, मुक्तिनाथ, लोमाङथाङ हुँदै कोरलासम्म जान आकर्षित हुने गरेको उनको भनाइ छ ।नेपाल र तिब्बत जोड्ने कोरलानाकालाई व्यवसायिक प्रयोजनमा ल्याउनेसमेत सरकारी तयारी छ । त्यसका लागि अध्ययनसमेत भइरहेको छ ।सरकारले २०७३ साललाई ‘घुमफिर वर्ष’कारुपमासमेत प्रवद्र्धन गरेको छ । अहिलेको अभियानले घुमफिर वर्षको प्रवद्र्धन गर्दै आन्तरिक पर्यटकलाइ उक्त क्षेत्रमा पठाउन पनि सघाउने उनले बताए ।
