माथिल्लो कर्णालीको पिडिएको अन्तिम मस्यौदा तयार

काठमाडौं, भदौ १३ - माथिल्लो कर्णाली जलविद्युत आयोजनाको आयोजना विकास सम्झौता अर्थात पिडिएको सुझावसहितको अन्तिम मस्यौदा तयार भएको छ ।
नेपाल सरकार र भारतीय कम्पनी जिएमआर बिच हुने पिडिएबारे अध्ययन गर्न गठिन उच्च स्तरीय समितिले आफ्नो सुझाव सहितको सम्झौताको मस्यौदा शुक्रबार प्रधानमन्त्री सुशील कोइरालालाई बुझाएको छ ।
भारतीय प्रधानमन्त्री नरेन्द्र मोदीले साउनको तेस्रो साता गरेको नेपाल भ्रमणका बेला माथिल्लो कर्णालीको पिडिएमा हस्ताक्षर गर्ने तयारी भएपनि सत्तारुढ दलहरुबीच नै कुरा नमिलेपछि सुझाव दिन योजना आयोगका उपाध्यक्ष, नेपाल राष्ट्र बैंकका गभर्नर, विभिन्न मन्त्रालयका सचिव गरी ११ सदस्यीय समिति गठन गरिएको थियो ।
समितिका संयोजक समेत रहेका योजना आयोगका उपाध्यक्ष प्राध्यापक डाक्टर गोबिन्दराज पोखरेल र समितकिा सदस्य समेत रहेका लगानी बोर्डका कार्यकारी निर्देशक राधेश पन्तले निकालेको विज्ञप्तिका अनुसार समितिले नेपालको हितलाई ध्यानमा राखि अन्तर्राष्ट्रिय मापदण्ड अनुसार पिडिएमा हस्ताक्षर गर्न सुझाव दिएको छ ।
१ सय ८ मेगावाट विद्युत र २७ प्रतिशत शेयर निःशुल्क पाउने तथा २५ वर्षमा ४ सय अर्व रुपैयाँ आम्दानी गर्ने र २५ वर्षपछि सरकारको स्वामित्वमा आउने गरि पिडिएको मस्यौदा तयार पारिएको छ ।
९ सय मेगावाट क्षमताको माथिल्लो कर्णाली जलविद्युत आयोजनाको लाइसेन्स जिएमआरले ६ वर्ष अगाडि खुला प्रतिस्पर्धाबाट लिएको हो । १ सय ४० अर्ब लगानी लाग्ने अनुमान गरिएको माथिल्लो कर्णाली आयोजना कार्यान्वयन गरे २ सय ३९ परिवार विस्थापित हुनेछन् ।
समितिले तल्लो तटीय क्षेत्रमा पर्ने वर्दियाका रानी, जमरा, कुलरिया, राजापुर र सूर्य पटुवा क्षेत्रमा प्रस्तावित अन्य सिंचाई आयोजना प्रभावित हुने देखिएमा आयोजना प्रवर्द्धक जिएमआर कम्पनीले त्यसको निराकरणका लागि आवश्यक उपाय अपनाउनु पर्ने सुझाव दिएको छ ।
सरकारले यही आर्थिक वर्षको बजेटमा गरेको व्यवस्था अनुसार माथिल्लो कर्णाली आयोजनाकर्ता जिमआरले ४ अर्व ५० करोड रुपैयाँ  सहुलियत पाउने छ । यो सहुलियत आयोजना पूरा भएपछि मात्र दिने सरकारी व्यवस्था छ । सरकारले बजेटमा जलविद्युत आयोजनामा लगानी गर्ने कम्पनीलाई प्रति मेगावाट ५० लाख रुपैयाँ सहुलियत दिने व्यवस्था गरेको थियो ।
विभिन्न मन्त्रालय र सरोकारवाला पक्षसँगको सुझावपछि तयार पारिएको यो मस्यौदामा आयोजनाको वित्तीय क्रियाकलापमा बीमा कम्पनीलाई सहभागी गराउने, गुणस्तरीय निर्माण समाग्री उपलब्ध भएसम्म नेपालकै प्रयोग गर्नु पर्ने लगायतका प्रावधानलाई थप स्पष्ट पारिएको छ ।
