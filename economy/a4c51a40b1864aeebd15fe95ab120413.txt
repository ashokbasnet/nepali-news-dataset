नयाँ चिनियाँ जहाजमा चिल ठोक्कियो, उडान अनिश्चित

सुमन तिमल्सिना/उज्यालो । विराटनगर, असार १६ - राष्टिय ध्वजा वाहक नेपाल वायुसेवा निगमको नयाँ चिनियाँ जहाजमा चिल ठोक्किएको छ ।
बिहान काठमाडौंबाट बिराटनगरको लागि आएको  नाईन एन एमए ६० जहाजमा बिराटनगरमा अवतरणको क्रममा चिल ठोक्किएको हो ।
काठमाडांैबाट ८ बजेर ५ मिनेटको उडान भरेको जहाज ८:५० मा बिवराटनगरमा अवतरण गरेको थियो ।
रनवेमा दौडिरहेको जहाजमा चिल ठोक्किएको नेपाल वायुसेवा निगम क्षेत्रीय कार्यलय बिराटनगरका क्षेत्रीय प्रवन्धक हिमालचन्द्र गौतमले जानकारी दिनुभयो ।  
गौतमले जहाजको पंखा (प्रोपेरर ब्लेड) मा सामान्य क्षति पुगेको छ । पंखाका ४ वटा ब्लेड मध्ये एउटामा दाग लागेका कारण पाईलटले जहाज उडाउन नमानेपछि अहिलेलाई उडान रद्द गरिएको गौतमले बताउनुभयो । उहाँले दाग लागेको ब्लेड नफेरिँदासम्म उडान नभरिने जानकारी दिनुभयो ।
‘जहाजको दाग लागेको ब्लेड नफेरिकन उडान भर्न नसकिने प्राबिधिकले भनेका छन्’ उहाँले भन्नुभयो ‘यस बारेमा काठमाडौंमा कुरा भई सकेको छ ।’ काठमाडौंमा जगेडा पंखा भए जहाज भोली नै उड्ने तर पंखा उपलब्ध हुन नसकेको अवस्थामा जहाजको उडान केही दिन रोकिने उहाँले बताउनुभयो । ५२ जना यात्रु सवार जहाज चिनियाँ पाइलट र नेपाली को–पाइलटले उडाएका थिए । यात्रु र चालक दलका सदस्य सबै सदस्य सामान्य छन् ।
