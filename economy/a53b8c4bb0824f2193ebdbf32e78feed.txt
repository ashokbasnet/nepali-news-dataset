बिलासी पत्थरमा किन धेरै आकर्षण ?

कमल पराजुली/उज्यालो
काठमाडौ, साउन २८ – ‘हिरा है सदाके लिए’ अंग्रेजीको ‘डाइमण्ड फर ईभर’ बाट लिइएको यो उक्ति भारतमा निकै प्रचलित छ । यही उक्तिले पनि पुष्टि गर्छ, हिरा एकपटक किनेपछि सधैंका लागि हो ।
तर नेपालमा पछिल्लो समय हिरा मिश्रित गहनामा बढ्दो आकर्षणसँगै ब्यापारीले शतप्रतिशत ‘बाइ ब्याक ग्यारेन्टी’ अर्थात किनेकै भाउमा फिर्ता लिने भन्दै विज्ञापन गरिरहेका छन् ।
तर यो विज्ञापन मात्रै हो । एक त, एकपटक किनेपछि फेरि बिक्री गर्न कमै जान्छन् भने अर्को ब्यापारीले पनि किन्न मान्दैनन्, बरु साटेर पठाउँछन् । त्यसैले यो उच्च बिलासी बस्तु हो ।
नेपालमा हिराको प्रयोग कहिलेदेखि भयो भनेर यकिन भन्न सकिन्न । तर राणाकाल अघिदेखिकै इतिहास हेर्ने हो भने हिरा संभ्रान्त र उच्चवर्गले गहनाको रुपमा प्रयोग गरेको पाईन्छ । तर अहिले यो उच्च र संभ्रान्त वर्गमा मात्रै सीमित छैन ।
हिजोआज शहर बजारमा हुने अधिकाँश पाटी, सेमिनार, जमघटमा हिराका टल्किने गहनामा सजिनेहरु बढेका छन् । त्यसैले पछिल्ला वर्षहरुमा हिराको व्यापार पनि बढेको छ । अझ भनौं, हिराले अहिले फेसनको रुप लिएको छ ।
मुख्यगरी काठमाडौंको बिसालशजार, न्यूरोड क्षेत्रमा रहेका ठूला गहना पसलमा हिराकै कारोबारमा बढि भीड हुने गर्छ । आकर्षण बढेपछि यसको आयात बढ्नु स्वभाविकै हो । गएको बर्ष मात्रै १६ हजार २ सय ९४ क्यारेट अर्थात ४६ करोड ६० लाख ७४ हजारको हिरा आयात भएको छ ।
अफ्रिकाका बिभिन्न देशबाट कच्चा हिरा ल्याएर ‘कटिङ्ग’ गरि भारतले नेपालमा हिरा पठाउँछ । नेपालमा आउने अधिकांश हिरा भारतबाटै आउने भएकोले खुल्ला सिमानाका कारण अबैध रुपमा पनि त्यतिकै परिमाणमा हिरा भित्रने गरेको अनुमान छ । हिराका गहना बेच्ने एक व्यापारी भन्छन् ‘अबैध रुपमा सुन आँउछ भने हिरा किन आउँदैन् ? हिरा त अझै सजिलै आउँछ ।’
हिरामा आकर्षण किन ?
नेपालको साँस्कृतिक परम्परासँग समेत जोडिएको भएपनि सुनले पछिल्लो समयमा लगानीको क्षेत्रको रुप पनि लिएको छ । तर एकपटक किनेको हिराको भाउ बढ्ने आधार हुँदैन् । यो एकप्रकारको ढुङ्गा नै हो । त्यसैले हिरा लगानीको लागि नभई बिलासिताको लागि किन्ने वस्तु हो ।
यस्तो रवाफ देखाउनको लागि मात्रै किनिने वस्तुमा पनि किन आकर्षण बढेको छ त ? सुनचाँदी ब्यबसायी तेजरन्त शाक्य भन्नुहुन्छ–‘यस्को मुख्य कारण त सुरक्षा नै हो ।’ सुन जस्तो चाहेको बेला निश्चित बजार मुल्यमा बेच्न सकिने वस्तु नभएकोले लुटेराको आँखामा हिरा पर्दैन । त्यसैले यो सुरक्षित गहना हो ।
हिरामा आकर्षण बढ्नुमा अर्को कारण–लगानी नफर्कने भएपनि सुनमा जस्तो धेरै पैसा खर्च गर्नुपर्दैन । एक त सस्तो अर्को चल्दो फेशन त्यसैले हिरामा आकर्षण बढेको छ र यहि हिरा अर्थात ढुङ्गा किन्न करोडौं पैसा देशबाट बाहिरिएको छ ।
असल हिरा कसरी छान्ने ?
हिराको मूल्य अन्तर्राष्ट्रिय रुपमै तोकिने भएपनि यसको यति नै भाउ पर्छ भनेर बुझ्न गाह्रो पर्छ । त्यसैले यसलाई चाहनाको भाउ पनि भनिन्छ । एउटालाई सा¥है मन परेको कटिङ्ग अर्कोलाई मन नपर्न सक्छ । त्यसैले यो व्यक्तिको चाहनामै भर र्ने भाउ हो । तर पनि कस्तो हिरा राम्रो भन्ने कुरामा केहि आधारलाई लिईन्छ ।
यसको लागि ‘फोर सी’ एउटा प्रचलित सूत्र हो ।
सी क्यारेट – क्यारेटले हिराको परिमाणलाई बुझाउँछ ।
सी कट –कस्तो प्रकारको कटिङ्ग छ भन्ने कुराले यसको भाउ र गुणस्तरलाई देखाउँछ । ‘जस्तो सिङ्गल कट, डबल कट, टेडा कट ।’
सी कलर – सेतो टल्किने रङ्ग भएको हिरालाई गुणस्तरीय मानिन्छ । जसको भाउ पनि मङ्गगो हुन्छ ।
सी किलिएर – सफा हिरा गुणस्तरीय हो ।
विज्ञापनको प्रलोभन डरलाग्दो
हुन त हिरा लगानीको लागि किन्ने बस्तु नभई बिलासिताको लागि मात्रै किनिने भएकोले यसमा फाईदा र घाटाको कुरा आउँदैन । तर पछिल्लो समयमा व्यापारीले हिराको गहना किन्न जसरी विज्ञापन गरिरहेका छन, त्यो प्रलोभनमा पर्दा भने घाटा नै छ ।
किनभने त्यो गुणस्तरीय हुन्न । हिरा जस्तो बिलासिताको बस्तुमा ब्यापारीले १५ प्रतिशतसम्म नाफा खाएर बेच्न पाउँछन् । तर पछिल्ला विज्ञापनहरुमा ब्यापारीले ३० देखि ५० प्रतिशतसम्म छुट को घोषणा गरिरहेका छन् । आफूले पाउने नाफा १५ प्रतिसत, अनि छुट ५० प्रतिशत कसरी मिल्यो कुरा ?
त्यसैले पछिल्लो समयमा जसरी फेसनको रुपमा हिराको प्रयोग बढेको छ, त्यो स्वयं लगानीकर्तालाई र देशको अर्थतन्त्रकै लागि हानिकारक छ । अलिकति सुरक्षाको बिषयमा ध्यान दिने हो भने हिरामा भन्दा सुनचाँदीमै लगानी गर्नु राम्रो हुन्छ ।
किनभने यि वस्तुलाई परेको बेलामा बेच्न सकिने भएकोले नगदकै रुपमा लिन सकिन्छ । एकपटक पैसा तिरेपछि फिर्ता आउने ग्यारेन्टी नभएको हिरा जस्तो बिलासी ढुङ्गामा दुःखको कमाई किन लगाउने ?
