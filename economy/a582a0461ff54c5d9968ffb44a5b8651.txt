अवैध सामानको भारतीय ट्रक समातेपछि एजेन्टले ठप्प पारे भन्सार

बाँके, कात्तिक १४ –  अवैध सामानसहित समातिएको भारतीय ट्रक छुटाउनुपर्ने माग गर्दै भन्सार एजेन्टहरुको प्रदर्शनले मंगलबार नेपालगञ्ज भन्सार कार्यालयमा कामकाज प्रभावित भएको छ । 
भन्सार छलेर मध्यरातमा नेपाल भित्रिएको भारतीय ट्रक प्रहरीले नियन्त्रणमा लिएपछि एजेन्टले मंगलबार प्रदर्शनसहित भन्सार ठप्प पारेका हुन् । उनीहरूको प्रदर्शनका कारण भन्सारमा कामकाजमा असर परेको छ ।
आन्दोलनमा उत्रिएका भारतीय र नेपालका भन्सार एजेन्टहरुले भुलवस प्रज्ञापनपत्र विना नै भारतीय ट्रक नेपाल भित्रिएकोले छोड्न माग गरेका हुन् । 
झण्डै ३० लाख रुपैयाँ मूल्य बराबरको मेसिनरी सामानसहितको  भारतीय ट्रक नेपालगञ्ज भित्रिएपछि तीन दिनअघि संघीय प्रहरी इकाइ कार्यालय नेपालगञ्जको टोलीले ट्रक नियन्त्रणमा लिएको थियो ।  भन्सारसहित नेपाल प्रहरी र सशस्त्र पहरीका चेकपोष्ट पार गर्दै भारतीय ट्रक नेपालगञ्ज भित्रिएको बिषयमा सर्वत्र शंका उत्पन्न भइरहेको छ । 
भन्सार छलेर भारतीय ट्रक भित्रिएको भन्ने सुचनाका आधारमा संघीय प्रहरी इकाई कार्यालय नेपालगञ्जले गएको शनिबार राति साढे ११ बजेतिर यूपी ३६ टी ७३०७ नम्बरको भारतीय ट्रकलाई नियन्त्रणमा लिएर अनुसन्धान अघि बढाएको हो । नेपालगञ्ज भन्सार कार्यालयले घटनाको छानिवनका लागि समिति गठन गरेको छ ।  
नेपालगन्ज भन्सार कार्यालयका प्रमुख जनार्दन आचार्यका अनुसार मंगलबार भन्सार एजेन्ट मध्ये केहीले मात्रै काम रोकेका हुन् । मंगलबार डिजेल र पेट्रोल भने अघिल्ला दिनमा भन्दा धेरै परिमाणमा भित्रिएको उहाँले जानकारी दिनुभयो । 
प्रमुख आचार्यका अनुसार मंगलबार २ करोड ७५ लाख रुपैयाँ राजश्व संकलन भएको छ ।  अघिल्ला दिनको तुलनामा अन्य सामान भने कमै भित्रिएको भन्सार कार्यालयले जनाएको छ ।
