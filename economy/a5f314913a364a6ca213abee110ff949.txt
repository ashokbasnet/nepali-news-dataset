विदेशको सीप स्वदेशमा उपयोग गर्नुस्: अर्थमन्त्री

काठमाडौ, असोज २ – अर्थमन्त्री शंकरप्रसाद कोइरालाले विदेशमा सिकेको सीप र ज्ञान स्वदेशमा उपयोग गर्न गैर आवासीय नेपालीहरुलाई आग्रह गर्नुभएको छ ।
नेदरल्याण्डको हेगमा भएको गैर आवासीय नेपालीहरुको भेलालाई सम्बोधन गर्दै उहाँले गरिबी न्यूनीकरण र आर्थिक समृद्धिका लागि एनआरएनसँग सहकार्य गर्न सरकार तयार रहेको बताउनुभयो ।
देश विकासका लागि लगानी, प्रविधि र सीप लिएर स्वदेश फर्कन आग्रह गर्दै मन्त्री कोइरालाले त्यसका लागि सरकारले उचित वातावरण बनाउने आश्वासन दिनुभयो ।  आगामी वर्ष नेपालमा हुने एनआरएनको सम्मेलनका लागि सरकारले सहयोग गर्ने उहाँले प्रतिवद्धता जनाउनुभयो ।
कार्यक्रममा एनआरएन नेदरल्याण्डका अध्यक्ष कृष्णराज अधिकारी, बेल्जियमका अध्यक्ष प्रेम गुरुङ, अष्ट्रेलियाका व्यवसायी शेष घलेले अर्थमन्त्रीसँग नेपालमा लगानीको ब्यवस्था मिलाइदिन आग्रह गर्नुभयो ।   
उहाँहरुले आफुहरु लगानीका लागि तयार भएपनि राजनीति अस्थिरताका कारण लगानी जोखिममा पर्ने त्रास रहेको बताएका थिए ।
