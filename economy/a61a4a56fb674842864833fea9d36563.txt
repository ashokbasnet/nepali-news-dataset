कान्तिपुर अस्पतालमा धर्ना

काठमाडौं, असार २७ - व्यवस्थापन र कर्मचारीहरुबीच पोहोर भएको १० बुँदे सहमति कार्यान्वयन नभएको भन्दै कान्तिपुर अस्पतालमा कार्यरत कर्मचारीहरुले बुधबार मूल गेटमा २ घण्टा धर्ना दिएका छन् । ०६८ साल जेठ १९ गते व्यवस्थापन पक्ष र नेपाल राष्ट्रिय कर्मचारी संगठन कान्तिपुर अस्पताल प्रा.लिबीच स्थायी, अस्थायी प्रक्रिया थाल्ने, अस्पताल बिनियम लागु गर्ने, सञ्चयकोषलाई व्यवस्थित गर्ने, उपचार खर्च शतप्रतिशत छुट गर्ने, श्रम ऐन लागु गर्नेलगायत १० बुँदामा सहमति भएको थियो ।

 

सहमति कार्यान्वयन गर्न व्यवस्थापनले आनाकानी गरेपछि आन्दोलित भएको कर्मचारीहरुले बताएका छन् । सहमति भएको वर्षदिन पुगिसक्दा पनि कार्यावन्वयनमा ढिलाई भएको भन्दै कर्मचारीहरुले गत जेठ १६ गतेदेखि आन्दोलनका कार्यक्रम थालिएको र २९ दिनसम्म प्रशासनिक कार्यकक्ष बन्द गरिएको कर्मचारी संगठनका अध्यक्ष विकाश अधिकारीले बताउनुभयो ।

अधिकारीका अनुसार थालनीमा सांकेतिक स्वरुप प्रशासनको कार्यकक्षमा घेराउलगायत प्रशासनको कार्यकक्षमा तालाबन्दीसमेत गरिएको थियो । वातावरण सहज गराई शान्तिपूर्ण तरिकाबाट समस्या हल गर्न खोज्दा पनि व्यवस्थापनले अटेर गर्दै उल्टै कर्मचारीबीच अन्तरविरोध सिर्जना गर्ने फुटाउ र राज गरको नीति अख्तियार गरेर आन्दोलनलाई कमजोर बनाउने उद्देश्यले विभिन्न षड्यन्त्र र जालझेल जारी राखेको उनीहरुको आरोप छ ।
त्यति गर्दा पनि व्यवस्थापनले वार्तामा बोलाएर यसअघिका सहमति कार्यावन्वयन गर्नुको सट्टा उल्टै धम्क्याउने, जागिरबाट निकाल्ने नियत राख्दै अनावश्यक लाल्छना लगाउनुका साथै प्रक्रिया विपरित स्पष्टीकरण सोध्नेलगायतका हर्कत प्रस्तुत गरेपछि कर्मचारीहरुले दोश्रो चरण अन्तर्गत असार २३ गतेदेखि पुन आन्दोलनका कार्यक्रम थालेका थिए ।
दोश्रो चरण अन्तर्गत असार २३, २४ र २५ गते कालोपट्टी बाँध्ने, २६, २७ र २८ गते क्रमशः १, २ र ३ घण्टे धर्ना कार्यक्रम थालिएको सचिव प्रेमकृष्ण बोयजुले बताउनुभयो । आन्दोलनका कार्यक्रम अनुसार २९ गते पत्रकार सम्मेलन गर्ने र ३० गतेदेखि व्यवस्थापन कक्ष बन्द गर्दै जाने कार्यक्रम घोषणा गरिएको छ । यति गर्दा पनि व्यवस्थापनले कुनै सुनुवाई नगरेको खण्डमा अझ कडा संघर्षका कार्यक्रम घोषणा गर्न बाध्य हुने अध्यक्ष अधिकारीले चेतावनी दिनुभयो ।
