रेल बन्द हुँदा सामान आयातमा समस्या

धर्बेन्द्र झा/उज्यालो
जनकपुरधाम, असार १० – नेपालको एक मात्र रेल सेवा बन्द भएपछि जनकपुरमा सामान आयातमा समस्या भएको छ ।
धनुषामा रेल्वे बाहेक अन्य कुनै पनि सिमा नाकामा ल्याण्ड कस्टम नरहेकोले सामान आयातमा समस्या भएको ब्यापारीहरुले बताएका छन् ।
छोटी भन्सारको रुपमा रहेको जटही भन्सार नाकामा भारतीय पक्षसँग सरकारले ल्यान्ड कस्टमको व्यवस्थाका लागि पहल नगरेकोले व्यापारीहरु रेलबाट मात्र मालसमान ल्याउन बाध्य छन् ।
कम्तीमा एउटा सडक मार्गको नाका खोलिदिए जनकपुरको व्यापार उल्लेख्य बढ्ने जनकपुर उद्योग बाणिज्य संघका अध्यक्ष श्यामप्रसाद साहले बताउनुभयो । उहाँले भनुभयो ‘रेलबाट मात्रै मालसमान ल्याउनुपर्ने बाध्यताका कारण रेल नचल्दा हप्तौसम्म व्यापारीहरुको मालसमान जयनगरमा थन्किएको छ ।’
रेल्वेको इन्जिन र बोगी कपलेश्वर नजिक लिकबाट तल झरेपछि एक हप्तादेखि रेल सेवा बन्द छ । रेल सेवा बन्द हुँदा भारतबाट कम सामान आयात हुँदा राजस्व संकलन पनि घटेको भन्सार अधिकृत जगदिश पूर्वेले जानकारी दिनुभयो ।
जेठ महिनामा ९६ लाख ४० हजार राजश्व संकलन गर्ने लक्ष्य लिइएपनि करिब ६७ लाख रुपैयाँ मात्रै संकलन भएको थियो । यस्तै अवस्था रहेमा असार महिनामा समेत लक्ष्य पुरा नहुने भन्सार अधिकृत पूर्वेले बताउनुभयो ।
नियमित रुपमा रेल सञ्चालन भएको बेला कार्यालयले प्रति महिना करिब १ करोड भन्दा बढी राजश्व संकलन गर्ने गरेको छ । जिल्लाको अन्य कुनै छोटी भन्सारलाई मान्यता नदिदा अपेक्षित राजश्व उठ्न नसकेको भन्सारका नायब सुब्बा रामगुलाम यादबको भनाइ छ ।
