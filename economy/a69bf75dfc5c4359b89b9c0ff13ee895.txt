क्याबिनेट बैठकमा ब्रेकफास्ट बन्द गर्यौं : अर्थमन्त्री

विराटनगर, चैत २४ - अर्थमन्त्री डा. रामशरण महतले सरकार मितव्ययी भएर अघि बढिरहेको दावी गर्नुभएको छ । प्रधानमन्त्री र मन्त्रीहरुले फजुल खर्च गर्ने गरेको गुनासो बढिरहँदा उहाँको यस्तो भनाई सार्वजनिक भएको हो ।
सोमबार विराटनगर विमानस्थलमा पत्रकारको जिज्ञासामा उहाँले भन्नुभयो, ‘सरकार मितव्ययी भएर अघि बढिरहेको छ, क्याबिनेट बैठकमा ब्रेकफास्ट समेत बन्द गरिसक्यौं ।’
अर्थमन्त्री महतले प्रधानमन्त्री र मन्त्रीहरु नागरिकको बीचमा पुग्नु जायज भएको भन्दै यसरी जाँदा सरकारको केही खर्च नभएको दावी गर्नुभयो । तर प्रधानमन्त्री तथा मन्त्रिपरिषद कार्यालयले सार्वजनिक गर्ने खर्च विवरणमा भने मन्त्रीहरुले गर्ने जिल्ला भ्रमणमा हजारौं रुपैंया खर्च हुने गरेको देखिन्छ । सरकारकै तथ्याँकले यस्तो देखाएपनि मन्त्री महतले भने भ्रमणकै कारण सरकारी ढुकुटी नरित्तिने दावी गर्नुभयो ।
मन्त्री महतले स्थानीय निकायको निर्वाचनको गृहकार्य शुरु भैसकेको पनि बताउनुभयो । अबको दुई महिनाभित्र चुनाव हुन्छ भन्नेमा धेरैलाई विश्वास नलागेपनि उहाँले जेठ सम्ममा स्थानीय निकायको निर्वाचन गर्ने गरी काम शुरु भैसकेको दावी गर्नुभयो ।
