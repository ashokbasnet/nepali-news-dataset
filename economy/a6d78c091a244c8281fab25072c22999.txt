​नेपाल बैंकलाई एक वर्षमा ३ अर्ब एक करोड नाफा

काठमाडौं, भदौ १२ – नेपाल बैंक लिमिटेडले आर्थिक वर्ष २०७२/७३ मा तीन अर्ब एक करोड रुपैयाँ नाफा कमाएको छ । यो नेपालका बाणिज्य बैंकमध्ये सवैभन्दा धेरै खुद मुनाफा हो । 
काठमाडौंमा आइतबार पत्रकार सम्मेलन गरी बैंकका प्रमुख कार्यकारी अधिकृत देवेन्द्रप्रताप शाहले २ अर्ब २१ करोड रुपैयाँ खुद नाफा र बैंकको स्वामित्वमा रहेको १ अर्ब १४ करोड रुपैयाँ बराबरको सम्पति समेत गरी ३ अर्ब १ करोड रुपैयाँ नाफा गरेकोे जानकारी दिनुभयो । 
बैंकको सुधारका लागि नाफा बढाउनुपरेकाले राष्ट्र बैंकको सहमतिमा बैंकको स्वामित्वमा रहेको सम्पति समेत बेच्नु परेको उहाँको भनाई थियो । करिव तीन दशकदेखि ऋणात्मक रहेको नेपाल बैंकको जगेडा कोष गत बर्ष भने ३८ करोडले धनात्मक भएको छ । यस्तै ७८ अर्ब रहेको निक्षेप बढेर ८९ अर्ब रुपैयाँ र कर्जा ५३ अर्ब बाट ६३ अर्ब रुपैयाँ पुगेको प्रमुख कार्यकारी अधिकृत शाहले जानकारी दिनुभयो ।  
साथै स्मार्ट बैकिङ्ग सेवाका लागि पूर्वाधार तयार गरी स्वीकृतिका लागि राष्ट्र बैंकमा पठाएको र यसबाट व्यालेन्स, चेकको भूक्तानी जस्ता सुविधा मोबाइलबाटै प्राप्त हुने प्रमुख कार्यकारी अधिकृत शाहले बताउनुभयो । साथै उहाँले साझा यातायातसँगको सहकार्यमा बस यात्रुलाई इ टिकटको व्यवस्था गर्न छिट्टै काम सुरु हुने पनि जानकारी दिनुभयो । 
नेपालको सबैभन्दा पुरानो बैंकले गत आर्थिक बर्षमा पहिलो पटक नेपाल राष्ट्र बैंकले तोके अनुसारको पुँजी पर्याप्तता अनुपात पनि पुर्याएको हो । बैंकले गत असार मसान्तमा सबै बाणिज्य बैंकलाई उछिन्दै तीन अर्ब एक करोड रुपैयाँ खुद मुनाफा कमाएको थियो ।
राष्ट्र बैंककले तोकेका सबै प्रावधान पुरा गरेको हुँदा अब शहर तथा ग्रामीण इलाकामा शाखा विस्तार, सहायक कम्पनी स्थापना, पुँजी बजारमा लगानी लगायत नयाँ भेन्चर सुरु गर्ने प्रमुख कार्यकारी अधिकृत शाहले पत्रकार सम्मेलनमा जानकारी दिनुभयो । सम्पत्ति बिक्रिबाट भएको आय सँगै बैंकका अरु परिसुचकमा पनि सुधार भएको उहाँको दावी छ । बैंकले नियमित कारोबार मार्फत उच्च मुनाफा कमाउनुको कारण खुद ब्याज आम्दानीमा ठूलो बृद्धि हासिल गर्नु हो । अघिल्लो बर्ष तीन अर्ब ३१ करोड खुद ब्याज आम्दानी गरेको बैंकले गत आर्थिक बर्षमा चार अर्ब ६९ करोड रुपैयाँ कमाएको छ । बैंकले कर्मचारी खर्च घटाउनुलाई अर्को उपलब्धी भनेको छ ।
कर्मचारी खर्च २ अर्ब ४१ करोड रुपैयाँबाट घटाएर दुई अर्ब १८ करोड रुपैयाँमा सिमित गरेको हो । २०५० को दशकमा मनपरि कर्जा प्रवाह गर्दा बैंकको खराव ऋण ६० प्रतिशत पुगेको थियो । तीन दशक देखि बैंकको पुँजी कोष ऋणात्मक रहेको थियो ।
