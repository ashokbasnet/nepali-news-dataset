२१ गतेदेखि पोखरामा औद्योगिक ब्यापार मेला

पोखरा, मंसिर १९ – पोखरामा मंसिर २१ गतेदेखि हुन लागेको राष्ट्रिय औद्योगिक ब्यापार मेलाको सम्पूर्ण तयारी पूरा भएको छ । आयोजक पोखरा उद्योग वाणिज्य संघले दिउँसो पोखरामा पत्रकार सम्मेलन गरी मेलाको सबै तयारी सकिएको जानकारी दिएको हो ।

 

पोखरा नयाँबजारमा रहेको प्रदर्शनी केन्द्रमा पुस ३ गतेसम्म चल्ने मेलामा २ सय ५७ स्टल रहनेछन् । सबै स्टल बुकिङ्ग भैसकेको पोखरा उद्योग वाणिज्य संघका अध्यक्ष संजीवबहादुर कोईरालाले जानकारी दिनुभयो । पोखरा उपमहानगरपालिका, पोखरा उपत्यका नगर विकास समिति, जिल्ला विकास समिति कास्की तथा चिनियाँ राजदूतावासको सहयोगमा हुन लागेको मेलाको नेपाल पर्यटन वोर्डले प्रबर्द्धन गर्ने भएको छ ।

लगानीको सम्बर्द्धन: उद्योग ब्यवसायको प्रबर्द्धन भन्ने नाराका साथ आयोजना गर्न लागिएको मेलामा औद्योगिक तथा व्यापार मेला, हस्तकला मेला, कृषिमेला, पूष्पमेला, अटोमेला, सूचना तथा प्रविधिहरुको प्रदर्शनी, विभिन्न सरकारी तथा गैह्रसरकारी संघ संस्थाहरुको गतिविधीहरुको प्रदर्शनी गरिनेछ ।

३ लाख दर्शकले अवलोकन गर्ने अपेक्षा गरिएको मेलामा १० स्टलमा चाईना पेभेलियन र १० स्टलमा पाकिस्तानी तथा छालाजन्य पदार्थको पेभेलियन राखिनेछ । मेलाबाट ९० लाख आम्दानी ६० लाख खर्च र ३० लाख बचत हुने अनुमान गरिएको छ ।

मेलाबाट बचत भएको रकमबाट दमकल खरिदका लागि प्रतिटिक २ रुपैयाँ, बालश्रम न्यूनिकरण कार्यक्रमका लागि १ रुपैयाँ, महेन्द्रपूलमा रहेको पूरानो काठेपुल भएको ठाउँमा झोलुङ्गे पुल निर्माणका लागि १ रुपैयाँ र सहारा क्लवको भवन निर्माणका लागि १ रुपैयाँ सहयोग गरिनेछ ।
मेला अवलोकनका लागि विद्यार्थीका लागि ३५ र अन्यका लागि ५० रुपैयाँ दरको टिकट व्यवस्था गरिएको छ ।
