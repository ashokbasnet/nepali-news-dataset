सुनको भाउ बढेको बढ्यै

काठमाडौ, बैशाख १३ – बैशाख महिना लागेदेखि नै नेपालमा सुनचाँदीको भाउमा तीव्र उतारचढाव आएको छ ।
पहिलो हप्ता तीव्र गिरावट आएको भाउ त्यसपछि भने निरन्तर बढेको छ । बैशाख २ र ३ गते लगातार घटेर ४९ हजार ५ सय रुपैयाँमा झरेको भाउ ६ गतेदेखि उकालो लाग्न थालेको हो ।
यो हप्ता पनि लगातार बढ्दै शुक्रबार तोलाको ५३ हजार रुपैयाँ कायम भएको छ । यो भाउ बिहीबारको भन्दा १ हजार रुपैयाँले बढी हो ।
उपभोक्ताले भाउ घटेका बेला व्यवसायीले सुन बिक्री नगरेको आरोप लगाएपनि व्यवसायीहरुले भने वाणिज्य बैङ्कहरुले माग अनुसार सुन नदिएकाले समस्या परेको दावी गरेका छन् । बिहेको लगन भएकाले नयाँ गहना बनाउन अर्डर गर्नेहरुको संख्या बढेपनि सुन अभावमा अर्डर लिन नसकेकाले धेरेजसो सुन पसलहरु बन्द भएको सुन व्यवसायी तेजरत्न शाक्यले बताउनुभयो ।
बिहेको लगन शुरु भएका बेला एकातिर भाउ घट्नु र अर्कोतिर भनेको बेला सुन नपाउनुले समस्या परेको शाक्यको भनाई छ । नियमित आपूर्ति भए यो बेला दैनिक ५० किलो सुन बिक्री हुने शाक्यले बताउनुभयो ।
चाँदीको भाउ पनि यो हप्ता स्थिर रह्यो । गएको बुधबारदेखि तोलाको ८ सय ९० रुपैयाँमा किनबेच भएको चाँदीको भाउ शुक्रबार भने थोरै बढेको छ । हप्ताको अन्तिम दिन तोलामा २० रुपैयाँ बढेर चाँदीको भाउ ९ सय १० रुपैयाँ पुगेको छ ।
