विद्युत प्राधिकरणमा कार्यकारी निर्देशक नियुक्त गर्न अख्तियारको निर्देशन

काठमाडौं, साउन ८ – अख्तियार दुरूपयोग अनुसन्धान आयोगले नेपाल विद्युत प्राधिकरणमा तत्काल कार्यकारी निर्देशक नियुक्त गर्न सरकारलाई निर्देशन दिएको छ ।
लामो समयदेखि प्राधिकरण निमित्तका भरमा सञ्चालन भइरहेको भन्दै अख्तियारले तत्काल कार्यकारी निर्देशक नियुक्ति प्रक्रिया अघि बढाउन सरकारलाई निर्देशन दिएको छ ।
आयोगले मुख्य सचिव लीलामणि पौड्याललाई एक पत्र लेखी नागरिकलाई दैनिक सेवा प्रदान गर्नुपर्ने निकाय निमित्तको भरमा सञ्चालन हुनु गलत भएको भनेर सरकारको ध्यानाकर्षण गराएको छ ।
मुलुकको आर्थिक विकास र समृद्धिका लागि जलस्रोत क्षेत्रको विकास अपरिहार्य रहेको सन्दर्भमा ऊर्जा उत्पादन, प्रसारण तथा वितरणको जिम्मेवारी बहन गर्ने प्राधिकरण लामो समयसम्म नेतृत्वविहीन रहँदा अपेक्षाकृत उद्देश्य हासिल गर्न नसकिने पनि स्पष्ट पारेको छ ।
तत्कालीन कार्यकारी निर्देशक रामेश्वर यादव ट्रान्सफर्मर खरिद प्रकरणमा आयोगकै छानबिनमा रहेको र ऊर्जा मन्त्रालयले प्राधिकरणमा नियुक्त गरेका सहसचिव अर्जुनकुमार कार्कीलाई पश्चिमाञ्चल क्षेत्रीय प्रशासकमा पठाएपछि पद रिक्त छ ।
प्राधिकरणको नेतृत्व अहिले रामचन्द्र पाण्डेले निमित्तको अख्तियारीमा बहन गरिरहनुभएको छ । प्राधिकरणलाई यथोचित गति प्रदान गर्न कार्यकारी निर्देशक छिटोभन्दा छिटो नियुक्त गर्न आयोगको ऐन, २०४८ को दफा २८ बमोजिम मुख्य सचिव पौड्याललाई पत्र पठाइएको आयोगले जनाएको छ ।
