अर्थतन्त्र राम्रो अवस्थामा पुगेको अर्थमन्त्रीको दावी

काठमाडौं, मंसिर १४ - अर्थमन्त्री डाक्टर रामशरण महतले अर्थतन्त्र राम्रो अवस्थामा पुगेको बताउनुभएको छ । अर्थ मन्त्रालयमा पत्रकार सम्मेलन गरी अर्थमन्त्री महतले राजस्व संकलन, पूँजीगत खर्चको स्थिति, लगानी भित्रिने क्रम बढेको लगायतका आधारमा अर्थतन्त्र निकै राम्रो अवस्थामा रहेको बताउनुभएको हो ।
उहाँले पूँजीगत खर्च अघिल्लो वर्षभन्दा २० प्रतिशले बढेको भन्दै अर्थतन्त्रका बारेमा नकारात्मक समाचार प्रसारण नगर्न सञ्चारकर्मीसँग आग्रह पनि गर्नुभयो । अर्थमन्त्री डा. महतले आर्थिक सूचकहरु सकारात्मक रहेको अवस्थामा पनि शेयर बजार अस्वभाविक रुपमा घटाइएकोतर्फ मन्त्रालयले अध्ययन गरिरहेको बताउनुभयो ।
उहाँले सार्क शिखर सम्मेलनका क्रममा काठमाडौमा भएका पूर्वाधार निर्माणका कामलाई देशका अरु  भागमा पनि निरन्तरता दिने बताउनुभयो । उहाँले नगरपालिकालाई सौर्य बत्ती राख्नका लागि ५० प्रतिशतसम्म अनुदान दिने बताउनुभयो ।
अर्थमन्त्री डा. महतले युवालाई कृषिमा आकर्षित गर्न वाणिज्य बैंकवाहेकका वित्तिय संस्थाबाट पनि ब्याजदर ६ प्रतिशत ननाघ्ने गरी कृषि कर्जा उपलब्ध गराइने र सहुलियत ब्याजदरमा कृषि कर्जा लिने युवाको उमेरमा पुनर्विचार गरिने पनि बताउनुभयो ।
