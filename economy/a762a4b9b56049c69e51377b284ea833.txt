मंगलबारदेखि दैनिक नौ घन्टा लोडसेडिङ हुने

काठमाडौं, जेठ २३ – नेपाल विद्युत् प्राधिकरणले लोडसेडिको समय एक घन्टा घटाउने भएको छ । मंगलबारदेखि लागु हुनेगरी प्राधिकरणले दैनिक नौ घन्टा लोडसेडिङ गर्न लागेको हो । यसअघि प्राधिकरणले दैनिक १० घन्टा लोडसेडिङ गर्दै आएको थियो ।
नदीमा जलप्रवाहको क्रम बढेका कारण क्रमशः लोडसेडिको समय घटाउँदै लगिने प्राधिकरण भारप्रेषण केन्द्रका प्रमुख भुवनकुमार खत्रीले जानकारी दिनुभयो ।
उहाँका अनुसार हाल दैनिक ७०० मेगावाट विद्युत् आपूर्ति हुँदै आएको छ भने एक हजार ३५० मेगावाट विद्युत् माग रहँदै आएको छ । प्राधिकरणले विद्युत् चुहावट हुने स्थानमा भने न्यूनतम एक घन्टा र अधिकतम सात घन्टाभन्दा बढी विद्युत्भार कटौती गर्ने जनाएको छ । रासस
