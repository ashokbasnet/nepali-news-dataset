मापदण्ड विपरितका क्रसर हटाउने निर्णयको विरोधमा ट्रिपर र्‍याली

कपिल कोइराला/उज्यालो । काभ्रे, वैशाख २४ – मापदण्ड विपरित रहेका देशभरका सबै क्रसर उद्योग हटाउने सरकारको निर्णयको विरोध गर्दै ट्रिपर व्यवसायीले अरनिको राजमार्गमा र्‍याली निकालेका छन् ।
तोकिएका मापदण्ड पुरा नगरिएका र अवैध रुपमा सञ्चालनमा आएका उद्योगलाई प्रशासनमार्फत बन्द गराउने सरकारको निर्णयको विरोध गर्दै क्रसर सञ्चालक र ट्रिपर व्यवसायी आन्दोलनमा उत्रिएका हुन् ।
व्यवसायीहरुले विरोध स्वरुप अरनिको राजमार्गको बनेपा–धुलिखेल खण्डमा ट्रिपर र्‍याली र हर्न बजाएका थिए ।
उनिहरुले सरकारले गरेको निर्णय खारेज हुनुपर्ने, क्रसर उद्योग सञ्चालन हुनुपर्ने, निर्वाध रुपमा व्यवसाय गर्न पाउनुपर्ने माग गरेका छन । बाग्मती ट्रिपर व्यवसायी संघका अध्यक्ष राजभक्त प्रधानले क्रसर नचली ट्रिपर नचल्ने भएकोले चाँडो भन्दा चाँडो क्रसर उद्योग सञ्चालन हुनुपर्ने बताउनुभयो ।
त्यस्तै क्रसर व्यसायी संघका अध्यक्ष दावा लामाले वैध रुपमा रहेका क्रसर उद्योग सञ्चालन हुनुपर्ने माग गर्नुभयो ।
केही समय पहिले मन्त्रिपरिषदको निर्णयले राजमार्ग र खोला किनाराबाट पाँच सय मिटर, शिक्षण र स्वास्थ्य संस्था, धार्मीक सांस्कृतिक, वन, निकुञ्ज र घना बस्ती भन्दा २ किलोमिटर भित्र क्रसर सञ्चालन गर्न नपाउने निर्णय गरेको थियो ।
