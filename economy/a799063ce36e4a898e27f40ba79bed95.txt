अन्नपूर्ण क्षेत्रमा अर्को पदमार्गको तयारी

आश गुरुङ/उज्यालो

लमजुङ, चैत ३० – विश्वविख्यात अन्नपूर्ण पदमार्गको बाटो छोटिएपछि हिमालपारीको जिल्ला मनाङमा बैकल्पिक पदमार्ग खोल्ने तयारी गरिएको छ । 

मनाङ सडक सञ्जालमा जोडिएसंगै २८ दिनको पदमार्ग छोट्टिएर १० दिनमा झरेपछि मनाङका सरोकारवालाले नयाँ पर्यटकीय पदमार्ग खोल्ने तयारी गरेका हुन् ।

नयाँ पदमार्गका लागि अन्नपूर्ण संरक्षण क्षेत्र आयोजना (एक्याप) को इलाका संरक्षण कार्यालय मनाङले जिल्ला विकास समिति, ट्रेकिङ एजेन्ट एशोसिएशन अफ नेपाल (टान), मनाङ युवा समाज, पर्यटन व्यवस्थापन उपसमितिहरु, संरक्षण क्षेत्र व्यावस्थापन समिति, पर्यटन व्यवसायी समितिकोे समन्वयमा रेखाङ्कन गरेको छ ।

नयाँ रेखाङ्कन थालिएको पदमार्ग उत्तरी लमजुङको च्याम्चेबाट शुरु भएर साततले हुँदै मनाङको तालगाउँ, खोत्रो, धारापानी, थोँचे, ताचै, दानक्यू, तिमाङ, थानचोक, चामेसम्म पुग्नेछ । यस्तै चामेबाट भ्राताङ, ढिकुरपोखरी, उपल्लो पिसाङ, घ्यारु, ङावल, जुलु, भ्राका, मनाङ हुँदै थोरङपास हुँदै मुक्तिनाथसम्म पुग्नेछ ।

झण्डै ४ करोडको लागतमा बन्ने नयाँ पदमार्गको दुरी ६३ किलोमिटरको हुने र यसको पदयात्राका लागि कम्तीमा १० दिन पैदल हिड्नुपर्ने अनुमान गरिएको छ । यो समेत लमजुङ र मुस्ताङको समेत जोडेर अन्नपूर्ण चक्रीय पदमार्ग झण्डै २८ दिनको हुने भएको छ ।

एक्यापले प्रस्ताव गरेको यो पदमार्ग निर्माणका लागि टान र जिल्ला विकास समिति मनाङले सहयोग गर्ने प्रतिवद्धता जनाएको एक्याप इलाका संरक्षण कार्यालय मनाङका प्रमुख पारसविक्रम सिंहले जानकारी दिनुयभो ।

पदमार्ग निर्माणको काम प्रभावकारी रुपमा अघि बढाउन तथा यस अभियानलाई सफल पार्न स्रोत जुटाउन एक समिति पनि गठन गरिएको छ । समितिमा मनाङका सबै राजनीतिक दलका प्रतिनिधि, पर्यटनसँग सम्बन्धित संघसंस्था र सरोकारवालाहरु छन् ।
