‘घटनाकै करण अफगानिस्तानमा कामदार पठाउन बन्द गर्न मिल्दैन’

काठमाडौं, असार ८ । श्रम तथा रोजगार मन्त्रालयका प्रवक्ता गोविन्दमणि भुर्तेलले सोमबार बिहान भएको अफगानिस्तान घटनाकै कारणले त्यहाँ कामदार पठाउन बन्द गर्न नमिल्ने बताएका छन् ।मंगलबार राजधानीमा आयोजित साक्षात्कारमा भुर्तेलले कूटनीतिकरुपमा यस्तो गर्न नमिल्ने तर त्यहाँको वास्तविक अवस्थाको विश्लेषण पश्चातमात्र बन्द गर्ने वा खुला राख्नेसम्बन्धी निर्णय लिन सकिने बताए ।उनले कुनैपनि मुलुकको आर्थिक अवस्था, मानवअधिकार, पारिश्रमिक एवं सुरक्षा व्यवस्थाको अध्ययन पश्चातमात्र रोजगारीका लागि खुला गर्ने गरिएको बताए ।वैदेशिक रोजगार विभागका महानिर्देशक शत्रुघ्न पुडासैनीले वैदेशिक रोजगारीमा जाने नेपालीलाई सचेत बनाउने एवं दक्षता प्रदान गर्नुपर्ने बताए ।पुडासैनीले हालै अफगानिस्तानमा नेपालीलाई नै लक्षित गरी घटना कसरी घट्न गयो, एवं नेपाली नागरिक नै किन पर्न गए ? भन्ने विषयमा अनुसन्धान गर्नु जरुरी रहेको पनि उल्लेख गरे ।उनले हाल नेपालले १ सय १० मुलुकलाई वैदेशिक रोजगारीको लागि खुला गरेको बताउँदै अफगानिस्तानका ‘ग्रीन जोन’मा संस्थागतरुपमामात्र कामदार पठाउने गरिएको बताए ।पुडासैनीले अफगानिस्तानमा जोखिम भएपनि उचित सुरक्षा व्यवस्था गरेर अमेरिका, भारतलगायतका देशले पनि आफ्ना नागरिक पठाउने गरेको बताए ।अफगानिस्तानमा ३ हजार ३ सय २३ जना नेपालीलाई संस्थागत् एवं ५ हजार २ सय ९१ जनालाई व्यक्तिगत् तवरमा स्वीकृति दिइएको आँकडा प्रस्तुत् गरे ।कार्यक्रममा वैदेशिक रोजगार व्यवसायी संघका अध्यक्ष विमल ढकालले व्यवसायीहरुले गैरकानुनीरुपमा कामदार नपठाएकोे बताउँदै त्यसमा अरु कुनै गिरोह संलग्न भएको दाबी गरे ।उनले व्यवसायीले नपठाएको अवस्थामा पनि गैरकानुनीरुपमा कामदार त्यहाँ पुग्नुमा सरकारको कमजोरी देखिएको पनि बताए ।
