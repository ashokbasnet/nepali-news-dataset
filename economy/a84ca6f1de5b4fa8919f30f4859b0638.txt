प्राधिकरणले साना जलविद्युत आयोजनाको विद्युत खरिद दर बढाउने

हिम बिष्ट/ उज्यालो । काठमाडौं, साउन २३ – साना जलविद्युत आयोजना लिजमा लिन नीजि क्षेत्र तयार नभएपछि विद्युत प्राधिकरणले खरिद दर बढाउने भएको छ ।  खरिद दर कम भएको भन्दै नीजि क्षेत्र पछि हटेपछि विद्युत खरिद दरमा केही हेरफेर गर्दै राष्ट्रिय प्रशारण लाईनमा उत्पादित विजुली जोड्न सुनिश्चित गर्ने तयारी भईरहेको विद्युत प्राधिकरणका महाप्रवन्धक उपेन्द्र देव भट्टले जानकारी दिनुभयो ।

 

३ महिना अघि प्राधिकरणले १ मेघावाटभन्दा साना जलविद्युत आयोजनलाई प्रतिस्प्रधाबाट लिजमा लगाउने निर्णय गरेको थियो । निर्णय अनुसार अहिले बन्द रहेका साना जलविद्युतलाई संचालनमा ल्याउने योजनाका साथ बाग्लुङको काठेखोला जलविद्युत आयोजनालाई  प्रतिस्प्रधाबाट लिजमा लगाउने प्रकृया अगाडी बढाएको थियो । तर, प्रतिस्प्रधामा आएका स्वच्छ उर्जा प्रा.लिसहित अन्य कम्पनी, विद्युत खरिद दर थोरै भएको भन्दै पछाडी हटेपछि प्रधिकरण आफ्नो सर्त पुर्नविचार गर्ने निष्कर्षमा पुगेको हो ।

प्राधिकरणले लिजमा लगाईएका आयोजनाबाट उत्पादित विद्युत प्रतियुनिट ३ रुपैया १५ पैसामा खरिद गर्ने निर्णय गरेको थियो । निजि क्षेत्र पछाडी हटेपछि आफ्नो पहिलो योजना नै असफल भएको निष्कर्षसहित प्राधिकरणले नयाँ नियम बनाउने तयारी गरेको हो । सहायक प्रवन्धक बाबुराजा महर्जनले विद्युत खरिद दर केही बढाउने गरी बोर्ड बैठकमा प्रस्ताव गर्न लागेको जानकारी दिनुभयो ।  

प्राधिकरणको मातहतमा रहेका २१ वटा साना जलविद्युत आयोजना मध्य ८ वटा आयोजना बन्द छन् ।
