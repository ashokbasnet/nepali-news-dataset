प्रहरीले नियन्त्रणमा लिएको ३० तोला सुन व्यवसायीलाई

नेपालगन्ज, साउन १३ - प्रहरीले दाङको भालुवाङबाट दुई दिनअघि नियन्त्रणमा लिएको करिब ३० तोला सुन आईतबार नेपालगन्ज उद्योग वाणिज्य संघका पदाधिकारीको रोहवरमा  व्यवसायीलाई बुझाइएको छ ।
आवश्यक बिलसहितको भएपनि दाङ प्रहरीले शुक्रवार अवैध भन्दै  नेपालगन्जका राजु जसगढको करिब ३ सय ६१ ग्राम ९ सय मिलिग्राम (करिब ३० तोला) सुन नियन्त्रणमा लिई आवश्यक कारवाहीका लागि भन्सार कार्यालय नेपालगन्जमा बुझाउन ल्याएको थियो ।  
तर नेपालगन्ज भन्सार कार्यालयका भन्सार अधिकृत शिवकुमार ढुंगानाले  आफूहरुले अवैध निकासी र पैठारीको विषयमा मात्रै अनुसन्धान गर्ने गरेको बताउनुभयो । ‘बिल सहितको सुन छ भन्ने जानकारी पाइयो’, भन्सार अधिकृत ढुंगानाले भन्नुभयो ‘अवैध निकाशी हुन लागेको हो भने किटानी मुद्वासहित आउन भनिएको थियो ।’
बाँकेका प्रहरी प्रमुख भुपाल भण्डारीले सुन  वैधानिक प्रक्रियाबाटै ल्याउन लागिएको पाइएकाले व्यवसायीको जिम्मा लगाएको बताउनुभयो । नेपालगन्ज उद्योग बाणिज्य संघका कार्यबाहक अध्यक्ष अब्दुल वाहिद मन्सुरी (चुन्ना)को नेतृत्वमा जिल्ला प्रशसन कार्यालयमा पुगेका संघका महासचिव विष्णु लामिछाने, उपमहासचिव रचना श्रेष्ठ, वरिष्ठ सदस्य ललित रौनियारको रोहवरमा व्यवसायी जसगढलाई बुझाइएको हो ।
