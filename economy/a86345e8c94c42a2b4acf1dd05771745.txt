नहरमा पानी बन्द गरेपछि किसान आन्दोलित

ध्रुव भट्टराई

विराटनगर, चैत १७ । सुनसरी–मोरङ सिंचाइ योजनाले बिना सूचना नहरमा पानी बन्द गरेपछि मर्कामा परेका दुई जिल्लाका किसानहरु आन्दोलनमा जाने भएका छन् ।सिंचाइ आयोजनाले नहरमा पानी रोकी मर्मत थालेपछि किसानले लगाएको हिउँदेबाली सिन्चित गर्नबाट बन्चित भएको भन्दै किसानहरुले बुधबार विराटनगरमा पत्रकार सम्मेलन गरी आन्दोलनको चेतावनी दिएका हुन् ।उनीहरुले तत्काल नहरमा पानी सुचारु गर्न पनि माग गरेका छन् ।दुई जिल्लाअन्तर्गत्का १९ जल उपभोक्ता समितिका प्रमुखहरुले पत्रकार सम्मेलनमा सिंचाइ आयोजनाले पानी नछाड्दा हिउँदे मकै, सूर्यमुखीको खेती, तरकारी खेती र चैते धान उत्पादनमा समस्या भएको गुनासो राखेका थिए ।मोरङ र सुनसरीमा विस्तार भएको मुख्य नहर ५३ किलोमिटर रहेको छ । त्यसभित्र १ सय १६ शाखा तथा उपशाखा नहर निर्माण भएको छ ।सुनसरीको चतराबाट सुरु भएको नहरमा कोसी नदीको पानी वि.सं. २०४२ सालदेखि वितरण हुँदै आएको छ ।यो नहरले सुनसरीको ४० हजार र मोरङको २८ हजार हेक्टर जमिनमा सिंचाइ सुविधा पुर्‍याउँदै आएको छ ।
