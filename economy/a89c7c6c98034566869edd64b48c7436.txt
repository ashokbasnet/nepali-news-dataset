तल्लोमोदीका कर्मचारी काममा फर्के

पर्वत, साउन २२ – पर्वतको चुवास्थित १० मेगावाट क्षमताको तल्लो मोदीखोला १ जलविद्युत आयोजनामा आन्दोलनरत कर्मचारी काममा फर्केका छन ।
आयोजनामा कार्यरत कर्मचारीको तलब बृद्धि गर्ने सहमति भएपछि चार दिनदेखि आन्दोलनरत कर्मचारी अहिले साँझदेखि काममा फर्केका हुन ।
निजी क्षेत्रको युनाइटेड मोदी हाइड्रोपावर प्रालिले निर्माण गरेको तल्लो मोदी १ जलविद्युत आयोजनामा कार्यरत कर्मचारीको मासिक तलवमा तीन हजार रुपैयाँ बृद्धि गर्ने सहमति भएको छ । सहमति भएपछि आन्दोलनका सबै कार्यक्रम स्थगित गरेर काममा फर्किएको कर्मचारीले जानकारी दिएका छन ।
आयोजनामा तल्लो तलमा कार्यरत कर्मचारीले मासिक रुपमा ८ हजारदेखि ९ हजार रुपैयाँसम्म तलब पाउँदै आएका छन । तलब थोरै भएको भन्दै तलब बृद्धि र स्थायी गर्नुपर्ने माग गर्दै आयोजनामा कार्यरत २६ जना कर्मचारीले चार दिन दिने काम बन्द गरेर आन्दोलनमा उत्रिएका थिए ।
स्थायी गर्नुपर्ने माग भने तत्कालका लागि स्थगित भएको छ । आन्दोलनका कारण विद्युत उत्पादन भने बन्द भएको थिएन ।
