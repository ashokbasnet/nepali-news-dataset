जापानमा लुम्बिनी भ्रमण वर्षको प्रचार

जापान, जेठ ३ - जापानको शिकोकु टापुको एहिमे प्रान्तमा प्रान्तमा बसोवास गर्ने नेपालीहरुको संस्था एहिमे नेपाली फोरमले लुम्बिनी भ्रमण वर्षको प्रचार प्रसार गरिएको हो । एहिमेमा भएको अन्तर्राष्ट्रिय महोत्सवमा लुम्बिनी भ्रमण वर्षको प्रचार प्रसार गरिएको हो ।महोत्वसमा जापानका लागि पोल्याण्डकी राजदूत यदोविगा रोडोविच्ज च्येचोव्सकाको पनि सहभागिता थियो ।

 

महोत्सवमा राखिएको नेपालको स्टल अवलोकनका क्रममा नेपाल र लुम्बिनी भ्रमण वर्ष २०१२ को बारेमा रुचीपूर्वक जानकरी लिएकी राजदूत च्येचोव्सकालाई एहिमे नेपाली फोरमको तर्फबाट संस्थाका संयोजक दीपक राज भाटले नेपाली हस्तकलाको प्रतिक काठको झ्याल उपहार प्रदान गर्नुभएको थियो। महोत्सवमा नेपाली परिकार खानेको पनि भिड थियो । ३ सय भन्दा बढी जापानी र अरु बिदेशी नागरिकहरुले बढो रुचिपूर्वक नेपाली खाना खाँदै लुम्बिनी भ्रमण वर्षको बारेमा जानकारी लिएका थिए  ।

एहिमेमै रहेका नेपाल सरकारबाट नियुक्त लुम्बिनी भ्रमण वर्ष २०१२ का सदभावनादूत प्रा.डा. युइची याताबेले पनि यो कार्यक्रममा एहिमे नेपाल फोरमको सहभागिताको लागि यथेष्ट सहयोग गर्नु भएको थियो। कार्यक्रममा नेपाली हस्तकला र रहनसहन अनि नेपालको भूगोलको बारेमा पनि धेरै जापानीहरुले बडो चाख राखेर प्रश्नहरु राखेका थिए। कार्यक्रममा धेरै जापानी र अन्य देशका नागरिकहरुलाई भगवान बुद्ध नेपालमा जन्मिएका थिए भन्ने कुराको जानकारी पनि गराइएको थियो ।
६ घण्टासम्म चलेको कार्यक्रममा पोल्यान्डका बाध्यबाधकहरुले आफ्नो प्रस्तुती राखेका थिए भने ४ सय बर्ष पुरानो जापानी लाखेनाच पनि देखाईएको थियो  ।
एहिमे नेपाली फोरमले सदा झैँ लुम्बिनी भ्रमण वर्ष २०१२ को प्रचारप्रसार र बुद्ध नेपालमा जन्मिएका थिए भन्ने तथ्यलाई एक पटक जापानीहरुको सामुन्ने प्रष्ट्याउन सफल भएको छ ।
