दसैँलाई कपडा किन्नुभयो ? ध्यान दिनुहोस् गुणस्तरमा

मुना श्रेष्ठ/उज्यालो । 
काठमाडौं, असोज १६ – दसैँ नजिकिँदै गर्दा बजारमा सामान किन्नेको चहलपहल बढ्न थालेको छ । अघि पछि भन्दा चाडबाडका बेला बजारमा मानिसको चहलपहल बढी नै हुन्छ । झन दसैँ जस्ता ठुला चाडका बेलामा त बजारमा पसलमा उपभोक्ताको खुट्टा टेक्ने ठाउँ हुँदैन । यसैले त काठमाडौंका सबैजसो बजार, सपिङ मलमा उपभोक्ताको भीड लाग्न थलिसकेको छ । 
दसैँमा विशेष गरी लत्ताकपडाको किनबेच धेरै हुन्छ । सहरबाट घर जाँदा आफन्तलाई उपहार लग्दिन होस् अथवा आफैले लगाउन कपडा किन्ने गरिन्छ । दसैँमा नयाँ लुगा लगाउने मान्यता जो छ । 
नयाँ कपडा किन्ने र लगाउने कुरा सुन्दै खुसीको कुरा हो तर सामान किन्दा गुणस्तर चिन्न सकिएन भने समस्या हुन्छ । सामान्यतया हामीलाई महंगो र ठुलाठुला सपिङ मलमा पाइने सामान राम्रा र गुणस्तरीय हुन्छन भन्ने लाग्छ । तर त्यो सही होइन । बाहिरका पसलमा पनि राम्रा र गुणस्तरीय सामान किन्न पाइन्छ तर राम्रो हो कि होइन भन्ने चिन्न जरुरी हुन्छ ।
१८ वर्षदेखि भृकुटीमण्डपमा व्यापार गर्दै आएका नारायण न्यौपानेले महंगो हुँदैमा सामान राम्रो नहुने बरु ब्राण्ड अनुसार मूल्य फरक पर्ने बताउनुभयो ।
कपडा किन्दा ध्यान दिनुपर्ने कुरा  
समय पहिलाको जस्तो छैन, मन परेपछि किनिहाल्ने । अहिले धेरै ब्राण्डका सामान छानेर किन्न सकिन्छ । सचेत नागरिक कपडाको गुणस्तरमा पनि ख्याल गर्न थालेका छन् । बिना ब्राण्डका कपडा बेच्नै नसकिने बताउनुहुन्छ नेपाल स्वरोजगार संघ प्रतिनिधि परिषदका प्रमुख नारायण न्यौपाने ।  
एक समय थियो धेरै कपडा चाहिए मानिस सस्तो खोज्दै भृकुटीमण्डपको खुल्ला बजार पुगिहाल्थे । तर समय फेरियो । प्रतिस्पर्धा सँगै उपभोक्तामा मानिसमा सचेतता पनि त्यति कै । आफू ठगिन्छु की भन्ने सचेतता तथा बढ्दो आम्दानीका कारण पनि उपभोक्ता पहिल्यै सचेत बन्छन् र खोज्छन् ब्राण्डेड कपडा । 
अचेल हरेक कपडा व्यापारी आफ्नो सामान ब्राण्डेड भनेर बेच्न खोज्छन् । जानकारीका अभावमा ब्राण्डेड कपडा भनेर मानिसहरु ठगिने गर्छन । ब्राण्डेड कपडाहरुको पहिचान कपाडाको ट्यागबाट गर्न सकिन्छ, तर अचेल अन्य नक्कली ब्राण्डहरु पनि सक्कली ब्राण्डको ट्याग लगाएर कपडा बेच्ने गर्छन् ।
ब्राण्डेड कपडाहरुको आफ्नो छुट्टै पहिचान हुन्छ जसले गर्दा कुन कपडाहरु ब्राण्डेड हुन् भनेर सजिलै थाहा पाउन सकिन्छ । धेरै जसो सक्कली ब्राण्डका कपडाले आफ्नो ब्राण्डका सामानको भित्री भागमा आफ्नो ट्याग लगाउँछन्, जसले कपडाको गुणस्तर जनाउँछ ।
कपडाले मान्छेको व्याक्तित्व पनि देखाउने भएकोले आफूले कुन ठाउँबाट कपडा किन्ने हो त्यसको जानकारी पनि आफूलाई हुनपर्छ । विशेष गरी ब्राण्डेड कम्पनीले आफ्नो आधिकारिक स्टोरबाट मात्र सामान किन्न सुझाउँछन् ।
नेपालमा भारत, चीन तथा थाइल्याण्डको बैंककबाट धेरैजसो कपडा आउँछन् । देख्दा सबै उस्तै लागेपनि कुन सामान कस्तो छ भनेर चिन्न नसके ग्राहक ठगिने न्यौपानेको बुझाई छ । 
‘सबै ब्राण्डेड कपडालाई विश्वस गरिहाल्न सक्ने अवस्था छैन । ब्राण्डेडको नाममा पहिलो कपी दोस्रो कपी भन्दै बेच्ने चलन हामीमा व्याप्त छ । त्यस्तो सामान किन्दा भने ध्यान दिनु पर्छ’ न्यौपानेले भन्नुभयो । 
ब्राण्डेड भनेर मात्र हुँदैन त्यसको गुणस्तर पनि आवश्यक हुँन्छ उहाँले भन्नुभयो । सामानका लागि ग्राहाकले सावधानी र सचेतता अपनाउनु पर्ने उहाँको भनाई रहेको छ । सक्कली ब्राण्डेड कपडा र नक्कली ब्राण्डेड कपडामा अन्तर धेरै हुन्छ । ब्राण्डेड कपडा तथा अन्य सामान लगाउँदा मुलायम, त्यसको फिनिसिङ पनि राम्रो हुन्छ । 
ब्राण्डेड कपडामा मूल्य निर्धारण गरिएको हुन्छ जसको घटबढ गर्न सकिँदैन तर ट्याग नभएको वा नक्कली ट्याग भिराईएका कपडामा बार्गेनिङ गर्ने गरी मूल्य निर्धारण गरिएको हुन्छ । यसरी नै पनि कपडाको गुणस्तर चिन्न सकिन्छ ।
अहिले बजारमा दैनिक प्रयोग हुने कपडाको मूल्य सात सय देखि दुई हजार रुपैयाँसम्मका पर्न आउँछन् । ब्राण्ड र गुणस्तर हेरेर मुल्य निर्धारण भएको न्यौपानेले उल्लेख गर्नुभयो ।
