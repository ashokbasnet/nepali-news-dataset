अब सुनको भाउ बढ्न सक्ने

काठमाडौं, कात्तिक २३ – आइतबारदेखि सुनको मूल्य र माग बढ्न सक्ने व्यवसायीहरुले अनुमान गरेका छन् । गएको शुक्रबार तोलामा ४९ हजार रुपैयाँमा कारोबार भएको सुनको भाउ आइतबार तोलामा १५ सय रुपैयाँको हाराहारीमा बढ्न सक्ने भएकोले माग पनि बढ्न सक्ने  नेपाल रत्न तथा आभुषण महासंघका अध्यक्ष रमेश महर्जनले बताउनुभयो ।
तोलामा ४५ हजार रुपैयाँ पुग्ने अनुमानमा  सुन नकिनेकाहरुले भाउ बढेपछि सुन किन्न थाल्ने महर्जनको भनाइ छ ।  आइतबार अन्तर्राष्ट्रिय बजारमा आइतबार बिदा भएकोले सुन भाउ नराख्ने भएपनि शुक्रबार ३४ डलरले बढेकोले आज भाउ बढ्न सक्ने महर्जनले बताउनु भयो ।
सुनको भाउ गएकोे हप्ता तोलामा १ हजार रुपैयाँले घटेको हो । हप्ताको पहिलो दिन गएको आइतबार ५० हजार तोलामा किनबेच भएको सुनको भाउ शुक्रबार पुग्दा तोलाको ४९ हजार रुपैयाँमा कारोबार भएको थियो ।
