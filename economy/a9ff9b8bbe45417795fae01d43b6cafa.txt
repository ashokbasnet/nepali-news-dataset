एलपी ग्याँसको खपत ५ वर्षमै दोब्बर

सेञ्छेलुङ लिम्बु/उज्यालो । काठमाडौ, असोज १० – भारतबाट आयात गरिने एलपी ग्याँसको खपत पाँच वर्षमै दोब्बरले बढेको छ । इन्धनका लागि सस्तो र सहज विकल्प भएकाले ग्याँसको खपत दोब्बरले बढेको हो । नेपाल आयल निगमको तथ्याङ्क अनुसार आर्थिक वर्ष २०६४/६५ मा ९६ हजार २ सय ७६ मेट्रिक टन आयात भएको ग्याँस आर्थिक वर्ष ०६८/०६९ मा १ लाख ८१ हजार ५ सय ९२ मेट्रिक टन आयात भएको छ ।

 

आर्थिक वर्ष २०६५/६६ मा १ लाख १७ हजार ५ सय २० मेट्रिक टन, आर्थिक वर्ष २०६६/६७ मा १ लाख ४१ हजार २ सय ५७ र आर्थिक वर्ष २०६७/६८ मा भने १ लाख ५९ हजार मेट्रिक टन आयात भएको नेपाल आयल निगमले जनाएको छ ।

दैनिक रुपमा ग्याँसको खपत बढिरहेको र अरु इन्धनभन्दा सस्तो भएकाले ग्याँसको आयात वृद्धि भएको निगमका निमित्त कार्यकारी निर्देशक सुरेशकुमार अग्रवालले बताउनुभयो । ग्याँसको आयात बढेसँगै निगमको घाटाको कारोबार पनि बढ्ने गरेको छ । एक सिलिण्डर ग्याँसमा निगमले अहिले ३ सय ६३ रुपैंया ६० पैसा घाटा व्यहोरिरहेको छ ।
