​महंगोमा ग्यास नकिन्न निगमको आग्रह

काठमाडौं, पुस १०– सरकारले मुलुकमा देखिएको खाना पकाउने ग्यासको अभाव दुई तीन दिनमै समाधान हुने दावी गरेको छ ।  भारतको बरौनी प्लान्ट सञ्चालनमा आइसकेकाले दुई तीन दिनभित्रै ग्यासको आपूर्ति नियमित हुने नेपाल आयल निगमका प्रबक्ता मुकुन्द घिमिरेले जानकारी दिनुभयो ।
उहाँका अनुसार नेपालमा ग्यास आयात हुदै आएको बरौनी प्लान्ट एक महिना यता मर्मत भईरहेको थियो । बरौनी प्लान्ट जनवरीमा मात्र सम्पन्न हुने भनिएपनि मर्मतको काम सम्पन्न भई बुधबारदेखि नै सञ्चालन भएको घिमिरेले बताउनुभयो । जाडोको बेला ग्यासको प्रयोग बढी हुने भएकाले ग्यासको कोटा थप गर्न समेत निगम तयार रहेको र तोकिएको मूल्य भन्दा बढी रकम नतिर्न उहाँले आग्रह गर्नुभयो ।
निगमले खाना पकाउने ग्यासको मूल्य १ हजार ४ सय ७० रुपैयाँ तोकेको छ । भारतको बरौनीमा रहेको ग्यास प्लान्टमा समस्या आएको भन्दै बजारमा ग्यासको अभाव भएपछि उपभोक्ताले चर्को मूल्य तिरेर किन्न थालेका थिए । ग्यास विक्रेताले भने माघ लागेपछि मात्रै आपूर्ति सहज हुने बताउँदै आएका छन् ।
