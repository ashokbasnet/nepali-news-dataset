सहकारीहरुले नियम विपरित काम गरेको आरोप

काठमाडौं, फागुन ६ - सहकारी संस्थाले आफ्ना सदस्यसंग मात्र कारोबार गर्नुपर्ने नियम भएपनि अधिकांश संस्थाले नियम मिचेर सदस्यभन्दा बाहेकसँग पनि कारोवार गर्ने गरेको पाईएको छ ।

आफ्ना सदस्य भन्दा बाहेककासित कारोबार गर्ने प्रवृति बढ्दै गएपछि सहकारी संस्थाहरु जोखिममा पर्न थालेका सहकारी विभागका रजिष्टार  केदार न्यौपानेले बताउनुभयो ।

सहकारी संस्था आन्तरिक नियन्त्रणमा रहनुपर्ने नियम भएपनि यो पूर्ण रुपमा कार्यान्वयन हुन नसक्दा समस्या बढ्दै गएको हो । धेरैजसोले सहकारीलाई आर्थिक कारोबार गर्ने संस्थाको रुपमा मात्र लिएर लगानी गर्ने गरेकाले संस्थालाई व्यवस्थित गर्न जटिलता थपिदै गएको उहाँको भनाई छ ।

सहकारीको सिद्धान्त र नियममा नबसी सदस्य भन्दा बाहिरकासित कारोबार गर्नेलाई कार्बाहीको प्रक्रिया सुरु भएको छ । देशभर अहिले २७ हजार सहकारी दर्ता भएका छन् ।
