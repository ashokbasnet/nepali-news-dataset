ग्यासको अनुगमन गरिने

काठमाडौं, फागुन ७  ब्यापारीहरुले खाना पकाउने ग्यासको कृत्रिम अभाव गरेको अनुमानमा सरकारले अनुगमनलाई तीव्रता दिएको छ । केही दिनदेखि ग्याँस डिपो र उद्योगहरुको निगरानी गरिएको र अनियमितता गरेकाहरुलाई कार्वाही गर्ने अन्तिम चरणमा पुगेको श्रोतले जनाएको छ ।

 

यसबारेमा आपूर्ति मन्त्री लेखराज भट्ट सम्मिलित टोली नै बजार अनुगमन र कार्वाहीको प्रकृयामा सकृय भएको छ । भारतले आपूर्ती घटाएपछि  नेपालमा अभाव भएको ग्यासको परिमाण अहिले केहि बढेको सरकारी भनाई छ ।   श्रोतका अनुसार शुक्रवारसम्ममा १० हजार ५३ मेट्रिक टन ग्यास नेपाल भित्रिएको छ ।

हिजो मात्रै भारतको हल्दिया र बरौनीबाट सात सय मेट्रिकटन ग्यास लोड भएको निगमले जनाएको छ । लगभग मागकै हाराहारमिा भित्रिँदा पनि अभाव भएपछि सरकारले ब्यपारीहरुमाथि निगरानी बढाएको हो । महिनाको सरदर १० देखि १५ हजार मेट्रिक टन ग्यासको माग छ । अभाव बढिरहेको बेला ग्यास उद्योगहरुले भने चार लाख सिलिन्डर थपेका छन् ।

ग्यास उद्योग संघले चार महिनाअघि दिएको सिलिन्डरको तथ्यांक ४१ लाख रहेकामा अहिले ४५ लाख छ । मागकै हाराहारीमा ग्यास ल्याउँदा समेत व्यवसायीले ‘होल्डिङ’ गरेका कारण आपूर्ति सहज हुन नसकेको आयल निगमको निष्कर्ष छ । अभावका बेला व्यवसायीले सिलिन्डरमा ग्यास ‘होल्डिङ’  गरी नयाँ सिलिन्डर बेच्ने गरेका छन् ।

उपभोक्ताकहाँ रहेका पुराना सिलिन्डर ‘रिफिलिङ’ नगर्ने र नयाँ सिलिन्डर बेच्ने कालाबजारीयालाई कारबाही गर्न सरकारले अनुगमनलाई तीव्रता दिएको वाणिज्य तथा आपूर्ति मन्त्रालयले जनाएको छ । नेपालमा रहेका ४२ बोटलर्ससँग नियमित प्रयोगमा आउनेभन्दा २३ लाख सिलिन्डर बढी छन् ।
