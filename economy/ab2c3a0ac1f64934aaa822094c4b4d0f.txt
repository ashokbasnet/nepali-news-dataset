२० महिनासम्म पाएनन् काठमाडौंका भूकम्पप्रभावितले राहत रकम (भिडियो रिपोर्ट)

प्रतीक लामिछाने/दिलिप पोखरेल (इमेज)काठमाडौं, मंसिर २७ । काठमाडौं उपत्यकाका भूकम्पप्रभावितले अहिलेसम्म सरकारबाट घर निर्माणको राहत पाउन सकेका छैनन् ।

सरकारबाट सहयोग पाउँला र घर बनाउँला भनेर आस गरेर बसेकाहरु प्लास्टिकको पाल र अस्थायी ठहरोमै दिनरात गुजार्न बाध्य छन् । जसका कारण काठमाडौंभित्रै रहेर पनि उनीहरुले आफूलाई सरकारबाट टाढा भएको महसुस गरेका छन् ।

काठमाडौंको नयाँबसपार्कबाट मुस्किलले ३ किलोमिटरको उत्तरमा अवस्थित तारकेश्वर नगरपालिका क्षेत्रका अधिकांश बस्तीमा पुग्दा उपत्यकाबाहिरका दुरु–दराजको गामीण क्षेत्रको झल्को आउँछ ।

२० महिनाअघि भूकम्पले लडाएका घरका भग्नावशेषछेउमै पाल तथा टिनबाट बनाइएका अस्थायी टहरोमा बस्नेहरुले आफूलाई काठमाडौंभित्रै बसेको छुजस्तो पटक्कै अनुभव गर्न पाएका छैनन् ।

दुईओटा बर्खा र एउटा जाडो यहीँभित्र गुजारेका भूकम्पप्रभावितले यसपटकको जाडो पनि यहीँभित्र बिताउने निश्चित छ ।

देशका अधिकांश भूकम्पप्रभावित जिल्लाका स्थानीयले पहिलो किस्ताको रकम पाइसक्दा काठमाडौं उपत्यकाभित्र सरकारले लगत संकलन भ्याएको छ । अब घर निर्माणको लागि रकम दिने त कहिले हो कहिले ?

सरकारले रकम देला र घर बनाउँला भन्नेहरु अब निराशमात्रै होइन, आक्रोशित बन्न थालेका छन् ।

३ वर्षअघिको संविधानसभा चुनावकाबेला नेताहरु भोट माग्न आउँदा जनताले आफ्नो मनपर्ने नेतालाई विजयी बनाएर पठाए । त्यतिबेला सडकमा रहेका नेता अहिले सदनमा पुगेका छन् ।

समयक्रम र प्रकृतिको प्रहारपछि जनता भने पालमुनि बस्न बाध्यछन् । तर, जनताको अमूल्य मतबाट विजयी बनेर गएकाहरुले २० महिनासम्म आफूहरुलाई पालमै बस्न बाध्य बनाएकोप्रति उनीहरु दुःखित छन् । एक रिपोर्ट (विस्तृत भिडियोमा हेर्नुहोस्) ।
