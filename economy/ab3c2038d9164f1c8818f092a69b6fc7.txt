रौतहटका होटलहरुको स्तर छुट्याइयो

क्षेत्रीय खाद्य तथा गुण नियन्त्रण कार्यालय हेटौंडाले इलाका प्रशासन कार्यालय, चन्द्रपुर नगरपालिका, उपभोक्ता हित संरक्षण मञ्च तथा विभिन्न संघ–संस्थाहरुका प्रतिनिधिहरुको रोहबरमा चन्द्रनिगाहपुरका होटल–गेस्टहाउसहरुको स्तर छुट्याइएको छ ।

अनुगमन गरिएका दर्जनौं होटलहरुको पूर्वाधार, भान्सा कोठा, खाद्यान्न भन्डारणस्थल, कुकको अवस्थालगायतको मूल्यांकन गरेर स्तर छुट्याइएको हो ।

ती होटलहरुलाई खराब, न्यून, मध्यम र उत्तम दर्जा दिएर स्टीकर टाँसिएको छ ।

चन्द्रपुर नगरपालिकाका प्रमुख रामचन्द्र चौधरी र इलाका प्रशासन कार्यालय चन्द्रनिगाहपुरका उपसचिव गणेश अधिकारीले स्टीकर टाँस्ने कामको सुरुआत गरेका थिए ।

क्षेत्रीय खाद्य तथा गुण नियन्त्रण कार्यलय हेटौंडाका प्रमुख राजकुमार रिजालले होटलहरुको वर्गीकरण गरिनुका साथै सुधार गर्न सचेतसमेत गराइएको जानकारी दिए ।
