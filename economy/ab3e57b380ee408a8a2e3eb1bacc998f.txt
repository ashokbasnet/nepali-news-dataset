पर्यटन बोर्डको काम कारबाही तीन दिनभित्र थाल्न अख्तियारको निर्देशन

काठमाडौं, असार ४ – अख्तियार दुरुपयोग अनुसन्धान आयोगले ५२ दिनदेखि बन्द रहेको नेपाल पर्यटन वोर्डको कामकारबाही तीन दिन भित्र सुरु गर्न निर्देशन दिएको छ ।
संस्कृति, पर्यटन तथा नागरिक उडड्न मन्त्रालय र नेपाल पर्यटन बोर्डलाई पत्र लेखेर आयोगले तीन दिन भित्र बोर्डको समस्या समाधान नगरे मन्त्रालय र बोर्डका पदाधिकारीलाई कारबाही गर्ने चेतावनी दिएको छ ।
बोर्डले पर्यटक र पर्यटन व्यवसायीलाई प्रदान गर्ने सेवा बन्द रहेको, कर्मचारी कार्यालयमा आई हाजिर गरेर बाहिर हिँड्ने गरेको, प्रमुख कार्यकारी अधिकृत महिनौंदेखि कार्यालय नआएको, पर्यटन व्यवसायीबाट उठाएको राजस्व मनपरी ढंगले खर्च गरी अनियमिता गरेको लगायतका विषयमा परेको उजुरीका आधार यो निर्देशन दिएको अख्तियारले जनाएको छ ।
देशको पर्यटन व्यवसायसँग सम्बन्धित सस्था आन्तरिक द्वन्द्वका कारण महिनौं बन्द हुँदा पनि समस्या समाधानको लागि पहल नगर्नु तर तलब भत्ता लिइरहनुले गम्भीर बनाएको अख्तियारले उल्लेख गरेको छ । अख्तियारले तीन दिन भित्र समस्या समाधान गरी आयोगमा जानकारी गराउन पनि निर्देशन दिएको छ ।
