महिना सकिएको १५ दिनभित्र कामको प्रगति बिबरण बुझाउन आग्रह

काठमाडौं, असोज २ - अर्थसचिब कृष्णहरि बास्कोटाले महिना सकिएको १५ दिनभित्र कामको प्रगति बिबरण बुझाउन मन्त्रालय अन्र्तगतका बिभाग र महाशाखाहरुलाई निर्देशन दिनु भएको छ । सचिब बासकोटाले मन्त्रालयले गरेका काम लिपिवद्ध गरी एकीकृत रुपमा राख्न सबै महाशाखा र विभागले महिना समाप्त भएको १० दिन भित्र अनुगमन तथा मूल्याङ्कन महाशाखामा पठाउने र अनुगमन तथा मूल्याङ्कन महाशाखाले संकलन गरी १५ गते भित्र प्रगति विवरण पेश गर्न निर्देशन दिनु भएको हो ।  

 

अर्थमन्त्रालय र मातहतका निकायको भदौ महिनाको कार्यप्रगति समिक्षा र असोज महिनाको कार्ययोजना तयार गर्न अर्थमन्त्रालयमा भएको बैठकमा उहाँले असोज महिनाको योजना तय गर्दा गर्न सकिने र सुशासनमा प्रत्यक्ष टेवा पुग्ने कार्यक्रम चयन गर्न पनि निर्देशन दिनुभयो ।
वैठकमा मन्त्रालयको वैदेशिक सहायता समन्वय महाशाखाका प्रमुख लालशंकर घिमिरेले वित्तिय क्षेत्र सुधार सम्बन्धमा सञ्चालन हुने उच्चस्तरीय छलफल कार्यक्रमहरुमा सबै महाशाखा प्रमुखहरुलाई पनि समावेश गर्नुपर्ने सुझाब दिनु भएको छ ।
