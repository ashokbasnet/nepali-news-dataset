ट्राउट माछाको वार्षिक १५ लाख भुरा उत्पादन

विनोद ढकाल/उज्यालो । काठमाडौ, असार ८ – ब्यवसायीहरुले भुरा उत्पादन गर्न थालेपछि नेपालमा ट्राउट माछा पालन गर्नेको संख्या बढेको छ । निजी क्षेत्रबाट भुरा उत्पादन हुन थालेपछि माछापालन गर्नेको संख्या बढेको हिमालयन रेन्बो ट्राउट एशोसिएशनका महासचिव जयराम अर्यालले बताउनुभयो ।

 

सरकारी स्वामित्वको नेपाल कृषि अनुसन्धान परिषद्ले मात्र उत्पादन गर्दा बजारमा भुरा अभाव भएर ब्यवसायीले माग अनुसार पाउन सकेका थिएनन् । अहिले नेपालमा वार्षिक १५ लाख ट्राउट माछाको भुराको माग छ । जसमध्ये सरकारी निकायले ५० हजार भुरा उत्पादन गर्छ भने बाँकी नीजि ब्यवसायीहरुले उत्पादन गर्दै आएका छन् ।

‘सरकारले मात्र भुरा उत्पादन गर्दा ब्यवसायीले भुरा किन्न मन्त्रीको समेत फोर्स लाउनुपर्ने अवस्था थियो’ भुरा उत्पादक समेत रहेका अर्यालले भन्नुभयो ‘नीजि क्षेत्रले भुरा उत्पादन गर्न थालेपछि सन् २००५ देखि भुराको अभाव कम भएको हो ।’ट्राउट माछा पाल्नेको संख्या वर्षेनी बढेकाले ब्यवसायीहरुले भुरा उत्पादन पनि बढाउँदै लगेका छन् ।

अहिले ६ जना ब्यवसायी भुरा उत्पादन व्यवसायमा संलग्न छन् । नार्कले रसुवाको धुन्चेमा रहेको पोखरीबाट भुरा उत्पादन गर्दै आएको छ । नीजि ब्यवसायीले भने दोलखाको मुढे, नुवाकोटको सुनखानी र सिस्नेरी, सिन्धुपाल्चोकको मेलम्ची र रसुवाको धुन्चेमा भुरा उत्पादन फारम खोलेका छन् ।

भुरा उत्पादन फारमका लागि नीजि क्षेत्रबाट ३ करोड लगानी भएको छ । १० वर्षअघिसम्म नुवाकोट र सिन्धुपाल्चोक र ललितपुरको केही ठाउँमा मात्र गरिएको ट्राउट माछा पालन अहिले १० जिल्लामा विस्तार भएको छ । अहिले ट्राउट माछाको उत्पादन वर्षमा १ सय २५ टन हुदै आएको छ ।
