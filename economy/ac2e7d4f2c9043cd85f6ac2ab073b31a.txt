गोलभेँडाको भाउ बढ्न थाल्यो

काठमाडौ, फागुन २२ – काठमाडौमा गोलभेँडाको भाउ बढ्न थालेको छ । तराईमा उत्पादन हुने गोलभेँडा काठमाडौको बजारमा भित्रन कम हुँदै गएकाले भाउ बढेर किलोको २८ देखि ३० रुपैयाँ पुगेको छ । 

पछिल्लो एक हप्तामा गोलभेँडाको भाउ झण्डै ३ गुणाले बढेको छ । यसअघि एकैपल्ट धेरै आएर भाउ घटेपनि विस्तारै उत्पादन कम हुँदै जान थालेकाले काठमाडौको बजारमा कम भित्रिन थालेको बिक्रेताहरुले बताएका छन् ।

अरु तरकारीको भाउ भने खासै बढेको छैन । मंगलबार बजारमा मूला ८ देखि १०, काउली १० देखि १२, बन्दा ७ देखि ८, गाजर ९ देखि १० रुपैयाँ प्रतिकिलो किनबेच भइरहेको छ ।
