पञ्चेश्वरलाई बजेट नछु्ट्याउँदा बैतडीबासी निराश

नरेन्द्र भट्ट/उज्यालो
बैतडी, साउन ८ – सरकारले पञ्चेश्वर बहुउद्देश्यीय आयोजना जोड्ने सडकमा बजेट नछुट्याउँदा बैतडीवासी निराश भएका छन् ।
आयोजना स्थलसम्म पुग्ने सडकका लागि ३५ करोड रुपैयाँ माग भएपनि सरकारले बजेट नछुट्याएपछि बैतडीवासी निराश भएका हुन् ।
सरकारले चासो नदिँदा पञ्चेश्वर बहुउद्देश्यीय आयोजना निर्माण अन्यौलमा परेको स्थानीय राजनीतिक दलका नेताहरुले बताएका छन् ।
भौतिक योजना तथा निर्माण मन्त्री बैतडीकै भएका बेलामा समेत राष्ट्रिय महत्वको योजनाका लागि बन्ने सडकमा सरकाले बजेट नछुट्याउनु सरकारको गैर जिम्मेवारीपन भएको नेकपा एमाले बैतडीका सचिव लीलाधर भट्टले बताउनुभयो ।  
२०५२ सालमा नेपाल–भारतबीच भएको महाकाली सन्धिअन्तर्गत पञ्चेश्वर आयोजना निर्माण गर्ने सहमति भएपनि भारतसित निष्कर्षपूर्ण छलफल हुन सकेको छैन ।
सरकारकै वेवास्ताका कारण पञ्चेश्वर विकास प्राधिकरण गठन हुन नसेको एकीकृत नेकपा माओवादीका जिल्ला संयोजक गोपाल चन्दले बताउनुभयो ।
आयोजना निर्माण गर्न भारतले ६२.५ प्रतिशत लगानी गर्ने र बाँकी नेपालले लगानी गर्ने सहमति छ । ६ हजार पाँचसय मेगावाट क्षमताको आयोजना निर्माण गर्न तीनसय ३६ अर्ब रुपियाँ लाग्ने अनुमान गरिएको छ ।  
पाटन–पञ्चेश्वर सडक योजना स्थलसम्म पुग्ने सडकका लागि सरकारले बजेट बिनियोजित नगर्दा त्यस क्षेत्रका २० गाविसका वासिन्दाको मोटर चढ्ने धोको अधुरै रहेको स्थानीय मशेदत्त भट्टले बताउनुभयो ।
सडक र अनुसन्धानका लागि सरकासित बजेट माग गरेपनि बजेट नआउँदा काम गर्न अप्ठ्यारो भएको आयोजना प्रमुख मोतिबहादुर कुँवरले बताउनुभयो ।
बहुप्रतिक्षित पञ्चेश्वर आयोजनाबाट नेपालले पाउने बिजुलीबाट मात्रै वार्षिक ३४ अर्ब ५० करोड रुपैयाँ र  माछापालन, टे«किङ र सिञ्चाइ तथा पर्यटनबाट हुने आम्दानी समेत गरी वार्षिक ५३ अर्ब ४१ करोड रुपैयाँ फाइदा हुने दाबी गरिएको छ ।
जलाशयुक्त यस आयोजनाबाट उत्पादित बिजुली अन्य आयोजना भन्दा सस्तो (प्रतियुनिट दुई रुपियाँ ५५ पैसा) पर्ने आयोजना प्रमुख मोतिबहादुर कुँवरले बताउनुभयो ।
