निगमद्वारा ग्यास कम्पनीसँग लगत लिन शुरु

काठमाडौं, माघ २२ – नेपाल आयल निगमले ग्यास कम्पनीहरुसँग लगत लिन थालेको छ । अभावको मौका छोपेर ग्यास कम्पनी र बिक्रेताले ग्यास लुकाएको हुनसक्ने आशंकामा निगमले आइतबारदेखि सबै कम्पनीहरुको लगत लिन थालेको हो । कम्पनीसँग ग्राहक र बिक्री विवरण माग्ने निगमले जनाएको छ । 

 

ग्यास डिपोको अनुगमनको क्रममा डिपोहरुले ग्राहक विवरण नराखेको पाएपछि आपूर्ति मन्त्री लेखराज भट्टले ग्यास कम्पनीहरुको लगत लिन निगमलाई निर्देशन दिनुभएको थियो । 

 

यसैबीच, खाना पकाउने एलपी ग्यासको चर्को अभाव रहे पनि ग्याँस ढुवानी गर्ने व्यवसायीका कारण पर्याप्त रुपमा ढुवानी हुन सकेको छैन । बढी मात्रामा ग्यास आउने भारतको हल्दिया भन्दा बरौनीमा मात्रै ग्यास ढुवानीकर्ताहरु जान थालेपछि पर्याप्त रुपमा ग्यास आउन नसकेको हो । 

 

बरौनी भन्दा हल्दिया धेरै टाढा पर्ने भन्दै ढुवानीकर्ताले त्यहाँबाट कम मात्रै ग्यास ल्याइरहेको नेपाल आयल निगमले जनाएको छ । प्रवक्ता मुकुन्द ढुंगेलले लोडिङ बढेकोले अब चाँडै ग्यासको आपूर्ति सहज हुने बताउनुभयो ।
