बेरुजु रकम घटाउन लेखा समितिको निर्देशन

काठमाडौं, असोज २८ – व्यवस्थापिका संसदको सार्वजनिक लेखा समिति अन्तर्गतको उपसमितिले गृह मन्त्रालय र मातहतका निकायलाई बेरुजु रकम घटाउन निर्देशन दिएको छ ।
लेखा समिति अन्तरगतको बेरुजु छलफल उपसमितिले मंगलबार गृहसचिव सूर्यप्रसाद सिलवाल, प्रहरी महानिरीक्षक उपेन्द्रकान्त अर्याल र सशस्त्र प्रहरी महानिरीक्षक कोषराज वन्तलाई बोलाएर बेरुजु रकम घटाउन निर्देशन दिएको हो ।
महालेखा परीक्षकको ५१ औं प्रतिवेदनमाथि छलफल गर्ने क्रममा उपसमितिले बेरुजु रकम घटाउने कामलाई प्राथमिकतामा राखेर काम गर्न निर्देशन  दिएको छ । उपसमितिले गृह मन्त्रालय र मातहतका कार्यालयलाई आर्थिक कारोबारको हिसाबकिताब राम्रोसँग राख्न पनि निर्देशन दिएको छ ।
बैठकमा गृहसचिव सिलवाल, प्रहरी महानिरीक्षक अर्याल र सशस्त्र प्रहरीका महानिरीक्षक वन्तले बेरुजु रकम घटाउन आफूहरु प्रतिबद्ध रहेको बताउनुभएको थियो । महालेखा परीक्षकको कार्यालयका अनुसार सरकारी कार्यालयको बेरुजुको रकम २ खर्ब ४३ अर्ब रुपैयाँ छ । बेरुजु रकम बढनु भ्रष्टाचारको सूचक हो ।
