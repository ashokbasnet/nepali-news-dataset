विद्युत प्राधिकरण बाहिर कर्मचारीको नाराजुलुस

काठमाडौ, जेठ २० – माथिल्लो त्रिशुली थ्री ए जलविद्युत परियोजनाको क्षमता बढाउने निर्णयको विरोधमा नेपाल विद्युत प्राधिकरणका कर्मचारीले आन्दोलनलाई निरन्तरता दिएका छन् ।
कर्मचारीहरुले सोमबार प्राधिकरणका कुनैपनि गाडी चल्न दिएका छैनन् भने कार्यालय बाहिर नाराजुलुस गरिरहेका छन् ।
सोमबार कानुनी परार्मश गरेर मंगलबार सरकारी निर्णयको विरुद्ध मुद्दा दर्ता गर्ने तयारी पनि भइरहेको राष्ट्रिय कर्मचारी संगठन विद्युत प्राधिकरण इकाइका अध्यक्ष खगेन्द्र शाहीले जानकारी दिनुभयो ।
राष्ट्रिय कर्मचारी संगठन, कर्मचारी युनियन, कर्मचारी संघ र कर्मचारी कल्याण परिषदले उर्जामन्त्री र सरकार भ्रष्टाचारीको चंगुलमा परेर अरबौ रुपैयाँ डुबाउने खेलमा लागेको भन्दै आन्दोलन थालेका हुन् ।
गएको शुक्रबार विद्युत प्राधिकरण सञ्चालक समितिको बैठकले आयोजनाको क्षमता ६० बाट ९० मेगावाट बनाउने निर्णय गरेको थियो । अघिल्लो सरकारले तीव्र विवादकावीच क्षमता बढाउने सहमति दिएपछि त्यसकै आधारमा निर्णय गरिएको सञ्चालक समितिको दावी छ ।
क्षमता बढाउँदा लागत बढ्ने, आयोजना निर्माणको अबधि बढ्ने र वर्षायाममा मात्रै क्षमता अनुसार विद्युत उत्पादन हुने भन्दै कर्मचारीहरुले यसको विरोध गर्दै आएका थिए ।
