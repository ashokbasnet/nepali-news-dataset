सार्वजनिक यातायातमा बढेको भाडादर आजदेखि लागू, बढी भाडा लिए कारबाही हुने

काठमाडौं, कात्तिक १८ — सार्वजनिक यात्रुवाहक गाडीमा बढेको भाडादर आज देखि लागू गरिएको छ । यातायात व्यवस्था विभागको भाडा वृद्धिको निर्णय सार्वजनिक भएपछि मिटर जडित ट्याक्सी र स्थानिय रुटका गाडीमा भने हिजो देखि नै भाडा बढाईएको छ । 

 

यातायात व्यवसायी राष्ट्रिय महासंघ अन्तर्गतका संघ, समिति र कम्पनीहरुले भने सार्वजनिक गाडीहरुमा बढेको भाडादर आज देखि लागू गरेका छन । यातायात व्यवस्था विभागले दुई दिन अघि   यात्रुबाहक गाडी तथा मिटरजडित ट्याक्सीहरुको भाडा ९.९ प्रतिशतले बढाएको थियो । 

 

बढेको भाडादर अनुसार सार्वजनिक गाडीमा न्यूनतम भाडादर १३ रुपैंया कायम भएको छ । यसअघि गाडी चढ्ने बित्तिकै १२ रुपैंया तिर्नुपथ्र्यो । ६ किलोमिटर सम्मको १४, ८ किलोकिटर सम्मको १५ र १९ किलोमिटर सम्म यसअघि कायम गरिएको दरमा दुई रुपैंया थप भएको छ । यस्तै तराईमा भने प्रतिकिलोमिटरको भाडामा १३ पैसा बढेको छ । 

 

तोकिएको भन्दा बढी भाडा लिइएको पाइएमा कारबाही हुने यातायात व्यवस्था विभागले जनाएको छ । कुनै रुटमा तोकिएभन्दा बढी भाडा लिएमा उजुरी गर्न विभागले हटलाइनको व्यवस्था गरेको छ । विभागको फोन न. ४६०१७४३ मा फोन गरेमा वा लिखित रुपमा विभागमा जानकारी गराएमा कारवाही हुने विभागका निमित्त महानिर्देशक कपील डङ्गोलले जानकारी दिनुभयो ।
