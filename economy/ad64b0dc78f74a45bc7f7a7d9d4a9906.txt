क्रेट उद्योग स्थापनाले अण्डा उत्पादकलाई सजिलो

एलबी थापा/उज्यालो

प्यूठान, मंसिर २७ –प्यूठानको बाङ्गेशाल ददेरीमा पश्चिम क्षेत्रमै पहिलोपटक क्रेट (अण्डा राख्ने) उद्योग सञ्चालन भएपछि अण्डा उत्पादक किसानलाई सजिलो भएको छ । 

स्थानीय स्तरमा खेर जाने कागजको प्रयोगबाट क्रेट बनाइने उद्योग स्थापना भएपछि प्यूठान सहित छिमेकी दाङ, अर्घाखाँची, रोल्पा, रुपन्देही, कपिलवस्तु, कैलाली जिल्लाका अण्डा उत्पादकलाई सजिलो भएको सञ्चालक धनबहादुर रायमाझीले बताउनुभयो ।

 

करिब १ करोड रुपैयाँको लागतमा स्थापना भएको उद्योगबाट २०६८ माघदेखि क्रेट उत्पादन सुरु गरिएको उहाँले बताउनुभयो । जिल्लामा लेयर्स कुखुरापालकलाई अण्डा राख्ने क्रेट अभाव भएपछि उद्योग स्थापना गरिएको सञ्चालक रायमाझीले बताउनुभयो ।

चितवनको नारायणघाटदेखि पश्चिम क्षेत्रमा यस्तो उद्योग नभएको र यो क्षेत्रमा अण्डा उत्पादन बढ्दै गएकाले उद्योग स्थापनाले अण्डा उत्पादकलाई सजिलो भएको छ । उद्योगबाट प्रतिदिन १ सय बण्डल अर्थात ३० लाख वटा अण्डा राख्न सकिने क्रेट उत्पादन गर्न सकिने उद्योगका प्रबन्धक टंक जिसीले बताउनुभयो ।

एउटा क्रेटमा ३० वटा अण्डा राख्न सकिन्छ । हाल दैनिक ८ हजार पिस उत्पादन गर्ने गरिएको र यसका लागि करिब साढे ५ क्वीन्टल कागज लाग्छ । उद्योगको मेसिनमा दुई वटा डाई जडान गरेर क्रेट उत्पादन गरिन्छ ।

उद्योगको स्थापनाले गाउँघरमा खेर जाने कागजहरुको पनि सदुपयोग भएको छ । उद्योगका लागि चाहिने कागज दाङ र प्यूठान र वरपरका जिल्लाबाट ल्याउने गरिन्छ । उद्योगमा प्राविधिक र कामदार गरी नियमित १० जनाले प्रत्यक्ष रोजगार पाएका छन् ।

उद्योग स्थापना भएपछि गाउँलेले पनि गाउँमा खेर जाने कागज संकलन गर्ने, उद्योगसम्म ल्याउने गरी  लाभ लिएका उद्योग संचालकले जनाएका छन् । उद्योगले एउटा तयारी क्रेट ३ रुपैयाँमा बिक्री गर्ने गर्छ ।
