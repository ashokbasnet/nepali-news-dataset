बजेटमा कुरो मिले सहमतिको वातावरण बन्छः प्रधानमन्त्री

कमल पराजुली/ उज्यालो । काठमाडौं, कात्तिक १६ – प्रधानमन्त्री डा. बाबुराम भट्टराईले बजेटमा कुरा मिले राजनीतिक सहमतिको वातावरण बन्ने बताउनुभएको छ । बिहीबार राष्ट्रिय योजना आयोगमा पूर्ण बजेटबारे भएको छलफलमा प्रधानमन्त्री भट्टराइले बजेटलाई राजनीतिक सहमतिको पहिलो खुड्किलो बनाएर सहमति गर्न आग्रह गर्नुभयो ।

 

आफूले सहमतिमा बजेट ल्याउने गरी छलफल गर्न अर्थ मन्त्रालयलाई निर्देशन दिएको भन्दै प्रधानमन्त्री भट्टराइले बजेटमा सहमति भए यही सरकार लामो समय जान्छ भन्ने भ्रममा नपर्न पनि आग्रह गर्नुभयो ।

अर्थमन्त्री वर्षमान पुन अनन्तले सहमतिमा बजेट ल्याउने प्रयास भैरहेको र सहमति नभए पनि पूर्ण बजेट आउने बताउनुभयो । सहमति भएन भनेर सरकार टुलुटुल हेरेर नबस्ने मन्त्री पुनको भनाई छ ।

कार्यक्रममा अर्थविद् र निजी क्षेत्रका व्यक्तिहरुले सहमतिमा मूल्यवृद्धि नियन्त्रण र गरीबी घटाउने गरी सहमतिको बजेट ल्याउन सुझाव दिए ।
