तल्लो मोदीखोला जलविद्युत आयोजनको निर्माण कार्य बन्द

दुर्गाप्रसाद शर्मा/उज्यालो
पर्वत, साउन २० – पर्वतमा निर्माण भइरहेको २० मेघावाट क्षमताको तल्लो मोदीखोला जलविद्युत आयोजनाको निर्माण कार्य बन्द भएको छ ।
निजी क्षेत्रको मनाङ ट्रेड लिंकले निर्माण गरिरहेको आयोजनाको चुवाको परादीमा रहेको कार्यालयमा स्थानीय युवाले कार्यालयमा क्षति पुर्‍याउँदै काम रोक्न धम्की दिएपछि आइतबार विहानदेखि सुरुङ निर्माण कार्य रोकिएको हो ।
आयोजनाको चुवा गाविसको परादीमा रहेको कार्यालयमा शनिबार राती स्थानीय युवाहरुले तोडफोड गरेपछि प्रहरीले तीनजनालाई पक्रेको थियो । उनीहरुलाई पक्राउ गरेको विरोधमा युवाहरुले आयोजनाको काम रोक्न चेतावनी दिएका हुन् ।
चुवाको आम्बोटमा रहेको सुरुङ निर्माण कार्य रोकिएको छ । आयोजनाले एकवर्ष अघिदेखि ४ दशमलव ५ किलोमिटर लामो सुरुङलाई चार भागमा बाँडेर खन्न थालेको थियो । अहिलेसम्म ५ सय मिटर मुख्य सुरुङ र एकसय ८० मिटर लामो सहायक सुरुङ निर्माण भइसकेको आयोजनाले जनाएको छ ।
रन अफ द रिभर प्रणालीमा पर्वतको चुवा, तिलाहार, दुर्लुङ, बाजुङ तथा देउपुर गाविसमा निर्माण हुन लागेको २० मेघावाट क्षमताको यो आयोजनाको निर्माण कार्य २०७२ सम्ममा सम्पन्न गर्ने लक्ष्य छ । आयोजनामा नेपाल इन्भेष्टमेण्ट बैंक लगायत अन्य ११ बैंक तथा वित्तीय संस्थाले ऋण लगानीको प्रतिबद्धता जनाइसकेका छन् ।
