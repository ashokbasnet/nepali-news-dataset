विमानस्थलमा जुनसुकै बेला छड्के जाँच गर्न अनुगमन समिति

काठमाडौं, पुष २२ – पर्यटन तथा नागरिक उड्डयन मन्त्रालयले त्रिभुवन विमानस्थलमा भएका समस्या पहिचान गरी समाधानका लागि सुझाव दिन पाँच सदस्यीय अनुगमन समिति गठन गरेको छ । पर्यटन मन्त्री लोकेन्द्र विष्टको निर्देशनमा गठन भएको अनुगमन समितिले विमानस्थलका समस्या पहिचान गरेर समाधानका लागि सुझाव दिनेछ । 

 

समितिले विमानस्थलभित्र जुनसुकै बेला छड्के जाँच गर्ने पर्यटन मन्त्रालयले जनाएको छ । नेपाल नागरिक उड्डयन प्राधिकरण सञ्चालक समितिका सदस्य ज्योति अधिकारीको संयोजकत्वमा गठन भएको समितिमा ट्रेड युनियनका दमन रावल, पर्यटनमन्त्रीका राजनीतिक सल्लाहाकार जगत सिम्खडा, प्रेस सल्लहाकार रमेश लम्साल र पर्यटन मन्त्रालयका उपसचिव मातृका मरासिनी हुनुहुन्छ ।

 

अनुगमन समितिले विमानस्थलका अनियमितता, अव्यवस्था, भौतिक पूर्वाधार तथा काम कारवाही, भ्रष्टाचार नियन्त्रण लगायतका समस्याबारे अध्ययन गरेर सिफारिस गर्ने पर्यटन मन्त्रालयका सहसचिव रञ्जन कृष्ण अर्यालले जानकारी दिनुभयो । समितिले यात्रुको सामान हराए वा चोरिएमा त्यसमा संलग्नलाई कारवाहीका लागि पर्यटन मन्त्रालयमा सिफारिस गर्ने सहसचिव अर्यालले जानकारी दिनुभयो ।
