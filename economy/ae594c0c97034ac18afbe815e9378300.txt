११ दिनपछि खुल्यो युनिलिभर, ५ करोड नोक्सानी

मकवानपुर, फागुन ४ – ११ दिनसम्म बन्द रहेको मकवानपुरको बसामाडीमा रहेको बहुराष्ट्रिय कम्पनी युनिलिभर लिमिटेड बिहीबारदेखि खुलेको छ । उद्योग खोलेर श्रमिकका मागबारे वार्ता गर्ने सहमति अनुसार उद्योग सञ्चालन भएको हो । 

 

बन्दका कारण उद्योग बन्द हुँदा ५ करोड रुपैँया भन्दा बढी नोक्सानी भएको युनिलिभर लिमिटेडले जनाएको छ । तलब भत्ता लगायतका अतिरिक्त सेवासुबिधाको माग राख्दै मजदुरहरु आन्दोलनमा उत्रिएका थिए । मजदुरहरुले नाफा अनुसार तलब भत्तामा ५० प्रतिशत वृद्धि गर्नुपर्ने, १० लाख घरकर्जा कर्जा, ७ लाख रुपैँया बराबरको जीवन विमा, बिरामी खर्च, अवकाश प्याकेज, तह वृद्धि लगायतका माग राखेका छन् ।  

 

मजदुरहरुका माग कम्पनीको क्षमताभन्दा बाहिरका भएपनि श्रमिकका मागबारे वार्ता गर्न तयार भएको कम्पनीले बताएपछि युनिलिभर खुलेको हो ।
