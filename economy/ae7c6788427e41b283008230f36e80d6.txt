सत्यको समर्थन गरेकोमा मिडियालाई धन्यवादः महानिर्देशक भट्टराई

काठमाडौं, चैत १५ – बैदेशिक रोजगार विभागका महानिर्देशक पूर्णचन्द्र भट्टराईले बैदेशिक रोजगारलाई व्यवस्थित, मर्यादित बनाउन आफू प्रतिवद्ध रहने बताउनु भएको छ । तत्कालिन श्रम मन्त्री सरिता गिरीले हटाएपनि पुनः महानिर्देशककै जिम्मेवारी पाएका भट्टराईले रोजगार व्यवसयायलाई मर्यादित बताउन आफू प्रतिवद्ध भएर लाग्ने बताउनु भएको हो ।

 

नेपाल स्वास्थ्य व्यवसायी महासंघको छैठौ साधारण सभामा महानिर्देशक भट्टराईले सत्यलाई समर्थन गरेकै कारण आफूलाई मिडियाले सहयोग गरेको भन्दै खुसी व्यक्त गर्नुभयो । ‘सत्यलाई समर्थन गर्ने दायित्व मिडियाले निभएकोमा म निकै खुसी भएको छु’, भट्टराईले भन्नुभयो । विभागको महानिर्देशकबाट श्रम मन्त्रालयमा फिर्ता भएका भट्टराईलाई पूर्व मन्त्री सरीता गिरीको बर्खास्तसँगै फेरी विभागको महानिर्देशकको जिम्मेवारी दिइएको छ ।

भट्टराईले पुन महानिर्देशककै जिम्मेवारी पाएकोमा खुसी व्यक्त गर्नु भयो । विदेशमा नेपाली कामदार पठाउन भन्दा स्वदेशमै रोजगारीको सिर्जना गर्नु पर्नेमा भट्टराईले जोड दिनु भयो । भट्टराईले आफू अस्वस्थ भएको भन्दै छोटो कुरा गर्ने तर मिडियाको सहयोगको कुरा गर्न नभुल्ने बताउनु भएको थियो । कार्यक्रममा वैदेशिक रोजगार प्रवद्र्धन बोर्डका कार्यकारी निर्देशक स्थानेश्वर देवकोटाले वैदेशिक रोजगारलाई व्यवस्थित बनाउन सबैको सहयोग आवश्यक पर्नेमा जोड दिनु भयो ।

चिकित्सा विज्ञान राष्ट्रिय प्रतिष्ठान विर अस्पतालका उपकुलपति प्राध्यापक डा. दामोदर पोखरेलले अदक्ष जनशक्ती विदेश गएकै कारण समस्या भएकाले अदक्षलाई दक्ष बनाएर वैदेशिक रोजगारमा पठाउनु पर्नेमा जोड दिनुभयो ।

स्वास्थ्य व्यवसायी महासंघका अध्यक्ष खड्ग बहादुर श्रेष्ठले गाम्का नेपाल खारेजीका लागि सरकारले दिएको निर्देशन कार्यान्वयन विषयमा सवै व्यवसायी एकजुट हुनुपर्ने बताउनु भयो ।
