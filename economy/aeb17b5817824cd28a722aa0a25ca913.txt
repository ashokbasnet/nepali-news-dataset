वर्षाले तरकारी कारोबार प्रभावित

काठमाडौ, असार १९ – लगातार पानी पर्दा तरकारीको कारोबारमा कमी आउने बिक्रेताहरुले बताएका छन् । थोकबजारमा हुने कारोबारमा खासै कमी नआएपनि मझौला र खुद्रा बजारमा भने वर्षाको समयमा किनबेच प्रभावित हुने बिक्रेताहरुले बताएका छन् ।

 

मझौला तथा खुद्रा बजारहरु व्यवस्थित नहुने र निश्चित समयमा मात्रै किनबेच हुने गरेकाले पानी परेका बेला बिक्री कम हुने उनीहरुको भनाई छ । पानी पर्दा उपभोक्ताहरु बजारसम्म नपुग्ने भएकाले नोक्सान हुने डरले भाउ पनि घटाएर बिक्री गर्नुपर्ने बिक्रेताको गुनासो छ ।

उनीहरुका अनुसार किसानबाट थोक बजारसम्म पुग्दा नै पानीले भिजेर आउने हुँदा वर्षात्को समयमा तरकारीमा धेरै नोक्सानी ब्योहोर्नुपरेको छ । यस्तै लगातार वर्षा भए पहाडी क्षेत्रका बाटो अवरुद्ध भएर उत्पादन भएको तरकारी बजारसम्म पुर्‍याउन नसक्दा किसान समेत मर्कामा पर्ने गरेका छन् ।

रातभरी पानी परेपछि मंगलवार कालिमाटी तरकारी बजारमा कारोबार कम भएको छ । भाउ पनि घटेको छ ।
