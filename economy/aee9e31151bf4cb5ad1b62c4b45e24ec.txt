दशैंका लागि करोडौंको खसीबोका ल्याइँदै

काठमाडौ, असोज २६ – यसवर्षको दशैँका लागि मुस्ताङको नाकाबाट २१ करोड रुपैयाँको भेडा च्याङग्रा पोखरामा ल्याइएको छ ।

सिन्धुपाल्चोकको तातोपानी र रसुवाको बाटोबाट पनि चीनबाट भेडा च्याङग्रा ल्याउने क्रम चलिरहेको छ । दशैँका लागि तिब्बतबाट भेडा च्याङग्रा आईरहेकाले मासुको अभाव भने नहुने नेपाल खाद्य संस्थानले जनाएको छ ।

 

यस्तै, व्यापारीहरुले कंलकी, टुकुचा, बिजुलीबजारमा भेडा च्याङग्रा र खसी बोकाको कारोबार गर्न सक्ने संस्थानले जनाएको छ । दशैँको समयमा अस्वस्थ मासुको पनि कारोबार हुन सक्ने भन्दै अहिले त्यसको अनुगमन पनि भईरहेको भेटेरिनरी जनस्वाथ्य कार्यालयका प्रमुख केदारबहादुर कार्कीले उज्यालोलाई बताउनुभयो ।

बिक्री भईरहेका खसीबोकामा अहिले सम्म कुनै रोग नभेटिएको उहाँले जानकारी दिनुभयो । यसवर्ष खाद्य संस्थानले ३ हजारको खसीबोका ल्याउने तयारी गरेको छ । संस्थानले घटस्थापनाको भोलीपल्टदेखि थापाथलीमा रहेको कार्यालयबाट खसीबोका बिक्रि गर्ने जनाएको छ । संस्थानका अनुसार यसपालि खसीबोकामा कति रुपैँया छुट दिने भन्नेबारे टुंगो लागिसकेको छैन ।

गएको वर्ष प्रतिकिलो मासुमा संस्थानले १० रुपैँया छुट दिएको थियो । यस्तै प्रति किलोको मूल्य तोकिदिने भएकाले खसीबोकामा उपभोक्ता नठगिने संस्थानले जनाएको छ । गएको वर्ष संस्थानले झण्डै २५ सय खसीबोका बिक्री गरेको थियो ।
