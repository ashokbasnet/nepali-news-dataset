पोखराको क्यासिनो ग्राण्ड बन्द

पोखरा, साउन ८ – पोखराको होटल ग्राण्डमा सञ्चालित क्यासिनो सोमबार रातीदेखि बन्द भएको छ ।
सरकारले साउन १ गतेदेखि क्यासिनो व्यवस्थापन नियमावली लागू गरेपछि, नियमावली अनुसार व्यवसाय सञ्चालन गर्न नसकिने भन्दै व्यवस्थापन पक्षले स्थायी रुपमै क्यासिनो बन्द गराएको हो ।
बन्द भएसँगै क्यासिनोमा कार्यरत २ सय १५ जना कर्मचारीको रोजगारी पनि गुमेको छ । कर्मचारीहरुलाई जतिबर्ष काम गरेको छ त्यति नै महिनाको पारिश्रमिक दिएर बिदाई गर्ने सहमति भएको छ ।
विगत पाँच बर्षदेखि होटल ग्राण्डमा सञ्चालित क्यासिनोले पछिल्लो समय राम्रो कमाई गर्दै आएको थियो । नयाँ नियमावली अनुसार क्यासिनो सञ्चालनका लागि ४ करोड रुपैयाँ रोयल्टी बुझाउनुपर्ने भएपछि, खर्च थेग्न नसकिने भन्दै बन्द गर्नुपरेको व्यवस्थापन पक्षले बतायो ।
यसअघि २ करोड रुपैयाँ तिर्नुपर्ने प्रावधान थियो । नयाँ नियमावली अनुसार क्यासिनोमा जित्नेले २५ प्रतिशत सरकारलाई बुझाउनुपर्ने व्यवस्था समेत गरिएको छ ।
यस्तै, क्यासिनोमा नेपाली छिरेको पाइए इजाजत नै खारेज हुनसक्ने भएपछि जोखिम मोलेर क्यासिनो सञ्चालन गर्न सक्ने अवस्था नरहेको क्यासिनोका लगानीकर्ता श्यामसुन्दर खड्काले बताउनुभयो ।
अब क्यासिनोको इजाजत लिनकै लागि सरकारलाई दुई करोड रुपैयाँ बुझाउनुपर्ने भएको छ भने निवेदन दस्तुर पाँच लाख रुपैयाँ तोकिएको छ ।
