तातोपानी नाका खुल्यो

दिनेश थापासिन्धुपाल्चोक, चैत ३० । गत वैशाख १२ गतेको विनाशकारी भूकम्पपछि बन्द रहेको तातोपानी नाका मंगलबारदेखि अस्थायीरुपमा सन्चालन गरिएको छ ।भूकम्पपछि खासामा रहेका कन्टेनरहरु नेपाल ल्याउने गरी एक महिनाका लागि नाका खोलिएको हो ।चिनियाँपक्षले गत आइतबारदेखि नै कन्टेनरहरु पठाउन तयार भएकोमा स्थानीयबासीले नाकामा आन्दोलन गरेपछि व्यापारीहरु सामान लिन जान पाएका थिएनन् ।खासामा सामान लोड–अनलोड गर्न स्थानीयलाई जान दिने सहमति भएपछि स्थानीयले आन्दोलन फिर्ता लिएका हुन् ।मंगलबार २५ ओटा कन्टेनर खासा गएको सीमापार व्यापार संघका अध्यक्ष विष्णुबहादुर खत्रीले जानकारी दिए ।खासामा नेपाली व्यापारीहरुको अर्बौं रुपैयाँ बराबरको सामान एक वर्षदेखि अलपत्र थियो ।सो सामान ल्याउँदा राजस्वमात्रै झन्डै ९० करोड रुपैयाँ संकलन हुने बताइएको छ ।
