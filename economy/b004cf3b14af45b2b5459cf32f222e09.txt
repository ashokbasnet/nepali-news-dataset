पेट्रोलियम पर्दाथमा हुने कालाबजारी रोक्न प्रधानमन्त्रीको निर्देशन

काठमाडौं, असोज २७ — प्रधानमन्त्री डा. बाबुराम भट्टराईले पेट्रोलियम पर्दाथमा हुने कालाबजारी रोक्न निर्देशन दिनुभएको छ । सिहदरबारमा आपूर्ति मन्त्रालय र नेपाल आयल निगमका पदाधिकारीसँग शुक्रबार भएको छलफलमा प्रधानमन्त्री भटटराइले नियमित आपुर्ति गर्न, कालोबजारी रोक्न र चुहावट कम गर्न निर्देशन दिनुभएको हो ।

 

प्रधानमन्त्रीले तत्काल अनुगमन गरी नियम बिपरीत काम गरेको पाइए कारर्बाही गर्न पनि निर्देशन दिनुभएको छ । बैठकमा नेपाल आयल निगमको व्यवस्थापन सुधारबारे पनि छलफल भएको थियो ।

पेट्रोलियम पदार्थको मूल्यबृद्धि पछि पनि आपूर्ति सहज नभएको गुनासो आएपछि प्रधानमन्त्रीले निगमको व्यवस्थापन सुधारबारे सर्वपक्षीय छलफल गर्नुभएको हो ।

यसैबीच पेट्रोलियम पदार्थमा बेला बेला देखापर्ने समस्या समाधान गर्न सरकारले सुधार कार्यक्रम ल्याउने भएको छ । प्रधानमन्त्री कार्यालय सिंहदरवारमा शुक्रबार भएको छलफलपछि सरकारले नेपाल आयल निगमको एकलौटी अधिकार तोड्न नीजि क्षेत्रलाई पनि प्रतिष्पर्धामा ल्याउने भएको छ ।

यस्तै आयल निगमको समस्या समाधान गर्न बाणिज्य बैंकहरुबाट ऋण दिने व्यवस्था गरिने भएको छ । निगमलाई १ अर्ब ८७ करोड रुपैयाँ आवश्यक परेको आपूर्तिमन्त्री लेखराज भट्टले जानकारी दिनुभयो ।

अबदेखि अन्तर्राष्ट्रिय बजारमा हुने घटबढ अनुसार पेट्रलियम पदार्थको मूल्यमा मूल्य निर्धारण गरिने भएको छ । प्रधानमन्त्री बाबुराम भट्टराईले पेट्रोलियम पदार्थमा देखिएका समस्याको दीर्घकालीन समाधानका लागि सहमति जुटाई सुधार कार्यक्रम ल्याउन सम्बन्धित सबै पक्षसित छलफल गर्नुभएको हो ।

प्रमुख प्रतिपक्षी दल नेपाली काँग्रेसले भने छलफल बहिस्कार गरेको थियो ।
