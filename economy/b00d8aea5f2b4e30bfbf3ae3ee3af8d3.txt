सरकारी स्वामित्वको दुई बैङ्क ६ महिनाभित्र गाभिने

कमल पराजुली/उज्यालो । काठमाडौ, भदौ २१ – सरकारको पूर्ण स्वामित्वमा रहेका दुई बैंङ्क राष्ट्रिय वाणिज्य बैंङ्क र एनआईडिसी बैंङ्क ६ महिनाभित्रमा गाभिने भएका छन् । अर्थमन्त्री वर्षमान पुन ‘अनन्त’को अध्यक्षतामा रहेको उच्चस्तरीय वित्तीय समन्वय समितिको बुधवार बिहान बसेको बैठकले राष्ट्रिय वाणिज्य बैंङ्क र एनआईडिसी बैंङ्कलाई गाभ्ने निर्णय गरेको हो ।

 

मर्जरको काम अगाडि बढाउन बुधवार नै अर्थमन्त्रालयले राष्ट्र बैङ्कलाई पत्रचार गर्ने भएको छ । राष्ट्र बैंङ्कको समन्वयमा दुवै बैंङ्कका बोर्ड बैठक बसेर मर्जर समिति गठन गर्ने निर्णय गरिएको अर्थ मन्त्रालयले जनाएको छ । दुवै बैंङ्कले विशेष साधारण सभा बोलाएर मर्जरबारे सैद्धान्तिक निर्णय लिने र त्यसको ६ महिनाभित्र मर्जर भई सक्नेछन् ।

बैठकमा अर्थमन्त्री पुनले मर्जरपछि बन्ने बैंङ्क वाणिज्य बैंङ्कहरुको ‘अगुवा बैंङ्क’ बन्ने बताउनुभयो । सरकारी स्वामित्वका बैंङ्कलाई शक्तिशाली बनाउन पनि मर्जर आवश्यक भएको उहाँको भनाई छ । सरकारी बैंङ्कहरु मर्जर हुँदा नीजि बैंङ्कहरुलाई पनि मर्जरका लागि प्रोत्साहन हुने अर्थमन्त्री पुनले पुनले बताउनुभयो ।

एनआईडिसी बैंङ्क नेपालको सबै भन्दा पुरानो सरकारी विकास बैंक हो । २०१६ सालमा स्थापना भएको यो बैङ्कसँग अहिले १ अर्बको चालु पूँजी छ । यो भन्दा ६ वर्षपछि स्थापना भएको राष्ट्रिय वाणिज्य बैंङ्कसँग ९० अर्ब चालु पूँजी छ ।
