श्रम स्वीकृती लिनेको दुःख (अडियो सहित)

माधव दुलाल/उज्यालो, काठमाडौं, कात्तिक ७ - श्रम स्वीकृती लिन बैदेशिक रोजगार विभाग काठमाण्डौंमा हिजो आज निक्कै भिड हुने गरेको छ । विभागका अनुसार दैनिक २ हजार व्यक्तिले श्रम स्वीकृती पाइरहेका छन् जसका लागि तीनवटा काउण्टर राखिएको छ । श्रम स्वीकृतिमा बैदेशिक रोजगार व्यवसायीले ठूलै चलखल गरिरहेको गुनासो पछि प्रधानमन्त्री डा. बाबुराम भट्टराईको निर्देशनमा श्रम मन्त्रालयले विदेश जानुअघि अनिवार्य रुपमा कामदार आफै उपस्थित भएर श्रम स्वीकृती लिनु पर्ने व्यवस्था गरेको हो । त्यसै पनि अहिले दैनिक कम्तिमा १ हजार नेपाली कामका लागि बिदेसिन्छन् । अझ दशैं मनाउन घर फर्केकाहरु समेत थपिएपछि श्रम स्वीकृति लिन चाहनेको भीड बढेको छ जसको फाइदा दलालहरुले उठाइरहेका छन् ।

श्रम स्वीकृतिका लागि राती नै लाईन
राती २ बजे नै उठेर श्रम स्वीकृती लिन काठमाडौंको तीनकुनेमा रहेको बैदेशिक रोजगार विभागमा लाइनमा बसेका गुल्मीका पूर्णबहादुर थापाले तीन दिनसम्म श्रम स्वीकृती लिन नसकेपछि दलाल खोज्नुभयो । एकजना दलालले लाइनमा नबसी स्वीकृती लिन उहाँसँग ५ हजार रुपैयाँ मागे । दिनमा १ हजार खर्च गरेर होटलमा बस्नु भन्दा ५ हजार तिर्नु नै उचित देखेकाले पैसा तिरेर श्रम स्वीकृति बनाएको बताउने थापाले भन्नुभयोः मलेसियामा तीन बर्ष काम गर्दा नपाएको दुःख नेपालमै भोगियो । तर श्रम मन्त्रालयका सचिव डा. रामहरी अर्याल बिभागमा पैसाको चलखेल हुन नदिन बैंकमा रकम जम्मा गरेको भौचर प्रयोग गरिएकाले दलालको चलखेल नहुने तर्क गर्नुहुन्छ । "बिदेश जानु अघि स्वदेशसमै कोहि नठगिउनु भनेर यो व्यवस्था गरिएको हो" अर्यालको भनाई छ । तर पैसा सहितका फाइल दलालहरुले पर्खालबाट वारपार गराईरहेको देख्न मुस्कील पर्दैन । यसमा त्यहाँ बसेका प्रहरीले पनि त्यसै आँखा चिम्लिरहेका होलान् भनेर अनुमान गर्न सकिन्न । 
बिदेश जान चाहने नेपाली युवा श्रम स्वीकृतिमा मात्रै यसरी ठगिइरहेका छैनन् बिमाको रकममा पनि उत्तिकै ठगिइरहेका छन् । बिदेश जाने कामदारले अनिवार्य रुपमा बिमा गर्नुपर्छ । तर बिभागको बाहिर रहेका फोटोकपी गर्ने पसल बिजुलीका सामान बेच्ने पसल साचालकहरुले हामी नै बिमा कम्पनीका एजेण्ट हौ भन्दै तोकिएको भन्दा ५ सय धेरै रकम लिएर बिमा गराईरहेका छन् । यसमा स्थानिय प्रशासन मौन बस्नु उदेकलाग्दो कुरा हो ।

जहाज छुट्दै छ श्रम स्वीकृतिका कारण
लेबनानमा कामका लागि जान खोजिरहेकी सिन्धुलीकी राजी गुरुङ श्रम स्वीकृतिका लागि लगातार तीन दिनसम्म विभागमा धाउनुभयो । लेबनानबाट छिटो आउन तारन्तार खवर आएपनि उहाँ श्रम स्वीकृती पाउन नसकेर छटपटाईरहनु भएको छ । उता कामै जाने स्थीति भइसक्यो यता श्रम स्वीकृति नै पाउन सकिरहेको छैन-उहाँको गुनासो छ । श्रम स्वीकृति लिन नपाएर यो भन्दा धेरै अप्ठ्यारो खेपिरहेकाहरु धेरै भेटिन्छन् बैदेशिक रोजगार विभाग परिसरमा । स्वीकृति पाउन नसकेकै कारण स्याङ्जाका कमल न्यौपानेको टिकट त एकपटक रद्ध नै भयो । बल्लतल्ल भोलीपल्ट श्रम स्वीकृती पाएर न्यौपाने कतारका लागि उड्नु भएको छ । यसरी श्रम स्वीकृतिका लागि धेरै झण्झट र आर्थिक चलखेल भएपछि त्यसलाई रोक्न माग गर्दै केहि व्यक्तिले परराष्ट्रमन्त्री नारायणकाजी श्रेष्ठ प्रकाशलाई भेट्न पुगेका थिए । परराष्ट्रमन्त्री श्रेष्ठले त्यसलाई व्यवस्थीत गर्ने आश्वासन दिएपनि त्यो बेथिति अहिलेपनि उस्तै छ ।


के छ त योजना रोजगार विभागको ?
दिनमा एक हजार व्यक्ति बिदेश गइरहेको अवस्थामा अहिले दैनिक ५ हजारजतिले श्रम स्वीकृति लिने गरेका छन् । श्रम स्वीकृति दिने एकमात्र ठाउँ बैदेशिक रोजगार विभाग हो । त्यसैले श्रम स्वीकृतिका लागि ओइरिएको भीडलाई थेग्न बिभागलाई अहिले हम्मेहम्मे परेको छ । विभागका निर्देशक काशीराज दाहाल भाडामा लिइएको भवनमा बसेर काम गर्दा सेवा सजिलो हुन नसकेको तर्क गर्नुहुन्छ ।

आजको आजै श्रम स्वीकृती लिएर उड्नु पर्ने अवस्था भएकाहरुलाई तत्कालै दिने व्यवस्था गरिएको निर्देशक दाहालले दावी गर्नुभयो । सेवालाई सहज बनाउन विमानस्थलमै आकस्मिक डेस्क स्थापना गर्न कामदारले माग गरिरहेपनि रोजगार बिभागका निर्देशक दाहाल त्यसले समस्या समाधान नगर्ने बताउनुहुन्छ । दशैंमा घर आएकाहरु फर्किने भएकाले भीड बढेकाले केहि दिनका लागि अप्ठ्यारो परेको बताउने निर्देशक दाहाल चाप नघटे देशभर रहेका श्रम कार्यालय मार्फत श्रम स्वीकृती लिने व्यवस्था गर्न सकिने बताउनुहुन्छ ।

श्रम स्वीकृती लिने ठाउँमा दलाले के गर्दा रहेछन ? उज्यालो सहकर्मी सूर्यकुमार क्षेत्रीले तयार पारेको रिपोर्ट सुन्न तलको अडियो डाउनलोड गर्नुहोला ।
