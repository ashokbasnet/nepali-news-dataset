काम नगर्ने ठेकेदारलाई कारवाही : अर्थमन्त्री

काठमाडौं, फागुन २३ - अर्थमन्त्री डाक्टर रामशरण महतले समयमा काम नसक्ने ठेकेदारलाई कालो सूचीमा राख्न विकासे मन्त्रालयका सचिवहरुलाई निर्देशन दिनु भएको छ ।
अर्थ मन्त्रालयमा भएको ठुला आयोजनाको प्रगती समिक्षा बैठकमा अर्थमन्त्री महतले जिम्मा लिएर पनि समयमा काम नसक्ने र कमसल खालको काम गर्ने ठेकेदारलाई कालो सूचीमा राखेर अर्को पटक ठेक्का नदिने नियम बनाउन सचिबहरुलाइ निर्देशन दिनुभयो ।
ठुला आयोजनामा काम सुस्त गतिमा भएकोमा असन्तुष्टि ब्यक्त गर्दै अर्थमन्त्री महतले आयोजनालाई राष्ट्रिय गौरवका भन्ने तर काम नगर्ने प्रबृत्ति देखिएको बताउनुभयो । त्यस्ता आयोजनालाई अब राष्ट्रिय गौरव नभै राष्ट्रिय महत्वका आयोजना भन्नुपर्ने महतको भनाई छ ।
विभिन्न १९ मन्त्रालय अन्र्तगतका ६८ आयोजनालाई ठुला आयोजनाको रुपमा राखिएको छ भने २१ वटा आयोजनालाई राष्ट्रिय गौरवका आयोजनामा राखिएको छ ।
राष्ट्रिय आयोजनाका लागि छुट्टयाईएको रकमको अहिले सम्म १५ प्रतिशत मात्रै खर्च भएको छ । यस्तै बिहीबारसम्ममा ८५ अर्बको कुल विकास बजेट मध्ये २० प्रतिशत मात्रै खर्च भएको छ ।
समिक्षा बैठकमा बिभिन्न बिकासे मन्त्रालयका सचिबहरुले खर्च हुन नसक्ने आयोजनाको पैसा रकमान्तर गर्नुपर्ने बताएका छन् । भौतिक योजना तथा निर्माण मन्त्रालयका सचिव तुलसीप्रसाद सिटौलाले खर्च हुन नसक्ने आयोजनाको पहिचान गरिसकेको बताउनुभयो ।
यस्तै सिचाई मन्त्रालयका सचिब प्रतापकुमार पाठकले धेरै आयोजनामा बजेट बाढ्ने प्रबृत्तिले आयोजनाहरुको प्रगति नदेखिएको बताउनुभयो ।
