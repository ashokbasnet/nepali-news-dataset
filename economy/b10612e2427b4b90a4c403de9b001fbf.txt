गण्डक बाँध भत्काएपछि १५ मेगावाट क्षमताको गण्डक जलविद्युत केन्द्र ठप्प, दैनिक १० लाख घाटा

वृजराज कुशवाहा/उज्यालो ।
नवलपरासी, भदौ ४ – गण्डक बाँध भत्काएपछि नवलपरासीको सुरजपुरामा रहेको १५ मेगावाट क्षमताको गण्डक जलविद्युत केन्द्र बन्द भएको छ । केन्द्रको विद्युत उत्पादन ठप्प हुँदा दैनिक १० लाख रुपैयाँ बराबरको क्षति व्योहोर्नु परेको केन्द्र प्रमुख सुरेश राउतले बताउनुभयो ।अविरल वर्षापछि आएको बाढीका कारण डुबानमा परेको भन्दै सुस्ता गाउँपालिकाका स्थानीयबासीले भदौ १ गते गण्डक नहरको बाँध भत्काएका थिए । 
जलमग्न भएको साविक रुपौलिया गाविसको छिबनी, फेचुहा, सातपति र महलबारी क्षेत्रको डुबानको पानी बगाउनका लागि १८००० क्युसेक क्षमतामा सिचाईका लागि भारतको उत्तर प्रदेश पानी जाने मुख्य गण्डक पश्चिमी नहरको बाँध २४ आर डी मा काटेका हुन् ।
नहरको बाँध काटेपछि गण्डक जलविद्युत केन्द्रको पानी बन्द भई उत्पादन ठप्प हुँदा नेपाल सरकारलाई दैनिक १० लाख रुपैयाँ नोक्सानी भएको छ । 
उत्पादन बन्द भएपछि विद्युत पुर्‍याउन धौं धौं भएको बताउँदै केन्द्र प्रमुख राउत भन्नुहुन्छ ‘स्थानीय बासिन्दाले एकातिर पानी रोकेर उत्पादन बन्द गराउँछन् । अर्कातिर चौबिसै घण्टा विजुली खोज्छन् ।’
समस्या समाधानका लागि बसेको नेपाल, भारत र बाढी पीडितहरुको त्रिपक्षीय  बैठकमा सहमति नभएपछि नहर थप सात दिनका लागि बन्द राख्नुपर्ने भएको छ ।
