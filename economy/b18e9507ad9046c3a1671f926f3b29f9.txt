व्यवसायीहरुलाई पारदर्शी भएर काम गर्न गभर्नर नेपालको आग्रह

काठमाडौं, चैत २० – नेपाल राष्ट्र बैंकका गभर्नर डा. चिरञ्जिवी नेपालले व्यवसायीहरुलाई पारदर्शी भएर काम गर्न आग्रह गर्नुभएको छ ।
नेपाल राष्ट्र बैंकका गभर्नर डा. नेपालले शुक्रबार नेपाल चेम्बर अफ कमर्सको टोलीसँगको भेटमा आफ्नो मुख्य प्राथमिकता वित्तिय अनुशासन भएको भन्दै आर्थिक पारदर्शिता नपउनाउने बैंक तथा वित्तीय संस्थालाई कारवाहीको दायरामा ल्याउने बताउनुभयो ।
उहाँले राष्ट्र बैंक निजी क्षेत्रलाई लगानीका लागि सहज वातावरण बनाउन तयार रहेको भन्दै निजी क्षेत्रले लगानी विस्तार गरेर अर्थतन्त्रमा आफ्नो सहभागीता बढाउनुपर्ने बताउनुभयो । गभर्नर डा. नेपालसँगको भेटमा चेम्बरको टोलीले कर्जा प्रवाहलाई सरल बनाउन राष्ट्र बैंकले विषेश भूमिका निर्वाह गर्न आग्रह गरे ।
चेम्बरका अध्यक्ष राजेशकाजी श्रेष्ठले कृषि क्षेत्रमा ६ प्रतिशत ब्याजमा ऋण दिने व्यवस्थापछि साना तथा मझौला उद्यमी निकै उत्साही भएको भन्दै पर्यटन क्षेत्रमा लगानी गर्न चाहनेलाई पनि सरल र सहजरुपमा कर्जा प्रवाह गरिनुपर्ने बताउनुभयो ।
चेम्बरको टोली र गभर्नर डा. नेपालबीचको भेटमा राष्ट्र बैंकका डेपुटी गभर्नरद्वय गोपालप्रसाद काफ्ले र महाप्रसाद अधिकारी पनि सहभागी हुनुहुन्थ्यो ।
