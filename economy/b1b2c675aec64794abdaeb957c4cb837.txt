पूर्वाधार विकासमा सहयोग गर्न चीनसँग अर्थमन्त्रीको आग्रह

काठमाडौं, जेठ १४ – अर्थमन्त्री डा रामशरण महतले पूर्वाधारको विकासमा सहयोग बढाउन चीनसँग आग्रह गर्नुभएको छ ।
चीनको अर्थमन्त्रालयका सचिव सि याओविनसँग अर्थ मन्त्रालयमा भएको भेटमा अर्थमन्त्री डा महतले धनी मुलुक भएको तथा लामो सम्बन्ध रहेको छिमेकी मुलुकका नाताले चीनले आगामी दिनमा नेपालमा सहयोग बढाउनुपर्ने बताउनुभयो ।
अर्थमन्त्री महतले याओविनलाई नेपालको जलविद्युत, पर्यटन, कृषि विकास र अरु पूर्वाधारका क्षेत्रमा चीनले ठूलो सहयोग गर्ने अपेक्षा राखेको बताउनुभएको थियो ।
उहाँले चीनले प्रस्ताव गरेको एसिया पूर्वाधार विकास बैंक एआइआइबीको सदस्यता नेपालले छिटै लिने पनि जानकारी दिनुभयो । भेटमा चीनका अर्थसचिवले नेपालले पूर्वाधार विकासका लागि प्रस्ताव गरेका आयोजनामा चीन सहयोग गर्न तयार रहेको जानकारी दिनुभएको थियो ।
पूर्वाधार क्षेत्रमा सहयोग बढाउन नेपालले गरेको आग्रह चीनिया सरकारसमक्ष पुर्‍याउने उहाँले जानकारी दिनुभयो । सचिव याओविनले प्रधानमन्त्री सुशील कोइरालालाई पनि भेट्ने कार्यक्रम छ ।
