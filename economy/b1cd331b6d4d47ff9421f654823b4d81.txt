धौलागिरीमा च्याङ्ग्राको मूल्य दोब्बर

पर्वत, कात्तिक ७ – तिब्बत र मुस्ताङबाट ल्याइने च्याङ्गग्रा यसवर्ष पर्वत र बागलुङ्गमै अभाब भएको छ । चीनको तिब्वत र मुस्ताङमा निकै कम पाइएको र ल्याएको च्याङ्ग्रा पोखरा र काठमाडौ लगिएपछि अभाब भएको हो ।

 

पर्वतकै बाटो हुँदै पोखरा लगिने भएपनि पोखरा र काठमाडौकै माग धान्न नसकेपछि ब्यापारीहरुले बाटोमा च्याङग्रा बेचेनन् । मासु स्वादिलो हुने भन्दै दशै तिहारमा च्याङ्ग्राको मासुको माग बढी हुन्छ । चाहिएजति च्याङ्ग्रा नपाएपछि मूल्य पनि आकासिएको छ । मूल्य गत वर्षभन्दा दोब्बर भएको ब्यापारीहरु बताउँछन् । च्याङग्राको मासु किलोको एकहजार रुपैयाँसम्म पुगेको छ ।

तिब्बतबाट मुस्ताङ्ग हु्ँदै यस बर्ष ६० हजार भेडा च्याङग्रा ल्याएपनि सबै पोखरा र काठमाडौ लगेपछि यस क्षेत्रमा दशैको अघिल्लो दिनसम्म पनि पाउन मुश्किल भएको छ । म्याग्दीको घोरेपानी हुँदै नयाँपुलबाट धेरै च्याङग्रा पोखरा पुग्दा कुस्मा र बागलुङ्गमा पाउन नसकिएको च्याङग्रा ब्यापारी नारायण केसीले बताउनुभयो । यहाँका वासिन्दा समेत च्याङग्रा किन्न पोखरा पुग्नुपर्ने भएको छ ।
