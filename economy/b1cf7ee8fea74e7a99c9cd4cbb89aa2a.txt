किन घटेन नेपालमा सुनको भाउ

काठमाडौं, माघ २२ – माग अनुसारको वितरण हुन नसक्दा नेपालमा सुनको भाउ घट्न सकेको छैन । सुनको वितरण कम भएपछि अन्तर्राष्ट्रिय भाउको अनुपातमा नेपाली बजारमा भाउ घट्न नसकेको हो । 

 

देशभर सुनको माग दैनिक ४० किलो रहेपनि व्यवसायीहरुले अहिले १५ किलो मात्रै सुन पाएका छन् । अभाव भएपछि अन्तर्राष्ट्रिय बजारमा भाउ घट्दा पनि नेपाली बजारमा घट्न नसकेको नेपाल सुनचाँदी व्यवसायी संघले जनाएको छ । नेपाली बजारमा आइतबार सुनको भाउ ५४ हजार २ सय रुपैंया तोला छ । शुक्रबारको भन्दा यो भाउ १ सय रुपैंयाले कम हो । 

 

अन्तर्राष्ट्रिय बजार अनुसार तोकिएको भए सुनको भाउ नेपाली बजारमा ५३ हजार भन्दा तल झर्ने थियो । अन्तराष्ट्रिय बजारमा भाउ प्रतिऔंस १७ सय २६ डलर छ । चाँदीको भाउ पनि तोलामा १५ रुपैंयाले घटेको छ । 

 

शुक्रबार १ हजार एक सय रुपैंया रहेको चाँदी आइतबार १ हजार ८५ रुपैंया तोलामा किनबेच भईरहेको छ ।
