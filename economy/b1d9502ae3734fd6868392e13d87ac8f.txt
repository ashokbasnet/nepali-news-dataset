कति बढ्यो चाडवाडमा फूलको व्यापार ?

विनोद चौलागाईं/उज्यालो
काठमाडौं, असोज ३१ – यो वर्षको बडा दशैंमा एक करोड रुपैयाँको पुष्प व्यापार भएको फ्लोरिकल्चर एशोसियसन अफ नेपालले जनाएको छ ।
यो व्यापार गएको वर्षको तुलनाम १५ प्रतिशतले धेरै हो । पछिल्लो समय शहर बजारका घर तथा बगैंचा सजाउन नर्सरीमा उत्पादन गरिएका विरुवाको माग बढेको कारण पुष्प व्यापार बढेको एशोसियसनका उपाध्यक्ष कुमार कसजु श्रेष्ठले बताउनुभयो ।
तर, अवको दुई हप्ता बित्न नपाउँदै अर्को ठुलो चाड तिहार आउँछ । तिहार, सयपत्री, मखमली फूल र झिलिमिलीको चाड हो । तर बढ्दो शहरीकरणले पुजापाठ र मालाको लागि मात्र नभई सजावटका लागि नर्सरीको फूल व्यापार फस्टाएको छ ।
तयारीमा जुट्दै व्यवसायी
सम्झना नर्सरीका सञ्चालक तीर्थ महर्जनको नर्सरीमा पुग्दा उहाँ फूलको बीऊमा पानी राख्दै हुनुहुन्थ्यो । परिवारका अरु गोडमेलमा व्यस्त थिए । हरेक वर्षको दशैंमा फूल लैजाने उहाँका आफ्नै नियमित ग्राहक छन् । त्यसका लागि उहाँले भदौदेखि तयारी थाल्नुभएको थियो ।
अहिले दशैंका लागि तयार पारिएका फूल बिक्री भैसकेका छन् । अब उहाँ आउँदै गरेको तिहारका लागि फूल हुर्काउँदै हुनुहुन्छ ।
तिहार लगत्तै हिउँदे सिजन पनि सुरु हुन्छ । महर्जनले भन्नुभयो, ‘अलि चाँडै गर्दा छिटो फूल फूलछ, जाडोमा फूलको विरुवा हुर्काउन पनि गारो हुन्छ । त्यसैले हिउँदे फूलका लागि हामी असोज कार्तिकमै काम थाल्छौं ।’
काम गर्ने र बिक्री गर्ने समय एकैपटक परेकाले अहिले उहाँलाई भ्याइनभ्याई छ । ‘नर्सरीमा विरुवा हुर्काउने काम भैरहेकाले विरुवा अनुसार रोग लागेकोमा औषधि दिने र स्याहारसुसारमै समय बित्छ,’ भन्नुहुन्छ उहाँ ।
हिजोआज शहर बजारका घर तथा बगैंचा सजाउन नर्सरीमा उत्पादन गरिएका विरुवाको माग बढेको छ । झन् दशैंतिहारजस्ता चाडबाडमा अरु फूलबत्ती जत्तिकै सजावटका फूलको मागपनि अत्याधिक रहेको व्यापारीहरु बताउँछन् ।
टिटिआर बंगलामुखि नर्सरीका सञ्चालक रुद्रकुमार सुनुवारका अनुसार नर्सरीको सबैभन्दा व्यापार हुने सिजन भनेकै दशैं तिहार हो । उहाँ भन्नुहुन्छ, ‘हामीले बढीभन्दा बढी सामान कटाउन सक्ने चाड हो यो । अघिपछि मेरो धेरै व्यापार भएको दिनमा १० हजार रुपैयाँसम्मको व्यापार हुन्छ भने यो चाडबाडको बेला ५० हजार रुपैंयासम्म भयो । अहिले जस्तोसुकै नर्सरीमा पनि राम्रो व्यापार भैरहेकोछ ।’
चाडबाडका बेला घर तथा बगैंचा सजाउन इन्डोरका लागि पाल्म, ड्रासिना र सेलम प्रजातिका तथा आउटडोरका लागि एजेलिया, हिविस्कस र बगनवेली प्रजातिका फूल प्रयोग हुन्छ । नर्सरी व्यवसायीले पनि लगभग आफ्नो सम्पुर्ण लगानी यहि चाडबाडलाई नै लक्षित गरेका हुन्छन् ।
नर्सरीको विरुवालाई दशैं तिहारको लागि मात्र भनेर विशेष खालको उत्पादन गर्ने गरिएको लोरिकल्चर एशोसियशन अफ नेपालका उपाध्यक्ष कुमार कसजु श्रेष्ठ बताउनुहुन्छ । वर्षभरि त्यति ध्यान नदिइएको बगैंचा सजावटमा यो समय उपभोक्ताहरुको पनि चासो बढ्ने हुनाले नयाँ प्रजाती पनि थपिने श्रेष्ठको भनाई छ ।
श्रेष्ठ भन्नुहुन्छ, ‘तिहारमा मालाको लागि फूलको माग झन् बढ्छ, त्यसका लागि हामीले क्षेत्र विस्तार गरेर गुणस्तरीय बीऊबाट उत्पादन थालिसकेका छौं । ’
चाडवाडका बेला अहिले पनि धेरैजसो फूल भारतबाट नै ल्याइन्छ । तर हरेक कुरामा पर निर्भर रहेको अवस्थामा देश भित्रै फस्टाएको पुष्प व्यवसायको खबर खुसीको कुरा हो ।
