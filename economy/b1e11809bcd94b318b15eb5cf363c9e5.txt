‘महशिकार’ले भीरमौरी मासिने खतरा

आश गुरुङ/उज्यालो
लमजुङ, वैशाख १९ – बैशाख १२ गते बन्सार गाविसमा दोश्रो ‘मह शिकार’ महोत्सवको आयोजना गरियो ।
बन्सार ५ र ६ मा पर्ने ‘कोए प्रो’ मा मह काढियो । तर त्यहाँको दुईवटा भीरबाट ५ गोला थुत्दा एक थोपा मह निस्केन । मह हेर्नकै लागि पुगेका आन्तरिक र केही विदेशी पर्यटक समेत छक्क परे । गएको बर्ष घनपोखरा गाविसको ८, घिम्रुङको ङ्योजे भीरमा मह काढ्दा पनि यस्तै भएको थियो ।
मह नपाइने सिजनमा पनि महोत्सवको नाममा जबर्जस्ती मह काढ्दा मह त पाइएन नै भीरमौरी समेत संकटमा परेको छ । विशेषगरि असोज÷कात्तिक र बैशाख÷जेठ महिनामा भीर मौरीको मह काढिन्छ । तर २/४ दिनको अघिपछिले समेत मह संकलनमा असर पर्ने भएकाले मह काढ्नुअघि विज्ञले यसको निगरानी गर्नुपर्छ । भीरमह काढ्ने परम्परालाई महोत्सवसंग जोडेर भीर नजिकै फोहर र होहल्ला गर्दा मौरीहरु भाग्न सक्ने विज्ञहरु बताउँछन् । जिल्ला कृषि विकास कार्यालय र जिल्ला विकास समितिको सहयोगमा नेपाल मौरीपालक महासंघ जिल्ला शाखाले यस्ता कुरामा ख्याल नै नगरी यसवर्ष पनि महोत्सव ग¥यो । महासंघका अध्यक्ष विक्रम गुरुङले पूर्व तयारी र अफसिजनका कारण महोत्सव सफल हुन नसकेको स्वीकार गर्नुभयो । सोचे अनुरुप नभएपछि अरु ठाउँबाट महका गोलाहरु नझिकिएको उहाँले बताउनुभयो ।
बन्सारको ‘कोए प्रो’ मा यसवर्ष मह नकाढ्ने निधोका साथ बसेका स्थानीयले कृषि विकास कार्यालय र मौरीपालक महासंघको ‘बलजफ्ती’का कारण मह काढिएको वताएका छन् । महोत्सवस्थल पुगेका जिल्ला कृषि विकास कार्यालयका प्रमुख तेजप्रसाद दवाडीले भीरमा मह नभएको गोलामात्रै भेटिएको बताउनुभयो । ‘२० दिन अघि झिकेको भए मह हुन्थ्यो’ उहाँले भन्नुभयो ‘मौरी बसाई सर्ने तर्खरमा रहेकाले चाकामा मह नै रहेनछ ।’ गएको बर्ष घनपोखरामा आयोजना गरिएको ‘मह शिकार’ महोत्सवमा जिल्लाका उच्च सरकारी अधिकारी यसपटक महोत्सवमा जान मन गरेनन् ।
‘मह शिकार’ शब्दको विरोध
लमजुङका २० गाविसमा भीर मौरी पाइने अनुमान छ । भुजुङका जंगलहरुमा मात्रै एकदर्जन बढी भीरहरुमा भीरमौरीको वासस्थान छ । तर जिल्लामा भीरमौरीको विषयमा कसैसँग पनि आधिकारिक तथ्याङ्क छैन । जिल्ला कृषि विकास कार्यालयका प्रमुख दवाडीले यसको तथ्याङ्क कृषि कार्यालयसंग नभएको जानकारी दिनुभयो ।
अंग्रेजी शब्दको ‘हनी हन्टिङ’लाई नेपालीमा रुपान्तरण गरी पछिल्लो समय ‘मह शिकार’ भन्ने गरिएको छ । स्थानीय वासिन्दाले यसको विरोध गरेका छन् । ‘हामीले पहिल्यैदेखि मह काढ्ने भन्दै आएका छौं’ सानै उमेरदेखि मह काढ्दै आएका खिन्चोकका सार्की घलेले भन्नुभयो ‘यसलाई महशिकार भन्न मिल्दैन ।’ शिकार भन्नाले ‘मासु खाने जीवजन्तुलाई मार्नु’ भन्ने अर्थ लाग्ने उहाँको भनाई छ । ताघ्रिङमा २५ बर्षदेखि भीरहरुमा मह काढ्दै आएका आसवहादुर गुरुङले आफूहरुले गुरुङ भाषामा ‘क्वे थोब’ अर्थात मह काढ्ने भन्ने गरिएपनि यसलाई मान्यता नदिएर ‘शिकार’ को शब्द प्रयोग गरिएको भन्दै आपत्ति जनाउनुभयो ।
अनावश्यक महोत्सव
केही बर्षदेखि जिल्ला कृषि विकास कार्यालय र अरु सरोकारवाला निकायले ‘मह शिकार’ महोत्सव गर्दै आएको छ । तर, महोत्सवले भीरमौरीको संरक्षण र सम्बद्र्धन भन्दा बिनाश भइरहेको स्थानीय वासिन्दा बताउँछन् । ती महोत्सवमा हुने खर्चको विवरण समेत सार्वजनिक हुँदैन । महोत्सवको नाममा खर्च गरिने बजेट भीरमौरीको संरक्षण र संवद्र्धनमा लगानी गर्नुपर्ने उनीहरुको भनाई छ ।
महोत्सवको बेला भीरमौरीको वासस्थान नजिक कराउने, होहल्ला गर्ने गर्दा मौरी भाग्ने खतरा समेत हुन्छ । ‘गाउँमा समय मिलाएर मह काढ्छौं र हामी त्यतिकै उत्साहित हुन्छौं’ बन्सारका समाजसेवी टीकाराम घलेले भन्नुभयो ‘अहिले छाँट गतिलो देखिएन, त्यही भएर कार्यक्रममै गइएन ।’ महोत्सवबाट भीरमह काढ्ने वित्तिकै मह लिएर जाने अनि भीरमा फर्केरै नहेर्ने प्रवृत्ति बढेको उहाँको गुनासो छ ।
किन लोप हुँदै छ भीरमौरी
भीरमह काढ्दाका असवधानी, समय प्रतिकूल मह काढ्ने, नजिकै गएर कराउने र अनावश्यक फोहर गर्ने गरेकाले भीरमौरी दिनदिनै लोप हुँदै गएको छ । ५/६ बर्ष अगाडि अन्नपूर्ण चक्रीय पदमार्गको लमजुङमा पर्ने बाटो वरपर देखिने भीरमौरीहरु ढुंगाले हान्ने र धपाउने गरेकाले अहिले एकाध ठाउँमा मात्रै भीरमौरी देख्न पाइन्छ ।
भीरमौरीबाट लाखौं रुपैयाँ आम्दानी गर्न सकिने भएपनि सरकारले यस संबन्धि नीति नियम बनाउन नसक्दा भीरमह त्यसै खेर गएका छन् । पछिल्लो समय बृत्तचित्र, चलचित्र बनाउने र संचार माध्ययममा प्रचारप्रसार गर्ने भन्दै जथाभावी भिडियो लिने र तस्बिर खिच्ने गर्दा पनि मौरी लोप भएका छन् । भुजुङ गाउँका ८६ बर्षका वीरलाल गुरुङले पछिल्लो समय भीरमौरी संकटमा परेको बताउनुभयो । कास्की, गोरखा साथै लमजुङका विभिन्न ठाउँहरुमा भीरमह काढिसकेका उहाँले बेमौसममा मह काढ्ने र मह काढ्ने बेला पूजा नगर्दा मौरी हराउँदै गएको दुखेसो गर्नुभयो ।
गुरुङ वस्तीको पहिचान भीरमौरी
गुरुङ जातिको उत्पत्तिसंगै भीरमौरीको उत्पत्ति भएको गुरुङ पुरोहितहरु बताउँछन् । लमजुङ, कास्की र गोरखाका गुरुङ बस्ती आसपास भीरमौरी रहेका छन् । गुरुङ जातिको पौराणिक ‘खार्ब पे’ कथामा गुरुङ र भीरमौरीको साइनो र सम्बन्धका बारेमा ब्याख्या गरिएको छ । लमजुङको भुजुङ, घनपोखरा, खुदी, ताघ्रिङ, भुलभुले, पसगाउँ, दूधपोखरी, बन्सार, इलमपोखरी लगायत भीर पहराहरुमा भीरमौरीहरु प्रशस्तै मात्रामा पाइन्छ । करिब १५ सयदेखि २५ सय मिटरको उचाइका पहराहरुमा भीरमौरीले घार बनाएको हुन्छ ।
गुरुङसंगको साइनो गाढा भएपनि पछिल्लो समय स्थानीयवासिन्दालाई बेवास्ता गरेर आफ्नै ढंगले महशिकार भन्दै भीरमह काढ्ने गरेको पाइएको छ । भीरमह काढ्दा स्थानीयवासिन्दाले सिमेभूमि (वनदेवी) को पूजा गर्छन्, किनकी गुरुङ जाति प्रकृतिपूजक हुन् । वनदेवीलाई खुशी पारेर कुनैपनि कार्य गर्दा सफल भइन्छ भन्ने विश्वास गुरुङ गाउँघरमा छ । ‘वनदेवीको पूजा नगरिए अनिष्ठ हुन्छ’ द ब्रेभ वीरलाल हनी हन्टरका नायक समेत रहेका ८६ बर्षका वीरलाल गुरुङ भन्नुहुन्छ ‘पूजा गरेकै कारण अहिलेसम्म कुनैपनि भीरबाट मह काढ्दा खसेको रेकर्ड छैन ।’
भीरमौरी विज्ञ र विमाको आवश्यकता
कृषि विज्ञान पढेर आएकाहरुले पनि भीरमौरीबारे खासै नबुझेको स्थानीय वासिन्दा बताउँछन् । मौरी भनेपछि घरमा पालिएका मात्रै भनेर पढ्दै आएका कर्मचारीहरुले तालिम दिन्छन्, घरमौरी पाल्न र निकाल्न । तालिम दिनेहरु नै भीरमा जान डराउँछन् मह काढ्नका लागि । भीरमौरी र घरमौरीको मह काढ्ने विधि छुट्टै हुन्छ । भीरमौरी काढ्नका लागि वर्षौदेखि भीरहरुमा झुण्डिँदै आएकाहरुसंग तालिम लिनुपर्ने हुन्छ । उनीहरु ब्यबहारिकका ज्ञाता छन्, तर त्यसलाई सैद्धान्तिक रुपमा अहिलेका पढेलेखेकाहरुले उतार्न जरुरी देखिन्छ ।
भीरमह काढ्नका लागि ज्यानको बाजी राख्नुपर्छ । छङ्गाछुर भीरहरुमा डोरीको सहायतामा झुण्डिनु ख्यालख्यालको कुरा हैन । भीरमह काढ्नका लागि प्रयोग गरिने डोरी निगालोको चोयाबाट बनेको हुन्छ । त्यसमा भर्‍याङ जस्तै गरी काठ राखिएको हुन्छ । गुरुङ भाषामा यसलाई ‘प्रों’ भनिन्छ । भीरमह काढ्दा अहिलेसम्म ‘प्रों’ बाट खसेर ज्यान गएको रेकर्ड नभएको स्थानीयको भनाई छ । तर, खसेर ज्यान गएपनि उनीहरुको कुनैपनि निकायबाट बिमा भएको हुँदैन । न उनीहरुले विमाको अर्थ नै जानेका छन्, न सम्बन्धित निकायले यसबारेमा चासो दिएर विमा गराउन उत्प्रेरित नै गरेको छ ।
अन्तमा
भीरमह स्वास्थ्यबर्द्धक र चिसोबाट बच्न अचुक औषधिको रुपमा लिइन्छ । तर माल पाएर चाल नपाउँदा यसबाट पर्याप्त फाइदा लिन सकिएको छैन । परम्परागत रुपमा काढिँदै आएको महलाई परम्परागत रुपमा नै काढ्न जरुरी र संस्कृतिको रुपमा । तर त्यसमा साबधानी र सुरक्षाका उपाय भने अपनाउन जरुरी छ । पहिले विना कुनै सावधानीप मह काढिंदै आएकोमा हिजोआज अनुहारलाई जालीले छोपेर मह काढ्ने गरिएको छ, त्यो राम्रो कुरा हो । मौरी र महको संरक्षण र संवद्र्धनको उद्घोष गर्ने सरकारी निकायले अब संरक्षणमा पनि चासो देखाउने बेला आएको छ ।
