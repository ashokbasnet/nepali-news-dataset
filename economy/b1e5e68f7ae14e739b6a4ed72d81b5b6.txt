ढुंगा गिटी उत्खननमा प्रतिबन्ध

नवदीप अजनबी/उज्यालो ।
नुवाकोट, साउन २ – वर्षाको समयमा नुवाकोटका खोला नाला र खानीबाट ढुंगा, गिटी र बालुवा उत्खनन गर्न नपाइने गरी जिल्ला प्रशासन कार्यालयले प्रतिबन्ध लगाएको छ ।
प्रमुख जिल्ला अधिकारी कोशहरि निरौलाको अध्यक्षतामा जिल्ला विकास समिति सहित सरोकारवालासँग शुक्रबार बसेको बैठकले साउन र भदौ महिनाभर जिल्लाको कुनै पनि नदी तथा खोलाबाट स्काभेटर प्रयोग गरेर वा नगरी कुनै पनि रुपमा नदीजन्य वस्तु उत्खनन गर्न नपाइने निर्णय गरेको हो ।
जिल्ला विकास समितिका योजना अधिकृत हिरामणि सुवेदीका अनुसार वर्षाको समयमा खोलामा गएर उत्खनन गर्न नपाइने भएपनि क्रसर व्यवसायीहरुले भण्डारण गरेर राखेको सामान भने निकासी तथा बिक्री गर्न पाउनेछन् । प्रतिबन्ध लगाउनुको कुनै कारण खुलाइएको छैन ।
तर सरकारले तीन महिना असार, साउन र भदौमा नदी नाला तथा खोलाबाट गिटी बालुवा झिक्न प्रतिबन्ध लगाएकाले जिल्लामा सोही अनुसार निर्णय गरेको योजना अधिकृत सुवेदीले बताउनुभयो ।
जिल्ला प्रशासनले नदीजन्य पदार्थ उत्खनन्मा प्रतिबन्ध लगाएपछि शुक्रबार प्रहरीले बालुवा, गिटी बोकेको ८ ट्रिपर नियन्त्रणमा लिइ कारबाही प्रक्रिया अघि बढाएको छ ।
विभिन्न स्थानबाट नियन्त्रणमा लिएको ट्रिपरहरुलाई जरिवानाकालागि जिल्ला विकास समितिमा बुझाइएको जिल्ला प्रहरी कार्यालयका प्रहरी निरीक्षक ऋषि ढुंगानाले जानकारी दिनुभयो । जिल्ला विकास समितिले यस्ता ट्रिपर सञ्चालकलाई २० हजार रुपैयाँ जरिवाना गर्ने गरेको छ ।
जिल्लामा दुई महिनाको लागि नदीजन्य पदार्थ उत्खनन्मा प्रतिबन्ध लगाए पछि व्यवसायीहरुले भने विरोध गरेका छन् । चालु आबबाट जिल्लाका विभिन्न खोला, नदीबाट ढुंगा गिटी बालुवा निकासीको लागि करोडौंमा ठेक्का दिएको जिविस सहितले प्रतिबन्ध लगाए पछि व्यवसायीहरु मारमा पर्ने भन्दै उनीहरुले विरोध गरेका हुन् ।
जिविसले स्थानीय खोला नाला र खानीबाट ढुंगा बालुवा, गिटी उत्खनन् तथा निकासीको लागि चार वटा ब्लकमा विभाजन गरी चार करोड ६ लाख २० हजार रुपैयाँमा ठेक्का दिइसकेको जिल्ला विकास समितिका प्रसासन प्रमुख हरिप्रसाद प्याकुरेलले जानकारी दिनुभयो ।
