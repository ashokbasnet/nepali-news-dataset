नेपालको पहिलो कृषि टेलिभिजनले आइतबार प्रसारण सुरु गर्ने

काठमाडौं, कात्तिक १३ । कृषि टेलिभिजन नेटवर्क प्रालिले आइतबारदेखि आफ्नो प्रसारण सुरु गर्ने भएको छ ।

सर्वसाधारणलाई कृषि गतिविधिकाबारेमा जानकारी दिने उद्देश्यले सन्चालन हुन लागेको उक्त टेलिभिजन नेपालको पहिलो कृषि टेलिभिजन हो ।

ललितपुरको कुमारीपाटीबाट प्रसारण हुने सो टेलिभिजनले ‘किसानको सम्मान, स्वाभिमान, राष्ट्र निर्माण र आर्थिक समृद्धिका लागि कृषिको विकास हाम्रो अभियान’ भन्ने मूल उद्देश्य लिएको छ ।

कृषि, भूमि, जलस्रोत, वन, पशुपक्षी, सिँचाइ, कृषिशिक्षा, स्वास्थ्य, कृषिपर्यटन, वातावरण, उपभोक्ता, मनोरन्जनलगायत कृषिसँग प्रत्यक्ष–अप्रत्यक्ष सरोकार राख्ने मुद्दालाई समाचार बनाउने अभिप्रायबाट कृषि टेलिभिजन नेटवर्कको स्थापना गरेको अध्यक्ष तेजविक्रम थापाले शनिबार राजधानीमा आयोजित पत्रकार सम्मेलनमा बताए ।

नेपालको पहिलो टेलिभिजन नेपाल टेलिभिजन हो । उक्त टेलिभिजनको स्थापना २०४२ सालमा भएको थियो ।

तर, कृषि गतिविधिका समाचार सम्प्रेषण गर्ने अठोटले स्थापित यस टेलिभिजनले किसान वर्गमा उत्साह आउने विश्वास सन्चालकले लिएका छन् ।

नेपाल कृषिप्रधान देश हो । झन्डै ६७ प्रतिशत जनता कृषि पेसामा आबद्ध छन् । खेती गर्ने युवा जनशक्ति विदेश पलायन हँुदैछन् भने खेतीयोग्य जमिन घडेरीमा परिणत हुँदैछ ।

परम्परागत ढंगले चलेको कृषिमा सयौं कठिनाइ छन् । मल, बीउ र प्रविधिको अभावमा लागतअनुरुपको मूल्य प्राप्त हुन सकेको छैन ।

कृषि पत्रकार प्रतिष्ठानका महासचिव गोविन्द शर्माले ‘राज्यले अनुदान, बिमा, कृषिमा यान्त्रिकीकरण गरेको छ तर सो सुविधा प्राप्तिका लागि किसानले आवश्यकता महसुस गर्न सकेका छैनन’–भने । रासस
