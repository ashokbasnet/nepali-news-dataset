ट्रान्समिसन लाईन तत्काल निर्माण गर्न अख्तियारको निर्देशन

काठमाडौं, पुष २७ – अख्तियार दुरुपयोग अनुसन्धान आयोगले भरतपूर–हेटौंडा ट्रान्समिसन लाईनको निर्माण तत्काल सुरु गर्न सरकारलाई निर्देशन दिएको छ । ४ वर्ष अघि सुरु भएको ट्रान्समिसन लाईनको निर्माण अझै सुरु नहुँदा देशलाई करोडौंको घाटा भइरहेको ठहर गर्दै अख्तियारले यस्तो निर्देशन दिएको हो । 

 

१५ दिन भित्र उर्जा र बन मन्त्रालयबाट ठोस निर्णय गरेर तत्कालै काम सुरु गर्न अख्तियारले भनेको छ । ट्रान्समिसन लाईन निर्माणका लागि बन मन्त्रालयले रुख काट्न स्वीकृति नदिएपछि भरतपूर–हेटौंडा ट्रान्समिसन लाईनको काम अझै सुरु हुन सकेको छैन । यो आयोजना निर्माण गर्न सरकारले ४ वर्ष अघि नै विश्व बैंकबाट ऋण सहयोग लिएको छ । 

 

यस्तै अख्तियारले खिम्ती–ढल्केबर ट्रान्समिसन लाईन निर्माणमा कुनै अवरोध नहुने व्यवस्था तत्कालै मिलाउन सरकारलाई निर्देशन दिएको छ । अख्तियारले ट्रान्समिसन लाईन निर्माणमा कुनै अवरोध हुन नदिन उर्जा, गृह र रक्षा मन्त्रालयलाई निर्देशन दिएको हो । स्थानीय बासिन्दाको गुनासो र सुझाव छुट्टै संयन्त्रमार्फत् छानविन गरी समस्या समाधान गर्न अख्तियारले भनेको छ । 

खिम्ती–ढल्केबर ट्रान्समिसन लाईन निर्माण नहुँदा खिम्ती र भोटेकोसीबाट उत्पादित १० मेगावाट क्षमता बराबरको विजुली खेर गइरहेको छ । स्थानीय बासिन्दाले विभिन्न माग राख्दै ट्रान्समिसन लाईन निर्माणको काम अवरोध गर्दै आएका छन् ।
