लोडसेडिङ १२ घण्टाभन्दा बढ्दैन : उर्जामन्त्री

चितवन, पुस १० – उर्जा तथा सिञ्चाई मन्त्री उमाकान्त झाले यसबर्ष दिनमा १२ घण्टा भन्दा बढी लोडसेडिङ नहुने बताउनुभएको छ ।
नारायणी नदीको तटबन्ध निरीक्षणका लागि चितवन आएका मन्त्री झाले लोडसेडिङ घटाउन भारतबाट २ सय मेगावाट विजुली किन्ने तयारी भएको जानकारी गराउनुभयो ।
अल्पकालीन र दीर्घकालीन रुपमा लोडसेडिङ अन्त्य गर्न सरकार लागि परेको भन्दै उहाँले विद्युत चोरी नियन्त्रण र सञ्चालनमा रहेका परियोजनाबाट अधिकतम विद्युत उत्पादनमा ध्यान केन्द्रित गरेको पनि बताउनुभयो ।
उहाँले अहिलेको सरकारले आफ्नो जिम्मेवारी कुशलतापुर्वक पुरा गरेकोले आफूहरु सरकार छाड्न आतुर रहेको बताउनुभयो । पछिल्लो समय राजनैतिक दलहरु सकारात्मक रुपमा अघि बढेकोले एक वर्षभित्र संविधान बन्ने मन्त्री झाले बताउनुभयो ।
