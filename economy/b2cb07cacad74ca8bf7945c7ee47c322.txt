दुई हप्तापछि चामेमा विजुली बल्यो

लमजुङ, चैत ५ - मनाङको सदरमुकाम चामेमा झण्डै २ सातादेखि बन्द विद्युतसेवा सञ्चालनमा आएको छ ।

४५ किलोवाट क्षमताको चामे लघु जलविद्युत आयोजनाको टवाईन फागुन २० गतेदेखि विग्रिएपछि सदरमुकाम चामेका वासिन्दाले समस्या भोग्नुपरेको थियो ।

विद्युतको टवाईन काठमाडौंबाट बनाएर ल्याई जडान गरेपछि विद्युत उत्पादन सञ्चालन भएको विद्युत उपभोक्ता समितिले जनाएको छ । विद्युतको टवाईन मर्मतका लागि २ लाख २४ हजार खर्च भएको वताईएको छ ।

विद्युत सेवा सञ्चालन भएपछि सरकारी तथा गैरसरकारी कार्यालय र स्थानीयवासिन्दाको कामकाजमा सजिलो भएको छ ।

यस्तै, प्रवेशिका परीक्षा दिने र अन्नपूर्ण पदमार्गमा गएका पर्यटकहरुलाई सजिलो भएको छ ।

२०४२ सालमा स्थापना गरिएको सो लघु जलविद्युत आयोजनाको टवाईन विग्रिएका कारण पटक–पटक स्थानीयवासिन्दाले सास्ती खेप्दै आउनुपरेको छ । टर्वाईन फेर्नुपर्ने अवस्थामा रहेपनि लाखौँ रुपैँया खर्च लाग्ने भएपछि स्थानीयवासिन्दाले पुरानै टवाईनलाई मर्मत गरि विद्युत बालिरहेका छन् ।
