भूकम्प र नाकाबन्दीका कारण १५ लाख नेपाली गरिब

काठमाडौं, मंसिर १३ – वैशाख १२ गतेको ‘गोरखा भूकम्प’का कारण झण्डै सात लाख नेपाली गरिबीको रेखामुनि धकेलिएको सरकारले जनाएको छ ।     
भूकम्पको चपेटाबाट उठ्न समेत नभ्याएका नेपाली फेरि भारतको अघोषित नाकाबन्दीका कारण थप गरिबीको मारमा परेका छन् । नेपाल राष्ट्र बैंकले पछिल्लो पटक सार्वजनिक गरेको तथ्यांक अनुसार भारतको अघोषित नाकाबन्दीका कारण आठ लाख नेपाली गरिबीको रेखामुनि धकेलिएका छन् ।     
सरकारले भूकम्प अगाडि २३ प्रतिशत नेपाली गरिबीको रेखामुनि रहेको जनाउँदै आएको थियो । नेपाल सरकार र विदेशी अन्य संघसंस्थाले प्रस्तुत गर्ने गरिबीको तथ्यांक पनि फरक फरक पाइएका छन् ।
संयुक्त राष्ट्रसंघीय विकास कार्यक्रम (युएनडिपी)ले भने २३ दशमलव ८ प्रतिशत नेपाली गरिब रहेको २०१४ को वार्षिक प्रतिवेदनमा उल्लेख गरेको छ । यस्तै विश्व बैंकले नेपालीको वार्षिक प्रतिव्यक्ति आय ७ सय ३० अमेरिकी डलर रहेको सन् २०१४ को वार्षिक प्रतिवेदनमा उल्लेख गरेको छ । बैंकले २७ दशमलव ८ प्रतिशत नेपाली गरिब रहेको जनाएको छ ।
मानव विकास सूचाङकमा नेपाल एक सय ३६ औँ स्थानमा रहेको राष्ट्रिय योजना आयोगले जनाएको छ । सरकारले मुलुकको गरिबी निवारणका लागि गरिबी निवारण कोषमार्फत अभियान अगाडि बढाएको छ ।
यस्तै २५ जिल्लामा गरिब पहिचान गर्ने कार्यक्रम सञ्चालनमा छ । कार्यक्रम गरिब घर परिवार समन्वय बोर्डमार्फत अगाडि बढिरहेको छ । बोर्डले २५ जिल्लाको तथ्याङ्क सङ्कलन गरिसकेको छ । प्राप्त तथ्याङ्कलाई सार्वजनिक सुनुवाइ मार्फत प्रशोधन गर्ने तयारीमा सरकार छ ।
एकै प्रकृतिका कार्यक्रम विभिन्न निकायले सञ्चालन गर्दा दोहोरोपन आउन नदिन सरकारले सबै संयन्त्रलाई एकै छातामुनि ल्याएर काम गर्ने योजना अगाडि सारेको छ । रासस
