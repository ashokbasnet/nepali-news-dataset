मिदिम खोला जलविद्युतसहित २ आयोजनाको बैँक जमानत जफत

आश गुरुङ, लमजुङ/ कात्तिक १३– सम्झौताअनुसार निर्माण प्रक्रिया अगाडि नबढाएको भन्दै नेपाल विद्युत प्राधिकरणले लमजुङमा निर्माणको तयारी गरिएको एक जलविद्युत आयोजनासहित २ जलविद्युत आयोजनाको बैंक जमानत जफत गरेको छ ।
अख्तियार दुरुपयोग अनुसन्धान आयोगको निर्देशनमा नेपाल विद्युत प्राधिकरणले लमजुङको मिदिमखोलामा निर्माण हुन लागेको ३ मेगावाट क्षमताको मिदिम खोला (करापु) साना जलविद्युत आयोजना र लमजुङ बाहिरको ९ दशमलब ९६८ मेगावाटको मद्क्युखोला जलविद्युत आयोजनाको बैंक जमानत जफत गरेको हो ।
अख्तियार दुरुपयोग अनुसन्धान आयोगको निर्देशनअनुसार नेपाल विद्युत प्राधिकरणले दुई आयोजनाको ७७ लाख ८० हजार ८ सय रुपैयाँ जफत गरेको जनाएको छ । आयोगले जारी गरेको विज्ञप्तिअनुसार मिदिम खोला (करापु) साना जलविद्युत आयोजनाको १८ लाख रुपैयाँ र मद्क्युखोला जलविद्युत आयोजनाको ५९ लाख ८० हजार ८ सय रुपैयाँ बैंक जमानत जफत गरेको हो ।
नेपाल विद्युत प्राधिकरण र जलविद्युत आयोजनाका प्रवद्र्धक कम्पनीबीच भएको विद्युत खरिद सम्झौता (पिपिए) मा उल्लेख भए बमोजिम आयोजना निर्माण नगरी अनियमितता भईरहेको उजुरी आएपछि यसबारे अनुसन्धान गरिएकोमा मिदिम खोला (करापु) साना जलविद्युत आयोजना र मद्क्युखोला जलविद्युत आयोजनाले पिपिएको शर्त पूरा नगरेको भन्दै बैंक जमानत जफत गरेको जनाएको छ ।
यसअघि अख्तियारले उत्तरी लमजुङको ताघ्रिङ गाविसमा पर्ने १७ दशमलब ५ मेगावाट क्षमताको छहरेखोला जलविद्युत आयोजना र पश्चिमोत्तरको भुजुङमा पर्ने ३ दशमलब ४ मेगावाट क्षमताको मिदिमखोला जलविद्युत आयोजनाको अनुमतिपत्र खारेज गर्न सरकारलाई निर्देशन दिएको थियो । अख्तियारले अनुमतिपत्रको शर्त पूरा नगरेको भन्दै निर्माणको तयारीमा जुटेको २ आयोजनाको जेनेरेशन लाईसेन्स खारेज गर्न उर्जा मन्त्रालयलाई निर्देशन दिएपनि यसबारे औपचारिक जानकारी आएको छैन ।
यस्तै, यसअघि विभिन्न आयोजनाले विद्युत खरीद सम्झौता (पिपिए) मा उल्लेख भएअनुसारको सर्त पालना नगरेको र निर्माण प्रक्रिया नै शुरु नगरेका कारण १० अनुमतिपत्र समेत खारेज गर्न उर्जा मन्त्रालयमार्फत विद्युत प्राधिकरलाई अख्तियारले निर्देशन दिएको थियो । शर्त पालना नगरेको तथा कानून विपरित अनुमतिपत्र ‘होल्ड’ गरेको भन्दै अख्तियारले अनुमतिपत्र खारेजका लागि निर्देशन दिएको हो ।
अनुमतिपत्रमा उल्लिखित सर्त बमोजिम प्रबद्र्धकले निर्धारित समयभित्र वित्तीय ब्यवस्था र विद्युत खरिद सम्झौता (पिपिए) गर्न नसकेपछि यी आयोजना रद्ध गर्न अख्तियारले निर्देशन दिएको हो । निर्धारित समयमा पिपिए र वित्तिय ब्यवस्था गर्न नसके अनुमतिपत्र स्वतः रद्द हुने सर्त अनुमतिपत्रमै उल्लेख हुन्छ । अख्तियारले कात्तिक ११ गतेपनि थप ३ आयोजनाको अनुमति पत्र रद्द गर्न निर्देशन दिएको छ ।
अख्तियारले ३७ दशमलब ६ मेगावाट क्षमताको काबेली ए जलविद्युत आयोजना, २० मेगावाटको बलेफी जलविद्युत आयोजना र ९ दशमलब ७ मेगावाटको ईङवाखोला साना जलविद्युत आयोजनाको अनुमतिपत्र रद्द गर्न निर्देशन दिएको हो । अख्तियारले पछिल्लो समय उत्पादन र सर्वेक्षण अनुमति पाएका कम्तिमा ८४ आयोजनामाथि अनुसन्धान गरिरहेकोमा यी आयोजनालाई कारवाहीका लागि सम्बन्धित निकायलाई निर्देशन दिएको हो । अख्तियारले कानून मिचेर अनुमतिपत्र ‘होल्ड’ गराउन जिम्मेवार अधिकारीमाथि पनि छानबिन गरेको थियो ।
