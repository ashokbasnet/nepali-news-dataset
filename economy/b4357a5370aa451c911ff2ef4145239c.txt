विद्युत बचत गर्न चिम फोड्ने अभियान

नरेन्द्र भट्ट/उज्यालो । बैतडी, फागुन १६ - बैतडीमा विद्युत बचत गर्न चिम फोड्ने अभियान थालिएको छ । खोलामा पानीको सतह घट्दै गएपछि विद्युत बचत गर्न बैतडीको पुरचौडी हाटका बासिन्दाहरुले यस्तो अभियान थालेका हुन् ।

उनीहरुले सिएफएल लगाउन आग्रह गर्दै साधारण चिम फोड्ने अभियान सञ्चालनमा ल्याएका छन् ।

२०५५ सालमा जिल्लामै पहिलोपटक  विद्युत उत्पादन गरिएको बगागाड लघु जलविद्युत आयोजनाबाट उत्पादित विद्युत बचत गर्न सिएफएल चिमको मात्रै प्रयोग गर्न उपभोक्ताहरुलाई दबाव दिइने गरिएको छ ।

सुरुमा २१ किलो वाट विद्युत उत्पादन गरेको आयोजनाबाट पानीको सतह घट्दै गएपछि अहिले १२ किलो वाट मात्र विद्युत उत्पादन हुन थाले साधारण चिमको प्रयोगमा रोक लगाउने नियम बनाएको स्थानीय उपभोक्ता बिष्णु जोशीले बताउनुभयो ।

उपभोक्ताहरुले साधारण चिम लुकिछिपी लगाउने गरेको जानकारीमा आएपछि अहिले घर घरमा छापा हानेर साधारण चिम फुटाउने गरेको जोशीले जानकारी दिनुभयो । उपभोक्ता समितिका सदस्य समेत रहेका जोशीले केही दिन यता आफूले मात्रै ५० वटा साधारण चिम फुटाएको बताउनुभयो ।

एक सय ५१ घरधुरी उपभोक्ता रहेको यो लघु लविद्युत आयोजनाका अध्यक्ष गणेश गडालका अनुसार सिएफएल चिम मात्रै अनिवार्य गरेपछि अहिले दुई किलो वाट विद्युत बचत भएको छ ।
