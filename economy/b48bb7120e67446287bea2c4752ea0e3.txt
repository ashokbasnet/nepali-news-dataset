बजेट कार्यान्वयन गर्न अर्थमन्त्रीको निर्देशन

फाइल फोटोकाठमाडौं, कात्तिक २३ । उपप्रधानमन्त्री कृष्णबहादुर महराले बजेट कार्यान्वयनका प्रगतिबारे विभिन्न मन्त्रालयका सचिवसहित सम्बद्ध विभागीय प्रमुखसँग मंगलबार छलफल प्रारम्भ गरेका छन् ।

विकास खर्चको समयावधि तोकेर सो सम्बन्धमा यथार्थ जानकारी लिनेक्रममा अर्थमन्त्री महराले ऊर्जा मन्त्रालयका सचिव अनुपकुमार उपाध्यायसहित विभाग तथा आयोजना प्रमुखसँग जानकारी लिएका हुन् ।

चालु आर्थिक वर्षको पहिलो चौमासिक सकिनैलाग्दा कुल बजेटको १३.८१ प्रतिशतमात्रै खर्च भएकामा अर्थमन्त्रीले अब दोस्रो चौमासिकमा विकास आयोजनाको ठेक्का सकेर काममा लाग्न निर्देशन दिए ।

बजेट खर्च नहुने र खर्च भएपनि आवको अन्त्य हुने समयमामात्र त्यसले प्राथमिकता पाउने परम्परालाई तोड्नुपर्नेमा उनको जोड रहेको अर्थ मन्त्रालयका प्रमुख आर्थिक सल्लाहकार पुण्यप्रसाद रेग्मीले जानकारी दिए ।

प्रथम चौमासिक सकिन एक साता बाँकी रहँदा ऊर्जा मन्त्रालयलाई छुट्याइएको कुल विकास खर्चको १.३५ प्रतिशतमात्रै खर्च भएको बताइएको छ ।

छलफलका क्रममा अर्थमन्त्री महराले ऊर्जा मन्त्रालयका पदाधिकारीसँग भने–‘एक करोड बजेट छुट्याएकामा रु एक लाख पनि खर्च नहुने अवस्था आउनु विडम्बना हो ।’

उनले विद्युत् उत्पादन, वितरण र प्रसारणलाइन निर्माणमा विशेष जोड दिन निर्देशन दिएको सल्लाहकार रेग्मीले बताए ।

छलफलका क्रममा ऊर्जासचिव उपाध्यायले विकास खर्चको प्रगति राम्रो भएपनि प्रक्रियागतरुपमा ढिलाइका कारण प्रगति स्पस्ट नदेखिको र केही आयोजना स्वीकृत हुन बाँकी रहेको जानकारी गराएका थिए । रासस
