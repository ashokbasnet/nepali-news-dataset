नयाँ आलु भित्रिएपछि भाउ घट्यो

काठमाडौ, मंसिर २७ – बजारमा नयाँ आलु भित्रन थालेपछि भाउ सामान्य घटेको छ । उत्पादनस्थलबाट आलु छरिएर बाहिर जाने भएकाले अझै पनि पर्याप्त आलु भने काठमाडौ नआएको व्यापारीहरुले बताएका छन् ।

हिजोअस्ति ३६ रुपैयाँ थोक मूल्यमा कारोबार भएको लाम्चो रातो आलु २ रुपैयाँ घटेर बुधबार  ३४ रुपैयाँमा झरेको बिक्रेताहरुले बताएका छन् ।

 

यस्तै गोलोमा ३२, सेतो आलु ३० र भारतबाट आयातित आलु २४ देखि २५ रुपैयाँमा कारोबार भइरहेको छ । सस्तो पर्ने भएकाले थोक बजारमा स्वदेशी आलु भन्दा भारतको आलु बढी बिक्री हुने गरेको छ ।

बजारमा आलुको भाउ विस्तारै घट्दै गएपनि प्याजको भाउ भने बढ्न सक्ने सम्भावना रहेको  व्यापारीहरु बताउँछन् । भारतमा निर्भर हुनुपर्ने भएकाले प्याजको भाउ बढ्न सक्ने उनीहरुको भनाई छ ।

अहिले भारतमा प्याजको उत्पादनमा घटेकाले आउने २ हप्तासम्म पनि यसको भाउ नघट्ने कालीमाटी बजार विकास समितिका बोर्ड सदस्य भगवानचन्द्र उप्रेतीले बताउनुभयो । उहाँका अनुसार अहिले प्याज किलोको ३४ देखि ३५ रुपैयाँ थोक मूल्यमा कारोबार भइरहेको छ ।
