आर्थिक बृद्धिदर बढ्ने तर रेमिट्यान्स घट्ने विश्व बैंकको अनुमान

काठमाडौं, असार १ । विश्व बैंकले आर्थिक वर्ष सन् २०१७ मा नेपालको आर्थिक बृद्धिदर थोरै मात्रामा सुधार हुने रिपोर्ट सार्वजनिक गरेको छ ।विश्व बैंकको रिपोर्टले नेपालमा देखापरेको दुई वर्षको निराशाजनक आर्थिक बृद्धिपश्चात् आर्थिक वर्ष २०१७ मा आर्थिक क्रियाकलापमा केही सुधार भइ आर्थिक बृद्धिदर ४ दशमलव ७ प्रतिशतमा पुग्ने जनाएको हो ।बैंकले सार्वजनिक गर्दै आएको अर्धवार्षिक नेपाल विकास अपडेटकाअनुसार यो सुधार भने राजनीतिक स्थिरता, पुनःनिमाणको प्रभावकारिता एवं उपभोग्य सामानको सहज आपूर्तिमा भर पर्नेछ ।आर्थिक वर्ष सन् २०१६ मा देखिएको आर्थिक बृद्धिदर विगत १४ वर्षयताकै कम रहेको रिपोर्टमा उल्लेख छ । रिपोर्टले नेपालको रेमिट्यान्समा आगामी दिनमा कमी आउने जनाएको छ ।विगतका १० वर्षमा नेपालको रेमिट्यान्स पर्याप्त मात्रामा बढेको र यसले देशको अर्थतन्त्रमा महत्वपूर्ण भूमिका खेलेको हो ।विश्व बैंकका नेपालका लागि देशिय निर्देशक तकुया कमताले रेमिट्यान्सले नेपालको अर्थतन्त्रमा विशेष भूमिका खेल्ने बताए ।यो विदेशी सहायताभन्दा १० गुणा एवं कुल निर्यात्भन्दा साढे २ गुणा बढी रहेको छ ।यस्तो अवस्थामा उपयुक्त मौद्रिक एवं आर्थिक नीतिका साथै वित्तीय क्षेत्रमा अनुगमन बढाउनुपर्ने बैंकका बरिष्ठ अर्थशास्त्री दमिर कोसिकले सुझाव दिए ।
