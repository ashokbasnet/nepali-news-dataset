डलर आज १ सय ४ रुपैयाँमा कारोबार

काठमाडौ, भदौ ६ – भारतीय रुपैयाँ अबमुल्यन हुने क्रम जारी रहेपछि नेपालको खुल्ला बजारमा डलरको भाउ १ सय ४ रुपैयाँ पुगेको छ ।
नेपाल राष्ट्र बैंकले बिहीबारको लागि प्रति डलर १ सय १ रुपैयाँ ४७ पैसा तोकेपनि खुल्ला बजारमा १ सय ४ रुपैयाँ भन्दा माथि नै कारोबार भैरहेको छ । सार्बजनिक बिदा भएकोले डलरको ठुला कारोबार नभए पनि केही बाणिज्य बैंकहरुले भारतीय बजारलाई हेरेर कारोबार गरिरहेका छन् ।
बिहीबार भारतीय बजारमा डलरको भाउ ६५ रुपैयाँ नाघेको छ । भारतमा डलरले हरेक दिन नयाँ रेकर्ड बनाउने क्रममा एक डलरको ६५ रुपैयाँ १४ पैसा भारुमा कारोबार भैरहेको छ ।
जर्मनको डच बैंकले एक महिनाभित्र डलरको भाउ भारतमा ७० रुपैया पुग्ने प्रक्षेपण सार्बजनिक गरेपछि छाएको थप निरासाले भारु पछारिने क्रम अझ बढ्ने विश्लेषण गरिएको छ ।
नेपाल र भारतको बिचमा स्थिर बिनिमय दर रहेकोले भारतमा तोकिने भाउमा १ दशमबल ६ ले गुणा गरेर नेपालमा डलरको बिनिमयदर तोकिन्छ ।
