बन्दका कारण दैनिक साढे तीन करोड घाटा

पर्सा, भदौ ९ – लगातारको बन्दका कारण विरगञ्जका बस व्यवसायीले एक दिन साढे ३ करोड रुपैयाँको नोक्सानी व्यहोर्नु परेको बताएका छन् । विरगञ्ज लगातार १२ दिनदेख बन्द छ । विरगञ्जबाट नेपालका धेरै जसो भूभागमा यात्रु बस सञ्चालन हुदै आएका छन् ।
विरगञ्जबाट मात्रै ७ सय यात्रुबसले सेवा दिँदै आइरहेको  नारायाणी यातायात बस व्यवसायी संघका अध्यक्ष बिनोद श्रेष्ठले बताउनुभयो । बसको रुट आलो पालो पर्छ दैनिक ७ सय त सञ्चालन हुँदैनन तर विरगञ्ज मुख्य कार्यालय भएर सञ्चालन हुने बसहरु ७ सय रहेको उहाँले बताउनुभयो ।
  बन्दले गर्दा बसमा कार्यरत र बस काउन्टरमा कार्यरत गरी २ हजार ५ सय कर्मचारीहरु काम बिहिन भएको उहाँले बताउनुभयो । विरगंजबाट काठमाडौंसम्म सञ्चालन हुँदै आएका टाटा सुमो पनि बन्दका कारण चल्न सकेका छैनन् ।
विरगञ्जबाट दैनिक रुपमा ७० वटा टाटा सुमो सञ्चालन हुँदै आएका थिए । टाटा सुमो सञ्चालनमा कार्यरत १ सय ४० जना कर्मचारी पनि रोजगार बिहिन भएका छन् । व्यवसायी लमो बन्दका कारण निकै निराश भएका छन् ।
बैंकलाई तिर्नु पर्ने मासिक किस्ता, कर्मचारीको तलब कार्यालयको भाडा इन्सुरेन्सको रकम, संघलाई बुझाउने रकम वर्कपरमिटकालागि बुझाउनु पर्ने रकम र कागजपत्र अद्यावधी राखनका लागि लाग्ने रकम सहित गरी मासिक पौने २ लाख रुपैयाँ खर्च हुँदै आएको व्यवसायीले बताएका छन ।
