बुद्धनगर बहुउद्देश्यीय सहकारीले पाँच प्रतिशत लाभांश दिने

काठमाडौं, पुस १७ – बुद्धनगर बहुउद्देश्यीय सहकारी संस्था काठमाडौंको सातौं वार्षिक साधारणसभा सम्पन्न भएको छ । साधारणसभाले शेयरधनीलाई पाँच प्रतिशत लाभांश दिने निर्णय गरेको छ ।  
साधारण सभाले अध्यक्ष छन्द पन्थीको वार्षिक प्रतिवेदन र कोषाध्यक्ष कृष्णप्रसाद भट्टराईको आर्थिक प्रतिवेदन पारित गर्नुको साथै ०७२–०७३ को लेखा परीक्षण प्रतिवेदन पनि पारित गरेको छ । ‘एकका लागि सबै र सबैका लागि एक’ भन्ने मूल नारा रहेको यो सहकारीले विभिन्न रेमिट्यान्स कम्पनीसँग मिलेर रेमिट्यान्स सम्बन्धी काम पनि गर्दै आएको छ। 
सहकारीमा साधारणसभा हुनेबेलासम्म १ सय ८७ सेयर सदस्य संख्या रहेको अध्यक्षको प्रतिवेदनमा उल्लेख छ । त्यसबाहेक सहकारीले ६० लाख ६६ हजार रहेको शेयर पुँजीलाई बढाएर आगामी वर्ष एक करोड पुर्‍याउने लक्ष्य लिएको छ । साधारणसभासम्म आउँदा सहकारीले ५२ लाख रुपैयाँ लगानी गरेको प्रतिवेदनमा उल्लेख छ । सहकारीले बचत रकम उत्पादनशील क्षेत्रमा लगाउने र रोजगारी बढाउने कुरालाई ध्यान दिएको जनाइएको छ ।
