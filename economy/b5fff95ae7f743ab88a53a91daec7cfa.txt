६ लेनको सडकमा फूलबारी (९ तस्वीर)

निमार्णकार्य सम्पन्न गरिएको सडकलाई सुन्दर र हरियाली बनाउने उद्देश्यअनुरुप ‘ग्रीन बेल्ट’मा फूलबारी निर्माण गरिएपछि निकै आकर्षक देखिएको छ ।

बुटवल वडा नम्बर–१० र ११ को कालिकानगर क्षेत्रका स्थानीय टोल समितिको सक्रियतामा विभिन्न पार्कहरु निर्माण गरी हरियाली फूलबारी बनाइएको छ ।

फूलवारी निर्माण गरिएपछि उक्त क्षेत्र निकै सुन्दर देखिएको छ । स्थानीयको अग्रसरतामा निर्माण गरिएको फूलबारीको संरक्षण पनि स्थानीयले नै गर्ने गरेका छन् ।

स्थानीयले आफ्नो घरअगाडि सडकको भाग फूलबारी तथा करेसाबारीकोरुपमा विकास गरिहेका छन् । उनीहरुले लगाएको फूलबारी तथा तरकारीबारीमा आफैंले खनखोरसदेखि पानी हाल्ने काम गरेका छन् ।

‘ग्रिनरी जोन’मा निर्माण गरिएको फूलबारीमा एकै प्रकारका फलामे पाइप र जालीले सुरक्षा प्रदान गरिएको छ । फूलबारीमा लगाइएका बोटबिरुवाहरुको संरक्षण र रेखदेखका लागि विभिन्न तीन स्थानमा सीसीटीभी क्यामेरासमेत जडान गरिएको छ ।

६ लेन सडकलाई फूलबारीसहितको नेपालकै नमुना हरियाली सडक बनाउन रकम विनियोजन गरिएको बुटवल उपमहानगरपालिकाले जनाएको छ ।

उपमहानगरपालिका प्रमुख शिवराज सुवेदीले वडा नम्बर–१० र ११अन्तर्गतको ६ लेन सडक क्षेत्रलाई हरियाली बनाउनका लागि ३० लाख रुपैयाँ खर्च गरिने गरी बजेट विनियोजन गरिएको बताए ।

आगामी चैत महिनाभित्र उपमहानगर क्षेत्रभित्र पर्ने ६ लेन सडकको सबै किनारमा हरियाली र आकर्षक फूलबारी निर्माण हुने उनले बताए ।

उनले हरियाली प्रवद्र्धनका लागि आर्थिक सहयोगक उपमहानगरपालिकाले उपलब्ध गराउने उल्लेख गर्दै बिरुवाहरुको सम्बद्र्धन र संरक्षणको जिम्मा स्थानीयले लिनुपर्ने बताए ।

कालिकाचोक टोल समितिकी अध्यक्ष सकुन्तला पुनले हाललाई कालिका हरियाली फूलबारीमा १५० ओटा बिरुवाहरु लगाइएको जानकारी दिइन् ।

ठूला बिरुवाहरुकाबीचमा सयपत्री, गोदावरी, डालियालगायतका मौसमी फूलका बिरुवा लगाएर हरियालीसँगै आकर्षक बनाइने योजना रहेको उनले बताए ।
