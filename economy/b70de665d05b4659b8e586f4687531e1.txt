दुई अर्ब ५१ करोड बढीको साधारण सेयर जारी हुँदै

रसुवागढी र साञ्जेन जलविद्युत् आयोजनाले आगामी फागुन ११ गतेदेखि एकैपटक उक्त परिमाणको सीमित साधारण सेयर बिक्री गर्ने भएका हुन् ।

दुवै कम्पनीले कम्पनी रजिष्ट्रारको कार्यालयमा सेयर संरचना तथा लगानीसम्बन्धी जानकारी पेस गरेपछि सीमित साधारण सेयर जारी गर्ने तयारी गरिएको हो ।

सोही जानकारी बुझाउन केही समय लागेका कारण सीमित साधारण सेयर बिक्री गर्ने अवधि एक महिना पर सरेको थियो ।

‘हामीले सबै निकायबाट स्वीकृति प्राप्त गरिसकेका छौं, आगामी फागुन ११ गतेदेखि कर्मचारी सञ्चयकोषमा कोषकट्टी गर्दै आएका पाँच लाख बढी कर्मचारी, सञ्चयकोषका कर्मचारी तथा रसुवा जिल्लाका साविक गाविसका कर्मचारी र रसुवा जिल्ला समन्वय समितिमा कार्यरत् कर्मचारीले सेयरमा आवेदन दिन सक्नेछन्’–रसुवागढी आयोजनाका प्रमुख माधव कोइरालाले भने ।

चिलिमे जलविद्युत् कम्पनीको सहायक कम्पनीकोरुपमा रहेका साञ्जेन जलविद्युत् कम्पनी र रसुवागढी जलविद्युत् कम्पनीले एकैपटक एकै दिनदेखि साधारण सेयर बिक्री गर्ने भएपछि आवेदनकर्तालाईसमेत सहज हुने विश्वास लिइएको आयोजना प्रमुख कोइरालाको भनाइ छ ।

ती दुवै आयोजनामा कर्मचारी सञ्चयकोषको लगानी भएकाले कोषमा कार्यरत् कर्मचारीले भने अरु सञ्चयकर्ताको तुलनामा बढी सेयर पाउने भएका छन् ।

सञ्चयकर्ताले साञ्जेन जलविद्युत् कम्पनीको बढीमा ३०० कित्ता सेयर आवेदन गर्न सक्नेछन् भने रसुवागढीका लागि बढीमा ५०० कित्ता सेयर आवेदन गर्ने व्यवस्था मिलाइएको छ ।

तर, कोषका कर्मचारीले भने दुई हजार ५०० कित्तासम्म साधारण सेयरमा आवेदन दिनसक्ने व्यवस्था मिलाइएको छ । यो व्यवस्थालाई केहीले भने विभेद भएको भन्दै गुनासो गर्ने गरेका छन् ।

रसुवागढी हाइड्रोपावर कम्पनीलाई रु एक अर्ब ६४ करोड बराबरको साधारण सेयर निष्काशनको अनुमति दिइएको छ ।

कम्पनीले कर्मचारी सञ्चयकोषका सञ्चयकर्ता, कोषका कर्मचारी र ऋण लगानी गर्ने संस्थाका कर्मचारीलाई एक करोड ६४ लाख २१ हजार कित्ता साधारण सेयर बिक्री गर्न लागेको हो ।

रसुवागढी हाइड्रोको साधारण सेयर निष्काशनको बिक्री प्रबन्धकमा यसअघि नै ग्लोबल आइएमई क्यापिटल लिमिटेडलाई नियुक्त गरिएको छ ।

यस्तै, सहायक बिक्री प्रबन्धकमा सनराइज क्यापिटल लिमिटेड, सिद्धार्थ क्यापिटल लिमिटेड र एसनआइबीएल क्यापिटल लिमिटेड रहेका छन् ।

रसुवागढीले पहिलो चरणको साधारण सेयर निष्काशन गरेपछि दोस्रो चरणमा आयोजना प्रभावित रसुवावासीलाई १० प्रतिशत र सर्वसाधारणलाई १५ प्रतिशत गरी रु एक अर्ब ७५ करोड बराबरको साधारण सेयर बिक्री गर्नेछ ।

रसुवागढीको लगानी संरचनाअनुसार ५१ प्रतिशत संस्थापक र ४९ प्रतिशत सर्वसाधारणको लगानी रहेको छ ।

रसुवागढी हाइड्रोले कुल १११ मेगावाट क्षमताको रसुवागढी जलविद्युत् आयोजना रसुवा जिल्लामा निर्माण गरिरहेको छ । आयोजनाको काम करिब ६० प्रतिशत सम्पन्न भएको छ ।

आयोजना सन् २०१९ को डिसेम्बरमा सक्नेगरी कार्ययोजना बनाइएको छ । आयोजनाको निर्माण चाइना वाटर एन्ड इलेक्ट्रिसिटी कर्पोरेसनले गरिरहेको छ ।

यस्तै, इलेक्ट्रोमेकानिकलतर्फ भारतको भ्वाइथ हाइड्रो लिमिटेड रहेको छ ।

कुल रु १३ अर्ब ६८ करोड लागत अनुमान गरिएको उक्त आयोजनामा चिलिमे जलविद्युत् कम्पनीको ३३, नेपाल विद्युत् प्राधिकरणको १८, सर्वसाधारणको १५, आयोजना प्रभावित स्थानीय बासिन्दालाई १०, लगानीकर्ता कर्मचारी सञ्चयकोषका कर्मचारी तथा विद्युत् प्राधिकरण र कम्पनीका कर्मचारीको गरी तीन दशमलव पाँच प्रतिशत एवं सञ्चयकर्ताको १९ दशमलव ५ प्रतिशत लगानी रहनेछ ।

यस्तै, साञ्जेन जलविद्युत् कम्पनीले रु ८७ करोड ६० लाख बराबरको साधारण सेयर बिक्री गर्ने भएको छ । सो कम्पनीको बिक्री प्रबन्धकमा नागरिक लगानीकोष रहेको छ ।

रसुवामा नै सो कम्पनीले १४.८ मेगावाट क्षमताको माथिल्लो साञ्जेन र ४२.५ मेगावाट क्षमताको साञ्जेन आयोजना निर्माण गरिरहेको छ ।

आयोजना प्रमुख किरण श्रेष्ठले सबै तयारी सकिएकाले अब एकैदिन फागुन ११ गतेदेखि साधारण सेयर बिक्री गरिने जानकारी दिए ।

एकपछि अर्को गर्दै साधारण सेयर जारी गर्ने तयारीमा जलविद्युत् कम्पनी लागेपछि कर्मचारी सञ्चयकोष, नागरिक लगानीकोषलगायतका संस्थाले हितग्राही खाता नभएकालाई तत्काल हितग्राही खाता खोल्न सूचनामार्फत् आग्रह गरिरहेका छन् ।

नेपाल धितोपत्र बोर्डले प्राथमिक सेयर हकप्रद तथा एफपीओ निष्काशनका लागि अनिवार्यरुपमा आस्वा प्रणाली कार्यान्वयन गर्न निर्देशन दिएपछि दुवै कम्पनीले त्यसको तयारी गरेका हुन् ।

कम्पनी रजिष्ट्रारको कार्यालयले दिएको अनुमतिको आधारमा दुवैै कम्पनीले यही माघ २८ गते आह्वानपत्र निष्काशन गर्ने तयारी गरेका छन् ।

सेयर बजारकोबारेमा विश्लेषण गर्दै आएका विश्लेषक निरव पुडासैनीकाअनुसार पुँजीबजारको विविधकरणका लागि ठूलो मात्रामा साधारण सेयर आउनु सकारात्मक देखिन्छ ।

उनले केही समयपछि बजारमा उक्त कम्पनीमा लगानी गरिएको रकमसमेत आउने भएकाले त्यसले लगानीका लागि थप अवसर विस्तार गर्ने विश्वास व्यक्त गरे ।
