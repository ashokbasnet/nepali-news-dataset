पर्वतमा १ सय ५३ उद्योग थपिए

दुर्गाप्रसाद शर्मा/उज्यालो । पर्वत, साउन १० – पर्वतमा आर्थिक वर्ष ०६८/०६९ मा १ सय ५३ नयाँ उद्योग थपिएका छन् । जिल्ला सदरमुकाम र ग्रामीण क्षेत्रमा उत्पादनमुलक, वनजन्य, पर्यटनमुलक, सेवामुलक र निर्माणमुलक उद्योगहरु थपिएका घरेलु तथा साना उद्योग विकास समितिले जनाएको छ ।

 

तीमध्ये अधिकांश उद्योग नियमित रुपमा सञ्चालनमा आएका छन् भने केहि उद्योग बन्द भैसकेका कार्यालय प्रमुख शिवशंकर बानियाँले बताउनुभयो । टेक्सटाईल, आइसक्रिम, अल्लोकपडा, मेटल, मौरीघार, भेनियर, जुत्ता, पाउरोटी, फर्निचर, इँटा, चाउचाउ जस्ता उत्पादनमुलक उद्योगको संख्या २५ वटा रहेको छ ।

त्यस्तै कृषि फर्म, पोल्ट्रीफर्म, बंगुरपालन, पशुपालन, फलफुल, नर्सरी को संख्या १४ वटा छ । पर्वतमा पर्यटनमुलक उद्योगको रुपमा ५६ जनाले होटल दर्ता गरेका छन् । त्यस्तै सेवामुलक तर्फ छापाखाना, टुर्स एण्ड ट्राभल्स, व्यूटिपार्लर, दन्तसेवा, अल्लोकपडा प्रेसिङ, फोटो स्टुडियो, पुल हाउस, प्याथोलोजी, सिलाई कटाई, मिल, निर्माण सेवा, यान्त्रिक पुल, कम्प्युटर इन्ष्टिच्युट र तेलमिल गरी ६७ वटा उद्योग दर्ता भएको कार्यालयले जनाएको छ ।

ग्रामीण क्षेत्रमा यातायातको सुविधा पुगेपछि ग्रामीण क्षेत्रमा पनि उद्योग सञ्चालनको क्रम बढेको घरेलु कार्यालयले जनाएको छ । दर्ता भएको उद्योगको चालु पूँजी ३ करोड ३४ लाख ६७ हजार रुपैयाँ छ । जसमा ३९ जना महिला, र  १ सय २९ जना पुरुष उद्यमी रहेका छन्  । त्यसैगरी १ सय ४८ जना महिला र ३ सय ६६ जना पुरुषले प्रत्यक्ष रोजगारी पाएका छन् ।

ती उद्योगहरुको उत्पादन क्षमता वार्षिक १२ करोड १८ लाख ६० हजार रुपैयाँ रहेको छ । दर्ता गराउँदा उद्योगहरुबाट गएको आर्थिक वर्षमा ३ लाख ९७ हजार २ सय रुपैया राजश्व संकलन भएको कार्यालयले जनाएको छ । पर्वतमा हालसम्म १ हजार २ सय ७० वटा उद्योग दर्ता भएका छन् । आर्थिक वर्ष ०६८/०६९ मा १ सय वटा उद्योगले नवीकरण गराएका छन्  ।

त्यसैगरी आर्थिक वर्ष ०६८/०६९ मा २ सय १० वटा वाणिज्य फर्म (पसल) दर्ता भएको छ । ६० वटा पसलले नवीकरण गरेका छन् । पर्वतमा ९ सय ३ जनाले बाणिज्य फर्म दर्ता गरेका छन् ।
