राँधी जलविद्युत आयोजनाको विजुली केन्द्रीय प्रशारणमा जोडियो

आश गुरुङ/उज्यालो । लमजुङ, वैशाख २९ - उत्तरी लमजुङको घेर्मू गाविसमा निर्माण गरिएको ४ दशमलव ४ मेगावाट क्षमताको राँधीखोला जलविद्युत आयोजनाले विद्युत उत्पादन सुरु गरेको छ ।
राँधी खोला जलविद्युत आयोजनाबाट उत्पादन भएको २ दशमलब २३ मेगावाट विद्युत आज सोमवारदेखि केन्द्रीय प्रशारण लाईनमा जोडिएको छ ।
पानीको बहावमा आधारित यो आयोजनाबाट उत्पादित विद्युतलाई ३३ केभीए क्षमताको आफ्नै शबस्टेशनमार्फत ५ मेगावाट क्षमताको सिउरी खोलाको थाकनबेसीस्थित शबस्टेशनमा लगेर मिसाईएको छ ।
आयोजनाको पूरै क्षमता ४ दशमलव ४ मेगावाट क्षमताको भएपनि हिउँदमा पानीको अभावका कारण आयोजनाबाट पुरै क्षमताका विद्युत उत्पादन हुन नसकेको आयोजनाका प्रवन्धक गिरीराज अधिकारीले वताउनुभयो ।
सिउरी खोलाको शवस्टेशनमा जम्मा भएको ९ दशमलव ४ मेगावाट विद्युतलाई ४ मेगावाट क्षमताको खुदी जलविद्युत आयोजनाको शवस्टेशनमा मिसाएर खुदीसहित १३ दशमलव ४ मेगावाट विद्युत नेपाल विद्युत प्राधिकरणको उदिपुर सबस्टेशनमा जोडिएको छ ।
राँधी खोला जलविद्युत आयोजनाले उत्पादित विद्युतलाई सिउरीको सबस्टेशनमा जोड्न ताघ्रिङ शीरचौरबेसीसम्म पुगेको ११ केभीको लाईनमा १ किलोमीटर लामो तार जोडेको छ । जलविद्युत आयोजनाको निर्माण सकेर पनि झण्डै २ महिनादेखि सिओडी अर्थात कमर्सियल उत्पादन डेटको पर्खाइमा बसेको यस अयोजनाले जेठ महिनादेखि नेपाल विद्युत प्राधिकरणसँग विद्युत खरिद सम्झौता (पिपिए) अनुसार विद्युत विक्री गर्नेछ ।
डेढबर्षमा निर्माण सक्ने लक्ष्यका साथ २०६९ साउनबाट काम सुरु गरेको राँधीखोला जलविद्युत आयोजनाले निर्धारित समयमा आयोजनाको निर्माणकार्य सकेको छ । सवै काम सकाएर झण्डै २ महिनादेखि संरचना परीक्षणपछि र १ महिनाअघि विद्युतको परीक्षण समेत गरेको आयोजनाबाट उत्पादन भएको विद्युत सोमवारदेखि नेपाल विद्युत प्राधिकरणको राष्ट्रिय प्रशारण लाईनमा जोडिएको प्रवद्र्धक सिइडिबी हाइड्रो फन्ड कम्पनीका प्रवन्ध निर्देशक विनय भण्डारीले वताउनुभयो ।
घेर्मू गाविसको वडा नम्बर २ उपल्लो चिप्लामा बाँध बाँधेर झन्डै २ किलोमिटर लामो पेनस्टक पाइपबाट पानी ल्याई सोही गाविसको वडा नम्बर ३ स्थित चिप्लाबेसीमा विद्युत गृह निर्माण गरि विद्युतको परीक्षण उत्पादन थालिएको छ ।
 रन अफ दि रिभर प्रणालीमा निर्माण गरिएको आयोजनामा पेनस्टक पाइपबाट करिब ८ सय ७० लिटर प्रतिसेकेन्डका दरले पानी आयोजनाको विद्युतगृहमा जडान हुने २ दशमलव २ क्षमताका २ वटा पेल्टन टर्वाइनमा खसालिएको छ ।
६३ करोड रुपैयाँको स्वदेशी लगानीमा निर्माण गरिएको आयोजनामा बैंक अफ काठमान्डूको अगुवाइमा जनता, कुमारी र ग्लोबल आइएमई बैंकले लगानी गरेकाछन् । नेपाल विद्युत प्राधिकरणले राँधीखोला साना जलविद्युत आयोजनासंग हिउँदमा ७ रुपैयाँ र बर्षायाममा ४ रुपैयाँ प्रतियुनिटमा विद्युत खरिदविक्री सम्झौता अर्थात पिपिए गरेको छ । आयोजनामा स्थानीयको १५ प्रतिशत, एचटेक कम्पनीको १२ प्रतिशत, लमजुङ विद्युत विकास कम्पनी लेड्कोको ७२ प्रतिशत र स्याँगे साना जलविद्युत आयोजनाको १ प्रतिशत शेयर रहेको छ ।
नेपालमा अहिलेसम्म निर्माण गरिएका आयोजनामध्ये सबैभन्दा बढी बढि ६ सय १७ ग्रस हेड भएको दावी गरिएको राँधीखोला साना जलविद्युत आयोजना निर्धारित समयअगावै र तोकिएको लागतमा सम्पन्न गर्न सफल भएको निर्माण कम्पनीले दावी गरेको छ ।
