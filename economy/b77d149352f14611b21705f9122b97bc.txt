एनआरएनको नयाँ कार्यसमितिका लागि मतदान हुँदै

काठमाडौं, असोज २७ — गैर आवासीय नेपाली संघ (एनआरएन) को आगामी दुई वर्षको कार्यकालका लागि शुक्रबार (आज) मतदान हुँदैछ  । शुक्रबार बिहान ९ बजेसम्म उम्मेद्वारी फिर्ताका लागि समय तोकिएकोमा दुई जनाले उम्मेदवारी फिर्ता लिएका छन ।

 

युरोप कोअर्डिनेटरका उम्मेद्वार सुधन तिमिल्सिना र अष्ट्रेलिया कोअर्डिनेटरका उम्मेद्वार ध्रुव सुवेदीले नाम फिर्ता लिएको निर्वाचन समितिका सदस्य दिनेश त्रिपाठीले जानकारी दिनुभयो ।

त्रिपाठीका अनुसार महिला सदस्य सहित चार जना निर्विरोध भएका छन । अब अध्यक्ष सहित १६ पदका लागि चुनाव हुनेछ । मतदानमा झण्डै एक हजार जनाले भाग लिने निर्वाचन समितिले जनाएको छ ।

दुई वर्षिय कार्यकालका लागि अध्यक्षमा निवर्तमान अध्यक्ष देवमान हिराचन र उपाध्यक्ष जीवा लामिछानेले उम्मेदवारी दिनु भएको छ । बिहीबार अध्यक्षका प्रत्यासी हिराचन र लामिछानेबीच एजेण्डा र कामका विषयमा आरोप प्रत्यारोप हुँदा विवाद उत्पन्न भएको थियो ।
