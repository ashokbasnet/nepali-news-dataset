पेन्ट्समा हानिकारक सिसाको मिसावट बढ्यो

काठमाडौ, चैत १२ – बजारमा पाइने विभिन्न ब्राण्डका रङ (पेन्ट्स) मा धेरै मात्रामा लिड अर्थात् सिसा मिसाउने गरिएको पाइएको छ । 

स्वास्थ्यका लागि हानिकारक सिसा मिसाइएको भेटिएको नेपाल गुणस्तर तथा नापतौल विभागका महानिर्देशक रामआधार साहले बताउनुभयो ।

विभिन्न ब्राण्ड र कम्पनीका पेन्ट्समा सिसा मिसाएको पाइएकोले त्यसलाई रोक्ने तथा अनुगमनलाई कडाई गर्ने तयारी गरिरहेको उहाँले जानकारी दिनुभयो । घरको भित्ता र सामान रंग्याउन प्रयोग हुने पेन्ट्समा धेरै चमक ल्याउन सिसाको धेरै प्रयोग हुने गरेको हो ।

तर सिसाको प्रयोगले मानिसलाई छालाको क्यान्सरको जोखिम हुन्छ । पेन्ट्समा सिसाको बढ्दो मिसावट रोक्न सोमबार सरोकारवालाहरुसँग छलफल गर्न लागेको महानिर्देशक साहले बताउनुभयो ।

राष्ट्रिय उपभोक्ता मञ्चका अध्यक्ष प्रेमलाल महर्जनले उपभोक्ताहरुले यस विषयमा पटकपटक आवाज उठाएपनि सरोकारवाला निकायले कुनै चासो नदिएको बताउनुभयो । उहाँले तत्कालै बजार अनुगमन गरेर पेन्ट्समा सिसा मिसाउने कम्पनीलाई कारबाही गर्न माग गर्नुभयो ।
