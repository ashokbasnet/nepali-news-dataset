हिमालय एअरलायन्सको पहिलो व्यवसायिक उडान दोहा, ‘५ वर्षभित्र १५ ओटा एअरबस ल्याउने तयारी’

काठमाडौं, जेठ १० । निजी क्षेत्रको वायुसेवा कम्पनी हिमालय एअरलायन्सले कतारको दोहाबाट पहिलो व्यवसायिक उडान सुरु गर्ने भएको छ ।नेपाल–चीनको संयुक्त लगानीमा सन्चालित एअरलायन्सले यही मे ३१ (जेठ १८) गतेदेखि दोहामा नियमित उडान सुरु गर्ने भएको हो ।कम्पनीले सोमबार राजधानीमा पत्रकार सम्मेलन गरी नियमित उडान सुरु गर्न लागेको जानकारी गराएको हो ।कम्पनीले ८ विजनेस र १ सय ५० इकनमी क्लाससहित जम्मा १ सय ५८ सिट क्षमता रहेको एअरबस ३२० विमानबाट काठमाडौं–दोहा–काठमाडौं उडान सुरु गर्न लागेको हो ।एअरलायन्सका उपाध्यक्ष विजय श्रेष्ठले कम्पनी प्रतिस्पर्धी मूल्यमा सुरक्षित, भरपर्दो सेवाका लागि प्रतिबद्ध रहेको बताए ।ठीक समयमा उडान गर्ने आफूहरुको संस्कृति नै भएको पनि उनले दाबी गरे ।एअरलायन्सले क्लियोपेट्रा ट्राभल्सलाई कतारका लागि जनरल सेल्स एजेन्ट (जिएसए) नियुक्त गरेको छ ।निकट भविश्यमै ‘वाइड बडी’ विमानहरुसमेत ल्याएर सेवा विस्तार गरिने कम्पनीले जनाएको छ । चीन र भारतमा यसै वर्ष उडान विस्तार गर्ने योजनामा कम्पनी छ ।महाप्रबन्धक राजु केसीले कम्पनी आफ्ना तर्फबाट उडानका लागि सम्पूर्णरुपमा तयार रहेको तर उड्डयन क्षेत्रमा अनुमति प्रक्रियाका लागि समय लाग्ने हुनाले ढिला भएको बताए ।कम्पनीले ५ वर्षभित्र १५ ओटा एअरबस जहाज ल्याएर अन्तर्राष्ट्रिय महत्वपूर्ण गन्तव्यहरुमा सेवा विस्तार गर्ने तयारीमा रहेको जनाइएको छ ।
