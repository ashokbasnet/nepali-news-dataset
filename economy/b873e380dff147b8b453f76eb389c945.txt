सर्वोच्चको आदेश विपरित तरकारी तथा फलफूलमा अवैध कर असुली

पोखरा, कात्तिक १२ — सरकारले तरकारी तथा फलफूलमा लाग्ने सम्पूर्ण कर खारेज गर्ने निर्णय गरेपनि तनहुँको कोत्रे तथा दमौली क्षेत्रमा राजमार्गमा ढाँट राखेर कर असुल्न रोकिएको छैन । तराइबाट पोखरासम्म तरकारी ल्याउने व्यवसायी अहिलेपनि कर तिर्नुपर्दा मर्कामा परेका छन् । 


 

तरकारी तथा फलफुलमा कर असुली नरोकिँदा तरकारी तथा फलफुलको मुल्य बढ्ने भएकाले उपभोक्ता बढी मारमा पर्ने फलफुल तथा तरकारी व्यवसायी महासंघ नेपालका केन्द्रीय उपाध्यक्ष हरिप्रसाद फुयाँलले जानकारी दिनुभयो । स्थानीय प्रशासनले सर्वोच्चको निर्णय पालना गर्दै कर नउठाउन आदेश दिएपनि कर उठाउनेलाई कारबाही गर्न नसक्दा निर्णय कार्यान्वयन हुन नसकेको हो । 

 

कर खारेज भएको तीन महिना बितिसक्दा पनि गुण्डागर्दी गरि नक्कली बिल बनाएर कर उठाउने काम नरोकिएको कृषि उपज बजार संचालक समिति पोखराका अध्यक्ष रामकृष्ण दवाडीले जानकारी दिनुभयो । 

 

तनहुँको कोत्रेमा मनपरी कर उठाउन थालेपछि पोखराका व्यवसायी गुहार माग्दै प्रशासन समेत पुगेका थिए । तर जिल्ला प्रशासन तनहुँले कर रोक्न आदेश सहितको स्थानीय विकास मन्त्रालयको चिठी लिएर आउन आग्रह गरेपछि व्यवसायी त्यतिकै फर्किएका थिए । व्यवसायीहरुपनि मन्त्रालयको पत्र लिएर प्रशासन जाने तयारीमा व्यवसायी जुटेका छन् । 

 

सर्वोच्चको आदेशपछि अन्य ठाउँमा चाहिँ तरकारीमा कर असुली रोकिएको व्यवसायीले बताएका छन् । तनहुँ हुँदै भारत तथा तराईका जिल्लाहरुबाट पोखरामा मात्रै दैनिक २५ देखि ३५ टनसम्म तरकारी आयात हुने गरेको छ । 

 

नेपाल फलफूल तथा तरकारी व्यवसायी महासंघले दायर गरेको रिटमाथि सुनुवाई गर्दै सर्वोच्चका न्यायाधिश प्रेम शर्मा र भरतबहादुर कार्कीको इजलासले गत साउन २५ गते तरकारी र फलफूलमा कुनैपनि कर वा दस्तुर, असुल नगर्न, नगराउन र गरेको भए तुरुन्त बन्द गर्न सम्बन्धित जिल्ला विकास समितिलाई आदेश दिएको थियो ।
