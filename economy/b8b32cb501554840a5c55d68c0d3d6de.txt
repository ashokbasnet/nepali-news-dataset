राजनीतिक संक्रमणको अन्त्य आर्थिक समृद्धिका लागि अवसर : राष्ट्रपति

काठमाडौं, पुस २१ –राष्ट्रपति विद्यादेवी भण्डारीले राजनीतिक संक्रमणको अन्त्य देशको आर्थिक समृद्धिका लागि महत्वपूर्ण अवसर हुने बताउनुभएको छ । नयाँ संविधान जारी भएर तीन तहका चुनाव पनि सफलतापूर्वक सम्पन्न हुनुले देशको आर्थिक विकासका लागि ढोका खोलेको बताउनुभयो । काठमाडौंको भृकुटीमण्डपमा हिमालय हाइड्रो एक्स्पोको उद्घाटन गर्दै राष्ट्रपति भण्डारीले अवका दिनमा स्थिर सरकार स्थापना भई देश सामाजिक, आर्थिक रुपान्तरणमा केन्द्रित हुने विश्वास व्यक्त गर्नुभयो । 

उहाँले नागरिकको भावना अनुसारको समृद्ध नेपालको सपना साकार पार्न जलस्रोतको सदुपयोग गर्नुपर्नेमा जोड दिनुभयो । जलस्रोतको सदुपयोग गर्दै देश विकास गर्न सरकारको सहयोग, नीजिक्षेत्रको उत्साह र स्वदेशी तथा विदेशी लगानीको भूमिका हुने बताउनुभयो । 
नेपालमा पहिलो पटक भएको हाइड्रो एक्स्पो तीन दिनसम्म चल्नेछ । स्वतन्त्र ऊर्जा उत्पादकको संस्था नेपाल इप्पान र एक्स्पो एन्ड इभेन्ट म्यानेजमेन्ट सर्भिस प्रालिको आयोजनामा एक्स्पो भएको हो । नयाँ प्रविधिबारे जानकारी र नीति निर्माण तहमा रहेका व्यक्तिलाई सुझाव दिने उद्देश्यले एक्स्पो गरिएको आयोजकले जनाएको छ ।

एक्स्पोमा चीन, भारत, नर्वे, दक्षिण कोरिया, जर्मनी, अस्ट्रिया, बुल्गेरिया, चेक रिपब्लिक, इटली, स्विडेन, बेलायत, ब्राजिल लगायत देशका कम्पनी तथा सरोकारवालाको सहभागिता रहेको छ । एक्स्पोमा हाइड्रो पावर निर्माता, हाइड्रो पावरका सामान उत्पादक, सप्लायर्स, डिजाइनर्स, कन्सल्ट्यान्ट, इन्स्योरेन्स कम्पनी, लगानीकर्ता र बैंक÷वित्त कम्पनी लगायतका स्टल छन् । 
इटालीको सिएमसी, जर्मनीको भोइथ, भारतको क्रिष्टल, फ्लोभेल तथा बिएफएल, बुल्गेरियाको भ्यापटेक, चेज रिपब्लिकाको मावेल, चीनको पावरचाइना र सिएसइसी जस्ता बहुराष्ट्रिय कम्पनी पनि एक्स्पोमा सहभागी भएका छन् । विदेशी कम्पनीको सहभागिता समेत भएकाले नेपालको जलविद्युतको बजार विस्तारका साथै अनुभव आदान प्रदान गर्न एक्स्पोले महत्वपूर्ण योगदान पु¥याउने इप्पानका अध्यक्ष शैलेन्द्र गुरागाईंले जानकारी दिनुभयो ।
