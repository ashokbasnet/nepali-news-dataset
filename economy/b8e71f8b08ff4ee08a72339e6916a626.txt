धादिङमा राजमार्गका होटलमा दैनिक १६ हजार ग्राहक

केशव अधिकारी/उज्यालो ।
धादिङ, साउन ११ – राजधानी काठमाडौ जाने क्रममा मलेखु वा धार्के क्षेत्रमा खाजा खान कति यात्रु रोकिएलान् ?
प्राय बस तथा माइक्रोवसले यसै क्षेत्रका होटलमा खाजा खान रोक्ने भएकाले अनिच्छुक यात्रुहरु पनि रोकिन बाध्य हुन्छन् । हालै गरिएको एक अध्ययन अनुसार धादिङका बिभिन्न ३२ वटा होटलमा मात्रै दैनिक १६ हजार यात्रुले खाना र खाजा खाने गर्छन् ।
खाद्य अधिकारको क्षेत्रमा कार्यरत फियान नेपाल र खाद्य अधिकार जिल्ला सञ्जाल धादिङले गरेको प्रारम्भिक चरणको अध्ययन अनुसार एक दिनमा ५ सय ७८ वटा दिवा तथा रात्री वस र ३ सय ५८ वटा माइक्रोवसका १५ हजार ६ सय २५ यात्रुले धादिङका होटलहरुमा खाजा र खाना खाने गरेको पाइएको हो ।
राजमार्गको होटलमा खाजा खाने यात्रुहरुबाट वार्षिक रुपमा ९२ करोड १९ लाख ८६ हजार रुपैयाँ कारोबार हुने गरेको अध्ययन प्रतिवेदनमा उल्लेख छ । यी होटलमा खानेकुरा खाने यात्रुले सरदर १ सय ५० का दरले मात्र खर्च गरेपनि दिनमा २३ लाख २३ हजार ७ सय ५० रुपैयाँ खर्च हुने गरेको फियान नेपालका धादिङ जिल्ला कार्यक्रम संयोजक राजेन्द्र बस्नेत बताउनुहुन्छ ।
यात्रुहरुले दशैतिहार पर्ने महिना बाहेकको ११ महिनामा होटलमा ७६ करोड ९१ लाख ६१ हजार रुपैयाँ र वरपरका खुद्रा पसलमा १ करोड १५ लाख रुपैयाँ खर्च गर्ने गरिएको अध्ययन प्रतिवेदनले देखाएको छ । दशैतिहार पर्ने एक महिनामा यात्रुको चाप बढ्ने भएकाले त्यसबेला कारोबार अझै बढी हुने प्रतिवेदनले उल्लेख गरेको छ । यति ठूलो कारोबार हुने राजमार्ग छेउका होटल तथा पसलमा सरकारको ध्यान नपुग्दा यात्रु ठगिने क्रम नघटेको क्रम बढ्दै गएको बस्नेत बताउनुहुन्छ । राजधानी आउने जाने यात्रुहरुलाई लक्षित गरी खोलिएका होटलहरुको व्यवहारका कारण यात्रुको गुनासो बढ्दै गएपछि फियान नेपाल र खाद्य अधिकार जिल्ला सञ्जालले ३ वर्ष अघिदेखि अनुगमन गर्दै आएको छ ।
अनुगमनलाई निरन्तरता दिन थालेपछि राजमागर्का होटलमा क्रमिक सुधार देखिएको फियान नेपालले जनाएको छ । अनुगमनका क्रममा नौविसेको एक होटलको स्टोरमा कुकुर मरेको भेटिनुका साथै खसी भनेर वाख्री काटेर मासु खुवाएको भेटिएको थियो ।
अनुगमन गर्ने संस्थाले अनुगमनबाट भेटिएका तथ्य तस्बिर र यात्रुको गुनासो सञ्चारमाध्यम मार्फत सार्वजनिक गरेपछि सहायक प्रमुख जिल्ला अधिकारी तथा वाणिज्य विभागका अनुगमन अधिकृतको टोली, फियान नेपाल, खाद्य अधिकार जिल्ला सञ्जाल र खाद्य प्रविधि तथा गुण नियन्त्रण कार्यालयले लगातार गरेको अनुगमनले राजमार्गका होटलमा सुधार हुँदै गएको खाद्य अधिकार जिल्ला सञ्जालका संयोजक गोकर्ण रुपाखेतीले बताउनुभयो । सुरुमा अनुगमनमा जाँदा आक्रोशित हुने होटल सञ्चालक तथा मजदुरहरु अहिले नियमित रुपममा अनुगमनको माग गर्न थालेका छन् । अनुगमन अभियान सञ्चालन गर्दा ५० को हाराहरीमा रहेका धार्केका होटलहरु अहिले ३२ वटामा सिमित हुन पुगेका छन् । सञ्चालनमा रहेका होटलमध्ये ५ वटा होटल सुधार गर्नुपर्ने फियान नेपालको प्रतिवेदनमा उल्लेख छ । यात्रुहरु पनि अनुगमनले होटल व्यवस्थापनमा सुधार ल्याएपनि मूल्य नियन्त्रण गर्न भने अझै नसकेको यात्रुहरुको गुनासो छ ।
