पुनःनिर्माणको कामलाई तीव्रता दिन प्रधानमन्त्री देउवाको निर्देशन

राष्ट्रिय पुनःनिर्माण प्राधिकरण निर्देशक समितिको प्रधानमन्त्री कार्यालय सिंहदरबारमा बुधबार बसेको बैठकमा प्रधानमन्त्री देउवाले पुनःनिर्माणको कामले गति लिन नसकेको भन्दै कामलाई तीव्रता दिन निर्देशन दिए ।

बैठकले पुनःनिर्माण प्राधिकरण निर्देशक समितिले आगामी वर्षका लागि पेस गरेको कार्ययोजना पारित पनि गरेको छ ।

पुनःनिर्माणका लागि आगामी वर्षका लागि १ खर्ब ४५ करोड रुपैयाँ बेजट पारित गरिएको हो ।

बैठकमा पुनःनिर्माणको काम प्रभावकारी हुन नसकेको भन्दै नेकपा एमालेले आलोचना गरेको थियो ।

बैठकपछि एमाले उपाध्यक्ष भीम रावलले भूकम्पपीडितले न्यायोचित राहत र किस्ता रकम पाउन नसकेको भन्दै कामलाई प्रभावकारीरुपमा अगाडि बढाउने विषयमा छलफल भएको बताए ।

प्राधिकरणका कार्यकारी निर्देशक डा. गोविन्द पोखरेलले भौतिक संरचना, सम्पदाहरु र निजी आवास निर्माणले गति लिएको दाबी गरे ।

उनले यस आर्थिक वर्षमा ४० हजार घर निर्माण भएको र आगामी दसैंसम्ममा १ लाख ५० हजार घर निर्माण गरिसक्ने लक्ष्य रहेको बताए ।

उनले भूकम्पपीडितलाई तेस्रो किस्ताबापतको रकम वितरण गरेको जानकारी पनि दिए । काम केही सुस्त देखिएपनि सन्तोषजनक नै रहेको उनको दाबी थियो ।
