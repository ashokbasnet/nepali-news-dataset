यही महिनाभित्र दुईथरी ग्यास सिलिण्डर लागु गर्ने सरकारको तयारी

काठमाडौं, माघ ७ – सरकारले माघ महिनाभित्र दुईथरी ग्यास सिलिण्डर लागु गर्ने तयारी गरेको छ । उद्योग व्यवसायीका असहयोगका बाबजुत पनि सरकारले माघ १९ गतेदेखि दुईथरीका ग्यास सिलिण्डर बजारमा ल्याउने गृहकार्य गरेको हो ।

दुईथरीका सिलिण्डर ल्याउने विषयमा उद्योगीसित लामो समयदेखि छलफल भएपनि निकास ननिस्केपछि जसरी भए पनि कार्यान्वयन गर्ने तयारी भएको ग्यास बिक्रेता महासंघले जनाएको छ ।

उपभोक्ता हितमा काम गर्दा उद्योगीले साथ नदिएकाले असहयोगका बाबजुत सिलिण्डर ल्याउने तयारी भएको महासंघको भनाई छ । महासंघका महासचिव महेश्वर कुमार श्रेष्ठका अनुसार उपभोक्ताले प्रयोग गर्ने रातो सिलिण्डरमा कति सहुलियत दिने भन्नेबारे अहिले सरकारले छलफल थालेको छ ।

गएको भदौ महिनामा नै दुई थरीका सिलिण्डर ल्याउने बताईएपनि ढिलाई भईरहेकाले यो कार्यान्वयनमा आउने विषयमा भने आशंका उब्जिएको छ ।

ग्यासको अभाव र कालोबजारी रोक्न उद्योगीका लागि निलो र उपभोक्ताका लागि रातो सिलिण्डर प्रयोगमा ल्याउने तयारी भएको हो ।
