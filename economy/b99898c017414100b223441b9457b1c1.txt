मूल्यबृद्धि ९ दशमलव ७ प्रतिशत

काठमाडौं, जेठ ४ । चालु आर्थिक वर्षको चैतमा मूल्यबृद्धि ९ दशमलव ७ प्रतिशतमा झरेको छ ।नेपाल राष्ट्र बैंकले मंगलबार सार्वजनिक गरेको वर्तमान आर्थिक  स्थितिमा क्रमिकरुपमा सुधारोन्मुख रहेको उपभोक्ता मुद्रास्फीति २०७२ पुस महिनाको उच्चबिन्दू १२.१ प्रतिशतबाट २०७२ चैतमा ९.७ प्रतिशतमा झरेको जनाएको हो ।दक्षिणी सीमाका भन्सार नाकाहरुको अवरोध सहज हुँदै गएबाट इन्धनलगायत उपभोग्य वस्तुहरुको आपूर्ति सामान्यीकरण हुँदै गएकोले २०७२ पुसदेखि उपभोक्ता मुद्रास्फीति ओरालो लाग्नेक्रममा रहेको केन्द्रीय बैंकको भनाइ छ ।वार्षिक बिन्दूगत् आधारमा २०७२ चैतमा खाद्य तथा पेयपदार्थ समूहको मूल्य सूचकांक बृद्धिदर ९.३ प्रतिशत र गैर–खाद्य तथा सेवा समूहको मूल्य सूचकांक बृद्धिदर १० प्रतिशत रहेको छ ।समीक्षा अवधिमा दलहन तथा गेडागुडीको मूल्य २६.८ प्रतिशत र मसलाको मूल्य १५.९ प्रतिशतले बढेको छ ।त्यसैगरी, घ्यू तथा तेल र लत्ता–कपडा तथा जुत्ताको मूल्यमा क्रमशः १५.५ प्रतिशत र १५.३ प्रतिशतले बृद्धि भएको छ ।चैत महिनामा कुल वस्तु निर्यात् २३.४ प्रतिशतले ह्रास आइ रु. ४९ अर्ब २४ करोडमा सीमित भएको छ । अघिल्लो वर्षको सोही अवधिमा यस्तो निर्यात् ५.६ प्रतिशतले घटेको थियो ।यस अवधिमा कुल वस्तु आयात् ९.९ प्रतिशतले घटेर रु. ५१९ अर्ब ९७ करोड पुगेको छ । अघिल्लो वर्षको सोही अवधिमा यस्तो आयात् १०.५ प्रतिशतले बृद्धि भएको थियो ।भन्सार नाकाका आधारमा त्रिभुवन अन्तर्राष्ट्रिय विमानस्थल र वीरगन्ज सुख्खा बन्दरगाहबाट भएको निर्यात्मा बृद्धि भएतापनि अन्य भन्सार नाकाहरुबाट भएको निर्यात्मा कमी आएको छ ।त्यसैगरी, आयात्तर्फ समीक्षा अवधिमा मुलुकको प्रमुख व्यापारिक नाका वीरगन्ज भन्सार नाकाबाट हुने आयात्मा कमी आएको छ भने अन्य नाकाबाट भएको आयात्मा बृद्धि भएको छ ।तातोपानी भन्सार नाकाबाट हुने व्यापार अझै सुचारु हुन सकेको छैन ।समीक्षा अवधिमा कुल वस्तु व्यापार घाटा ८.२ प्रतिशतले घटी रु. ४७० अर्ब ७३ करोडमा सीमित भएको छ ।अघिल्लो वर्षको सोही अवधिमा यस्तो व्यापार घाटा १२.९ प्रतिशतले बढेकोे थियो ।
