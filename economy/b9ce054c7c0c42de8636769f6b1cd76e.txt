घरजग्गा कारोबारले हरायो केराखेती

विद्रोही गिरी/उज्यालो ।
नवलपरासी, पुस २५ – देशकै नमुना केराखेती मानिने कावासोतीमा हिजोआज घरजग्गाको कारोबारले खेती हराउन थालेको छ । पूर्व पश्चिम राजमार्गसंग जोडिएका जग्गामा राम्रो केराखेती हुने गरेपनि बढ्दो शहरीकरणले यो हराएको छ ।
घडेरी कारोवार फस्टाउँदा केराखेती बिस्थापित भएको कावासोती खानेपानी तथा सरसफाई उपभोक्ता संस्थाका अध्यक्ष बिष्णुप्रसाद भुसाल बताउनुहुन्छ । पहिला बार्षिक ५ करोड रुपैयाँको केरा बिक्री हुने यो क्षेत्रमा हिजोआज वर्षको २० लाख रुपैयाँको मात्र बिक्री हुन्छ । कृषि उपज बजार समिति कावासोतीका अनुसार अहिले यहाँको उत्पादनले स्थानीय बजारलाई समेत धान्न सक्दैन ।
उपयुक्त माटो र हावापानी भएकाले यो क्षेत्र जिल्लाकै राम्रो केराखेती हुने ठाउँमा चिनिन्छ । २०५२ सालदेखि सुरु गरिएको ब्यबसायिक केराखेतीले कावासोतीलाई नेपालकै सुख्खा ठाउँमा केराखेती हुने हुने ठाउँको रुपमा चिनाएको छ । नवलपरासीको शिबमन्दिर कावासोती क्षेत्रमा मात्रै चार सय हेक्टरमा केराखेती हुदै आएकोमा बढ्दो सहरीकरण र अब्यबस्थित प्लटिङले केराखेती झण्डै  हराएको अबस्थामा छ ।
जग्गा हुनेहरुले किसानलाई दिनुभन्दा महंगो मुल्यमा घडेरीका रुपमा बिक्री गर्न थालेपछि केराखेती गर्नेहरुको बिचल्ली भएको किसान पिताम्बर काफ्ले बताउनुभयो । भूमिको ब्यबस्थापनमा राज्यले वेवास्ता गर्दा गाउँको पहिचान बनेका उत्पादनहरु हराएर जाने उहाँले बताउनुभयो ।
कृषि उत्पादन घटाउनमा बैंकहरुले पनि सहयोग गरेको किसानको आरोप छ । जग्गा भएकाहरुलाई कृषि ऋणका नाममा बैंकले रकम दिएपनि त्यो रकम प्लटिङ गर्न खर्चिएका किसानहरु बताउँछन् । कृषिमा ऋण लगानी गरेका बैंकसँग सरकारले उत्पादन खोज्ने हो भने पनि जग्गाको खण्डित कार्य रोकिने कावासोतीका गोबिन्द पाण्डेले बताउनुभयो ।
प्लटिङले गर्दा कृषिमा निर्भर हुनेहरु कावासोतीमा बस्न नसक्ने अबस्था सिर्जना भएको कावासोतीकी रितादेवी शर्माले बताउनुभयो । ‘अरुको जग्गा भाडामा लिएर केराखेती गरी गुजारा चलाउन सकिन्थ्यो अहिले भाडामा जग्गा पाइन छोडेपछि बाँच्नै गाह्रो हुन थालिसक्यो ।’ शिवमन्दिरका पिताम्बर काफ्लेको कुरा पनि यस्तै छ । उहाँ भन्नुहुन्छ ‘साहुका प्रशस्त जग्गा हुन्थ्यो गरि खा भनेर दिन्थे अहिले भएका जमिनको पुरै प्लटिङ हुदा हामी जस्ता गरीबलाई बाँच्न गाह्रो भयो ।’
केराखेती घटेसँगै यसको थामबाट बन्ने हस्तकलाका सामग्रीहरुको निर्माण पनि घटेको छ । केराको थामको रेशाबाट सञ्चालनमा भएको फाईबर उद्योग समेत संकटमा परेको छ ।
केरा बिक्री गरेपछि थामलाई मेसिनमा पेलेर रेशा निकाली लेडिज ब्याग, मोवाइल पर्स, बास्केट ब्याग, टोपी, चप्पल, डोरम्याट, टिम्याट, लगायतका सामाग्री बनाउने गरिन्थ्यो । यस्ता कामबाट धेरै महिलाहरुले आयआर्जन समेत गर्दै आएका थिए । केराखेती कम भएपनि उनीहरुलाई समस्या परेको छ ।
