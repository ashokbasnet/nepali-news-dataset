माथिल्लो तामाकोशीको ३० प्रतिशत काम सकियो

दोलखा, जेठ १० – स्वदेशी लगानीमा निर्माण शुरु भएको माथिल्लो तामाकोसी जलविद्युत् आयोजनाको ३० प्रतिशत काम सकिएको छ । दोलखाको लामावगर गाविसमा निर्माण हुन लागेको ४ सय ५६ मेगावाट क्षमताको आयोजना स्थलसम्म पहुँच मार्ग, विद्युत् गृह र ट्रान्सफर्मर पुग्ने मुख्य सुरुङ्ग निर्माण भैसकेको छ ।

 

आयोजनाको सिभिल संरचना अन्तर्गत १७ किलोमिटर सुरुङ्गमध्ये मुख्य सुरुङ्ग सहित २ हजार ५ सय मिटर सुरुङ्ग निर्माण पुरा भएको आयोजनाका उप प्रबन्धक विष्णुबहादुर थापाले जानकारी दिनुभयो ।

आयोजनाको विभिन्न ६ ठाउँमा दैनिक २२ मिटर सुरुङ्गको काम भैरहेको छ । आयोजनाको बाँध निर्माणको काम पनि तीब्र पारिएको छ । कामको जिम्मा लिएको चिनियाँ कम्पनी सिनोहाईड्रोले तिब्र गतिमा काम गरे पनि डजेल, विस्फोटक पदार्थ, सिमेन्ट लगायतका सामाग्री चाहिएको बेला नपाउँदा काम प्रभावित हुँदै आएको छ ।

डिजेल लगायतका अरु सामाग्रीको अभाव नभए अहिलेसम भएको आठ महिना ढिलाईलाई समेत पुर्ति गर्ने दावी आयोजनाका कर्मचारीले गरेका छन् । मेसिन चलाउन, विस्फोटन, सवारी साधन र बिजुलीका लागि डिजल प्लान्ट चलाउन दिनमा १५ हजार लिटर डिजेल चाहिन्छ । एक दिन डिजेल नभएपनि काम रोकिने आयोजनाले जनाएको छ ।

२०७१ सालमा निर्माण पुरा गर्ने लक्ष्य राखिएको माथिल्लो तामाकोसी आयोजनामा हालसम्म ६ अर्ब रकम खर्च भैसकेको उपप्रबन्धक थापाले जानकारी दिनुभयो । आयोजनाको कुल लागत ३५ अर्ब २९ करोड रुपैँया अनुमान गरिएको छ ।
