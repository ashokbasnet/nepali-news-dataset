डोटीमा ६६ करोडभन्दा बढी बजेट फ्रिज

डोटी, साउन ६ – डोटीमा आर्थिक वर्ष २०७३/०७४ का लागि आएको कुल वार्षिक बजेट मध्ये ६६ करोड ४० लाख रुपैयाँ फ्रिज भएको छ । कोष तथा लेखा नियन्त्रण कार्यालय डोटीले दिएको जानकारी अनुसार गत असार २१ गतेसम्म पुँजीगततर्फ जम्मा ५५ प्रतिशत मात्रै रकम खर्च भएकोमा असार मसान्तसम्म ७८ दशमलव ७९ प्रतिशत खर्च भएको देखिएको छ । पुँजीगततर्फ १ अर्ब ८२ करोड ६४ लाख २५ हजार ८ सय ८८ रुपैयाँ बिनियोजन भएको थियो ।
कोष तथा लेखा नियन्त्रक ईश्वर कुमार श्रेष्ठका अनुसार चालुतर्फ २७ करोड ६७ लाख ४१ हजार दुई सय ३२ रुपैयाँ र पुँजीगततर्फ ३८ करोड ७३ लाख ४८ हजार पाँच सय तीन रुपैयाँ फ्रिज भएको छ ।
त्यस्तै चालूतर्फ ६ दशमलव ५३ र पुँजीगततर्फ २१ दशमलव २१ प्रतिशत फ्रिज भएको भएको छ । कुल बजेटको ८९ प्रतिशत रकम मात्र खर्च भएको कार्यालयले जनाएको छ । आर्थिक वर्ष २०७२/०७३ मा डोटी जिल्लामा कुल वजेटको ९० प्रतिशत खर्च भएको थियो । यस वर्ष डोटीमा ११ करोड ३७ लाख ८९ हजार ३ सय ९१ रुपैयाँ राजश्व संकलन भएको कार्यालयले जानकारी दिएको छ । 
गत आर्थिक वर्षमा जिल्लाका लागि चालुतर्फ ४ अर्ब, २३ करोड ८३ लाख ४८ हजार पाँच सय ४३ रुपैयाँ गरी ६ अर्व ६ करोड ४७ लाख ७४ हजार ४ सय ३२ रुपैयाँ बजेट बिनियोजन भएको थियो । त्यसमध्ये चालूतर्फ ३ अर्व ९६ करोड १६ लाख ७ हजार तीन सय १० र पुँजीगततर्फ १ अर्व ४३ करोड, ९० लाख ७७ हजार ३ सय ८४ रुपैयाँ गरी ५ अर्व ४० करोड ६ लाख ८४ हजार ६ सय ९५ रुपैयाँ खर्च भएको छ ।
असार २१ गतेसम्मको तथ्यांक अनुसार पुँजीगततर्फ ६९ करोड ७१ लाख रुपैयाँ बजेट खर्च हुन बाँकी थियो । तर, १० दिनमै पुँजीगततर्फको रकम ३० करोड ९७ लाख ७५ हजार चार सय ९७ रुपैयाँ खर्च भएको छ । यस्तै सो अवधिमा चालुतर्फ ३८ करोड ६८ लाख, ६३ हजार सात सय ६८ रुपैयाँ खर्च भएको छ ।
