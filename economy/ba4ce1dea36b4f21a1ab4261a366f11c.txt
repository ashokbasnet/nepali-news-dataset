थुनुवाको मृत्यु प्रकरणमा अदालतको परमादेश

खोटाङ, भदौ १७ – खोटाङमा प्रहरी हिरासतमा थुनुवाको ज्यान गएको घट्नामा उच्च अदालत वीराटनगर अस्थायी इजलास ओखलढुंगाले विपक्षीहरुको नाममा परमादेश जारी गरेको छ । 
जिल्ला प्रहरी कार्यालय खोटाङको प्रहरी हिरासतमा राखिएकै अवस्थामा २०७० साल असार २६ गते रुपाकोट मझुवागढी नगरपालिका–१० पाथेकाका १८ वर्षीय किरण राई ‘भुदेउ’ को ज्यान गएको घट्नामा अस्थायी इजलास ओखलढुंगाले विपक्षी जिल्ला प्रशासन कार्यालय र जिल्ला प्रहरी कार्यालय खोटाङको नाममा परमादेश जारी गरेको हो ।
वरिष्ठतम न्यायाधीश टेकराज नेपाल र न्यायाधीश दिपेन्द्रबहादुर बमको संयुक्त इजलासले निवेदनको माग दाबी बमोजिम जाहेरी दरखास्त लिएर अनुसन्धानको प्रकृया अघि बढाउनका लागि परमादेश जारी हुने ठहर गरेको हो । रिटमाथि सरकारी वकिलकातर्फबाट नवराज पराजुली र निवेदककातर्फबाट अधिवक्ता टुकराज निरौलाले बहस गरेका थिए ।
ज्यान मारेको अभियोगमा २०७० साल जेठ २८ गते पक्राउ परेपछि जिल्ला प्रहरी कार्यालय खोटाङको हिरासतमा राखिएका भुदेउको प्रहरी कुटपिट र यातनाबाट हिरासतमै ज्यान गएकोे पीडितको दाबी छ ।
