पोखरामा तरकारी र फलफूलको अभाव

पोखरा, असार ५– पर्यटकीय नगरी पोखरामा तरकारी तथा फलफुलको माग अनुसार आपुर्ति हुन सकेको छैन । पोखराको तरकारी बजारमा दैनिक २५ टन तरकारी र ३० टन फलफूलको माग भएपनि २०/२० टन तरकारी तथा फलफूल मात्रै आपूर्ति हुने गरेको छ ।

 

लामो समयसम्म खडेरी परेका कारण पर्याप्त तरकारी उत्पादन हुन नसकेपछि, माग अनुसारको आपूर्ति हुन नसकेको सरकारी स्वामित्वको कृषि उपज बजार संचालक समितिका अध्यक्ष रामकृष्ण दवाडीले बताउनुभयो । माग अनुसारको आपुर्ति हुन नसकेकाले व्यापारीले समेत मनपरी मूल्य लिएका लिएका छन् ।

कास्कीको हेम्जा, भरतपोखरी, लेखनाथ, भलाम लगायतका ठाउँमा व्यवसायिक तरकारी उत्पादन हुने भएपनि मागको १५ प्रतिशत पनि नपुग्ने तरकारी व्यवसायीहरुले बताएका छन् । पोखरामा अधिकांश तरकारी धादिङ्ग, मकवानपुर, चितवनका साथै तराईका जिल्लाहरुबाट समेत आयात हुने गरेको छ ।

अहिले पोखराको फलफूल बजारमा पनि चिनियाँ स्याउ, भारतबाट ल्याईएको आँप, लिचि, खरबुजा लगायतका फलफुल फरक फरक मूल्यमा किनबेच भैरहेको छ ।
