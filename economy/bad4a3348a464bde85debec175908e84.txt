सार्वजनिक संस्थानको अवस्थामा सुधार, २० संस्थान नाफामा, यस्तो छ विवरण

काठमाडौं, जेठ १३ । आर्थिक वर्ष २०७१/०७२ मा ३७ सार्वजनिक संस्थानबाट रु ३३ अर्ब ९२ करोड २७ लाख खुद नाफा भइ संस्थानको अवस्थामा सुधार देखिएको छ ।सरकारले विहीबार सार्वजनिक गरेका संस्थानहरुको वार्षिकस्थिति समीक्षा–२०७३ अनुसार आव २०७१/७२ मा ३७ ओटा सार्वजनिक संस्थानमध्ये २० ओटा नाफामा र १४ ओटा नोक्सानीमा गएका देखिएका छन् ।दुग्ध विकास संस्थान, कृषि सामग्री कम्पनी लिमिटेड, राष्ट्रिय बीउबिजन कम्पनी लिमिटेड, नेपाल खाद्य संस्थान, नेपाल आयल निगम, दि टिम्बर कर्पाेरेसन अफ नेपाल लिमिटेड, औद्योगिक क्षेत्र व्यवस्थापन लिमिटेड, नेपाल पारवहन तथा गोदाम व्यवस्थापन कम्पनी लिमिटेड, नेपाल वायुसेवा निगम, नेपाल नागरिक उड्डयन प्राधिकरण, गोरखापत्र संस्थान, नेपाल दूरसञ्चार कम्पनी लिमिटेड, कृषि विकास बैंक, राष्ट्रिय बिमा संस्थान (निर्जीवन), एनआइडीसी डेभलपमेन्ट बैंक लिमिटेड, राष्ट्रिय वाणिज्य बैंक, निक्षेप तथा कर्जा सुरक्षण निगम लिमिटेड, नेपाल आवास कम्पनी लिमिटेड, नागरिक लगानी कोष र जलविद्युत् लगानी तथा विकास कम्पनी नाफामा सन्चालनमा रहेका देखिएका छन् ।आव २०७०/७१ मा खुद नाफा रु पाँच अर्ब पाँच करोड तीन लाख रहेको थियो । मूलतः विगत आवहरुमा नोक्सानमा रहेको नेपाल आयल निगम आव २०७१/७२ मा करिब रु १५ अर्बले नाफामा रहेको छ ।त्यस्तै, नेपाल दूरसञ्चार कम्पनी, राष्ट्रिय वाणिज्य बैंक र कृषि विकास बैंकले आव २०७१/७२ मा उल्लेख्य नाफा बढाएका कारण ठूलो अंकमा नाफा हुन गएको हो ।त्यस्तै, जडीबुटी उत्पादन तथा प्रशोधन कम्पनी लिमिटेड, हेटौंडा सिमेन्ट उद्योग लिमिटेड, नेपाल औषधि लिमिटेड, उदयपुर सिमेन्ट उद्योग लिमिटेड, नेपाल ओरियन्ड म्याग्नासाइट प्रालि, नेसनल ट्रेडिङ लिमिटेड, राष्ट्रिय उत्पादकत्व तथा आर्थिक विकास केन्द्र लिमिटेड, साँस्कृतिक संस्थान, जनकशिक्षा सामग्री केन्द्र लिमिटेड, नेपाल टेलिभिजन, राष्ट्रिय आवास कम्पनी लिमिटेड, नेपाल खानेपानी संस्थान, नेपाल विद्युत् प्राधिकरण र राष्ट्रिय बिमा संस्थान (जीवन) नोक्सानीमा छन् ।आव २०७१/७२ मा दूरसञ्चार कम्पनीले करिब रु १४ अर्ब ५५ करोड, वाणिज्य बंैकले करिब रु चार अर्ब ६४ करोड र कृषि विकास बैंकले करिब रु चार अर्ब ३२ करोड खुद नाफा गरेको सार्वजनिक संस्थानको वार्षिकस्थिति समीक्षा–२०७३ मा उल्लेख छ ।आव २०७१/७२ मा सरकारको पूर्ण वा अधिकांश स्वामित्वमा सन्चालित ३७ ओटा संस्थानमध्ये कुल सन्चालन आय रु दुई खर्ब ७० अर्ब ४८ करोड ४७ लाख पुगेको छ । यो रकम अघिल्लो आवको तुलनामा ५.०६ प्रतिशतले वृद्धि हो ।कुल सन्चालन आय बृद्धि हुनुले संस्थानको वित्तीय कार्यकुशलतामा सुधार भएको संकेत मिल्दछ ।आव २०७१/७२ सम्ममा ३७ संस्थानमा सरकारको कुल सेयर लगानी रु एक खर्ब २६ अर्ब १६ करोड तीन लाख पुगेको छ भने सोही अवधिसम्ममा कुल ऋण लगानी रु एक खर्ब २९ अर्ब ९६ करोड १८ लाख पुगेको छ ।आव २०७१/७२ मा ३७ संस्थानमा कार्यसन्चालनस्तरमा कार्यरत् कर्मचारीको संख्या कुल २७ हजार ८६२ रहेको छ भने अघिल्लो आवमा यो संख्या २९ हजार ५७९ थियो ।नेपाल इन्जिनियरिङ कन्सल्टेन्सी सेवा केन्द्र लिमिटेड र नेसनल कन्स्ट्रक्सन कम्पनी नेपाल लिमिटेडका कर्मचारीहरुको अवकाश भइ विवरण प्राप्त हुन नसकेको तथा जनकपुर चुरोट कारखाना लिमिटेडका कर्मचारीको अवकाश भइ सीमित तथ्यांकमात्र प्राप्त भएको समीक्षामा उल्लेख छ ।संस्थान व्यवस्थापनमा मौजुदा स्रोत–साधनको उच्चतम् उपयोग हुन नसक्नु, कानुनी र नीतिगत् एकरुपता एवं प्रस्टता हुन नसक्नु, कर्मचारीको कार्यसम्पादनका आधारमा पुरस्कृत र दन्डित गर्न नसक्नु, पुरातन प्रविधिको प्रयोग कामय रहनुलगायतका चुनौती देखिएका छन् । रासस

फाइल फोटो
