प्राधिकरणका सन्चालकसँग सार्वजनिक सूचनामार्फत् स्पष्टीकरण मागियो

काठमाडौं, मंसिर २१ । पदीय मर्यादाविपरीत काम गरेको भन्दै ऊर्जा मन्त्रालयले नेपाल विद्युत् प्राधिकरणका सन्चालकलाई मंगलबार सार्वजनिक सूचनामार्फत् पत्र बुझ्न भनेको छ ।

ऊर्जा मन्त्रालयले एक सूचना प्रकाशित गरी प्राधिकरणका सन्चालकत्रय मनोजकुमार मिश्र, लक्ष्मणप्रसाद अग्रवाल र सुरज लामिछानेलाई सात दिनभित्र स्पष्टीकरण बुझाउन आग्रह गरेको हो ।

उनीहरुले मन्त्रालयले काटेको स्पष्टीकरणपत्र बुझ्न अस्वीकार गर्दै आएका थिए ।

प्राधिकरण सन्चालक समितिका सदस्य रहेका तीनैजनाले पदीय मर्यादाविपरीत तथा प्राधिकरण ऐन, २०४१ को दफा १५ विपरीत काम गरेको पाइएकाले स्पष्टीकरण मागिएको हो ।

गत शुक्रबार पठाइएको पत्र बुझ्न अस्वीकार गरेकाले उनीहरुलाई सार्वजनिक सूचनामार्फत् नै सात दिनभित्र पत्र बुझ्न र बुझ्ने काम नभए कानुनअनुसार कारबाही हुने मन्त्रालयको सूचनामा उल्लेख छ ।

ऊर्जाको स्पष्टीकरणपत्रमा अनधिकृतरुपमा सन्चालक समितिको बैठक बस्ने तथा बैठकको निर्णय कार्यान्वयन गर्न दबाब दिने, त्यस्ता बैठकको निर्णय एवं सूचना सार्वजनिकरुपमा प्रचार गर्नेजस्ता कार्य गरी प्राधिकरणको हितविपरीत काम गरेको पाइएकाले सार्वजनिक सूचनामार्फत् स्पष्टीकरणपत्र सार्वजनिक गरिएको सूचनामा स्पस्ट पारिएको छ ।

मन्त्रीस्तरीय निर्णयअनुसार स्पष्टीकरण पेस गर्नेसम्बन्धी पत्र घर तथा कार्यालयमा बुझाउन जाँदा उपलब्ध नभएको र घर–परिवारलेसमेत बुझ्न अस्वीकार गरेको हुँदा सूचनामार्फत् जानकारी गराइएको हो ।

सूचना प्रकाशित भएको मितिले सात दिनभित्र स्पष्टीकरणपत्र नबुझेको खन्डमा कानुनअनुसार कारबाही हुने मन्त्रालयले जनाएको छ ।

प्राधिकरणले अगाडि बढाएको विद्युत् कटौती नगर्ने अभियानलाईसमेत सन्चालकत्रयले अवरोध खडा गर्दै आएको बताइन्छ । रासस
