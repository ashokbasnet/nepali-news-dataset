एउटै गाविसमा वन लसुनबाट ८२ लाख आम्दानी

आश गुरुङ/उज्यालो । लमजुङ, भदौ ७ – सामुदायिक वनमा संरक्षण गरेको वन लसुनको बिक्रीबाट उत्तरी लमजुङको घेर्मू गाविसका वासिन्दाले यसवर्ष ८२ लाख ५० हजार रुपैयाँ आम्दानी गरेका छन् । घेर्मुको नाचै ठूलागी हिमाली सामुदायिक वनमा संरक्षण गरेको वन लसुन बिक्रीबाट स्थानीय वासिन्दाले प्रतिघर १२ हजारदेखि ५० हजार रुपैयाँसम्म आम्दानी गरेका छन् ।

 

लेकाली क्षेत्रमा यार्सागुम्वाको संकलन सकिएपछि आफ्नै सामुदायिक वन र वरपरको जंगलमा संरक्षण गरी राखेको वन लसुन गाउँले मिलेर संकलन गर्छन् । वन लसुनको बिक्रीबाट भएको आम्दानीले घरखर्च चलाउनुका साथै छोराछोरीको पढाइमा खर्च गर्ने  सामुदायिक वन समूहका अध्यक्ष गमबहादुर गुरुङले जानकारी दिनुभयो ।

घेर्मू गाविसको चिप्ला, न्यूरी, सञ्जापू लगायतका लेकाली वनहरुवाट संकलन गरिएको बनलसुन, झण्डै ८ क्वीन्टल विक्री गरिएको स्थानीय वासिन्दाले वताएका छन् । सुकेको वन लसुन यसवर्ष प्रतिकिलो १० देखि १२ हजारमा ठेकेदारले किनेका छन् ।

स्थानीय वासिन्दाले संरक्षण गरेर राखेको र अन्य ठाउँका वासिन्दालाई वन लसुन संकलनमा रोक लगाएकाले अघिल्ला वर्षहरुमा भन्दा धेरै आम्दानी भएको स्थानीय वासिन्दा पूर्ण घलेले वताउनुभयो । गाउँलेले वन लसुन बिक्री गरेर भएको आम्दानीको ५ प्रतिशत वन समूहको कोषमा राख्ने गरेका छन् ।

४ बर्षअघिदेखि स्थानीयवासिन्दाले वनलाई सामुदायिक वन समूहको रुपमा संरक्षण गर्न थालेपछि वन लसुनका साथै पाँचऔँले, चिराइतो, निरमसी, सतुवा लगायतका जडिबुटी को संरक्षण पनि भएको छ ।

बहुमूल्य जडिबुटी वनलसुन घाउ लागेको ठाउँ तथा शल्यक्रिया गरेका बिरामीका लागि अचुक औषधीको रुपमा प्रयोग गरिन्छ । समुन्द्री सतहको झण्डै २५ सय देखि ५ हजार मिटरको उचाइमा वन लसुन पाईन्छ ।
