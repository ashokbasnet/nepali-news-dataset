भक्तपुरमा बजार अनुगमन, म्याद नाघेका सामग्री नस्ट 

जयराम बास्तोला (इमेज)

भक्तपुर, भदौ २३ । आपूर्ति व्यवस्थानपन तथा उपभोक्ता हित सरंक्षण विभागले भक्तपुरको सूर्यविनायक नगरपालिका क्षेत्रमा सन्चालित विभिन्न खाद्यपदार्थ बिक्री–वितरण पसलहरुमा अनुगमन गरेको छ ।

सल्लाघारी र कटुन्जे क्षेत्रमा रहेका किराना स्टोर, मिनीमार्ट, खाद्य स्टोरलगायतका पसलमा अनुगमन भएको हो ।

अनुगमनमा दर्ता नभएको, मूल्यसूची नराखेको, तौल गर्ने तराजुको नापतौल विभागबाट नवीकरण नगरेको पाइएको थियो ।

टोलीले प्रेम किराना पसल, न्यू राजाराम स्टोर, सुवर्णेश्वर सप्लार्यस, रचना किरना पसल र आयुष किराना स्टोरलाई सात दिनभित्र कानुन बमोजिम दर्ता गर्न र अरु आवश्यक प्रक्रिया पुरा गर्न निर्देशन दिएको छ ।

विभागले यसअघिको अनुगमनमा ‘सिल’ गरेको सल्लाघारीस्थित महेश स्टोर र मनिल फूड प्रोडक्सको सिल खोलेको अनुगमन टोलीका संयोजक ढुण्डिराज पोखरेलले जानकारी दिए ।

टोलीले रचना किराना पसलमा भेटिएको म्याद नाघेका पेयपदार्थ, आयुष किरानामा मिनिरल वाटर, न्यू राजाराम स्टोरमा घिउ नस्ट गरेको छ ।
