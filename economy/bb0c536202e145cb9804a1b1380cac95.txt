चार अर्ब ५९ करोडको शेयर कारोबार

काठमाडौं, वैशाख १८ । यो साता पनि पूँजी बजारमा साढे चार अर्ब रुपैयाँ बढीको कारोबार भयो । शेयर बजार परिसूचक नेप्सेमा पनि बृद्धि जारी रह्यो ।यो साता नेपाल स्टक एक्सचेन्जमा १ सय ४१ कम्पनीहरुको चार अर्ब ५९ करोड ९५ लाख  रुपैयाँ बराबरका ६९ लाख ३५ हजार कित्ता सेयरहरु–खरिद बिक्री भए ।गत साता १ सय ४५ कम्पनीहरुको चार अर्ब ३६ करोड ८८ लाख रुपैयाँ बराबरका ७४ लाख २४ हजार कित्ता सेयरहरु खरिद–बिक्री भएका थिए । कारोबार रकम गत साताकोभन्दा ५ प्रतिशतले बढी हो ।साताको नेप्से परिसूचक पनि पहिलो दिनको तुलनामा साढे १० अंकले बढेर अन्तिम दिन १४ सय ६४ अंकमा पुग्यो ।यो साता कारोबार रकमको आधारमा स्ट्यान्डर्ड चार्टड बैंक, कारोबार भएको सेयर संख्याको आधारमा नेसनल हाइड्रोपावर कम्पनी र कारोबार संख्याको आधारमा नेपाल बंगलादेश बैंक अग्रस्थानमा रहे ।कारोबार रकमकै आधारमा स्ट्यान्डर्ड चार्टड बैंकलाई नेपाल लाइफ इस्योरेन्स, नेपाल बंगलादेश बैंक, ग्लोबल आइएमइ बैंक र एभरेस्ट बैंकले क्रमशः पच्छ्याउन पुगे ।
