एमाले पिडिएको विपक्षमा

काठमाडौं, भदौ ३० -  नेकपा एमाले माथिल्लो कर्णाली जलविद्युत आयोजनाको परियोजना विकास सम्झौता पिडिएमा तत्काल हस्ताक्षरको विपक्षमा देखिएको छ ।
परियोजना विकास सम्झौताको प्रतिलिपी सोमबार मात्र पाएका कारण पनि एमाले तत्काल पिडिए गर्न नहुने पक्षमा देखिएको हो । एमालेले सोमबार दुई पटक पदाधिकारीको बैठकमा छलफलपछि पिडिएमा तत्काल हस्ताक्षर गर्न नहुने निष्कर्ष निकालेको छ ।
सोमबार बेलुकी सिंहदरबारस्थित संसदीय दलको कार्यालयमा बसेको एमालेको पदाधिकारी बैठकले माथिल्लो कर्णाली आयोजनाले पार्ने प्रभावका बारेमा विज्ञहरुबाट अध्ययन गराएर मात्र पिडिएमा हस्ताक्षर प्रक्रिया अगाडि बढाउनुपर्ने निष्कर्ष निकालेको हो ।
बैठकपछि एमाले उपाध्यक्ष भीम रावलले आफूहरु वाह्य लगानीको विरोधी नभएपनि सर्वोपरि राष्ट्रिय हित हुने कुराको सुनिश्चित नभइ पिडिएमा हस्ताक्षर गर्न नहुने पक्षमा रहेको जानकारी दिनुभयो ।
भारतीय प्रधानमन्त्री नरेन्द्र मोदीले साउन १८ गते गरेको नेपाल भ्रमणका क्रममा ४५ दिनभित्र पिडिएमा हस्ताक्षर गर्ने सहमति भए अनुसार प्रधानमन्त्री सुशील कोइराला अध्यक्ष रहेको लगानी बोर्डले केहि दिनभित्रै पिडिएमा हस्ताक्षरका लागि प्रमुख दलहरुसँगको छलफललाई तिब्रता दिएको थियो ।
