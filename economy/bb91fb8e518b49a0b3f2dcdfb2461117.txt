प्रभावकारी युवा स्वरोजगार नीतिमा जोड

काठमाडौ, असार २२ – युवाहरुलाई देशभित्रै रोजगारीको अवसर सिर्जना गर्न प्रभावकारी युवा स्वरोजगार नीति बनाउनुपर्नेमा सरोकारवालाले जोड दिएका छन् ।
राष्ट्रिय युवा महासंघ नेपाल (निफन)ले गरेको राष्ट्रिय कार्यशालामा एकीकृत माओवादी नेता तथा पूर्व अर्थमन्त्री बर्षमान पुनले स्वरोजगार कोषले हालसम्म लाखौ युवालाई स्वरोजगार बनाएर उद्यमी युवा तयार गनु पर्नेमा विभिन्न अवरोध र स्पष्ट नीति अभावमा त्यसो हुन नसकेको बताउनुभयो ।
राष्ट्रिय योजना आयोगका सदस्य डा. यज्ञबहादुर कार्कीले मुलुकको राजनीति अस्थिर हुनाले यथोचित प्रगति हुन नसकेको र योजनाहरु समेत अधुरा हुने गरेको बताउनुभयो । राजनीति स्थिर भएमा मात्र दिगो विकासको प्रयास सफल हुने र रोजगार सृजना गर्न सकिने उल्लेख गर्नुभयो ।
युवा तथा साना व्यवसायी स्वरोजगार कोषका कार्यकारी निर्देशक विनोदकुमार गुरागाईंले कोषले विगतमा अस्पष्ट रहेका प्रक्रियाहरु स्पष्ट गरेर काम गरिरहेको र हाल ७३ जिल्लामा विभिन्न सहकारीहरु मार्फत स्वरोजगार कार्यक्रम कार्यान्वय गरिरहेको जानकारी दिनुभयो ।
नेपाल उद्योग बाणिज्य महासंघका निर्देशक हंशराम पाण्डेले निजी क्षेत्रको भूमिका पहिचान गर्न सके सरकारको प्रयासमा धेरै सफलता मिल्ने र सरकारले पूर्वाधार निर्माणमा जोड दिनुपर्ने बताउनुभयो ।
