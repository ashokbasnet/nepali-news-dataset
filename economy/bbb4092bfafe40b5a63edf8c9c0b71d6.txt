यात्रु नपाएपछि बझाङमा हवाइसेवा बन्द

नेपालगन्ज, फागुन ९ - पश्चिम नेपालमा हवाइ यात्रुको संख्या बढे पनि बझाङमा भने यात्रु नपाएपछि हवाइसेवा नै बन्द भएको छ ।

बझाङमा यात्रु अभावका कारण विमान कम्पनीहरुले हवाइ सेवा रोकेका छन् । नेपाल वायु सेवा निगम क्षेत्रीय कार्यालय नेपालगन्जका वरिष्ठ अधिकृत किरणमान श्रेष्ठले यात्रु अभावमा नेपाल एयरलायन्सले हवाइसेवा स्थगित गरेको जानकारी दिनुभयो ।

बझाङमा सडक यातायात पुगेपछि हवाइयात्रुमा कमी आएको हो ।नागरिक उड्ययन कार्यालय नेपालगन्जले बझाङमा कार्यालय र कर्मचारी यथावत रहेको जनाएको छ । लामो समयदेखि उडान भने नभएको कार्यालयले जनाएको छ ।

बझाङमा यात्रु नपाएर हवाइसेवा अवरुद्ध भएपनि समग्रमा भने नेपालगन्ज विमानस्थल भएर यात्रा गर्नेको संख्या भने बढेको छ ।
