नेपालगञ्ज भन्सारमा लक्ष्यभन्दा साढे २० करोड कम राजश्व

नेपालगञ्ज, माघ ३ – नेपालगञ्ज भन्सार कार्यालयले लक्ष्य भन्दा २० करोड ६१ लाख ५६ हजार राजश्व कम संकलन गरेको छ ।
चालु आर्थिक बर्षको ६ महिनामा १ अर्ब ९२ करोड ३३ लाख २६ हजार रुपैयाँ राजश्व संकलन गर्ने लक्ष्य राखेको भंन्सार कार्यालयले जम्मा १ अर्ब ७१ करोड ७१ लाख ७० हजार रुपैया मात्र राजश्व संकलन गरेको छ ।
राजश्व संकलन लक्ष्य भन्दा कम भएपनि अघिल्लो बर्षको तुलनामा यो बर्षको ६ महिनामा राजश्व संकलन ५ करोड रुपैयाँले बढेको भन्सार अधिकृत प्रदिप गजुरेलले बताउनुभयो । भन्सार कार्यालयले राजश्व संकलन लक्ष्य भन्दा झण्डै १० प्रतिशत कम संकलन भएको गजुरेलले बताउनु भयो ।
यसबर्ष विगतमा भन्दा लक्ष्य बढि भएको र केही वस्तुको आयात कम भएका कारण लक्ष्य अनुसारको राजश्व संकलन हुन नसकेको कार्यालयले जनाएको छ ।
भन्सार कार्यालयका अनुसार, गाडी, सिमेन्ट, पेट्रोलियम पदार्थ लगायतका केही सामाग्रीको आयाथ विगत बर्षभन्दा घटेको छ । नेपालगञ्ज भन्सार कार्यालयले चालु आर्थिक बर्षमा ३ अर्ब ९६ करोड ३ लाख रुपैयाँ राजश्व संकलनको बार्षिक लक्ष्य लिएको छ ।
