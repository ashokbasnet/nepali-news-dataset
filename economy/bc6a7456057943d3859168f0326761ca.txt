किसानको उखु खेतमै हुँदा चिनी उद्योग बन्द

महोत्तरी, जेठ ९ – किसानहरुले उखु काटेर नसक्दै महोत्तरीको रामनगरमा रहेको एभरेष्ट चिनी उद्योग बन्द भएपछि सयौं किसान मर्कामा परेका छन् ।
किसानले आफ्नो खेतबारीको उखु काट्न बाँकी रहेकै अवस्थामा शुक्रबारदेखि यस सिजनको लागि एभरेष्ट चिनी उद्योग बन्द भएको हो ।
उखु खेतमा सुकिरहँदा उद्योग बन्द भएपछि किसानहरु आक्रोसित भएका छन् । तर उद्योग प्रशासनले भने किसानको उखु सकिएको दाबी गरेको छ । एभरेष्ट चिनी उद्योगका प्रमुख उखु प्रबन्धक युगलकिशोर चौरसियाले उद्योगमा आएको उखु क्रसिङ गरेर सिध्याएपछि मात्र उद्योग बन्द गरिएको दाबी गर्नुभयो ।
उखु क्रसिङ गरेर नसिध्याई उद्योग बन्द भएकाले उद्योगले क्षतिपुर्ति दिनु पर्ने माग किसानहरुले गरेका छन् । तर चौरसियाले भने उद्योगमा जतिसक्दो छिटो उखु आपुर्ती गर्न भन्दै तीन पटक सूचना जारी गर्दा पनि कतिपय किसानहरुले बेवास्ता गरेकाले क्षतिपुर्ति दिन नसकिने तर्क गर्नुभयो ।
उद्योगले समयमै उखु आपूर्तिको लागि चलान नदिंदा समयमै उखु काट्न नसकिएको किसानहरुको भनाई छ । गएको पुसको दोश्रो सातादेखि सञ्चालनमा आएको देशकै सबै भन्दा ठूलो चिनी उद्योग एभरेष्टले यस बर्ष ५८ लाख क्वीन्टल उखु क्रसिङ गरेको छ ।
५० लाख क्वीन्टल उखु क्रसिङ गर्ने लक्ष्य लिएको एभरेष्टले लक्ष्य भन्दा ८ लाख क्वीन्टल वढी उखु क्रसिङ् गरेको छ । गत वर्ष एभरेष्ट चिनी उद्योगले ५० लाख क्वीन्टल उखु क्रसिङ गरेको थियो ।
यसैबीच सर्लाहीको हरिवनमा रहेको इन्दुशंकर चिनी उद्योग एक हप्ता अघि नै बन्द भइसकेको छ । गएको पुस दोश्रो साताबाट सञ्चालनमा आएको उद्योगले ३६ लाख १६ हजार ५ सय ६२ क्वीन्टल उखु क्रसिङ गरेको उद्योगका महाप्रबन्धक विजयकान्त झाले जानकारी दिनुभयो ।
झाका अनुसार उद्योगले सर्भे गरेको किसानको उखु पेलेर सिध्याएपछि उद्योग बन्द गरिएको हो । किसानको उखु खेतमै नसुकोस् भनेर घाटामै भएपनि एकसाता भन्दा बढी उद्योग सञ्चालन गरिएको महाप्रबन्धक झाले बताउनु भयो ।
गत वर्ष साढे २६ लाख क्वीन्टल मात्र क्रसिङ गरेको उद्योगले यो वर्ष १० लाख क्वीन्टलभन्दा बढी उखु क्रसिङ गरेको छ ।
