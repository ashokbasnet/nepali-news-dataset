प्रधानमन्त्री देउवाको भारत भ्रमणमा के–के विषयमा हुँदैछ सम्झौता ?

आफ्नै कार्यकक्षमा मंगलबार रासससँग कुरा गर्दै परराष्ट्रमन्त्री महराले भ्रमणमा खास गरी तराई क्षेत्रको बाढी र डुबान नियन्त्रण, द्विपक्षीय व्यापार र विकास निर्माणसँग सम्बन्धित विषयमा छलफल हुने बताए ।

प्रधानमन्त्री देउवाले भारतीय समकक्षी नरेन्द्र मोदीको मैत्रीपूर्ण निमन्त्रणामा यही भदौ ७ देखि ११ गतेसम्म भारतको भ्रमण गर्दैछन् ।

प्रधानमन्त्री देउवाका साथमा उनकी धर्मपत्नी डा. आरजु राणा, उपप्रधानमन्त्री महरा, मन्त्री, सांसद, सचिव तथा उच्चसरकारी अधिकारी रहने परराष्ट्र मन्त्रालयले जनाएको छ ।

भ्रमणकाबेला प्रधानमन्त्री देउवाले भारतीय राष्ट्रपति रामनाथ कोविन्द र उपराष्ट्रपति एम वेंकैया नायडुसँग छुट्टाछुट्टै शिष्टाचार भेटवार्ता गर्नाका साथै आफ्ना भारतीय समकक्षी मोदीसँग औपचारिक बैठक गर्नेछन् ।

भ्रमणकाबेला छलफल हुने विषय धेरै रहेको अवगत गराउँदै उपप्रधानमन्त्री महराले भने–‘भूकम्पपछिको पुनःनिर्माणमा सहयोग प्याकेज, घर–टहरा निर्माण, तराईमा सडक निर्माण सञ्जाल विस्तार, मेची पुलको स्तरोन्नति तथा निर्माण, लागुऔषध कारोबार नियन्त्रण र व्यापारिक वस्तुको गुणस्तर मापनसम्बन्धी विषयमा सम्झौता हुनेछ ।’

केही दिनअघि भारतीय प्रधानमन्त्री मोदीले प्रधानमन्त्री देउवालाई टेलिफोन गरी बाढी–पहिरोबाट पुगेको क्षतिप्रति दुःख व्यक्त गर्दै भारु २५ करोड अनुदान सहयोगको घोषणा गरेका थिए ।

सो अनुदान सहयोगअन्तर्गत् भ्रमणकाबेला भारु १० करोड घर–टहरा निर्माण, पाँच करोड पुरातात्विक सम्पदा निर्माण, पाँच करोड शिक्षा र पाँच करोड स्वास्थ्यमा सहयोग पुग्ने गरी सम्झौता हुने मन्त्रालयले जनाएको छ ।

‘अरुण तेस्रो जलविद्युत् परियोजनाका सम्बन्धमा भने दुई पक्षबीच छलफल टुंगिएपछिमात्र त्यसमा सम्झौता हुनसक्छ’–उनले भने ।

दुवै मुलुकका पुराना सन्धि–सम्झौता कार्यान्वयनको विषय छलफलका रुपमामात्र उठ्ने बताउँदै उपप्रधानमन्त्री महराले सोबाहेक सिमानामा रहेका बाँध तथा चुरे संरक्षणसँग सम्बन्धित विषयमा पनि छलफल हुने बताए ।

नेपालमा कहिले–काहीँ देखिने भारतविरोधी भावनाका सम्बन्धमा सुधारका लागि नयाँ शिराबाट सोच्नुपर्ने भन्ने विषयकाबारेमा भ्रमणकाबेला केही छलफल हुन्छ कि भन्ने जिज्ञासामा उनले भने–‘पछिल्लो समयमा त्यो स्थिति कम हुँदै गएको दुवै देशको निष्कर्ष छ, वास्तवमा हामी दुवै देश त्यस्तो चाहँदैनौं, दुवै मुलुककाबीच सम्मानजनक सम्बन्ध हुनुपर्छ ।’

दुई ठूला छिमेकी मुलुक भारत–चीनबीच पछिल्लो समयमा देखिएको विवादका सम्बन्धमा सोधिएको प्रश्नमा उपप्रधानमन्त्री महराले द्विपक्षीय समस्या शान्तिपूर्ण वार्ता र संवादका माध्यमबाट समाधान हुनुपर्छ भन्ने नेपालको स्पस्ट धारणा रहेको बताए ।

उपप्रधानमन्त्री महराले भने–‘द्विपक्षीय वार्ता र संवादका माध्यमबाट समस्याको निकास खोज्नुपर्छ भन्ने नेपालको स्पस्ट धारणा छ, जुन कुराको दुवै देशले सम्मान गरेका छन् र यो कुरा दुवै देशले बुझेका पनि छन् ।’

सरकारले प्रधानमन्त्री देउवाको भारत भ्रमणमा भूकम्पपछिको पुनःनिर्माणमा सहयोगसहित भारतले गरेको प्रतिबद्धता, पुराना सन्धि–सम्झौता, लक्ष्मणपुर बाँध, कोसी बाँध र त्यसबाट भएको नोक्सानीकाबारेमा छलफल गरिने कार्यसूची तय गरिसकेको छ ।

बहुप्रतीक्षित पञ्चेश्वर बहुउद्देश्यीय परियोजनाको प्रभावकारी कार्यान्वयनका लागि केही प्राविधिक पक्षकाबारेमा दुवै मुलुकबीच काम भइरहेको उनको भनाइ थियो ।

फरक प्रसंगमा उनले नेपाल–भारतबीच विगतमा भएका सन्धि–सम्झौताको पुनरावलोकनका सम्बन्धमा दुवै मुुलुकका विज्ञ सम्मिलित प्रबुद्ध समूहले काम गरिरहेको र उक्त काम सकारात्मकरुपमा अघि बढिरहेको बताए ।

भ्रमणकाबेला दुई देशबीच विगतमा भएका सन्धि–सम्झौता कार्यान्वयन तथा द्विपक्षीय सम्बन्ध एवं सहयोग विस्तारमा केन्द्रित हुन परराष्ट्र मामिलाका जानकारले दिएको सुझाव मननयोग्य भएको बताउँदै उपप्रधानमन्त्री महराले केही दिनअघि पूर्वप्रधानमन्त्रीहरुले सोही विषयमा जोड दिएको प्रसंग उल्लेख गरे ।

गत जेठ २३ गते चौथोपटक प्रधानमन्त्रीमा निर्वाचित भएका नेपाली कांग्रेसका सभापति देउवाको पछिल्लोपटक प्रधानमन्त्री भएपछिको यो पहिलो विदेश भ्रमण हुनेछ ।

यसअघि, उनले प्रधानमन्त्रीकैरुपमा तीनपटक भारतको औपचारिक भ्रमण गरिसकेका छन् ।
