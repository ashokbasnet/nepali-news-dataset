व्यवस्थापनको प्रस्तावमा श्रमिकहरु सहमत नभए सांग्रिला क्यासिनो बन्द हुने

मलेसिया, पुष २६ – अनुशासन सम्बन्धी १४ बुँदे प्रस्तावमा श्रमिक सहमत नभए सांग्रिला क्यासिनो बन्द गर्ने क्यासिनो व्यबस्थापनले निर्णय गरेको छ । सांग्रिला क्यासिनो व्यवस्थापन बोर्डको मलेसियामा मंगलबार बसेको बैठकले यस्तो निर्णय गरेको हो । 

 

एक बर्षअघि व्यबस्थापन सम्हालेको मलेसियाका विभिन्न नौं वटा कम्पनीको मंगलबार बसेको बैठकले एक महिना श्रमिकको निर्णय पर्खने र त्यसपछि  कदम चाल्ने जानकारी दिएको छ । पुष १७ गते श्रमिक प्रतिनिधिले व्यबस्थापनका १४ बुँदे प्रस्ताव मान्न मौखिक सहमत जनाएपनि पुष २३ गते पत्र पठाएर सहमत हुननसक्ने भनेपछि व्यबस्थापनले श्रमिकको अन्तिम निर्णय कुर्ने बताएको क्यासिनोका निर्देशक बोधविक्रम पाँडेले जानकारी दिनुभयो । 

 

ट्रेड युनियन गठनबारे नेपाल स्वतन्त्र होटल मजदुर युनियन र अखिल नेपाल होटल तथा रेष्टुराँ मजदुर संघबीचको विवादका कारण झडपको स्थिति उत्पन्न भएको भन्दै व्यवस्थापनले मंसिर २ गतेदेखि क्यासिनो बन्द गरेको छ । व्यबस्थापनले क्यासिनो बन्द अबधिको ज्याला नदिने, ट्रेड युनियनलाई राजनीतिक कार्यक्रममा सहभागि हुन बर्षमा १० दिन बिशेष बिदा दिने, श्रम ऐनअनुसारका सुविधा उपलब्ध गराउने प्रस्ताव गरेको छ । 

 

साँग्रिला क्यासिनो र होटलमा पाँच सय नेपाली कार्यरत छन् । क्यासिनोमा मलेसियन कम्पनीको करिब ३० करोड संयुक्त लगानी छ ।
