सुन व्यवसायी भन्छन्, ‘के भो के, यसपाली अचम्मै भो’

काठमाडौं, माघ २६ – अहिले विवाहको सिजन भएका कारण सुन बजारमा चहलपहल बढ्नुपर्ने हो । तर बजारमा हुनुपर्ने जति चहलपहल नभएको व्यवसायीहरु बताउँछन् । ‘भाउ पनि त्यति महंगो छैन, तर बजार सुनसान जस्तै छ’ सुन व्यवसायी तेजरत्न शाक्यले उज्यालो अनलाइनसँग भन्नुभयो, ‘के भो के, यसपाली त अचम्मै भयो ।’
नेपाल सुनचाँदी व्यवसायी महासंघका पूर्व अध्यक्ष समेत रहेका शाक्यको भनाईमा पोहोर दैनिक ४० किलोभन्दा धेरै सुनको कारोबार हुन्थ्यो । तर यसपाली दैनिक १५ किलो बेच्न समेत मुश्किल पर्ने गरेको उहाँले बताउनुभयो । ‘आइतबार भाउमा धेरै गिरावट आउँदा चहलपहल केही बढेको थियो, सोमबार फेरि घट्यो’ उहाँले भन्नुभयो ।
आइतबार भाउ घटेर तोलाको ५२ हजार ५ सय ३ रुपैयाँ कायम भएको थियो । सोमबार भाउ फेरि बढेर ५२ हजार ८ सय रुपैयाँ पुगेको छ । चाँदी भने आइतबार जस्तै तोलाको ७ सय ५ रुपैयाँमा कारोबार भैरहेको छ ।
