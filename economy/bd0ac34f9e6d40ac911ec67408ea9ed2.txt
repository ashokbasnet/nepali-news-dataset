भक्तपुर घुम्नेमा चिनियाँ धेरै

रमेश गिरी/उज्यालो

भक्तपुर, चैत १३ – चालु आर्थिक वर्षमा भक्तपुर घुम्ने चिनियाँ पर्यटकको सख्या बढेको छ । 

घुम्न आएका २ लाख ५७ हजार पर्यटकमध्ये ५४ हजार पर्यटक चिनियाँ रहेका भक्तपुर नगरपालिकाको पर्यटन सूचना केन्द्रले जनाएको छ । भक्तपुर घुम्नेमा सबैभन्दा बढी चिनियाँ पर्यटक नै रहेका छन् ।

माघमा १४ हजार र फागुनमा २१ हजार पर्यटक आएकोमा २० प्रतिशत चिनियाँ र १५ प्रतिशत भारतीय रहेका केन्द्रका प्रमुख दामोदर सुवालले बताउनुभयो । सफा, शान्त र सुरक्षिताका साथै शुल्क सस्तो भएकाले चिनियाँ पर्यटक बढेको हुनसक्ने उहाँको अनुमान छ ।

काठमाडौ उपत्यकाका पर्यटन शूल्क उठाउने सात केन्द्रमध्ये चिनियाँ पर्यटकका लागि भक्तपुर सबैभन्दा सस्तो रहेको केन्द्रले जनाएको छ । केन्द्रले सार्क मुलुक र चिनियाँ पर्यटकको लागि सय रुपैयाँ र अरु मुलुककासंग ११ सय रुपैयाँ शुल्क लिन्छ ।

भक्तपुर घुम्न अमेरिका, फ्रान्स, जर्मनी, इटली, स्पेन, जापान, बेलायत, हल्यान्डका नागरिक पनि आउँछन् ।
