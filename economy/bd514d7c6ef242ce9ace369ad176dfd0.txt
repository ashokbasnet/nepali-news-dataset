सुख्खा बन्दरगाहको लागि पूर्वाधारको तयारी सुरु

काठमाडौं, साउन १३ - काठमाडौं उपत्यकाभित्र सुविधा सम्पन्न सुख्खा बन्दरगाह र अन्तर्राष्ट्रिय स्तरको प्रदर्शनी स्थल बनाउने प्रतिवद्धता अनुसार सरकारले पूर्वाधारको तयारी थालेको छ ।
बजेट कार्यान्वयनमा प्रश्न उठिरहेका बेला सरकारले सरोकारवाला मन्त्रालयका सचिवहरुलाई बोलाएर यस विषयमा शीघ्र काम अघि बढाउने निर्णय गरेको हो ।
वाणिज्य मन्त्री समेत रहेका अर्थमन्त्री शंकरप्रसाद कोइरालाको अध्यक्षतामा आइतबार बसेको सरकारका सरोकारवाला निकायहरुको वैठकले यस विषयलाई उच्च प्राथमिकतामा राखेर अघि बढ्ने निर्णय गरेको छ । उपत्यका वरपरका  सम्भाव्य ठाउँमा जग्गाको खोजी गरिने भएको छ ।
वैठकमा अर्थ, उद्योग, वाणिज्य, भूमि सुधार, गृह र प्रधानमन्त्री कार्यालयका सचिवको उपस्थिति थियो । काठमाडौमा बन्ने सुख्खा बन्दरगाहका लागि यसअघि नै विश्व बैंकले सहयोग गर्ने घोषणा गरिसकेको छ ।
