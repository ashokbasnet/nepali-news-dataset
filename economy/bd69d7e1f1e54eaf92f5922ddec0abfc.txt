आजदेखि तेश्रो पोखरा महोत्सव

पोखरा, पुस २४ – तेश्रो पोखरा महोत्सव मंगलबार सुरु हुँदैछ । ‘युवाको जाँगर, राष्ट्र निर्माणको आधार ’भन्ने नारासँगै शिक्षा, स्वास्थ्य र खेलकुद विकासमा टेवा पुर्‍याउने उद्देश्यले पोखरा यूनाइटेड क्लबले महोत्सव गर्न लागेको हो । 

पोखराको अमरसिंह उच्च माविको खेलमैदानमा हुने महोत्सव माघ ३ गतेसम्म चल्नेछ ।

महोत्सव उद्घाटनअघि पोखरा रंगशाला गेटबाट महोत्सवस्थलसम्म झाँकीसहितको र्‍याली निकालिने आयोजकले जानकारी दिएको छ । पोखरा महोत्सवबाट बचत भएको रकमबाट शिक्षा, स्वास्थ्य, खेलकुद र पोखरामा चिडियाखाना स्थापनाका लागि खर्च गरिने महोत्सव प्रचारप्रसार संयोजक लालकाजी गुरुङ्गले जानकारी दिनुभयो ।

महोत्सवको १ लाख ३० हजार दर्शकले अवलोकन गर्ने अनुमान गरिएको छ । पर्यटन प्रबद्र्धन, पोखराका पर्यटकीय होटल र गन्तब्यका बारेमा जानकारी समेत दिइने महोत्सवमा २ सय २० वटासम्म स्टल राखिनेछ ।

महोत्सवमा औद्योगिक उत्पादन र हस्तकलाका सामाग्रीको प्रर्दशनी एवं बिक्री, सूचना प्रविधि प्रर्दशनी, स्थानीय तथा अन्तराष्ट्रिय उपभोग्य वस्तुको बिक्री गरने क्लबका अध्यक्ष हिमालय बख्रेलले जानकारी दिनुभयो । महोत्सवको आकर्षणका रुपमा पोखरामा पहिलो पटक ऊँट पनि प्रदर्शन गरिनेछ ।
