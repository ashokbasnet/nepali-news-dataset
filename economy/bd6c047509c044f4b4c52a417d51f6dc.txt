शेयर बजारमा लगानी बढाउन लगानीकर्तालाई अर्थमन्त्रालयको आग्रह

कमल पराजुली/ उज्यालो । काठमाडौं, फागुन १२ – अर्थ मन्त्रालयले शेयर बजारमा लगानी गर्न सर्वसाधारण र संस्थागत लगानीकर्तालाई आग्रह गरेको छ । खस्कदो शेयरबजार सुधारका उपायबारे छलफल गर्न शुक्रबार भएको सरोकारवालाबीचको बैठकमा अर्थ सचिव कृष्णहरि बास्कोटाले पुँजीबजारमा लगानी गर्न अहिले सबैभन्दा उपयुक्त समय भएकोले निर्धक्क भएर लगानी गर्न आग्रह गर्नुभयो । 

 

उहाँले अब शेयर बजार सुधारको बाटोमा जाने भन्दै संस्थागत निक्षेपकर्तालाई समेत लगानी बढाउन आग्रह गर्नुभयो । उहाँले शेयर बजारमा नयाँ कम्पनीहरुको प्रवेश गराउन सरकारले गर्नुपर्ने नीतिगत व्यवस्थाको लागि अर्थमन्त्रालय तयार रहेको बताउनुभयो ।

 

छलफलमा राष्ट्र बैंकका गभर्नर डा. युवराज खतिवडाले अहिले बैंकमा प्रशस्त तरलता रहेको र बैंकहरु शेयरमा लगानी गर्न ईच्छुक भएपनि लगानीकर्ता त्यसको लागि मनावबैज्ञानिक रुपमा तयार भैनसकेकोले लगानी बढ्न नसकेको बताउनुभयो । उहाँले अहिले नाफा घटेको भएपनि बैकहरु घाटामा नगएको बताउनुभयो । 

 

छलफलमा शेयर लगानीकर्ताहरुले सरकार र नियामक निकायले समयमा ध्यान नपुर्‍याउदा आफुहरुको लगानी डुबेको भन्दै असन्तुष्टि पोखेका थिए । साधारण लगानीकर्ता सघका अध्यक्ष दीपक कार्कीले शेयर बजार क्रयास नभएर कोल्याप्स हुने खतरा बढेको बताउनुभयो ।
