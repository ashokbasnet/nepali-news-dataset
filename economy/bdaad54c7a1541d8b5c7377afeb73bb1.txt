स्रोतसाधन र जनशक्तिको अभावमा थलियो कृषि अनुसन्धान कार्यक्रम (भिडियो)

अलैंचीबालीमा देखिएका समस्या समाधान गर्नकै लागि २०६४ सालमा स्थापना भएको राष्ट्रिय व्यवसायिक कृषि अनुसन्धान कार्यक्रमले स्थापनाको एक दशक वितिसक्दा पनि हालसम्म कुनै काम गर्न सकेको छैन । अलैंची रोग ब्यवस्थापन, नयाँ जात अनुसन्धान र प्रविधि विकासका लागि स्थापना गरिएको सो कार्यक्रमले प्राविधिक, प्रयोगशाला, उपकरणको अभावमा आफ्नो कार्य अघि बढाउन नसकेको हो ।

अनुसन्धान र प्रविधि विकासका लागि कम्तीमा १० हेक्टर जमिन आबश्यक भए पनि कार्यालयको स्वामित्वमा एकआना पनि जमिन छैन । त्यस्तै संयोजक, वरिष्ठ वैज्ञानिक, प्राविधिक अधिकृत अन्य सहयोगी प्राविधिकसहित ३० जनाको दरबन्दी भएको कार्यालयमा १० बर्षदेखि जम्मा ७ जना मात्रै कार्यरत छन् । जसका कारण जिम्मेवारी अनुसारका काम गर्न नसकिएको कार्यक्रमका निमित्त संयोजक बरिष्ठ वैज्ञानिक डा. गोविन्द तिम्सीना बताउँछन् ।

यता रोगकिरा, ढुसिजन्य संक्रमण, जलवायू परिवर्तनका कारण बर्षेनी अलैंचीको उत्पादन घट्दो छ । जसका कारण अलैंची खेती गर्दै आएका कृषक भने समस्यामा छन् । कार्यालय स्थापना भएपछि समस्या समाधान हुनेमा र अलैंची खेती पुनः पुरानै अवस्थामा फर्कनेमा ढुक्क भएका कृषक सोचे अनुरुपको सेवा नपाउँदा निराश बनेका छन् ।

कार्यालयलाई ब्यवस्थित गरी अध्ययन अनुसन्धानलाई प्रभावकारी बनाई अलैंचीमा रहेको समस्या समाधान गर्न स्थानीय कृषकले माग गरेका छन् । एकातिर कृषिप्रधान मुलुकमा कृषिको अनुसन्धान र विकासका लागि खुलेका कार्यालयमा दशकसम्म आवश्यक प्राविधिक जनशक्ति, प्रयोगशाला, उपकरण र भौतिक पूर्वाधार ब्यवस्थापनमा ध्यान नदिंइदा प्रयोगमा आउन सकेको छैन । अर्कोतर्फ रोगकिरा, ढुसीजन्य संक्रमण, जलवायु परिवर्तन लगायतका कारण अलैंची खेती नै संकटमा छ । त्यसैले यसलाई ब्यवस्थित गरी आफ्नो उदेश्य अनुरुपको कार्य अगाडी बढाउन सम्बन्धित निकायको ध्यान जान जरुरी छ ।
