निर्धन उत्थान बैंकले ४० करोडको बोनश शेयर र साढे ८ करोड नगद लाभांश दिने

काठमाडौं, भदौ २५ – निर्धन उत्थान बैंक लिमिटेडले शेयरधनीलाई खुशी बनाउने लाभांश घोषणा गरेको छ । निर्धन उत्थानले आफ्ना शेयर धनीलाई ६६ दशमलव ६७ प्रतिशत बोनश शेयर र १४ दशमलव ०४ प्रतिशत नगद लाभांश दिने निर्णय गरेको हो । 
उसले ४० करोड रुपैयाँ बराबरको बोनश शेयर र ८ करोड ४२ लाख १० हजार ५ सय २६ रुपैयाँ नगद लाभांश दिने प्रस्ताव गरेको छ । बैंकले गत बिहीबार बसेको सञ्चालक समितिको बैठकले यो लभांश घोषणा गरेको हो ।
यो प्रस्तावलाई नेपाल राष्ट्र बैंक र नेपाल धितोपत्र बोर्डले अनुमति दिनु पर्ने छ भने बैंकको साधारण सभाबाट पनि पारित हुनु पर्ने छ । ६० करोड चुक्ता  पुँजी रहेको यो बैंकका बोनश शेयर वितरणपछि चुक्ता पुँजी १ अर्ब रुपैयाँ पुग्ने छ । 
निर्धन उत्थान बैंकले गत आर्थिक वर्षमा साढे ५८ करोड रुपैयाँ खुद नाफा गरेको थियो । बैंकको जगेडा कोषमा एक अर्व २२ करोड ३७ लाख रुपैयाँ छ ।
