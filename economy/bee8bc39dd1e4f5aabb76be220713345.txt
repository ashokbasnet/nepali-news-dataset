झुम्सा-बुटवल खानेपानी योजना अन्तिम चरणमा 

दुई दशकअघि शुरु भएको सिस्ने–बुटवल खानेपानी योजनामा करोडौं लगानी भैसकेपछि बीचमै अलपत्र परेपछि झन्डै १० वर्षअघि शुरु गरिएको अर्को झुम्सा–बुटवल खानेपानी योजना भने छिट्टै पुरा हुने अवस्थामा पुगेको हो ।

सिस्ने–बुटवल खानेपानी योजना अलपत्र परेपछि त्यसकै केही पूर्वाधार उपयोग हुने गरी झुम्सा–बुटवल खानेपानी योजना शुरु गरिएको थियो ।

विभिन्न समस्या र कठिनाइका बाबजुद यो आयोजनाको काम हालसम्म ९० प्रतिशत पूरा भएको छ ।

करिब १० वर्ष अघि शुरु गरिएको योजना निर्माणको काम पूरा भएपछि बुटवलबासीको खानेपानी समस्याको दीर्घकालीन समाधान हुने छ ।

आयोजना आगामी दुई वर्षभित्र सम्पन्न गर्ने लक्ष्य राखिएको छ । खानेपानी कार्यालय बुटवलका अनुसार पुरानो योजनामध्ये ९० प्रतिशत काम सम्पन्न भएको छ, जसमा १६ करोड रुपैयाँ खर्च भैसकेको छ ।

बढ्दो जनसंख्यालाई मध्यनजर गर्दै योजनाका लागि सरकारले १ अर्ब रुपैयाँ विनियोजन गरेको छ ।

झुम्साबाट पानी ल्याउनका लागि बाँधक्षेत्रमा निर्माण गरिएको इनटेक लगायतका भौतिक संरचना बाढीले बगाएपछि योजना पुरा हुन ढिला भएको कार्यालयका प्रमुख मोहन भट्टले जानकारी दिए ।

बुटवलवासीको निकै प्रतिक्षामा रहेको यो खानेपानी योजना निर्माणमा ढिलाई हुनुको कारण बारे आलोचना हुन थालेपछि खानेपानी तथा सरसफाई राज्यमन्त्री अब्दुल रज्जाकले स्थलगत निरीक्षण गरेका छन् ।

राज्यमन्त्री रज्जाकले आयोजना निरीक्षण गर्दै छिटो काम गर्न कर्मचारीहरुलाई निर्देशन दिएका छन् । भुम्साबाट पानी आएपछि बुटवलबासीले स्वच्छ पानी पिउने सपना साकार हुने छ ।
