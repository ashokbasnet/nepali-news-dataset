घरेलु उत्पादनको बजारीकरणका लागि दश रोपनी जग्गामा पूर्वाधार निर्माण गरिने

काठमाडौं चैत्र २ – उद्योगमन्त्री नवीन्द्रराज जोशीले घरेलु उद्योगबाट उत्पादित सामग्रीको बजारीकरणका लागि सिफलमा रहेको १० रोपनी जग्गामा पूर्वाधार निर्माण गरिने बताउनुभएको छ । भूकम्प प्रभावित गृह श्रमिकहरुद्वारा उत्पादन गरिएको सामग्रीको प्रदर्शनीमा सञ्चारकर्मीसँग कुरा गर्दै उद्योगमन्त्री जोशीले सरकारले जग्गा उपलब्ध गराई भवन निर्माण गरिदिने र घरेलु तथा साना उद्योगसँग सम्बन्धित संस्थाले त्यसको व्यवस्थापन गर्नुपर्ने बताउनुभयो ।विदेशीहरु आ–आफ्नो देश फर्किनु अघि नेपालको चिनो स्वरुप घरेलुका सामानहरु किनेर फर्किने र यसले घरेलु उद्योगको प्रवद्र्धनमा टेवा पुग्ने उहाँले बताउनुभयो । सरकारले विदेश स्थित एनआरएनसँग पनि नेपाली वस्तुको प्रयोगमा जोड दिन आग्रह गरेको र सरकारी निकायहरुलाई अनिवार्य नेपाली वस्तुको मात्र प्रयोग गर्न निर्देशन दिएको उहाँले दोहो¥याउनुभयो । होम नेट नेपाल, अक्सफार्म र एक्सन एडको संयुक्त आयोजनामा त्रिपुरेश्वरमा बुधबारदेखि सुरु भएको प्रदर्शनी तीन दिनसम्म चल्नेछ । प्रदर्शनीमा हातले बुनेका कपडा, ढाका, मखमलका जुत्ता, कृषिवस्तु, ढुंगाका मूर्ति लगायतका हस्तकलासँग सम्बन्धित सामान राखिएका छन् ।
