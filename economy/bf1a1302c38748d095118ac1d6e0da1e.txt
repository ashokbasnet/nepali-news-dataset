सुन पसल अनुगमन रोक्दा झन् ठगिने खतरा

काठमाडौ, बैशाख १४ – सुनचाँदी तथा गरगहना पसलमा अनुगमन रोकिएपछि उपभोक्ताहरु झन् ठगिने अधिकारकर्मीले बताएका छन् । 
सरकारले बजार अनुगमन रोकेपछि सुनचाँदी तथा गरगहनामा ठगी गर्ने व्यवसायीहरु उत्साहित हुने र उपभोक्ताहरु ठगिने जोखिम देखिएको हो । उपभोक्ता अधिकार अनुसन्धान मञ्चका अध्यक्ष माधव तिमिल्सिनाले सरकारले बजार अनुगमन रोक्दा उपभोक्ता झन् ठगिन सक्ने बताउनुभयो । 
 
एक्कासी धेरैजना गएर सुनचाँदी पसलमा अनुगमन गर्नु र व्यापारीकै सहमतिमा अनुगमन रोक्नुले सरकारी नियमन निकायमाथि नै आशंका बढेको बताउनुभयो । 
 
सुनचाँदी व्यवसायीको तीब्र दबाबपछि सरकारले शुक्रबार बजार अनुगमन तत्काललाई रोक्ने निर्णय गरेको थियो । 
 
आपूर्ति मन्त्रालयले सुनचाँदी तथा गरगहना सम्बन्धी आवश्यक कार्यविधि बनाएर मात्रै बजार अनुगमन गर्ने निर्णय गरेको हो ।
 
तर उपभोक्ता अधिकारकर्मीहरुले नियमन निकायले चाहेमा कार्यविधि नै कुर्नुनपर्ने र सरोकारवालासँग समन्वय गरेर पनि अनुगमन गर्न सक्ने बताएका छन् । उनीहरुले रोकिएको बजार अनुगमन तत्कालै थाल्न पनि माग गरेका छन् ।
