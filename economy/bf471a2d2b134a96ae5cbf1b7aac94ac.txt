एलपी ग्यासको मूल्य बढाउन व्यवसायीको माग

काठमाडौं, पुष ८ – एलपी ग्यास उद्योगी र व्यवसायीले ग्यासको मूल्य बढाउन माग गरेका छन् । एलपी ग्यास उद्योग संघ र ग्यास बिक्रेता महासंघले विज्ञप्ती निकालेर तीन वर्ष अघि निर्धारण गरिएको मूल्य कम भएको भन्दै बढेको खर्च समायोजन गरी मूल्य वुद्धि गर्न माग गरेका हुन् । 

 

विज्ञप्तीमा बैंक ब्याज, कर्मचारीको तलब, ढुवानी लगायतको खर्च बढेको भन्दै व्यवसायीहरुले उद्योग र डिलरको नाफा बढाएर ५ प्रतिशत पुर्‍याउनुपर्ने माग गरेका छन् । विज्ञप्तीमा माग आपूर्ति नहुँदा उपभोक्ताको दबाब बढेको र झण्डै ३ वर्षदेखि खर्च समायोजन र मुनाफा नबढ्दा व्यवसाय घाटामा गएकाले तत्काल समस्या समाधानको माग गरेका छन् । १५ दिन भित्र आफ्ना माग सुनुवाई नभए आन्दोलन गर्ने चेतावनी समेत विज्ञप्तीमा दिइएको छ । 

 

यस्तै बजारमा ग्यासको माग बढेपनि ३५ प्रतिशत उपभोक्ताले अभाव भोग्नुपरेको भन्दै तत्काल आपूर्ति बढाउन पनि उनीहरुले सरकारसँग माग गरेका छन् । लोडसेडिङ, जाडो र पर्यटकको चापका कारण माग बढेको भन्दै उनीहरुले बजारको माग अनुसार आपूर्ति गर्नुपर्ने बताएका हुन् । 

 

सामान्य अवस्थामा प्रतिमहिना २० हजार ७ सय ५० मेट्रिक टन ग्यास आपूर्ति गर्नुपर्नेमा अहिले बढेर २५ हजार मेट्रिक टन पुगेको व्यवसायीहरुको दावी छ ।
