श्रम तथा रोजगार सम्मेलन सुरु

काठमाडौं, असार २५ - श्रम तथा रोजगार सम्मेलन काठमाडौंमा शुरु भएको छ । ‘मर्यादित काम र रोजगारमुखी आर्थिक वृद्धिका लागि सुमधुर श्रम सम्बन्ध प्रवद्र्धन’ भन्ने नाराका साथ शुरु भएको सम्मेलन पर्सि २७ गतेसम्म चल्ने छ ।सम्मेलनको उद्घाटन गर्दै श्रममन्त्री कुमार बेलबासेले बिदेशी लगानीभन्दा स्वदेशी लगानी सुरक्षित गर्नुपर्नेमा जोड दिनुभयो ।

 

उहाँले लगानीमैत्री वातावरण, श्रमिक अधिकार र औद्योगिक विकाससँगै कृषि विकासलाई पनि सँगै अगाडि बढाउनुपर्ने बताउनुभयो । श्रम सचिव सोम सुवेदीले उद्योगी र श्रमिकबीचको सम्वन्धले मात्रै औद्योगिकरणको बाटोमा अघि बढ्न सकिने बताउनुभयो । श्रम विभागका महानिर्देशक मानवहादुर विकेले स्वदेशमा रोजगारीको दायरा खुम्चिदै गएको र रोजगारीका लागि तेश्रो देशमै निर्भर हुनुपरेको अवस्थामा भएको सम्मेलन कोसेढुङ्गा बन्नुपर्नेमा जोड दिनुभयो ।

नेपाल उद्योग बाणिज्य महासंघको रोजगारदाता परिषदका सभापति पशुपति मुरारकाले न्यूनतम ज्यालाका विषयमा दुई बर्षअघि भएको सहमति कार्यान्वयन भए श्रम सम्वन्ध सुधार हुने दावी गर्नुभयो । नेपाल ट्रेड युनियन महासंघ जिफन्टका अध्यक्ष विष्णु रिमालले श्रम कानुन कार्यान्वयनमा राज्य र उद्योगी गंम्भिर बन्नु पर्ने बताउनुभयो ।

श्रमिकले कानुनमा व्यवस्था भएका विषयमा पनि माग पत्र राख्नु पर्ने अवस्थाको अन्त्य गर्न व्यवसायीलाई रिमालले आग्रह गर्नुभयो । अखिल नेपाल ट्रेड युनियन महासंघका अध्यक्ष शालिकराम जमकट्टेलले श्रम क्षेत्रमा रहेको अन्यौल अन्त्यका लागि सम्मेलन महत्वपूर्ण हुने आशा व्यक्त गर्नुभयो । नेपाल ट्रेड युनियन काँग्रेस स्वतन्त्रका अध्यक्ष लक्ष्मण बस्नेतले सामाजिक सुरक्षा ऐन तत्काल बन्नुपर्ने बताउनुभयो ।
