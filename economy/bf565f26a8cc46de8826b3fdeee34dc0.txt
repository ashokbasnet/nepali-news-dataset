आज औद्योगिक प्रदर्शनीको अन्तिम दिन

काठमाडौं, चैत ११ – उत्कृष्ट उद्यमीलाई पुरस्कृत गर्दै काठमाडौंमा भईरहेको औद्योगिक प्रदर्शनी आज सकिँदैछ । प्रतिस्पर्धामा रहेकामध्ये उत्कृष्ट १५ जना उद्यमीलाई पुरस्कृत गरिने आयोजक घरेलु तथा साना उद्योग विकास समितिले जनाएको छ ।

वस्तु समूहतर्फका १३ जना, लघु उद्यमी १ जना र उत्कृष्ट महिला उद्यमीलाई प्रमाणपत्रसहित पुरस्कृत गर्ने तयारी छ । प्रदर्शनीमा प्राकृतिक रेशाबाट उत्पादित वस्तुमा अवलोकनकर्ताले बढी चासो राखेका छन् ।

गएको ७ गतेदेखि भईरहेको प्रदर्शनीमा अहिलेसम्म ८० हजारले अवलोकन गरेका र १ करोड ८२ लाख बराबरको नगद कारोबार भएको समितिले जनाएको छ ।

आज अन्तिम दिन २० हजार भन्दा बढीले अवलोकन गर्ने आयोजकको अनुमान छ ।
