तिहार नजिकिँदै गर्दा फलफूलको आयात बढ्यो

काठमाडौं, कात्तिक ६ — तिहार पर्व नजिकिँदै जादा बजारमा फलफूलको आयात बढेको छ । स्याउ, केरा, नरिवल लगायतका फलफूलको आयातसँगै कारोबार पनि शुरु भएको व्यापारीहरुले बताएका छन् । 

 

तिहारमा सबैभन्दा बढी कारोबार हुने स्याउ धेरैजसो चीनबाट ल्याईन्छ । केही मात्रामा भारतबाट पनि आइरहेको छ । नेपाली स्याउले भने बजारमा प्रतिष्पर्धा गर्न नसकेको नेपाल फलफूल तथा तरकारी व्यवसायी महासंघले जनाएको छ । केरा भने देशभित्रैको उत्पादनले धानेको छ । 

 

यस वर्ष बजारमा धेरै फलफूल भित्रिएकाले भाउ नबढ्ने फलफूल तथा तरकारी व्यवसायी महासंघका महासचिव रुद्र पाठकले बताउनुभयो । अहिले बजारमा स्याउको थोकमूल्य ६० देखि ८० रुपैंया, केरा दर्जनको १८ देखि २० रुपैंया र नरिवल गोटाको १२ देखि १५ रुपैंया छ । तिहारमा पनि यही भाउ कायम रहने व्यापारीहरुको भनाई छ ।
