चीनबाट आयात गरिने लसुनको भाउ आधा घट्यो

काठमाडौं, माघ १४ – चीनबाट नेपाल भित्रिने लसुनको भाउ पोहोरको तुलनामा आधा भन्दा धेरैले घटेको छ । पोहोर एक सय ५० रुपैंया किलोसम्म थोक भाउ रहेको लसुन यसबर्ष ६८ देखि ७० रुपैंया किलोमा पाइन्छ ।

 

चीनमा उत्पादन बढेकोले नेपालमा यसको भाउ घटेको ब्यवसायीहरुले बताएका छन् । चीनबाट कति लसुन नेपाल भित्रिन्छ भन्ने यकिन तथ्याङ्क नभएपनि महिनाको झण्डै पाँच सय टनको हाराहारीमा भित्रिने सरकारी अनुमान छ । ५–६ वटा कम्पनीले लसुन आयात गर्दै आएका छन् ।
एउटा कम्पनीले सरदर महिनाको एकसय टनसम्म आयात गर्दै आएको व्यवसायी हेमनारायण श्रेष्ठले बताउनु भयो । नेपालमा उत्पादन हुने लसुन बजारमा आउन अझै एक डेढ महिना लाग्ने उहाँले बताउनु भयो ।

नेपालमा काभ्रे, सिन्धुपाल्चोक, रामेछाप, दाङ्, सुर्खेत, धादिङ लसुन खेती हुने जिल्ला हुन् । नेपालको उत्पादनले नधान्ने भएपछि भारत र चीनबाट लसुन आयात हुँदै आएको छ ।
