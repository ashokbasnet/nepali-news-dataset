पोखरामा रोपाइँ महोत्सव, विदेशी पर्यटक पनि हिलोमा रमाए (भिडियोसहित)

प्रदीप पौडेल (इमेज)पोखरा, असार १५ । मनसुन सुरु भएसँगै किसानहरु काँधमा हलो–जुवा बोकेर गोरु धपाउँदै बेसी झरिरहेको दृश्यले अहिले गाउँघर ढाकिएको छ ।कतै रुझ्दै–भिज्दै त कतै सुक्खा भएको ठाउँमा पनि पानी लगाउनलाई कुलो काट्दै छन् किसानहरु ।पोखराका पर्यटन व्यावसायीहरु भने यही मौकालाई सदुपयोग गरेर पर्यटकलाई भित्र्याउन असारे महोत्सवमा व्यस्त छन् ।भूकम्प र नाकाबन्दीको मारपछि नेपालको पर्यटन व्यवसाय सुस्ताएकाबेला पोखराका पर्यटन व्यवसायीहरुले भने पर्यटकहरुको सहभागितासहित असारे महोत्सव मनाएका छन् ।‘पोखरा सबै मौसमका लागि’ भन्ने मुख्य नाराकासाथ पोखरा पर्यटन परिषदले पोखरा–१७ महतगौंडामा १३औं संस्करणको महोत्सवको चाँजापाँजो मिलाएको हो ।आन्तरिक र बाह्य पर्यटकलाई लक्षित गरी हरेक वर्ष असार १५ लाई पोखरामा असारे रोपाइँ महोत्सवकारुपमा मनाउने परम्परा नै बसेको छ ।रोपाइँ महोत्सवमा यस वर्ष अपेक्षा गरेजस्तो विदेशी पर्यटकको सहभागिता नभए पनि पोखरेलीहरुको भने उल्लेख्य सहभागिता रहेको थियो ।असार १५ मा हिलोमै टेक्नुपर्छ भन्ने मान्यताले महोत्सवमा अधिकांश सहभागीहरु हिलाम्य भएको देखेपछि विदेशी पर्यटकहरुसमेत मन थाम्न नसकी हिलोमै लुटुपुटु भएर रमाएका देखिन्थे ।हली, बाउसे, खेताला र अन्य सहभागीहरु एक–आपसमा हिलो छ्याप्दै रमाइलो गरिरहेका दृष्य निकै रोमान्चक देखिन्थ्यो ।हिलाम्य भएका पर्यटकहरुमा को स्वदेशी र को विदेशी भन्ने चिन्नै मुस्किल परेको थियो । एक रिपोर्ट (भिडियोमा हेर्नुहोस्)
