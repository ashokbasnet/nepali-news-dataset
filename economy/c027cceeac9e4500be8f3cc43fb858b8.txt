चितवनमा माछा महोत्सव

चितवन, पुस १ – स्वदेशी माछाको बजारीकरण बढाउन चितवनमा माछा महोत्सव सुरु भएको छ । कृषि राज्य मन्त्री राधिका तामाङले महोत्सवको समुद्घाटन गर्दै  कृषिलाई सम्मानित पेशा बनाउनुपर्नेमा जोड दिनुभयो । राज्य मन्त्री तामाङले आधुनिक कृषि प्रणाली अपनाउनुपर्ने बताउनुभयो । 
माछा किसानका अगुवाहरुले सितभण्डारको व्यवस्था, उपकरणमा अनुदान, प्रशोधनका लागि आवश्यक उपकरणमा राज्यको लगानी, परिकार बनाउने तालिमको व्यवीथा, व्यवस्थित बजारको व्यवस्थापन गर्नुपर्ने बताएका छन् । 
जिल्ला कृषि विकास कार्यालय चितवनका प्रमुख सुदीर श्रेष्ठले चितवनमा यो वर्ष ९५ हेक्टरमा नयाँ पोखरी निर्माण हुने बताउनुभयो । ‘प्रधानमन्त्री कृषि आधुनीकरण परियोजना अन्तर्गत माडी र चित्रवन नगरपालिकाका सीमासार क्षेत्रमा माछा उत्पादनको ब्लक बनाउने गरि कार्यक्रम प्राप्त भएको छ’ उहाँले भन्नुभयो, ‘५ हेक्टरमा उन्नत नश्लका माछा भुरा उत्पालन गर्ने लक्ष्य छ ।’ कृषि यन्त्र, एरियटर, डीओ मीटर, पीएच मीटर, डीजिटल तराजु लगायतका यन्त्रहरुमा अनुदान वितरण गर्ने कार्यक्रम रहेको बताउनुभयो । 
चितवनमा माछापालनलाई व्यवसायीकरण गर्न ३ करोड ७४ लाख रुपैयाँ बजेट आएको जानकारी दिनुभयो । चितवन माछापालनका लागि प्रचुर सम्भावना रहेको जिल्ला हो । चितवनमा हालसम्म २ हजार ७० वटा माछा पोखरी बनाइएको छ । ८ सय ५४ हेक्टर क्षेत्रफल मध्ये ५ सय ३९ हेक्टर जलाशयमा माछापालन हुने गर्छ । १ हजार २ सय ५५ जना किसानहरु व्यवसायीक माछापालनमा लागेका छन् । १२ वटा ताल उपयोग गरि ३० हेक्टरमा माछापालन गरिएको छ । चितवनमा १७ वटा जिउँदो माछा पसल सञ्चालनमा छ । ६९ करोड १५ लाख बराबरको माछा वार्षिक रुपमा उत्पादन हुने गरेको छ । 
महोत्सव उद्घाटन अघि झाँकी सहितको र्‍याली निकालिएको थियो । महोत्सवको विशेष आकर्षणको रुपमा आधुनिक प्रविधियुक्त माछा पोखरी प्रदर्शनी, माछाका परिकार, थारु विशेष खानाका परिकार, माछा बनाउने तथा खाने तरिकाको बारे जानकारी, बाल उद्यान, राष्ट्रिय एवंम स्थानीय कलाकारहरुको साथमा विविध साँस्कृतिक कार्यक्रम रहेको मत्स्य व्यवसायी संघ चितवनका अध्यक्ष रमेश पाण्डेले जानकारी दिनुभयो । महोत्सवमा ४५ वटा स्टल रहेका छन् । महोत्सव अवलोकन गर्दा माछाको सुप निःशुल्क समेत व्यवस्था गरिएको छ ।
