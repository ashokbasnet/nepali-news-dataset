सहयोग खर्च नगरेको भन्दै अष्ट्रेलिया सरकार असन्तुष्ट

काठमाडौं, माघ ८ – अष्ट्रेलिया सरकारले स्वास्थ्य क्षेत्रमा नेपाललाई दिएको सहयोग खर्च हुन नसकेको भन्दै असन्तुष्टि व्यक्त गरेको छ ।
अर्थमन्त्री शंकरप्रसाद कोइरालासँग बुधबार भएको भेटमा अष्ट्रेलियाका राजदूत ग्लेन ह्वाइटले आफूहरुले दिएको सहयोगबाट प्रभावकारी रुपमा काम नहुँदा आगामी दिनमा त्यसको प्रभाव पर्ने भन्दै सरकारलाई सचेत गराउनुभयो । ‘जनताको स्वास्थ्यसँग सरोकार राख्ने संवेदनशील शीर्षकमा दिइएको रकम खर्च नहुनु दुखद हो ।’ ह्वाइटले भन्नुभयो ।
उहाँले अष्ट्रेलियाको सहयोगमा उद्योग मन्त्रालय अन्तर्गत सञ्चालित लघु उद्यम विकास कार्यक्रम (मेडेप)को दक्षता अभिवृद्धि गरी त्यसलाई अझ सशक्तिकरण गर्दै लैजानुपर्ने खाँचो औंल्याउनुभयो ।
भेटमा राजदूत ह्वाइटले अष्ट्रेलिया नेपालमा बन्न लागेको सरकारसंग मिलेर काम गर्न ईच्छुक रहेको जानकारी दिनुभयो । भेटमा अर्थमन्त्री कोइरालाले संविधानसभाको चुनाव सम्पन्न गर्न अन्तर्राष्ट्रिय निकायले खेलेको भूमिकाको प्रशंसा गर्दै नवनिर्वाचित सरकारलाई विश्वाससाथ सहयोग गर्न आग्रह गर्नुभयो ।
नेपालको आर्थिक विकासका लागि वैदेशिक सहायता महत्वपूर्ण रहेको भन्दै मन्त्री कोइरालाले ऊर्जा, भौतिक पूर्वाधारका क्षेत्रमा सहयोग आवश्यक रहेको बताउनुभयो ।
चुनावपछि बन्ने सकार पनि खुला अर्थतन्त्रमुखी हुने भएकाले वैदेशिक लगानी सुरक्षित हुने दावी गर्दै कोइरालाले भन्नुभयो, ‘अब चाँडै आउन लागेको वैदेशिक लगानी नीतिले थप आकर्षित गर्नेछ ।’
