यी हुन् बचतकर्ता ठग्ने १ सय ४८ सहकारी

कमल पराजुली/उज्यालो । काठमाडौं, फागुन १७ – बचतकर्ता ठग्ने अर्थात समस्याग्रस्त सहकारीको संख्या १ सय ४८ पुगेको छ ।
बचत तथा ऋणको कारोबार गर्ने समस्याग्रस्त सहकारीको छानबिन गर्न गठन भएको आयोगमा थप ७७ वटा सहकारीको विरुद्धमा उजुरी परेपछि समस्याग्रस्त सहकारीको सँख्या १ सय ४८ पुगेको हो । यि सहकारीले बचतकर्ताको ठुलो रकम फिर्ता नदिएर ठगेका हुन् ।
आयोगमा यसअघि ७१ वटा सहकारीको विरुद्धमा उजुरी परेको थियो । थप ७७ वटा सहकारीका निक्षेपकर्ताले आफ्नो पैसा फिर्ता नगरेको भन्दै आयोगमा उजुरी गरेका छन् । १ सय ४८ वटा सहकारीका १३ हजार ८ सय ५९ निक्षेपकर्ताले आफ्नो बचत फिर्ता नभएको भन्दै उजुरी गरेका छन् ।
तीमध्ये ९ हजार ३ सय ४८ वटा उजुरीको लगत हेर्दा ५ अर्ब ८० करोड ३३ लाख रुपैयाँ डुबेको देखिएको आयोगले जनाएको छ । आयोगले अहिले सम्म समस्याग्रस्तमध्ये ठूला १२ वटा सहकारीको मूल्यांकन लेखापरीक्षण (डिडिए) तयार गरेको छ ।
मूल्यांकन लेखापरीक्षण गर्न लेखापरीक्षकहरु बाहिरबाट नियुक्त गर्ने तयारी गरेको र अहिले २ वटा टोली मात्रै भएकोले अब १० वटा थप टोली बाहिरबाट नियुक्त गर्न लागिएको आयोगका सदस्य सिताराम थपलियाले जानकारी दिनुभयो ।
आयोगमा अहिले २९ वटा सहकारीका सञ्चालक सम्पर्कमा पुगेका छन् । अरुलाई पनि सम्पर्कमा ल्याएने प्रयास भइरहेको उहाँले बताउनुभयो ।
सुधिर बस्नेतप्रति आयोगको विश्वास
ओरियन्टल कोअपरेटिभका अध्यक्ष सुधीर बस्नेतले सहकारी र हाउजिङ बनाउने भन्दै एक्लै झण्डै १० अर्ब रुपैयाँ उठाएर ठगेको अनुमान छ । उनले सहकारी मात्रै नभै हाउजिङ बनाउन कयांै बैंकहरुबाट लिएको पैसा पनि तिर्न नसक्दा बैंकहरुलाई समेत समस्या परिरहेको छ ।
तर बस्नेतले हाउजिङको बाँकी काम पूरा गरेर सहकारीका बचत कर्ताको पैसा फिर्ता गरिदिने प्रतिबद्धता जनाए । बस्नेतको प्रतिबद्धतामा आयोगका पदाधिकारी विश्वाश मानेर बसेका छन् ।
कोहिनुर हिल हाउजिङ नक्सालमा सञ्चालित १५ तले हाउजिङको काम २ वर्षदेखि रोकिएकोमा काम पूरा गर्न आदेश दिइएको बमोजिम काम सुरु भइसकेको आयोगले जनाएको छ ।
बस्नेतले हाउजिङका बुकिङकर्ताहरुबाट ९२ लाख रुपैयाँ उठाएर बाँकी काम गराउने गरी आयोग समक्ष करार गरेको आयोगका अध्यक्ष गौरीबहादुर कार्कीले बताउनुभयो ।  
काम गराउन हाउजिङ बुकिंगकर्ताकोतर्फबाट गोपाल अर्याल, सुवर्णकृष्ण मल्ल, रत्नसंसार श्रेष्ठ, फुमु भोटिया, चित्रमणि पराजुली सहितको समितिसमेत गठन भएको आयोगले जनाएको छ ।
हाउजिङ पूरा भएपछि बुक नभएका अपार्टमेन्ट बिक्री गरेर आउने रकम आयोगले सरकारी खातामा राख्ने उहाँले बताउनुभयो । यहि रकमबाट ओरियन्टलका वचत कर्ताहरुलाई फिर्ता दिने अयोगको तयारी छ ।
समस्याग्रस्त सहकारीको छानविन गर्न गठन भएको आयोगले छानविनसँगै समस्या समाधानको पहल पनि गर्ने भन्दै तीन महिना म्याद थपिएको छ ।
समस्याग्रस्त सहकारीको नाम हेर्न यहाँ क्लिक गर्नुहोस
