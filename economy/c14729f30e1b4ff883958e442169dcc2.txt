तीन महिनामा काम गरेर देखाउँछु : उद्योगमन्त्री

काठमाडौं, भदौ ३१ – उद्योगमन्त्री महेश बस्नेतले आफूलाई केही काम गरेर देखाउन तीन महिनाको समय दिन आग्रह गर्नु भएको छ ।
रिपोर्टर्स क्लब नेपालले मंगलबार गरेको साक्षात्कारमा उहाँले आफूले तत्काल रुग्ण उद्योग सञ्चालन गर्न प्रयास थाल्ने र त्यसका लागि तत्काल कार्य योजना ल्याउने तयारीमा लागेको भन्दै तीन महिना समय दिन आग्रह गर्नु भयो ।
दिनहुँ विदेशीने यूवा शक्तिलाई रोक्न आफूले औद्योगिक क्रान्तिको खाका तयार पारिरहेको भन्दै मन्त्री बस्नेतले उद्योग मैत्रि वातावरण निर्माण गर्न ऐन तथा नीति बनाउने बताउनुभयो । क्रसर व्यवसायीहरुले काम गर्न पाउनु पर्ने भन्दै क्रसर उद्योगमा देखिएको समस्याका कारण जनताले घर नै बनाउन नपाएकोले समस्या समाधानमा लाग्ने उहाँको भनाई छ ।
क्यासिनो सञ्चालनमा जोड
क्यासिनो मुलुकमा पर्यटन भित्राउने आधार भएकोले यसको समस्या समाधान गरेर सञ्चालन गर्नु पर्नेमा जोड दिंदै मन्त्री बस्नेतले मजदुरहरुलाई न्याय दिलाउन पहल गर्ने बताउनुभयो । तर क्यासिनोले रोयल्टी बुझाउने र नेपालीलाई प्रवेश नदिने विषयमा भने गम्भिर हुनु पर्नेमा जोड दिनुभयो ।
मन्त्री बस्नेतले हिजोको दिनमा क्यासिनो माओवादीहरुको क्यान्टोनमेन्टका रुपमा स्थापित भएको आरोप लगाउँदै आगामी दिनमा मजदुर तथा क्यासिनो सञ्चालकहरुसँग छलफल गरेर सुव्यवस्थित रुपमा उद्योगका रुपमा लिएर लैजान आफू प्रतिबद्ध रहेको बताउनुभयो ।
