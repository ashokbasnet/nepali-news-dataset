मनाङबाट हरेक वर्ष १ अर्बको यार्सागुम्बा विक्री

आश गुरुङ/उज्यालो ।  लमजुङ, जेठ ४ - मनाङमा बार्षिक ३ सयदेखि ३ सय ५० किलोग्रामसम्म यार्सागुम्बा संकलन गरेर विक्रीवितरण हुने गरेको छ ।
मनाङको १३ गाविसमध्ये धारापानी र थोँचे गाविस बाहेक सवै गाविसमा पाईने यार्सागुम्बाको अबैध कारोवारसमेत भईरहेको छ ।
राष्ट्रिय प्रकृति संरक्षण कोषको अन्नपूर्ण संरक्षण क्षेत्र आयोजना एक्याप, ईलाका संरक्षण कार्यालय मनाङले गाउँगाउँमा गठित संरक्षण समितिसंग समन्वय गरि यार्सागुम्बाको ब्यवस्थापन गर्दै आएको छ । एक्यापका अनुसार गएको बर्ष १ सय ८० किलोग्राम यार्सागुम्बा मनाङबाट कानुनी रुपमा निकासी भएको छ ।
सुकेको एउटा यार्सागुम्बाको प्रतिगोटा ७ सयदेखि १३ सय रुपैयाँसम्म पर्ने मनाङको यार्सागुम्बालाई संकलनकर्ताहरुले ठेकेदारहरुलाई प्रतिकिलो २५ लाखदेखि २९ लाख रुपैयाँसम्म विक्री गर्दै आएका छन् । ठेकेदारले एक किलोग्राममा राम्रो खालको यार्सागुम्बा २२ सय र कमसल अर्थात सानो खालको यार्सागुम्बा ३५ सय रुपैयाँ प्रति गोटासम्ममा  पर्ने भएकाले पनि यसको मूल्यमा फरक पर्ने गरेको छ । संकलकहरुले यतिका रकममा ठेकेदारलाई विक्री गरेपनि मनाङबाट निकासी गरेका ठेकरादहरुलाई प्रतिकिलो ४० लाख रुपैयाँसम्म विक्री गर्दै आएको पाईएको छ ।
एक्यापसँग १ सय ८० किलोग्राम कानुनी रुपमा निकासी भएको तथ्यांक भएपनि बनजंगलमा पाईने अनुपातमा ३ सय बढी यार्सागुम्बा मनाङका प्रतिवर्ष संकलन भएको स्थानीयवासिन्दाको अनुमान छ ।
एक्यापसँग भएको तथ्याङ्क अनुसार गएको बर्ष झण्डै ४८ करोड ६० लाख रुपैयाँ बराबरको यार्सागुम्बा मनाङबाट बैधानिक रुपमा निकासी भएको थियो ।
स्थानीयवासिन्दाले अनुमान गरे अनुसार मनाङबाट गएको बर्ष झण्डै १ अर्ब रुपैयाँ बराबरको यार्सागुम्बा बाहिर निकासी भएको स्थानीयवासिन्दाले वताएका छन् । ठेकेदारहरुले जिल्ला विकास समिति र संरक्षण क्षेत्र ब्यवस्थापन समितिमा दोहोरो निकासी कर तिर्नुपरेपछि अबैध चोरी निकासी बढेको गाउँलेको बुझाई छ ।
गएको बर्षसम्म यार्सागुम्बाका ठेकेदारहरुले प्रतिकिलो यार्सागुम्बाको संरक्षण क्षेत्र ब्यवस्थापन समितिलाई १० हजार र जिल्ला विकास समितिलाई ७ हजार बुझाउँदै आएकोमा यसवर्षदेखि प्रतिकिलो निकासी करबापत १० हजार रुपैयाँ लिन निर्णय जिल्ला परिषद्ले गरेको स्थानीय विकास अधिकारी प्रेमराज गिरीले वताउनुभयो ।
‘यार्सागुम्बाको चोरी निकासी भएको छैन भन्न सकिन्न’ उहाँले भन्नुभयो ‘चोरी निकासी केहीमात्रामा भएको छ भन्ने खबर आएका निगरानीका लागि जिविसका कर्मचारी पनि खटाउने गरेका छौँ ।’ उहाँले यार्सागुम्बाको चोरी निकासी हुनसक्ने भन्दै यसका लागि प्रशासन र एक्यापका तर्फबाट सुरक्षा ब्यवस्था कडा पारिएको समेत वताउनुभयो । जिल्ला विकास समिति मनाङका अनुसार गएको बर्ष यार्सागुम्बाबाट १२ लाख ६० हजार रुपैयाँ निकासी कर उठाएको छ । जिविस मनाङले संरक्षण क्षेत्र ब्यवस्थापन समितिको सिफारिसमा २ बर्षदेखि यार्सागुम्बाको निकासी कर उठाउँदै आएको छ ।
एक्याप मनाङले धेरैमात्रामा यार्सागुम्बा अबैध रुपमा चोरी निकासी नभएको दावी गरेपनि चोरी निकासी भने भईरहेको स्वीकार गरेको छ । मनाङको लेकाली क्षेत्रमा संकलन गरिएका  यार्सागुम्बाहरु अबैध रुपमा तिब्बततर्फ निकासी भईरहेको श्रोतले वताएको छ । ठूलाठूला नाकाहरुबाट केही यार्सागुम्बा अबैध रुपमा भईरहेपनि धेरैमात्रामा नभएको एक्याप मनाङका रेन्जर ललित डंगोलले वताउनुभयो । उहाँले यार्सागुम्बा चोरी निकासी रोक्नका लागि प्रशासनसंग मिलेर सुरक्षा ब्यवस्था कडा बनाउनुका साथै एक्यापका कर्मचारीहरु र संरक्षण क्षेत्र ब्यवस्थापन समितिका पदाधिकारीहरुले निगरानी बढाएको समेत वताउनुभयो ।
यार्सागुम्बा संकलन गर्ने सिजनको रुपमा लिईने बैशाख/जेठ महिनामा मात्रै मनाङमा यर्सागुम्बा संकलनका लागि हजारको संख्यामा मानिसहरु पुगेका छन् । आधा जीव र आधा वनस्पतिको रुपमा रहने बहुमल्य जडिवुटी यार्सागुम्बा विशेषगरि यौनबर्धक औषधीको रुपमा प्रयोग हुन्छ । बिदेशी बजारमा राम्रो माग रहेको यार्सागुम्बाको यथार्थ मुल्य नहुँदा यसको तस्करी बढदै गएको छ । यार्सागुम्बा संकलकहरुले त्यही संकलन गरि लेकमै सुकाएर ठेकेदारहरुलाई बेच्ने गर्छन् । यार्सागुम्बा खरिदका लागि संकलनस्थलमै चीनको तिब्बतदेखि ठेकेदारहरु आउने गरेका संकलकहरुले वताएका छन् ।
