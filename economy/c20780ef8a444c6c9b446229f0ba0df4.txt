निगमले तेलमा ‘सिंक्रेज लस’को परिमाण बढायो, व्यवसायीद्वारा आन्दोलन फिर्ता

नेपाल पेट्रोलियम डिलर्स एसोसिएसनले निगमको पछिल्लो निर्णयसँगै तत्कालका लागि आन्दोलनका कार्यक्रम स्थगित गरेको अध्यक्ष लिलेन्द्रप्रसाद प्रधानले बताए ।

निगम सन्चालक समितिको बिहीबार राति बसेको बैठकले पेट्रोलियम पदार्थ बिक्री–वितरणका सम्बन्धमा हाल दिँदै आएको प्राविधिक नोक्सानीको परिमाणमा अन्तरिम प्रयोजनको लागि भन्दै वृद्धि गरेको हो ।

निगमले प्रतिचार हजार लिटर पेट्रोलमा १० लिटर र डिजेलमा २ लिटर सिंक्रेज लसको परिमाण बढाइदिएको हो ।

अब व्यवसायीले प्रतिचार हजार लिटर पेट्रोलमा ४५ लिटर नोक्सानीबापत क्षतिपूर्ति पाउने भएका छन् । यसअघि, व्यवसायीले चार हजार लिटर पेट्रोलमा ३५ लिटरमात्रै क्षतिपूर्ति पाउँथे ।

यस्तै, डिजेलमा चार हजार लिटरमा २७ लिटर नोक्सानीबापतको क्षतिपूर्ति पाउने भएका छन् । यसअघि, चार हजार लिटरमा २५ लिटरमात्रै क्षतिपूर्ति पाउँदै आएका थिए ।

निगमले उपभोक्तालाई कुनै आर्थिक व्ययभार नपर्ने गरी सिंक्रेज लसको परिमाण थप गर्ने निर्णय भएको जनाएको छ ।

व्यवसायीहरुले क्षतिपूर्तिको परिमाण बढाउनुपर्ने माग राख्दै हड्ताल गर्दै आएका थिए ।

यसले गर्दा केही दिनदेखि राजधानीलगायत मुलुकका विभिन्न भागमा पेट्रोलियम पदार्थको आपूर्ति प्रभावित हुँदै आएको छ ।
