सुन व्यवसायीलाई ०७१ साल निराशाजनक

काठमाडौं, चैत ३० – सुन व्यवसायीका लागि २०७१ साल उत्साहजनक हुन नसकेन । २०७१ मा औसतमा दैनिक झण्डै २० किलो सुनको मात्र कारोबार भएको नेपाल सुन चाँदी व्यवसायी महासंघका पूर्व अध्यक्ष तेजरत्न शाक्यले बताउनुभयो ।
शाक्यका अनुसार अन्तर्राष्ट्रिय बजारमा सुनको भाउमा भएको उतार चढाव र देशको राजनीतिक अस्थिरताका कारण २०७१ सालमा सुन बजार सोचे जति उत्साहजनक नभएको हो । यस वर्ष २०७० सालको बजार भन्दा केही सुधार भएपनि २०६९, २०६८ मा जस्तो कारोबार नभएको शाक्यले बताउनुभयो ।
२०७० मा दिनको १० किलो कारोबार भएको थियो भने ०६९, ०६८ मा दैनिक ३० देखि ३५ किलो सुनको कारोबार भएको थियो । २०७० सालमा सुन व्यवसायको मापदण्डका कारण बजार खस्किएको थियो ।
