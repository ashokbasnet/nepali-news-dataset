दोर्दीखोलामा मोटरेवल पुल निर्माण छ वर्षसम्ममा पनि पूरा भएन

दोर्दीदोलामा मोटरेवल पुल निर्माण सुरु भएको छ वर्षसम्म पनि सम्पन्न हुन सकेको छैन । पुल निर्माण नहुँदा जलविद्युत् आयोजना निर्माणका सामग्री ढुवानीमा समस्या भएको छ ।

सो क्षेत्रमा चारवटा जलविद्युत् आयोजना निर्माण भइरहेका छन् । ढुवानीका साधन वारपार गर्नुपर्ने दोर्दीखोलामै पुल नबन्दा निर्माण कार्यमा ढिलाइ भएको छ ।

बेसीसहर नगरपालिकाको वडा नं. ११, चिती र दोर्दी गाउँपालिका ४, नौथर जोड्ने दोर्दीखोलामा करिब ६ वर्षअघि पक्की पुलको निर्माण थालिए पनि हाल अलपत्र अवस्थामा छ ।

खोलामा ह्युमपाइप राखेर अस्थायी बाटो बनाए पनि मालबाहक सवारी चलाउन समस्या भएको छ ।

दोर्दी गाउँपालिका प्रमुख ओमबहादुर गुरुङले उक्त पुल नबन्दा निर्माणाधीन आयोजनामा मात्रै नभएर सिङ्गै गाउँपालिकाका बासिन्दालाई समस्या परेको बताए ।

पुल नबन्दा दोर्दी क्षेत्रका नौथर, पाचोक, गौंडा, ढोडेनी, फलेनीलगायतका स्थानीयलाई आवतजावत, खाद्यान्न ढुवानीलगायतमा समस्या परेको हो ।

डिभिजन सडक कार्यालय दमौलीका अनुसार २०६८ चैतमा शिलान्यास गरिएको उक्त पुलको निर्माण कार्य २०७० असारमा सकिनुपर्ने थियो ।

२०६८ चैतमा शिलान्यास भएर काम अघि बढेकोमा अहिलेसम्म खोलामा ३ वटा पिलर, एकातर्फ केही ‘सपोर्टिङ वाल’ र एक तिहाई भागमा ट्रस निर्माण मात्र गरिएको छ ।

७५ मिटर लम्बाइ र ६ दशमलब २५ मिटर चौडाइको यो पुल निर्माणको लागत करिब ४ करोड रुपैयाँ पर्ने छ ।

पुल बनाउने ठेक्का पाएको सपना–जयबाबा जेभीले काममा ढिलाई गरेको डिभिजन सडक कार्यालय दमौलीका प्रमुख डिभिजन इन्जिनियर भानु जोशीले बताए ।
