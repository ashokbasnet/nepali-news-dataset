बुढीगन्डकी जलविद्युत् आयोजना प्रभावित भूकम्पपीडितद्धारा मुआब्जा र स्थानान्तरणको माग

गोरखा, वैशाख ७ । बुढीगन्डकी जलविद्युत् आयोजनाको प्रभावित क्षेत्र गोरखाका १४ ओटा गाउँ विकास समितिका भूकम्पपीडितले उचित मुआब्जा र स्थानान्तरणको माग गरेका छन् ।बुढीगन्डकी जलविद्युत् आयोजना राष्ट्रिय सरोकार समिति गोरखाले मंगलबार प्रमुख जिल्ला अधिकारी नारायण भट्टलाई ज्ञापनपत्र बुझाउँदै प्याकेजसहित पुनर्बास, मुआब्जा र पुनःस्थापना योजनाको तत्काल व्यवस्था गर्न माग गरेका हुन् ।त्यस्तै, अधिग्रहण हुने जग्गाको मूल्य निर्धारण गर्ने निकायमा विस्थापित हुने जनताको प्रतिनिधित्वको व्यवस्था गर्न, आयोजनामा हुने राजनीतिक हस्तक्षेप बन्द गर्न, भागबन्डा रोक्न र भूमाफियालाई कारबाही गर्न उनीहरुले माग गरेका छन् ।बुढीगन्डकी जलविद्युत् आयोजनाबाट गोरखाका करिब १४ गाविसका स्थानीय प्रभावित हुनेछन् । उक्त क्षेत्रको करिब ६० हजार रोपनी जग्गा किनबेच रोक्का गरिएको छ ।प्रभावित विस्थापित क्षेत्रमा भूकम्पपछिको घर निर्माणका लागि दुई लाख नदिने हल्लाले पीडित थप चिन्तित बनेका छन् ।दुई साताअघि जिल्ला प्रशासन कार्यालय गोरखाले तत्कालका लागि त्यस क्षेत्रमा जग्गा खरिद–बिक्री नगर्न सूचना निकालेको थियो ।
