नारायणहिटी संग्रहालयबाट १७ करोड आम्दानी

गौतमबुद्ध बज्राचार्य (रासस) काठमाडौं, वैशाख २८ । नेपाल संघीय गणतन्त्रमा प्रवेश गरेपछि स्थापना भएको नारायणहिटी दरबार संग्रहालय स्वदेशी तथा विदेशी अवलोकनकर्ताको आकर्षणको केन्द्र बनेको छ ।शाह वंशका अन्तिम राजा ज्ञानेन्द्र शाहले राजदरबार त्याग गर्नुअघिसम्म शासन गर्ने मुख्य केन्द्रकारुपमा रहेको नारायणहिटी राजदरबार अवलोकन गर्न अहिले पर्यटकहरुको ओइरो लाग्ने गरेको छ ।राजा वीरेन्द्रको वंशनाश हुने गरी भएको हत्याकान्डको साक्षी भएकाले पनि यहाँ स्वदेशी तथा विदेशी जिज्ञासु तथा अवलोकनकर्ता आउनेक्रम बढ्दो छ ।संग्रहालयकाअनुसार २०६५ फागुनयता स्वदेशी तथा विदेशी गरी २० लाख ७९ हजार ७६० जनाले संग्रहालयको अवलोकन गरिसकेका छन् ।स्वदेशी दर्शककारुपमा १० लाख ६ हजार १५५ जना र नेपाली विद्यार्थीमात्रै ९ लाख ५ हजार ३३० जना यहाँ आइसकेका छन् ।चीन र दक्षिण एसियाली मुलुकहरुबाट आएका एक लाख १८ हजार ६९९ तथा अन्य मुलुकका ४९ हजार ५७६ जना पर्यटकले सो संग्रहालयको अवलोकन गरेका छन् ।टिकट बिक्री तथा पार्किङ शुल्कबापत संग्रहालयले रु १७ करोड ४२ लाख ८५ हजार ६०० आम्दानी पनि गरेको छ ।दरबारकोनजिकै रहेको नारायणको मन्दिर र हिटीपोखरीको संस्मरणमा राजदरबारको नाम नारायणहिटी भएको हो । नेपाल भाषामा हिटीको अर्थ धारा हो ।विदेशी वास्तुविद्को डिजाइनमा नारायणहिटी राजदबारको निर्माणकार्य वि.सं. २०२० मा सुरु भइ २०२६ मा सम्पन्न भएको थियो ।राजदरबार निर्माण हुुनुअघि वि.सं. १९०३ मा तत्कालीन प्रधानसेनापति शिवरामसिंह बस्न्यातका कान्छा छोरा काजी धोकलसिंह बस्न्यातको सम्पत्तिकारुपमा रहेको घरपरिसरलाई वीरशम्शेरका पालादेखि चर्चिन थालिएको हो ।वीर शम्शेरले निर्माण गर्न लगाएको यो दरबार आफ्ना दुई छोरीको विवाह राजा पृथ्वी वीरविक्रम शाहसँग गराइदिएपछि हनुमानढोका दरबारबाट शाह राजाहरुलाई यहाँ बस्न लगाइएको हो ।रासस प्रतिनिधिसँग कुरा गर्दै नारायणहिटी दरबार संग्रहालयका प्रमुख रोहितकुमार ढुंगानाले संग्रहालयले हाल नारायणहिटीभित्र रहेको १९ ओटा कक्ष सर्वसाधारणका लागि खुल्ला राखेको जानकारी दिए ।बजेटको सीमितता र पूर्वाधारको अभावमा १२ ओटा कक्ष खोल्न नसकिएको उनको भनाइ छ ।संग्रहालयमा १४२ कर्मचारी कार्यरत् छन् । संग्रहालयको बृहत्तर विकास गर्नुपर्ने आवश्यकता औंल्याउँदै उनले यहाँ अवलोकनका लागि आउने आगन्तुकलाई एक दिनको प्याकेज उपलब्ध गराउने योजना रहेको बताए ।नारायण राजदरबारभित्र घटेको दुर्दान्त घटनाको प्रमुख स्थल त्रिभुवन सदनको पुनःनिर्माण कार्यको प्रथम चरण सकिन लागेको छ ।भूकम्पपछि अवरुद्ध दोस्रो चरणको निर्माणकार्य वि.सं. २०७४ भित्र सम्पन्न गरी सर्वसाधारणका लागि खुल्ला गर्ने लक्ष्य संग्रहालयले राखेको प्रमुख ढुंगानाले बताए ।स्व. श्री ५ त्रिभुवनबाट निर्माण गर्न लगाइएको त्रिभुवन सदनभित्र वि.सं. २०५८ जेठ १९ गते भएको हत्याकान्डमा राजा वीरेन्द्र, रानी ऐश्वर्य, युवराज दीपेन्द्र, अधिराजकुमारी श्रुती, अधिराजकुमार नीराजन र राजपरिवारका अन्य केही नातेदारको निधन भएको थियो ।सो कक्षको अवलोकनपछि धादिङबाट आएका सरिता पौडेलले अझै आफूलाई राजा वीरेन्द्र र रानी ऐश्वर्यको देहावसान भइसकेको भन्ने यथार्थता पत्याउनै मुस्किल भइरहेको बताइन् ।वि.सं. २०६५ असार १ गते स्थापना भएको नारायणहिटी संग्रहालयलाई सोही वर्षको फागुन १५ गते तत्कालीन प्रधानमन्त्री पुष्पकमल दाहालले सर्वसाधारणका लागि अवलोकन गर्न खुला गरेका थिए ।
