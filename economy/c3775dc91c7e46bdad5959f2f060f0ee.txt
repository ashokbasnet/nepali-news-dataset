सामुदायिक स्वास्थ्य बिमा कार्यक्रम संकटमा

भक्तपुर, पुस ८ - कोरिया नेपाल मैत्री अस्पतालद्वारा मध्यपुरथिमि नगरपालिकाका बासिन्दाका लागि सञ्चालन गरेको सामुदायिक स्वास्थ्य बिमा कार्यक्रम संकटमा परेको छ ।
कोरिया सरकार र मध्यपुरथिमि नगरपालिकाको सहयोगमा कोरिया नेपाल मैत्री अस्पताल र मध्यपुरथिमि नगरपालिकाले गत वर्षको माघदेखि अस्पतालमा सञ्चालनमा ल्याएको बिमा कार्यक्रम प्रभावहीन भएपछि संकटमा परेको हो ।
थिमि नगरपालिकाभित्रका १२ हजार घरधुरी रहेकोमा पहिलो वर्ष करिब १० प्रतिशत भन्दा बढी घरधुरीलाई सामुदायिक स्वास्थ्य बिमामा सहभागी गराउने लक्ष्य भएपनि प्रभावकारी हुन नसकेपछि विमा कार्यक्रम नै संकटमा परेको हो ।
गतवर्ष २५० घरधुरीका ७१२ व्यक्तिले स्वास्थ्य बिमा कार्यक्रममा सहभागिता जनाएकोमा १७५ घरधुरीले बिमा कार्यक्रम मार्फत प्रतक्ष्य लाभ लिएका थिए ।
तर कार्यक्रम संचालन भएको एकवर्ष बितिसक्दा पनि बिमा कार्यक्रममा सहभागि हुने घरधुरी नबढेको र पहिला सहभागि भएका मध्ये ५० प्रतिशत सदस्यले नविकरण नगरेपछि कार्यक्रम संकटमा परेको अस्पतालका निर्देशक भिमसेन थापाले भएको जानकारी दिनुभयो ।
नगरवासी आकस्मिक रूपमा बिरामी हुँदा स्वास्थ्य सेवामा लाग्ने अप्रत्याशित खर्च कम गर्न एवं जोखिम बाँडफाँट गरी उचित स्वास्थ्य उपचार सेवा प्रवाह गर्न र नगरवासीको स्वास्थ्य सुरक्षा सुनिश्चित गर्नका लागि नगरपालिका र अस्पतालले कोइका एवं हिमाल परियोजनाको प्राविधिक सहयोगमा बिमा कार्यक्रम सञ्चालनमा ल्याएको हो ।
तर हिमाल परियोजनाले कार्यक्रम सकिएको भन्दै हात झिकिदिएपछि सामुदायिक स्वास्थ्य बिमा समितिको बैठक समेत बस्न सकेको छैन ।
सामुदायिक स्वास्थ्य बिमामा सहभागी हुन प्रति चारजनाको परिवारका लागि १ सय र चारजनाभन्दा बढीको परिवार भएमा प्रतिव्यक्ति दुईसय थप लाग्ने व्यवस्था छ ।
सामुदायिक बिमामा सहभागीलाई अस्पतालमा उपलब्ध हुने सेवामा ५० प्रतिशत छुट दिने व्यवस्था गरिएको र अस्पतालमा उपचार हुन नसक्ने बिरामी भएमा अर्को अस्पतालमा सिफारिस गर्नुपर्ने अवस्थामा एम्बुलेन्स सेवासमेत निःशुल्क उपलब्ध गराइने व्यवस्था गरिएको निर्देशक थापाले बताउनुभयो ।
