विद्यार्थीलाई ग्याँस र मट्टितेलमा छुट

काठमाडौं, भदौ २८ – सरकारले विद्यार्थीलाई ग्याँस र मट्टितेलमा छुट दिएको छ । मन्त्रिपरिषदको बैठकले सामुदायिक उच्च मावि, सरकारी विश्व विद्यालय र पब्लिक क्याम्पसमा अध्यननरत विद्यार्थीका लागि असोज १ गतेदेखि खाना पकाउने एलपी ग्याँसमा प्रतिसिलिण्डर २ सय ५० र मट्टितेलमा प्रतिलिटर १० रुपैयाँ छुट दिने निर्णय गरेको हो ।

 

ग्यासमा छुट तीन महिनामा एक पटक दिइनेछ । विपन्न बर्ग, किसान र विद्यार्थीलाई राहत दिनबारे उच्चस्तरीय कार्यदलले गरेको सिफारिसका आधारमा छुटको निर्णय गरिएको संचारमन्त्री राजकिशोर यादबले जानकारी दिनुभयो । ग्याँसको बजार मूल्य प्रति सिलिण्डर १४ सय ७० रुपैयाँ छ, भने मट्टितेलको प्रतिलिटर ९७ रुपैयाँ रहेको छ ।

यस्तै सरकारले सञ्चारमाध्यमलाई समावेशी बनाउन सञ्चार मन्त्रालयका सहसचिव सुशील ओझाको संयोजकत्वमा उच्चस्तरीय आयोग गठन गरेको सञ्चारमन्त्री राजकिशोर यादवले जानकारी दिनुभयो ।
