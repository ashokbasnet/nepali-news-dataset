डलर बढेपछि यो हप्ता सुनचाँदीको भाउ घट्यो

काठमाडौं, पुष १७ – नेपाली बजारमा यो हप्ता सुन तोलाको १ हजार रुपैयाँ सस्तो भएको छ । डलर मजबुत भएपछि अन्तर्राष्ट्रिय बजारमा सुनको भाउ ओरालो लागेकाले त्यसलाई पछ्याउँदै नेपाली बजारमा पनि सुनचाँदी सस्तो भएको नेपाल सुनचाँदी व्यवसायी संघले जनाएको छ । 

 

संघका अनुसार आइतबार प्रतितोला ५२ हजार ९ सय रुपैँयामा कारोबार भएको सुनको भाउ क्रमशः घट्दै शुक्रबार ५१ हजार ९ सय ५ रुपैयाँ कायम भएको छ । साताभर सुनको भाउ ९ सय ९५ रुपैँया सस्तो भएको छ । यसैगरी यो साता चाँदीको भाउ पनि ५० रुपैँया घटेको छ । नेपाली बजारमा आइतबार प्रतितोला १ हजार १५ रुपैयाँ रहेको चाँदी क्रमशः घट्दै ९ सय ६५ रुपैयाँ कायम भएको छ । 

 

अन्तर्राष्ट्रिय बजारमा डलरको मजबुतीसँगै लगानीकर्ताले सुनमा लगानी घटाएकाले भाउमा कमी आएको हो ।
