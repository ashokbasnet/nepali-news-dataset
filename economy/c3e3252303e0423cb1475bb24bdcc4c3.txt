वीरगञ्ज भन्सारमा २४ अर्ब ५ करोड राजश्व संकलन

वीरगञ्ज, माघ ४ - राजश्व असुलीका दृष्टीकोणमा प्रमुख स्थल नाकाका रुपमा रहेको वीरगन्ज भन्सारले चालू आर्थिक वर्षको पहिलो छ महिनाको अवधीमा २४ अर्ब ५ करोड रुपैयाँ भन्दा बढी राजश्व असुली गरेको छ । भन्सार कार्यालयले जारी गरेको अर्ध वार्षिक प्रगती प्रतिवेदनका अनुसार चालू आर्थिक वर्षको पुससम्ममा २४ अर्ब ५ करोड ६७ लाख ९० हजार रुपैयाँ असुली भएको छ ।

 

चालू आवमा सबैभन्दा बढी मंसिर महिनामा ४ अर्ब ३८ करोड २१ लाख १६ हजार रुपैयाँ असुली भएको थियो । सबैभन्दा कम पुस महिनामा ३ अर्ब ७८ करोड ७५ लाख रुपैयाँ असुली भएको भन्सार कार्यालयले जनाएको छ ।

वीरगन्ज भन्सारबाट अर्थ मन्त्रालयले चालू आर्थिक वर्षमा ४९ अर्ब ३१ करोड ७८ लाख ५२ हजार रुपैयाँ असुली गर्ने लक्ष्य राखेको छ । गत आर्थिक वर्षमा वीरगन्ज नाकाबाट ४५ अर्ब ५५ करोड २३ लाख ६२ हजार रुपैयाँ असुली भएको भन्सार कार्यालयले जानकारी दिएको छ ।
