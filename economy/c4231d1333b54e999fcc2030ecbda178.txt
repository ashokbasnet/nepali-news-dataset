भारतबाट आइएमइ गर्न सकिने

काठमाडौं, मंसिर २२ । रेमिट्यान्स कम्पनी आइएमइले भारतबाट नेपालमा पैसा पठाउनसक्ने सुविधा ल्याएको छ ।

आइएमइले भारतस्थित अक्सिजन लिमिटेडसँगको सहकार्यमा नेपालमा पैसा पठाउन सकिने व्यवस्था मिलाएको हो ।

यसका लागि नेपालमा भने ग्लोबल आइएमइ बैंकसँगको सहकार्य भएको जनाइएको छ ।

कम्पनीले बुधबार काठमाडौंमा पत्रकार सम्मेलन गरी इन्डो–नेपाल रेमिट्यान्स सेवा सुरु गरेको जनाएको हो ।

भारतमा रहेका नेपालीलाई मध्यनजर गर्दै भारतस्थित आइडीबीआइ बैंक, युनाइटेड बैंक अफ इन्डिया र एस बैंकका एस मनीका आउटलेटबाट ग्लोबल आइएमइ बैंकका शाखा, आइएमइका सबै शाखा एवं एजेन्टमार्फत् पैसा प्राप्त गर्न सकिने कम्पनीले जनाएको छ ।

यो सेवासँगै डलर बेचेर भारु खरिद गर्नुपर्ने बाध्यतालाई पनि केही सहजता दिने आइएमइका प्रबन्ध निर्देशक हेमराज ढकालले बताए ।

वर्षमा १२ पटक र एकपटकमा ५० हजार भारुसम्म रकम नेपालमा पठाउन सकिने कम्पनीले जनाएको छ ।
