माघे संक्रान्तिको लागि तरुल किन्दै हुनुहुन्छ ? भाउ थाहा पाउनुहोस्

काठमाडौं, पुस ३० - माघे संक्रान्तिका लागि बजारमा तरुलको कारोबार बढेको छ । कालिमाटी फलफूल तथा तरकारी बजार विकास समितिका अनुसार पोहोर र  यसपाली तरुलको मूल्यमा खासै घटबढ भएको छैन ।
माग अनुसारको उत्पादन भएको र त्यहि अनुपातमा बजार भित्रिएकाले भाउमा ४/५ रुपैयाँ मात्र अन्तर भएको समितिले जनाएको छ । कालिमाटीमा आकाशे तरुल, पाताले, वन तरुल, सिमल तरुल, पानी तरुल, हात्तीपाईले तरुल, रातो घर तरुल, तराईका जिल्लाका तरुल भित्रिएका छन् । सबैभन्दा बढी सर्लाही र रातो घर तरुलको कारोबार भएको छ । भाउ पनि धेरै महंगो नपर्ने र स्वादिलो पनि हुने भएकाले यसको माग धेरै भएको थोक बिक्रेता भगवानचन्द्र उप्रेतीले बताउनुभयो । सर्लाहीको र घर तरुलपछि बजारमा हात्तीपाईले तरुलको कारोबार धेरै भएको अर्को थोक बिक्रेता राजकुमार पोखरेलले जानकारी दिनुभयो । हात्तीपाईले तरुल पाल्पा र नवलपरासीबाट आयात हुन्छ भने रातो घर तरुल चितवनबाट बढी आउँछ । 
बिक्रेताका अनुसार यसपाली स्कुसको जरामा भने उपभोक्ताको आकर्षण कम छ । यसले गर्दा स्कुसको जराको कारोबार कम मात्रै भएको छ । पछिल्लो एक हप्तामा काठमाडौंमा २० टन स्कुसको जरा भित्रिएको छ । स्कुसको जरा र रातो घर तरुल आज किलोको ८० देखि ८५ रुपैयाँ, हात्तीपाइले तरुल १ सय रुपैयाँ, सिमल तरुल ५० देखि ५५, तराईको तरुल २८ देखि ३० रुपैयाँ, आकाशे तथा पाताले तरुल ८० देखि ९० रुपैयाँ थोक मूल्यमा कारोबार भैरहेको छ ।
काठमाडौंमा सिमले तरुल भारतबाट आयात हुन्छ भने अरु तरुल सर्लाही, पाल्पा, नवलपरासी,  चितवन, काभ्रे, धादिङ, नुवाकोटबाट भित्रन्छ । तरुलसँगै बजारमा बुधबार सखरखण्ड र पिंडालुको कारोबार पनि बढेको छ । लोकल सखरखण्ड बुधबार किलोको ४५ देखि ५० र पिँडालु ३२ देखि ३५ रुपैयाँ थोक मूल्य छ ।
यसैबीच थोक बजारमा महंगो नभएपनि खुद्रामा खरिद गर्दा महंगो पर्ने भएकाले थोक बजारमा खरिद गर्न कालिमाटी फलफूल तथा तरकारी बजार विकास समितिले आग्रह गरेको छ । उपभोक्ताले साढे दुई किलोभन्दा बढी तरकारी थोक बजारमा किन्न पाउँछन् ।
