पेट्रोलको भाउ घट्यो, डिजेल र मट्टितेल बढ्यो

काठमाडौ, पुस ७ – नेपाल आयल निगमले पेट्रोलियम पदार्थको मूल्य समायोजन गरेको छ । निगमले डिजेल र मट्टितेलको भाउ बढाएको छ भने पेट्रोलको चाहिँ घटाएको छ । 

शनिबारदेखि लागु हुनेगरी डिजेल र मट्टितेलमा लिटरमा दुई/दुई रुपैयाँ बढाइएको र पेट्रोलमा प्रतिलिटर दुई रुपैयाँ घटाइएको निगमका प्रवक्ता शिवप्रसाद पुडासैनीले जानकारी दिनुभयो ।

समायोजन गरिएको भाउ अनुसार डिजेल र मट्टितेल प्रतिलिटर ९७ रुपैयाँ पुगेको छ भने पेट्रोल लिटरको १ सय २३ रुपैयाँ भएको छ । अन्तर्राष्ट्रिय बजार भाउका आधारमा मुल्य समायोजन गरिएको निगमले जनाएको छ ।

मूल्य समायोजनपछि अहिले निगमको मासिक घाटा ४१ करोड रुपैयाँबाट ३५ करोडमा झर्नेछ ।
