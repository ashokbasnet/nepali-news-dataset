सुन व्यवसायी हत्याको बिरोधमा प्रदर्शन, आइतबार कारोबार बन्द

काठमाडौं, पुष ९ – व्यवसायी हत्याको विरोधमा काठमाडौं उपत्यकाका सुनचाँदी व्यवसायीहरुले काम बन्द गर्ने भएका छन् । सुनचाँदी व्यवसायी संघ, सुनचाँदी कला व्यवसायी संघ, रत्न तथा आभुषण संघ र शिल्पी व्यवसायी संघको बैठकले आइतबार उपत्यका भरका सुनचाँदी व्यवसाय बन्द गर्ने निर्णय गरेको हो । 

 

ललितपुरको गुण ज्यासः पसःका कर्मचारीको हत्या भएको तीन हप्ता नबित्दै राजधानीमा अर्का सुनचाँदी ब्यापरीको हत्या भएपछि व्यवसायीहरु आन्दोलित बनेका छन् । काठमाडौंको कपनका सुनचाँदी व्यवसायी हर्कबहादुर दियालेलाई शुक्रबार बेलुका लुटेरा समूहले गोली हानी हत्या गरेपछि व्यवसायीहरु आन्दोलित बनेका हुन् । 

 

कपनमा रहेको माता मनकामना सुनचाँदी पसल बन्द गर्न लाग्दा दियालेमाथि शुक्रबार बेलुका गोली प्रहार भएको थियो । उहाँको उपचारका क्रममा ओम अस्पतालमा ज्यान गएको हो । गाली प्रहरबाट एक जना कामदार पनि घाईते भएका छन् । मृतक दियाले सुनचाँदी कला व्यवसायी संघमा आवद्ध हुनुहुन्थ्यो । 

 

व्यवसाय बन्दसँगै विरोध -याली तथा सुरक्षा माग गर्दै गृहमन्त्रालय र प्रहरी प्रशासनलाई ज्ञापन पत्र बुझाउने कार्यक्रम तय गरिएको सुनचाँदी कला व्यवसायी संघका अध्यक्ष रुद्रबहादुर बरुवालले जानकारी दिनुभयो । कपनका व्यवसायी हर्कबहादुर दियालेको हत्याको विरोधमा कला व्यवसायी संघमा आवद्ध व्यवसायी र स्थानीय बासिन्दाले अहिले त्यस क्षेत्रमा प्रदर्शन गरेका छन् । 

 

सुनचाँदी व्यवसायी माथि पटक पटक आक्रमण हुँदा समेत सरकारले सुरक्षामा ध्यान दिन नसक्दा व्यवसाय नै जोखिममा परेको र व्यवसायको वातावरण बिग्रेको व्यवसायीहरुको गुनासो छ । सुनचाँदी व्यवसायी संघका अध्यक्ष तेजरत्न शाक्यले पछिल्लो समय सुनको बढ्दो मूल्यका कारण अपराधीहरुको लोभ बढेकाले सुनचाँदी व्यवसायीमाथि आक्रमण र लुटपाटका घटना बढेको बताउनुभयो । लगातार आक्रमण हुँदै जाँदा व्यवसाय गर्ने वातावरण नहुने भएकाले सरकारले सुरक्षामा तदारुकता देखाउनुपर्ने उहाँको माग छ । 

 

सुन व्यवसायी दियालेको हत्यामा संलग्न एक जना पक्राउ परेको, घटनामा प्रयोग भएका दुईवटा मोटरसाईकल बरामद भएको र अरु आक्रमणकारीको खोजी भईरहेको प्रहरीले जनाएको छ । ललितपुरको पुल्चोककमा मंसिरु १७ गते गुण ज्यासःपसःका कर्मचारी २५ वर्षिय जुजु बज्राचार्यको हत्या भएको थियो ।
