‘धितोपत्र बजारको विकासमा बोर्ड प्रतिबद्ध’ 

काठमाडौं, वैशाख १३ । धितोपत्र बोर्डले बोर्ड धितोपत्र बजारको विकासमा प्रतिबद्ध रहेको जनाएको छ ।बोर्डले सोमबार पत्रकार सम्मेलन गरी आफूले गरेका कार्यहरुको समीक्षात्मक जानकारी गराएको हो ।शेयर बजारमा संरचनागत् सुधार तथा आधुनिकीकरण गर्नेक्रममा बोर्डले दिएको निर्देशनअनुरुप गत माघदेखि शेयर फर्छ्यौट तथा राफसाफसहित पूर्णस्वचालित व्यवस्था तथा मार्केट डेप्थ हेर्नेसहित सुधारहरु भैसकेको छ ।यसपछि पनि बोर्डले हकप्रद र बोनश शेयर लगानीकर्ताको डिम्याट खातामा, नगद लाभांश र आइपीओमा आवेदकको नपरेको पैसा निजहरुको खातामा जम्मा गर्ने व्यवस्थाका लागि निर्देशन दिइसकेको छ ।बोर्डले आइपीओमा पनि डिम्याट अनिवार्य गर्ने निर्णय गरिसकेको छ । काठमाडौं उपत्यकामा आगामी साउनदेखि र उपत्यकाबाहिर माघदेखि आइपीओमा पनि डिम्याट अनिवार्य गरिएको हो ।दलाल व्यवसायीलाई ४ दिनभित्र लगानीकर्तालाई रकम भुक्तानी  गर्ने, नेप्सेलाई नयाँ सूचीकरण विनियमावली बनाउन निर्देशिन दिइएको पनि बोर्डले जनाएको छ ।यसका साथै, लगानिकर्ता आइडीकार्डको व्यवस्था गर्न तथा आइपीओमा आवेदन रकम बैंकमा रोक्का राखी बैंकमार्फत् दरखास्त दिने व्यवस्था आगामी साउन महिनादेखि लागू गर्नका लागि आवश्यक कार्य अगाडि बढाइएको पनि जनाइएको छ ।बोर्डका अध्यक्ष डा. रेवतबहादुर कार्कीले धितोपत्र बजारको सुधारकाबारे जानकारी गराउँदै यसका लागि सबै निकायको उत्तिकै सहयोग र सहभागिता आवश्यक रहेको बताए ।नेप्सेले बजार सुधारकाबारे बोर्डका निर्देशन पालना नगरेको गुनासो पनि गरे ।नेप्सेले अन्तर्राष्ट्रिय प्रचलनमा आएका गुणस्तरीय सफ्टवेयर खरिद प्रक्रियामा ढिलाइ गरेर सुधारमा असहयोग गरिरहेको पनि बोर्डको गुनासो छ ।धितोपत्रको सार्वजनिक निष्कासनदेखि कारोबार हुने अवस्थासम्म करिब ६ महिनाको समय लाग्ने गरेकोमा सो अवधिलाई २ महिनामा ल्याउन आवश्यक कार्य भैरहेको पनि कार्कीले उल्लेख गरे ।वास्तविक क्षेत्रका कम्पनीलाई पब्लिक कम्पनीमा जाने र सूचीकृत हुने वातावरण बनाउन ठोस प्याकेज ल्याउनुपर्नेमा पनि अध्यक्ष कार्कीले जोड दिए ।
