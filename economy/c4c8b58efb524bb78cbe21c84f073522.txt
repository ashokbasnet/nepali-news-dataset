​रेल र पानी जहाजका लागि पनि बजेट

काठमाडौं, जेठ १५ - सरकारले आगामी आर्थिक वर्षका लागि पानी जहाज सञ्चालन र रेल मार्ग विस्तारका लागि पनि बजेट विनियोजन गरेको छ । 
संसद बैठकमा आगामी आर्थिक वर्षको बजेट पेश गर्दै अर्थमन्त्री विष्णु पौडेलले पूर्व पश्चिम रेल मार्ग, काठमाडौं वीरगञ्ज रेलमार्ग, रसुवागढी पोखरा रेलमार्ग, मेट्रो रेललगायतका रेलमार्गको विस्तृत अध्ययन एक वर्षभित्रमा सक्ने उल्लेख गर्नुभयो । अर्थमन्त्री पौडेलले सिमरा बर्दिबास रेलमार्गको अन्य काम सकेर ब्रोडगेज ओछ्याइने बताउनु भएको छ । 
अर्थमन्त्री पौडेलले नेपालले आफैं पानी जहाज सञ्चालन गर्न कानुनी तथा संस्थागत तयारी तत्काल गर्ने र त्यसका लागि आवश्यक बजेट विनियोजन गर्ने बताउनु भएको छ । 
प्रधानमन्त्री केपी शर्मा ओलीले केहि दिन अघि नेपालले आफ्नै पानी जहाज सञ्चालन गर्ने बताउँदा उहाँको आलोचना भएको थियो ।
