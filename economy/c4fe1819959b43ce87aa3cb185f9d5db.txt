१० वर्षे पर्यटन रणनीति अन्तिम चरणमा

काठमाडौं, मंसिर २८ – पर्यटन प्रवद्र्धनका लागि सरकारले लागू गर्ने १० वर्षे रणनीतिक योजना तयारीको काम अन्तिम चरणमा पुगेको छ ।
सरकारले घोषणा गरेको भिजन ट्वान्टी ट्वान्टी कार्यक्रम अन्तर्गत सन २०२० सम्ममा २० लाख पर्यटक भित्राउने योजनालाई सहयोग पुग्ने गरी रणनीतिक योजना बनाउन लागिएको हो ।
गुणात्मक रुपमा पर्यटक भित्राउने, पर्यटकले गर्ने खर्च बढाउने, तथा रोजगारी सिर्जना गरी राजस्वको दर बढाउने र पर्यटक हव सिमित ठाउँमा मात्र भएकाले त्यसलाई विस्तार गर्ने उद्देश्यले रणनीतिक योजना बनाउने काम अन्तिम चरणमा पुगेको पर्यटन मन्त्रालयका सह प्रवक्ता केशव बिमलीले जानकारी दिनुभयो ।
त्यसको तयारीका लागि विराटनगर, काँकडभिट्टा, पोखरा, भैरहवा, चितवन, धनगढी, टिकापुर, बर्दियाको ठाकुरद्वारा र नेपालगञ्जमा कार्यक्रम गरी समस्याको पहिचान गरेर समाधानका उपाय खोजिएको बिमलीले बताउनुभयो ।
अव सम्बधित क्षेत्रका विज्ञहरुसँग फेरि एक चरण छलफल गरेपछि त्यसलाई अन्तिम रुप दिने मन्त्रालयले जनाएको छ ।
पर्यटन प्रवद्र्धनका लागि सन १९७२ मा गुरु योजना बनाइएको भए पनि त्यस यता खासै योजनाहरु बन्न नसकेकाले १० वर्षे रणनतिकि योजना र पाँच वर्षे कार्ययोजना बनाउन लागिएको मन्त्रालयले जनाएको छ ।
