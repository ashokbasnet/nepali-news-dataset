नेपालमा रहेका ५ सय र हजारका भारतीय नोट नसाटे भारतलाई नै हानी

पी.टी.लोप्चन/उज्यालो । 
काठमाडौं पुस १२ – प्रतिबन्धित भारु नोट सटही बारे भारतीय पक्षले जवाफ नदिँदा नोट साटिने वा नसाटिने अन्यौल कायमै छ । भारतले नोट साट्न दिएको समय सकिन चार दिन मात्र बाँकी रहँदा भारतीय पक्षबाट कुनै जवाफ नआएको नेपाल राष्ट्र बैंकले जनाएको छ । बैंक तथा वित्तिय संस्थामा ३ अर्ब ३६ लाख ९० हजार र बैंकिङ प्रणाली भन्दा बाहिर १५ देखि २० अर्बको हाराहारीमा प्रतिबन्धित भारतीय नोट रहेको अनुमान छ ।
नेपालमा रहेका ५ सय र हजारका भारतीय नोट नसाटे नेपालमा अल्पकालीन असर देखिएपनि दीर्घकालीन हानि भारतलाई नै बढी हुने डेपुटी गभर्नर चिन्तामणि शिवाकोटी बताउनुहुन्छ । डेपुटी गभर्नर शिवाकोटीका अनुसार भारतीय नोटबन्दीले नेपालमा आउने सकारात्मक परिणाम ः
नेपाली मुद्राप्रतिको विश्वास बढ्ने
नेपाली दाजुभाईले जानेर वा नजानेर भारतीय नोट आफूसँग राख्नुभयो । यदि भारतले नसाट्ने हो भने ठूलो नोक्सान व्यहोर्न बाध्य हुनेछ । खुन पसिना बगाएर कमाएको रकम भुस हुनेछ । तर भविष्यमा यसले भारतलाई नै हानी पुग्नेछ । नेपालीहरुले भारतीय नोटप्रतिको विश्वास गुमाउनेछन् ।
भारतीय पैसाले धोका दिन्छ भन्ने बुझेपछि आफ्नो देशको मुद्रा प्रतिको विश्वास बढ्दै जानेछ । भारतीय रुपैयाँभन्दा नेपाली रुपैयाँ बढी भरपर्दो र विश्वसनीय हुने विश्वास बढेपछि नेपालीहरुले नेपाली मुद्रा नै प्रयोगमा ल्याउनेछन् । भारु नसाटिने हो भने आगामी दिनमा भारतको नोटप्रति सधैँ शंका सिर्जना हुन्छ । 
भारत बाहेकका राष्ट्रसँग सम्बन्ध बढ्ने 
भारतीय नोटको कारोबार गर्दा दुःखले कमाएको धन भुस भएपछि नेपालीले सिक्नेछन् कि हामीले भारत बाहेकका राष्ट्रसँग पनि आर्थिक सम्बन्ध बढाउनुपर्ने रहेछ भन्ने, यसबाट पाठ सिकेर अरु देशसँग आर्थिक सम्बन्ध बढाउने, व्यापार व्यवसाय गर्ने अवस्था आउन सक्छ । भारतीय नोटबाट धोका खाएपछि पक्कै चेत खुल्छ । 
बैंकिङ प्रणालीमा आउने 
भारतीय रुपैयाँमा नगद कारोबार गर्दा यस्तो समस्या आउने भएपछि भावी दिनमा क्रेडिड कार्ड, भारत यात्रा कार्ड लगायत अन्य बैंकिङ माध्यम प्रयोग गर्न सक्छन् ।
नगद नै बोकेर हिँड्दा यस्तो समस्या हुने भएपनि मानिसहरु नगद संकलन गर्ने तर्फ निरुत्साहित हुन्छन् । यसले धेरैलाई बैंकिङ प्रणालीमा आउन बाध्य बनाउनेछ । 
सीमा नाकामा हुने तस्करी र चोरी पैठारी नियन्त्रण 
भारतीय नोट बोकेर स्थलमार्गबाट आवातजावत गर्दा भारतीय सीमाक्षेत्रमा तस्कारी तथा चोरी पैठारी हुने गरेको थियो । भारतीय नोट संकलन गरेर राख्दा यस्तो समस्या हुने भएपछि संकलन गर्ने छैनन् । बैंकिङ प्रणालीमा गएपछि नगद कारोबारकै कारण सीमामा हुने तस्करी तथा चोरी पैठारी पनि नियन्त्रण हुनेछ ।  
राजश्वमा वृद्धि   
हामी कहाँ न्यून विजकीकरण गर्ने र राजश्व छली गर्ने प्रवृत्ति छ । मानौं २० करोडको सामान भारतबाट नेपाल झिकाउनुपर्‍यो भने ५ करोडको बिल काट्ने १५ करोड बिना भन्सार भित्र्याउने अनि ५ करोडको भन्सार तिर्ने र हाम्रो राजश्व मार्ने, अनि २० करोडको सामान ल्याउने र एउटै मूल्यमा बेचेर अकृत सम्पत्ति कमाउने केही व्यापारी पनि छन् ।  यस्तो प्रवृत्तिलाई यसले निरुत्साहित गर्छ ।
यसअघि २० करोडको सामान ल्याउनेले ५ करोडको एलसी खोल्थ्यो र बैंक मार्फत पठाउँथ्यो अनि १५ करोड चाहिँ ५ सय र हजार रुपैयाँ अवैधानिक बजारबाट किनेर भुक्तानी दिन्थ्यो । तर अब २० करोडको सामान आयात गर्नलाई २० करोडकै एलसी खोल्नुपर्‍यो अनि बीसै करोडको बिल जारी गरेपछि राजश्व पनि पूरा उठ्ने भयो । 
आन्तरिक पर्यटनको प्रवर्द्धन 
अहिले नोटबन्दीको भार अरु साना रुपैयाँमा परेको छ । भारतले अप्रिलसम्म सय रुपैयाँ दरका नोट पनि नदिने भनेको छ । अहिले बजारमा भारतीय नोट अभाव हुन थालेको छ ।
नोट अभावपछि भारतको गोवा नै किन जानुपर्‍यो घुम्न ? अनि किन जाने चारधाम ? बरु नेपालकै मुक्तिनाथ घुमौं न, हलेसी, गोसाईकुण्ड घुम्न जाऔं, पोखरा जाऔं भन्नेहरुको लहर बढ्न थाल्छन् ।
आर्थिक वृद्धिमा पनि सकारात्मक प्रभाव  
अहिले तत्कालका लागि भारतीय नोटबन्दीले सीमा क्षेत्रमा मूल्य बृद्धि शुरु भएको छ । यसले तरलता संकुचन पनि गराएको छ । चालु आर्थिक वर्षमा राखेको आर्थिक वृद्धिको लक्ष्य हासिल नभएपनि दिर्घकालमा सकारात्मक नतिजा दिन्छ ।
