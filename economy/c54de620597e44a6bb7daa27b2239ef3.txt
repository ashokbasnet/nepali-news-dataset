दल निकटका विज्ञको सल्लाहमा बजेट ल्याउने अर्थमन्त्रीको प्रस्ताब

काठमाडौ, असार ८ – अर्थमन्त्री वर्षमान पुन अनन्तले सबै राजनीतिक दल निकटका विज्ञहरुको सहभागितामा बजेट ल्याउन एमाले अध्यक्ष झलनाथ खनालसंग प्रस्ताव गर्नुभएको छ । शुक्रवार बिहान खनाल निवास डल्लु पुगेका पुनले प्रमुख दलको सिफारिसमा विज्ञहरुको टोलीले बजेटमा कार्यक्रम समावेश गर्ने र समयमै बजेट ल्याउने विषयमा प्रस्ताव राख्नुभएको हो ।

 

भेटपछि अर्थमन्त्री पुनले आफूले अर्थतन्त्रको अवस्था र बजेट निर्माणका बारेमा एमाले अध्यक्ष खनाललाई जानकारी गराएको बताउनुभयो । आफूले सबैलाई मान्य हुने हिसाबले बजेट ल्याउने तयारी गरेको जानकारी दिएको र खनालले आफूले शीर्ष तहमा छलफल गर्ने बताउनुभएको पुनले संचारकर्मीलाई जानकारी दिनुभयो ।

खनालले भने सहमति बिना बजेट आउन नसक्ने बताउनुभयो । अर्थसचिव कृष्णहरि बाँस्कोटाले अर्थतन्त्रको वर्तमान अवस्थाका बारेमा खनाललाई जानकारी गराउनुभएको थियो । अर्थमन्त्री पुनले बिहीबार नेपाली कांग्रेसका सभापति शुशिल कोइरालासँग भेटवार्ता गर्नुभएको थियो ।

शनिवार एकीकृत नेकपा माओवादीका अध्यक्ष पुष्पकमल दाहाल प्रचण्डसंग भेट्ने अर्थमन्त्रीको नीजि सचिवालयले जनाएको छ ।
