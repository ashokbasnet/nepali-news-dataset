ठेक्कापट्टाको काम दशैंअघि सक्ने तयारी

काठमाडौ, असार ३१ – अर्थ मन्त्रालयले आगामी बर्षको लागि छुट्टयाईएको पूँजिगत बजेटको कार्यान्वयनका लागि ठेक्कापट्टाको काम दशैं तिहारअघि नै सक्ने गरी कार्ययोजना बनाएको छ ।
यसअघि ठेक्कापट्टा लगाउन नै पुस/माघ लाग्ने हुँदा बजेट खर्च हुन नसकेकोले यो बर्ष योजना स्वीकृत र ठेक्का लगाउने काम छिटो गर्न कार्ययोजना बनाइएको अर्थ सचिव युवराज भुसालले जानकारी दिनुभयो ।
बहुवर्षीय ठेक्का लागेका आयोजनाको कार्यन्वयन साउन १ गतेदेखि नै सुरु हुने र अरु नयाँ आयोजनाको ठेक्का लगाउने काम समयमै सक्ने गरि योजना बनाइएको उहाँले बताउनुभयो । अर्थ मन्त्रालयले पेश्की बजेट पास भएपछि साउन १ गते नै मन्त्रालयहरुलाई खर्चको अख्तियारी दिने सचिव भुसालले बताउनुभयो । त्यसपछि सबै मन्त्रालयका सचिवलाई बोलाएर आयोजना कार्यान्वनको लागि कार्ययोजना जिम्मा लगाउने तयारी भएको उहाँले बताउनुभयो ।
यसअघि योजना स्वीकृत हुन नै लामो समय लागेर कार्यन्वयन नहुने देखिएकोले आगामी बर्ष राष्ट्रिय योजना आयोगमा कार्यक्रम पेश भएको एक हप्तामै स्वीकृत गर्ने व्यवस्था मिलाईएको अर्थसचिव भुसालको भनाई छ । सरकारले सार्वजनिक खरिद ऐनमा संसोधन गरि ठेक्का प्रक्रियालाई सहज बनाउने र ठेकेदारलाई जिम्मेवार बनाउने तयारी पनि गरेको छ । यस्तै आयोजना कार्यान्वयनमा हुने स्थानीय अबरोध हटाउन पनि कडा व्यवस्था गरिएको छ ।
बजार मुल्यका आधारमा जग्गाको मुआव्जा निर्धारण हुने र त्यो नमानेर अबरोध गरे कारबाही गर्ने व्यबस्था बजेटमा ल्याइएको छ । आगामी बर्षको लागि ल्याइएको ६ खर्ब १८ अर्बको बजेटमा १ खर्ब १६ अर्ब रुपैया पूँजिगत खर्चको लागि छुट्ट्याइएको छ । यो चालु बर्षको ३१ अर्बले बढी हो । चालु आर्थिक बर्षमा ८५ अर्बको पुँजिगत खर्च छुट्टयाइएको थियो । यसमा ५० अर्ब मात्रै खर्च भएको छ ।
