अपमानको बिरोधमा मलेसियामा नेपाली श्रमिक आन्दोलित

मलेशिया, कात्तिक ३० —  मलेसियाको एक कम्पनीमा नेपाली कामदारमाथि अपमान भएको भन्दै बिरोधमा नेपाली श्रमिकहरुले कामकाज ठप्प पारेका छन् । मलेसियाको जोहोरको वातुपहातमा रहेको रामाटेक्स कम्पनीका मालिकले महोत्तरी घर भएका पञ्च साहलाई अभद्र व्यवहार गरेपछि नेपाली कामदारले कामकाज ठप्प पारेका हुन । 

 

मंगलबार रातीको समयमा ड्युटीमा रहेका साहलाई कम्पनीका मालिकले अभद्र व्यवहार गरेको सोही कम्पनीमा कार्यरत सूर्यकुमार रेग्मीले जानकारी दिनुभयो । ‘काममा व्यस्त भएको बेला साहुले नजिकै रहेको ढुगां टिप्न लगाएका थिए’, कम्पनीमा कार्यरत रेग्मीले भन्नुभयो, ‘ढिलो गरेको भन्दै उनले दुई थप्पड हाने ।’ मालिकले आफुले खाइरहेको  चुरोट साहको मुखमा लगेर झोसिदिएको रेग्मीले जानकारी दिनुभयो । 

 

साहमाथि भएको दुर्व्यवहारको बिरोधमा भियतनाम र वंगलादेशका श्रमिकहरुले समेत नेपालीलाई साथ दिएका छन् । कम्पनीमा मजदुरको आन्दोलन चर्कन थालेपछि प्रहरी तैनाथ गरिएको रामचन्द्र नेपालले जानकारी दिनुभयो । ‘सवै श्रमिकहरु होस्टलमा एकत्रित भएका छन’, नेपालले भन्नुभयो । नेपाली श्रमिकहरुले घटनाको बारेमा दुतावासमा जानकारी गराइसकेको नेपालले जानकारी दिनुभयो । श्रम सहचारी सुर्य प्रसाद भण्डारीले कम्पनीमै आउने बताएपछि आन्दोलन केहि समयको लागि रोकिएको उहाँले बताउनुभयो ।

टेक्सटाईल उत्पादन हुने उक्त कम्पनीमा वंगलादेशका ६०, भियतनामका  तीन सय ५० तथा करिव एक हजार भन्दा बढी नेपाली कार्यरत रहेका छन । मलेसियामा  दैनिक आठ घण्टाको २१ रिगेट पाउने भएपनि उक्त कम्पनीले मात्र साढे १८ रिगेट दिने गरेको छ ।
