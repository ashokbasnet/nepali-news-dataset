बिहेको सिजनमा पनि सुन कारोबार बढेन

काठमाडौ, पुस १ – सुन ब्यवसायीहरुले यसपालीको मंसिर महिनामा सुनचाँदीको सन्तोषजनक कारोबार नभएको बताएका छन् । विवाहको सिजन हुँदा पनि विभिन्न कारणले यसपालीको मंसिरमा सुनको व्यापारमा मन्दी छाएको व्यवसायी तेजरत्न शाक्यले बताउनुभयो ।
मंसिर महिनाको सुरुवातमा संविधान सभाको चुनाव र त्यस पछि सुनचाँदीको भाउमा आएको उतारचढावका कारण विगतका वर्षमा भन्दा अहिले कारोबार कम भएको उहाँको भनाई छ । पछिल्लो समयमा सुनचाँदीको भाउमा गिरावट आएकाले धेरैजसो ग्राहकले अझै घट्ने आशामा सुनको अर्डर नदिएका उहाँले बताउनुभयो ।
शाक्यका अनुसार अघिल्लो वर्षको मंसिरमा दैनिक ४५ किलोसम्म माग आउने गरेकोमा यसपालि ३०/३५ किलो मात्र सुनको माग भएको थियो ।
यसैबीच सोमबार सुनको भाउ २ सय रुपैयाँले घटेको छ भने चाँदी तोलामा ५ रुपैयाँले घटेको छ । सुन तोलामा ५३ हजार १ सय रुपैयाँमा कारोबार भइरहेको छ । चाँदीको भाउ तोलाको ८ सय ४५ रुपैयाँ छ ।
