वैद्यको बन्द अवज्ञा गर्न व्यवसायीलाई परित्रपत्र : महासंघ

काठमाडौं, कात्तिक २४ – नेपाल  उद्योग वाणिज्य महासंघले सोमबारदेखि नेकपा–माओवादी नेतृत्वको ३३ दलीय मोर्चाले आह्वान गरेको बन्दको अवज्ञा गर्न व्यवसायीलाई परिपत्र गरेको छ ।
रिपोटर्स क्लबले काठमाडौंमा गरेको कार्यक्रममा  महासंघका वरिष्ठ उपाध्यक्ष भाष्करराज राजकर्णिकारले देशै भरी नै उद्योग व्यवसाय खोल्न परिपत्र गरिसकेको जानकारी दिनुभएको हो । उहाँले सरकारले सुरक्षाको प्रत्याभूति र क्षतीको पूर्ति गर्नुपर्नेमा जोड दिनुभयो ।
राजकर्णिकारले सोमबार हुने बन्दको विरोधमा प्रतिकात्मक रुपमा सडकमा उत्रने र बन्द निरन्तर कायम रहे शान्ति सभा गर्ने, मैनबत्ती जुलुस निकाल्ने, विभिन्न पक्षसँग बन्द संस्कारको विरुद्ध अन्र्तक्रिया गर्ने जानकारी दिनुभयो । ‘एक दिनको बन्दले २ अर्ब रुपैया नोक्सानी गर्छ । बन्दले अर्थतन्त्र ध्वस्त पार्छ ।’ राजकर्णिकारले भन्नुभयो, ‘त्यसैले पनि हामी यसका विरोधी हौं ।’
नेपाल बार एसोसिएसनका उपाध्यक्ष टीकाराम भट्टराईले संविधानले विचार र अभिव्यक्तिको मौलिक हक अन्तर्गत बन्द गर्ने अधिकार भएको भन्दै हिंसात्मक भए मात्रै त्यो अलोकतान्त्रिक हुने बताउनुभयो ।
‘बन्दको चरित्रको आधारमा मात्रै यो लोकतान्त्रिक वा अलोकतान्त्रिक भन्न सकिन्छ । ’ भट्टराईले भन्नुभयो, ‘अहिले नै बन्दलाई अलोकतान्त्रिक भन्ने र बन्दको विरोध गर्नेहरु लोकतान्त्रिक हुनै सक्दैनन ।’
नागरिक अगुवा डा सुन्दरमणि दीक्षितले नागरिकको संविधान लेख्ने अभियानको बेलामा बन्द गर्नु बुद्धिहीन काम र नागरिक माथिको अत्याचारे भन्दै संविधान लेख्ने निर्वाचन बहिस्कार गर्ने अधिकार कसैलाई पनि नभएको जिकिर गर्नुभयो ।
नेपाल प्राध्यापक संघका अध्यक्ष प्राध्यापक रामेश्वर उपाध्यायले बन्द गरेर नागरिकको अधिकार हनन गर्ने अधिकार कसैलाई छैन भन्दै तत्काल बन्द फिर्ता लिन आग्रह गर्नुभयो ।
