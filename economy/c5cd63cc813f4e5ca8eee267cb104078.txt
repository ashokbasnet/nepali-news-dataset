शेयर बजारमा सतर्क रुपमा लगानी गर्न धितोपत्र बोर्डको आग्रह

काठमाडौं, असार २ । नेपाल धितोपत्र बोर्डले पुँजी बजारमा लगानी गर्दा सर्तकता अपनाउन लगानीकर्ताहरुलाई पुनः आग्रह गरेको छ ।बोर्डले विहीबार विज्ञप्ति जारी गर्दै धितोपत्रमा गरिने लगानी जोखिमरहित नहुने हुँदा समग्रमा देशको अर्थतन्त्र, सूचीकृत संगठित संस्थाहरुको कार्यसम्पादन/वित्तीय स्थिति लगानीकर्ता स्वयंको जोखिमबहन गर्ने क्षमता आदिलाई हेरेर धितोपत्रमा लगानी गर्न उपयुक्त हुने जनाएको छ ।‘धितोपत्रको दोस्रो बजार सूचाकांक तथा कारोबार रकममा भैइरहेको बृद्धिले लगानीकर्ताहरु दोस्रो बजार कारोबारप्रति आकर्षित भएको देखिन्छ ।पुँजी बजारमा सहभागी भइ लगानी गर्नु लगानीकर्ताहरुको हक हो भने लगानीकर्ताहरुलाई बजार, सूचीकृत संगठित संस्थाहरु एवं अर्थतन्त्रको यर्थाथ स्थिति अवगत गराइ उनीहरुको हक–हितको संरक्षण गर्ने जिम्मेवारी बोर्डको रहेको’ पनि जनाइएको छ ।‘हाल सूचीकृत संगठित संस्थाहरुको कार्य सम्पादन/वित्तीय स्थिति सामान्यस्तरमा तथा समग्रमा देशको आर्थिक बृद्धि १ प्रतिशतभन्दा तल रहेकोमा धितोपत्र बजारको सूचकांक नेप्से इन्डेक्स निरन्तररुपमा बढ्दै उच्चबिन्दूमा आइसकेको छ ।यसरी समग्र अर्थतन्त्र सामान्य रही नेप्से इन्डेक्समात्र बढ्दै जाँदा बजारको जोखिम पनि उत्तिकैरुपमा उल्लेख्यरुपमा बढ्दै गइरहेको छ । ‘यसरी बजारमा बढ्दै गएको जोखिमसमेतलाई दृष्टिगत गरी आफ्नो लगानीसम्बन्धी विवेकपूर्ण निर्णय लिन नेपाल धितोपत्र बोर्ड आम लगानीकर्ताहरुलाई अनुरोध गर्दछ’–विज्ञप्तिमा भनिएको छ ।
