नेपालमा आर्थिक स्वतन्त्रताको अबस्था कमजोर

कमल पराजुली/उज्यालो । काठमाडौं, असोज २ - नेपाल विश्वमा सबैभन्दा कम आर्थिक स्वतन्त्रता भएका २७ देशहरुमा परेको छ ।
समृद्धि, द प्रोस्पेरिटी फाउन्डेसनले बुधबार सार्वजनिक गरेको विश्व आर्थिक स्वतन्त्रताको प्रतिवेदन, २०१३ ले विश्वभर आर्थिक स्वतन्त्रतामा केही सुधार देखाए पनि नेपालमा भने झन अबस्था बिग्रदै गएको देखाएको हो ।
विश्वभरी एकैपटक सार्वजनिक भएको प्रतिवेदनका अनुसार सरकारको आकार बढ्नु र अन्तर्राष्ट्रिय रुपमा व्यापार गर्ने स्वतन्त्रतामा कमी आउनुले यस वर्षको आर्थिक स्वतन्त्रताको सूचाङ्कमा नेपाल अझै तल झरेको देखाएको छ ।  
नेपाल यस वर्षको प्रतिवेदनमा ६ दशमलब १९ अङ्कका साथ १ सय ५२ देशहरुमध्ये १ सय २५ औं स्थानमा रहेको छ । सन् २०१२ मा नेपाल १ सय १० औं स्थानमा थियो ।  आर्थिक स्वतन्त्रता मापन गर्ने पाँच परिसूचकहरु मध्येमा नेपालले केहीमा सुधार गरेको छ भने केहीको अवस्थामा ह्रास भएको छ ।
परिसुचकहरुमा सरकारको आकार, असल मुद्राको पहँुच, अन्तराष्ट्रिय व्यापार गर्ने स्वतन्त्रता र ऋण, श्रम र व्यापार सम्बन्धी कानून र सम्पत्तिको अधिकार पर्दछन् । हङकङले विश्वमा सबैभन्दा उच्चदरको आर्थिक स्वतन्त्रता कायम गरेको छ ।
अमेरिका गत वर्षको १८ औं स्थानबाट थोरै सुधार भएर १७ औं स्थानमा उक्लिएको छ । उत्कृष्ट १० मा पर्ने राष्ट्रहरुमा सिंगापुर, न्युजिल्याण्ड, स्वीट्जरल्याण्ड, संयुक्त अरब इमिरेट्स, मरिसस, फिनल्यान्ड, बहराइन, क्यनाडा र अस्ट्रेलिया छन् ।
यसपटक पनि भेनेज्युयला सबैभन्दा कम आर्थिक स्वतन्त्रता भएको देशमा परेको छ । अल्जेरिया, डेमोक्रयाट्किक गणतन्त्र कंगो, बुरुन्डी, केन्द्रिय अफ्रिकन गणतन्त्र,  अंगोला, चाड, जिम्बाब्वे, गणतन्त्र कंगो र म्यानमार अन्तिम १० स्थानमा छन् ।
