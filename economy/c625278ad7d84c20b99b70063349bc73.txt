गोरखामा ८५ हजार नक्कली नोट भेटियो

भीमलाल श्रेष्ठ/ उज्यालो । गोरखा, कात्तिक १३ — गोरखामा ८५ हजार नक्कली नेपाली रुपैँया फेला परेको छ ।  गोरखाको उत्तरी गाउँ विकास समिति काशीगाउँमा लागेको एक मेलामा एक हजार रुपियाँको ८५ वटा नक्कली नोट फेला परेको हो । 

 

काशीगाउँमा शनिबार राती लागेको मेलामा नक्कली नोटको कारोवार गर्ने व्यक्ति भने फरार भएका छन । तिहारको अवसरमा लागेको सो मेलामा व्यवस्थापनका लागि खटिएका स्वयम्सेवकहरु देख्ने बित्तिकै नक्कली नोटका व्यापारी झोला फालेर भागेको स्थानिय मञ्जु श्री माविका प्रधानाध्यापक उपेन्द्र घलेले उज्यालोलाई जानकारी दिनुभयो । 

 

स्थानीयवासिन्दाका अनुसार तिहार शुरु भए देखि नै नक्कली नोटको कारोबार गर्ने व्यक्ति गाउँमा देखिएका थिए । उनले जुवामा पैसा हाल्ने, मेलामा सामान किनेर पैसा साट्ने काम गर्दै आएको थियो ।स्थानीय वासिन्दाले बताएका छन् । 

 

मेला स्थलबाट ८५ थान हजारका नक्कली नोटहरु बरामद भएको जिल्ला प्रहरी कार्यालय गोरखाले जनाएको छ । घटनाका बारेमा थप अनुसन्धान भैरहेको प्रहरीले जनाएको थियो ।
