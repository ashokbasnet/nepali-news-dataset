​तीजको बेलामा पनि सुन बजार सुनसान

काठमाडौं, भदौ १७ – तीजको बेला पनि सुनको कारोबार उत्साहजनक हुन नसकेको सुन व्यवसायीले बताएका छन् । पोहोर भूकम्पअघि तीजको बेलामा दैनिक ४५ किलो सुनको माग हुने गरेपनि यसपाली १७÷१८ किलो मात्र माग रहेको नेपाल सुनचाँदी व्यवसायी महासंघले जनाएको छ ।
दैनिक उपभोग्य वस्तुको भाउ बढ्नु र सुनको भाउ पनि महंगो भएकाले गरगहना किन्ने कम भएका हुने सक्ने महासंघका अध्यक्ष मणिरत्न शाक्यले बताउनुभयो । तीजमा कारोबार निराशाजनक रहेको उहाँको भनाई छ । सुनको भाउ यो हप्ता समग्रमा तोलामा ३ सय रुपैयाँले घटेको छ । 
चाँदीको भाउ भने १० रुपैयाँले बढेको छ । हप्ताको पहिलो दिन आइतबार तोलाको ५८ हजार ५ सय रुपैयाँमा कारोबार भएको सुन अन्तिम दिन आज ५८ हजार २ सय रुपैयाँमा झरेको हो । सोमबार स्थिर रहेको सुनको भाउ मंगलबार तोलामा २ सय रुपैयाँले बढेर ५८ हजार ७ सय रुपैयाँमा कारोबार भएको थियो ।
त्यसपछि बुधबार ३ सयले घटेर तोलाको ५८ हजार ४ सय रुपैयाँमा कारोबार भएको सुनको भाउ बिहीबार फेरि ३ सय रुपैयाँले घटेर तोलाको ५८ हजार एकसय रुपैयाँमा किनबेच भएको थियो ।
शुक्रबार फेरि १ सय रुपैयाँले बढेर तोलाको ५८ हजार २ सय रुपैयाँ पुगेपनि यो हप्ता सुनको भाउ समग्रमा ३ सय रुपैयाँले घटेको हो । हप्ताको पहिलो दिन तोलाको ५ सय ५० रुपैयाँमा कारोबार भएको चाँदी आज तोलाको ५ सय ६० रुपैयाँमा किनबेच भैरहेको छ ।
