बगरमा सिम साग खेतीः मासिक १५ हजार आम्दानी(भिडियो हेर्नुहोस)

-कविराज घिमिरे, ईमेज

धनकुटाको भेडेटार गाविस–३ स्थित सिम्सुवा गाउँका कृषकले खोला र बगरमा सिम सागको खेती गरेर मनग्ये आम्दानी गर्न थालेका हुन् ।

भेडेटार गाविस–३ सिम्सुवा गाउँका २६ परिवारले सिम सागको खेती गरेरै राम्रो आम्दानी गरिरहेका छन् । स्थानीय कृषकले सिमसुवा र लेउती खोलाको करिब एक सय रोपनी जमिनमा सिम साग खेती गर्दै आएका छन् ।

खेतीयोग्य जमिनमा अन्नबाली उत्पादन गर्दै आएका किसानले प्रयोग विहीन खोलाको बगरमा भने सिम साग खेती गरी मनग्गे आम्दानी गर्दै आएको स्थानीय खेलबहादुर लिम्बुले बताए ।

सिम सागको खेती गर्न कुनै मल, बिउ र औषधिको समेत आवश्यक नपर्ने किसानहरु बताउँछन् । एक पटक लगाएपछि पटक–पटक आम्दानी लिन सकिने र अन्य पेसामा जस्तो मेहनत गर्नु नपर्ने भएका कारण स्थानीय सिम साग खेतीतर्फ आकर्षित भएका हुन् ।

प्रयोगविहीन खोला तथा बगरबाट मासिक ९ देखि १५ हजार रुपैयाँसम्म कमाउने गरेको स्थानीय टिका लिम्बुले जानकारी दिए ।

सिम सागबाट मात्रै यो गाउँका २६ परिवारले बार्षिक १२ लाखको हाराहारीमा आम्दानी गर्ने गरेका छन् । धरान–धनकुटा राजमार्गले छोएका कारण खोला आसपासमा उत्पादित सिम सागका लागि बजारको पनि कुनै समस्या छैन ।

व्यापारीहरुले किसानको बारीमै पुगेर सिम साग खरिद गर्ने गरेका छन् । सरकारले विभिन्न बालीको खेतीका लागि सहयोग गर्दै आएको छ । तर सिम सागका लागि भने कुनै सहयोग नगरेको स्थानीय विष्णुमाया लिम्बु बताउँछिन् ।
