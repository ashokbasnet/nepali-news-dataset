सुनकोसी बाढी प्रभावित क्षेत्रमा एनसेलको बोनस

काठमाडौं, साउन १८ – मोवाइल सेवा प्रदायक कम्पनी एनसेलले सुनकोसीको बाढी प्रभावित दोलालघाट, बाह्रविसे, खाँडिचौर, सुकुटे तथा लामोसाँगु क्षेत्रका ग्राहकलाई १०० रुपैयाँ बोनस दिएको छ ।
एनसेलको प्राकृतिक विपत्तिमा तत्काल सञ्चार राहत प्रदान गर्ने प्रयास अन्तर्गत प्रभावित क्षेत्रका आफ्ना ग्राहकलाई वोनस प्रदान गरेको हो । यो प्रयासले एनसेलका ग्राहकलाई उद्दार समूहसँग तथा परिवारसँग सम्पर्क गर्न सहयोग पु¥याउने एनसेलले जनाएको छ ।
सिन्धुपाल्चोकको माङ्खा गाविसको जुरेमा भीषण पहिरो खस्दा सुनकोसी नदी थुनिएर त्यस वरपर जनधनको क्षति भएको छ । ‘आपतकालीन परिस्थितिमा सञ्चारको भूमिका महत्वपूर्ण हुने हुँदा हाम्रा ग्राहकले अत्यावश्यक सेवा प्रदायक तथा परिवारजनसँग रिचार्ज कार्डको चिन्ता नलिई कुरा गर्न सकुन् भनेर वोनस व्यालेन्स प्रदान गरेका छौं’ एनसेलकी कर्पोरेट कम्युनिकेसन्स निर्देशक सञ्जु कोइरालाले भन्नुभयो ।
बोनस रकमबाट एक हप्ताभित्र एनसेल नेटवर्कभित्र मात्र फोन गर्न सकिनेछ ।
