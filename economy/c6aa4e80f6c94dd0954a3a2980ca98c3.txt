पूर्वाधार विकासमा पूर्वाधार बैंक आवश्यक : सरोकारवाला

काठमाडौं, असार ४ ।    पूर्वाधार विकासका लागि पूर्वाधार विकास बैंक स्थापनामा सरोकारवालाहरुले जोड दिएका छन् ।पूर्वाधार क्षेत्रको विकासका लागि वर्षौदेखि पूर्वाधार विकास बैंक स्थापना गर्न सबैले जोड दिँदै आएपनि अझैसम्म पनि बैंक स्थापना हुन सकेको छैन ।ठूला पूर्वाधार विकासका लागि हालका बैंक तथा वित्तीय संस्थाभन्दा छुट्टै संस्था खोल्नुपर्नेमा जोड दिँदै आइएको छ ।नेपाल उद्योग परिसंघले शुक्रबार राजधानीमा गरेको ‘पूर्वाधार विकास र चुनौती’ विषयक कार्यक्रमका सहभागीहरुले पूर्वाधार क्षेत्रमा विदेशी लगानी अनिवार्य रहेको र त्यसका लागि उचित वातावरण आवश्यक रहेको बताए ।नेपाल राष्ट्र बैंकका गभर्नर डा. चिरञ्जीवी नेपालले पनि पूर्वाधार विकास बैंक आवश्यक रहेको बताए ।उनले लगानीकर्ताका लागि नेपाल अतिउपयुक्त क्षेत्र रहेको भन्दै लगानी सम्बन्धमा नीतिगत सुधार पनि हुँदै आएको जिकिर गरे ।अरु मुलुकमाभन्दा नेपालमा खेल्ने ठाउँ बढी रहेकाले लगानीकर्तालाई अवसर रहेको उनको भनाइ छ ।लगानी बोर्डका प्रमुख कार्यकारी अधिकृत राधेश पन्तले पूर्वाधार क्षेत्रको विकासमा सरकारको प्रतिबद्धता आवश्यकपर्ने बताए ।उनले ठूलो आयोजनाका लागि एक सातामा हुने जग्गा अधिग्रहणसम्बन्धी कार्य एक वर्षसम्म लाग्ने गरेको भन्दै यस्ता विषयमा सरकारले अग्रसरता दिनुपर्नेमा जोड दिए ।कार्यक्रममा बैंकर शसिन जोशीले विदेशी लगानी भित्र्याउन सम्पत्तिमाथिको अधिकार सुनिश्चितता आवश्यक रहेको बताए ।उनले अन्य देशको विदेशी लगानी नीति हेरेर लगानीकर्ता आकर्षित गर्न राज्य लाग्नुपर्नेमा जोड दिए ।यस्तै, परिसंघका उपाध्यक्ष अनुज अग्रवालले नेपालमा पूर्वाधारको विकासको गति अत्यन्त सुस्त रहेकोे भन्दै लगानी गर्ने छुट्टै संस्था आवश्यक रहेको बताए ।सहभागीहरुले लगानी बढाउन नीतिगत स्पस्टतामा ध्यान दिनुपर्ने बताएका थिए ।उनीहरुले ठूला पूर्वाधारका लागि स्वदेशमै प्रशस्त पैसा रहेको भन्दै लगानी गर्ने वातावरण बनाउन आग्रह गरेका छन् ।
