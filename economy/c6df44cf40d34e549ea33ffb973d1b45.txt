माथिल्लो तामाकोशी आयोजनाको काम ५४ प्रतिशत पूरा

दोलखा, पुस ३ - पूर्णतया नेपाली लगानीमा बन्न लागेको माथिल्लो तामाकोशी जलविद्युत आयोजनाको काम ५४ प्रतिशत पूरा भएको छ ।
आयोजनाको सिभिल निर्माण अन्तर्गत बाँध, इन्टेक, डिस्यान्डर, सुरुङ, सर्ज ट्याँक, पेन्स्टक, भूमिगत विद्युतगृह, टेलरेसको काम ७२ प्रतिशत पूरा भएको छ । १६ दशमलव ५ किलोमिटर सुरुङ मध्ये ११ दशमलव ५ किलोमिटर काम सकिएको छ ।
मुख्य सुरुङको डिजाइन परिवर्तन हुँदा केही ढिला भए पनि नयाँ डिजाइन स्वीकृतपछि पुनः सुरुङ निर्माणले तिव्रता पाएको आयोजनाका प्रवक्ता डाक्टर गणेश न्यौपानेले जानकारी दिनुभयो ।
स्वदेशी लगानीमा निर्माणाधिन ४ सय ५६ मेगावाटको देशकै अहिलेसम्मको सबैभन्दा ठूलो जलविद्युत आयोजना माथिल्लो तामाकोशीको सिभिल निर्माणको काम चिनीया कम्पनी सिनो हाइड्रो कर्पोरेसनले गरिरहको छ ।
आयोजना सन् २०१५ को अन्तसम्म पूरा गर्ने लक्ष्य लिएको छ । आयोजनाको शेयर लगानी सम्बन्धी टुङ्गो लगाउन पुस ५ गते समन्वय समितिको बैठक बोलाईएको छ ।
