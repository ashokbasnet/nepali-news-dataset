सुनको भाउ घट्यो, अझै घट्ने संभावना

काठमाडौं, पुस १९ - हप्ताको पहिलो दिन आइतबार सुनको भाउ घटेको छ । आइतबार सुनको भाउ तोलामा २ सय रुपैयाँले घटेर ४७ हजार ८ सय रुपैयाँमा झरेको हो । 
नेपाल सुन चाँदी व्यवसायी महासंघका अनुसार अन्तर्राष्ट्रिय बजारमा सुनको भाउ घटेकाले नेपाली बजारमा पनि भाउ घटेको हो । आइतबार अन्तर्राष्ट्रिय बजारमा सुन प्रतिऔंस १ हजार ६२ डलर छ । 
डलर मजबुत बन्दै गएकाले सुनको भाउ अझै घट्न सक्ने अनुमान गरिएको महासंघका पूर्वअध्यक्ष तेजरत्न शाक्यले बताउनुभयो । डलर मजबुत हुँदा सुनमा लगानी गरेकाले अरु क्षेत्रमा लगानी गर्ने भएकाले भाउ सस्तिने सम्भावना रहन्छ । 
अन्तर्राष्ट्रिय बजारमा तेलको मूल्यमा गिरावट आउनुका साथै शेयर बजार उकालो लागेकाले पनि सुनको भाउ सस्तिने अनुमान गरिएको शाक्यले बताउनुभयो । 
सुनको भाउ गएको हप्ता झण्डै स्थिर जस्तै रहेको थियो । आईतबारदेखि लगातार ४ दिनसम्म स्थिर रहेको भाउ बिहीबार भने केहि घटेको थियो । 
आइतबारदेखि बुधाबारसम्म तोलाको ४८ हजार ३ सय रुपैयाँ रहेको भाउ बिहीबार घटेर ४८ हजार रुपैयाँमा झरेको थियो भने शुक्रबार पनि त्यहि भाउ कायम भएको थियो । चाँदीको भाउ भने गएको ८ गतेदेखि नै स्थिर छ । चाँदी तोलाको ६ सय ७५ रुपैयाँमा कारोवार भइरहेको छ ।
