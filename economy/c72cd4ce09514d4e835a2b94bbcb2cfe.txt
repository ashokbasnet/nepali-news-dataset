​इन्धनमा कालोबजारी गर्नेलाई ठाउँको ठाउँ कार्बाही गरिने

काठमाडौं, भदौ १० – इन्धनको नियमित आपूर्ति भएपनि केही व्यापारीले कृत्रिम अभाव गराउन खोजेपछि सरकारले अनुगमन तीव्र पारेको छ । केही निजी पम्प र डिलरले इन्धन नभएको भन्दै बिक्री रोकेपछि वाणिज्य तथा आपूर्ति व्यवस्थापन विभागले बजार अनुमगनलाई सशक्त पारेको जनाएको छ ।
बजारमा आपूर्ति भैसकेको इन्धन बिक्री नगर्नेलाई ठाउँको ठाउँ कारबाही गरिने विभागका निर्देशक हरिनारायण बेल्वासेले जानकारी दिनुभयो । तराईका जिल्लामा लगातारजसो बन्द भएको भन्दै केही व्यापारीले कृत्रिम अभाव गराएपछि पहिलेको तुलनामा अहिले इन्धनको आपूर्ति असहज भएको छ ।
आपूर्ति नियमित भैरहेकाले अभाव नहुने नेपाल आयल निगमले जनाएको छ । सरकारले आवश्यकता भन्दा बढी इन्धन खरिद नगर्न आग्रह पनि गरेको छ ।
