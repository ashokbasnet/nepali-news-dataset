इजरायलमा सीप सिकेर नेपालमा तरकारी खेती, बार्षिक ६ लाख आम्दानी

गल्कोट नगरपालिका–१ दुदिलाभाटी घर भई हाल हटियामा बस्दै आएका ४२ वर्षीय गुमानसिंह खत्रीले इजरायली हाइटेक प्रविधिबाट तरकारी खेती गरी राम्रो आम्दानी गर्न सफल भएका हुन् ।

११ वर्षअघि इजरायल जाँदा टनेलमार्फत गरिने तरकारी खेतीबारे राम्रो जानकारी लिएका खत्रीले नेपाल फर्किएर सोही प्रविधिमार्फत तरकारी खेती गर्न थालेका थिए ।

उनले टनेल घर तथा थोपा सिंचाई प्रविधिबाट तरकारी खेती गर्दै आएका छन् ।

कृषि मन्त्रालयअन्तर्गत सञ्चालित व्यवसायिक कृषि तथा ब्यापार आयोजनाबाट १० लाख अनुदान लिएर खत्रीले व्यवसायिक तरकारी खेती गरिरहेका छन् ।

उत्पादित तरकारी स्थानीय गल्कोट बजार, बाग्लुङ बजार र खर्वाङ बजारमा खपत हुने गरेको छ ।

विदेशी प्रविधिमार्फत खेती गर्दा उनले वार्षिक ६ लाख रुपैयाँसम्म आम्दानी गर्दै आएका छन् ।
