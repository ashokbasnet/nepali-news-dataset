पश्चिम सेती बनाउन बाटो खुल्यो

सेन्छेलुङ लिम्बु/ उज्यालो । काठमाडौं, चैत १५ – सुदूरपश्चिममा बन्ने पश्चिम सेती जलविद्युत् आयोजनाको निर्माणको काम अघि बढाउन बाटो खुलेको छ । संसदको प्राकृतिक स्रोत र साधन समितिले गठन गरेको अध्ययन उपसमितिको कार्यदलले तोकिएको समयसिमा भित्रै निर्माण सक्ने गरी आयोजना बढाउने निर्देशन दिने प्रतिवेदन तयार पारेपछि पश्चिम सेतीमा बाटो खुलेको हो ।

 

कार्यदलले उर्जा मन्त्रालय र थ्री गर्जेज बीच भएको समझदारीमा आवश्यक संशोधनसहित तोकिएको मिति भित्रै आयोजना सक्ने गरी कार्यान्वयन प्रक्रिया अघि बढाउन निर्देशन दिने प्रतिवेदन तयार पारेको छ । यसअघि प्राकृतिक स्रोत र साधन समितिले लाईसेन्स दिँदा बदनियत भएको आशंका गर्दै पश्चिम सेतीको काम कारवाही रोक्ने निर्देशन दिएको थियो ।

कार्यदलले १४ बुँदे निर्देशन तथा सुझाव तयार पारेर उपसमितिलाई आज बुझाएको प्रतिवेदनमा लगानी बोर्डमार्फत पश्चिम सेती निर्माण गर्नका लागि प्रक्रिया अघि बढाउन पनि निर्देशन दिइएको छ । सुदूर पश्चिमका नागरिकको पूर्ण अग्राधिकार रहने गरी १० प्रतिशत शेयर र देशभरका नागरिकका लागि १४ प्रतिशत शेयरको व्यवस्था गर्न पनि कार्यदलले सुझाव दिएको छ ।

कार्यदलले अमेरिकी डलरमा विद्युत् खरीद सम्झौता (पिपिए) गर्नुपर्ने प्रावधानलाई सकेसम्म संशोधन गरेर नेपाली रुपैंयामा सम्झौता गर्न पनि सुझाव दिएको छ ।

७ सय ५० मेगावाट क्षमताको पश्चिम सेती निर्माणका लागि उर्जा मन्त्रालय र थ्री गर्जेजबीच फागुन १७ गते समझदारीपत्रमा हस्ताक्षर भएको थियो ।
