पर्वतमा वार्षिक ५ अर्ब रेमिट्यान्स

दुर्गाप्रसाद शर्मा/उज्यालो
पर्वत, भदौ ४– पर्वतमा बैदेशिक रोजगारीबाट वर्षमा ५ अर्ब रुपैयाँ भित्रने गरेको छ । बैदेशिक रोजगारीमा रहेका जिल्लाका करिब २२ हजार जनाले जिल्लामा यति धेरै रकम भित्र्याउने गरेका हुन् ।
बिभिन्न मुलुकका कामदारले पाउने तलबमान र जिल्लाका मनी ट्रान्सफर एजेन्सीहरुको तथ्याङ्कमा यस्तो देखिएको हो । रेमिट्यान्स भित्रिने क्रम पनि वर्षेनी बढ्दो क्रममा रहेको जिल्ला विकास समितिका सूचना अधिकृत तुलसीराम शर्माले जानकारी दिनुभयो । पर्वतमा अरु पेशा व्यवसाय भन्दा वैदेशिक रोजगारीबाट धेरै रकम आउने गरेको उहाँले बताउनुभयो ।
भारत बाहेक नेपाल सरकारबाट स्वीकृत प्राप्त राष्ट्रहरुमा जाने युवायुवतीको संख्या २१ हजार ७ सय ३५ पुगेको छ । जसमध्ये १९ हजार ७ सय ८३ जना पुरुष र १ हजार ९ सय ५२ जना महिला रहेका छन् । जिल्लाका कुल ३५ हजार ७ सय परिवारमध्ये १५ हजार ४ सय २२ बाट १ देखि ३ जनासम्म वैदेशिक रोजगारीमा गएको वैदेशिक रोजजगार विभागले जनाएको छ ।
वैदेशिक रोजगारीमा जानका लागि जिल्ला प्रशासन कार्यालयबाट आर्थिक वर्ष ०६९/७० मा ४ हजार ८ सय ३९ जनाले राहदानी लिएका छन् । जसमध्ये १ हजार ६ सय ८८ जनाले दु्रत सेवा मार्फत दोव्बर रकम तिरेर काठमाडौबाट लिएका थिए ।
