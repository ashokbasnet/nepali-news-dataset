काभ्रेमा सुरु भो प्राङ्गारिक मलको उत्पादन

कपिल कोइराला/उज्यालो । काभ्रे, भदौ १४ - तरकारी, अन्न बाली तथा कृषिजन्य उत्पादनमा हुने रासायनिक तत्वहरुको बढ्दो  प्रयोगलाई घटनाउन भन्दै काभ्रेको नालामा प्राङ्गारिक मलको उत्पादन सुरु भएको छ ।
हानिकारक रासायनिक तत्वहरुलाई न्यूनिकरण गर्दै समग्र राष्ट्रलाई अर्गानिक बनाउने उद्देश्य लिएर प्राङगारिक मल उत्पादन गर्न लागिएको नेपाल ईन्टिग्रेटेड मोडेल एग्रो फर्म प्रालिले जनाएको छ । मल उत्पादनको शनिवार औपचारिक उद्घाटन भएको छ ।
माटोको जिवन सँगै कृषि र मानबको जिवन जोडिएको हुनाले माटो स्वस्थ्य बनाएर पर्यावरण र माटोको लागि जैविक प्रविधिको  मल उत्पादन गर्न लागिएको प्रालिका अध्यक्ष सिंहबहादुर कर्माचार्यले जानकारी दिनुभयो ।
रासायनिक मल तथा बिषाधीहरुको निरन्तर खपतबाट माटोको गुणस्तर नास भईरहेको अवस्थामा यस कम्पनीले रासायनिक तत्वहरुको प्रयोगलाई न्यूनिकरण गर्नको लागि र कृषिजन्य उत्पादनलाई पूर्ण रुपमा अर्गानिक तथा स्वस्थ्य बनाउन मल कारखानाको स्थापना गरेको कर्माचार्यले बताउनुभयो ।
देशकै सबैभन्दा ठूलो कृषि बजार केन्द्र कालिमाटी तथा फलफूल बजार बल्खुसँग समन्वय गरी त्यहाँबाट बिर्सजन हुने फोहोर तथा काम नलाग्ने जैविक तत्वहरुलाई मिसाएर मल बनाउने कार्य गरिरहेको  उहाँले बताउनुभयो । १ करोड १४ लाख माटो व्यवस्थापन निर्देशनालयबाट अनुदान प्राप्त र २ करोड १५ लाख संस्थाका सदस्यहरुको लगानी गरी ३ करोड २९ लाख रुपैयाँको लगानीमा मल बनाउने कारखाना स्थापना गरिएको हो । बार्षिक १० हजार मेट्रिक टनभन्दा वढी मल उत्पादन गर्ने लक्ष्य लिएको कम्पनीले मललाई बजारमा लैजाने तयारी गरिरहेको छ । तरकारी वालीको लागि सोही अनुसारको र धान, मकै, गहुँ तथा अन्य वालीको लागि आवश्यक पर्ने तत्वहरु मिसावट गरी मल उत्पादन गर्ने लक्ष्य लिएको कम्पनीले जनाएको छ ।
यस आर्गानिक तथा जैविक मल उत्पादन पूर्णरुपमा सञ्चालनमा आउँदा ८ सय मेट्रिक टन डिएपी मल, ३ सय मेट्रिक टन यूरिया मल, १ सय ५० मेट्रिक टन म्यूरेट अफ पोटासको खपत जोगाउँछ । यसवाट हालको बजार मुल्यको ५ करोड ५० लाख रुपैयाँको रासायनिक मलको आयात घटाउने अनुमान छ ।
आर्गानिक मल उत्पादनको सभाषद कञ्चनचन्द्र बादे र कृषि मन्त्रालयका सचिव जय मुकुन्द खनालले सयुक्त रुपमा उद्घाटन गर्नुभएको थियो । फार्ममा प्राङगारिक मल उत्पादन साथै आर्गानिक तरकारी खेती, बंगुर पालन, गाई फार्म तथा दुग्ध डेरी तथा बिक्री केन्द्रसमेत स्थापना गरिएको छ । फार्ममा अहिलेसम्म ७ करोड रुपैयाँ लगानी भएको र प्रत्यक्ष रुपमा ६० भन्दा बढिले रोजगार पाएको संस्थाले जानकारी दिएको छ ।
