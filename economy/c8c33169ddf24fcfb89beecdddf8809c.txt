जुम्लाको सिमी काठमाडौमा हारालुछ

काठमाडौ, जेठ २३ – खाद्य संस्थानले बिक्री वितरणको लागि ल्याएको जुम्लाको सिमीमा काठमाडौका वासिन्दाको आकर्षण देखिएको छ ।
जुम्लाबाट झण्डै १० क्वीन्टल सिमी काठमाडौ ल्याएर बिक्री वितरण शुरु गरेकोमा एक हप्तामा आधा विक्री भैसकेको खाद्य संस्थानको बिक्री वितरण विभागका प्रमुख श्रीमणि खनालले जानकारी दिनुभयो ।
जुम्लामा प्रतिकिलो एक सय १० रुपैयाँमा किनेको सिमी काठमाडौमा १ सय ५० रुपैयाँमा बिक्री भइरहेको छ । जुम्लाको अर्गानिक सिमी किन्न खाद्य सस्थानको थापाथली बिक्री केन्द्रमा सर्वसाधारणको भीड लाग्ने गरेको खनालले बताउनुभयो ।
यातायातको असुविधाका कारण दुर्गम कर्णाली क्षेत्रका स्थानीय उत्पादनलाई बजार पहुँच दिने उद्देश्यले त्यस क्षेत्रमा उत्पादन हुने अन्य खाद्यान्नलाई पनि काठमाडौ ल्याउने तयारी भएको उहाँले बताउनुभयो । खाद्य संस्थानले अहिले जुम्ला लगायतका क्षेत्रमा उत्पादन हुने तिते फापरको पनि संकलन गरिरहेको छ । झण्डै १० क्विन्टल तिते फापर काठमाडौमा ल्याई पिठो बनाएर प्रतिकिलो ८० रुपैयाँसम्ममा बेच्ने तयारी भएको उहाँले बताउनुभयो ।
तिते फापर मधुमेहका विरामीलाई सवैभन्दा उपयुक्त मानिन्छ । यस्तै कर्णाली क्षेत्रमा उत्पादन हुने कोदो, उवा, कागुनु लगायतका खाद्यबस्तु तथा गेडागुडी पनि काठमाडौ ल्याएर बिक्री गर्ने खाद्य संस्थानको तयारी छ ।
यसैबिच खाद्य संस्थानले खाद्यान्नको अभाव हुने कर्णाली क्षेत्रमा चामलसंगै अब गहुँ पनि पठाउने भएको छ । नेपालको तराईका जिल्लामा संकलन भएको गहुँ अब कर्णाली क्षेत्रमा पनि पठाउने संस्थानका बिक्री वितरण प्रमुख खनालले बताउनुभयो ।
