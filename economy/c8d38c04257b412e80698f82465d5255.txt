गैरआवासीय नेपाली संघले लाप्राक नमुना बस्तीको निर्माणलाई तीव्रता दिने

आगामी दुई वर्षमा गर्नुपर्ने कार्यहरुको योजना तर्जुमा गर्न संघले हालै गरेको बैठकले बस्ती निर्माणलाई तीव्रता दिनेलगायतका विभिन्न निर्णय गरेको जानकारी गराइएको हो ।

४२ करोड रुपैयाँको लगानीमा निर्माण भइरहेको ५७३ घरसहितको लाप्राक नमुना बस्ती यथाशिघ्र सम्पन्न गर्नका लागि संघका अध्यक्षको नेतृत्वमा समिति गठन गरेको जनाइएको छ ।

मौसमी कठिनाइ, स्थानीयवासीको पर्याप्त सहयोग र कामदारको उपलब्धता प्रमुख चुनौती रहेकाले पहिले तय गरिएको समयसीमाभित्र सम्पन्न गर्न कठिनाइ भइरहेको पनि संघले जनाएको छ ।

यसैगरी, संघका अगुवाहरुको नेतृत्वमा नेपालको पूर्वाधार विकासमा उल्लेख्य लगानीको इन्भेस्टमेन्ट कम्पनी खडा गर्ने निर्णय गरिएको पनि संघले जनाएको छ ।

वैदेशिक रोजगार कल्याणकारी कोषलाई ५ करोड पुर्‍याइ त्यसको नियमावली तयार गरी सन्चालनमा ल्याइने जनाइएको छ ।

वैदेशिक रोजगारमा गएकाहरुका लागि सन्चयकोष स्थापना गर्ने अभियानलाई कार्यान्वयनमा ल्याउने निर्णय भएको पनि संघले जनाएको छ ।

गैरआवासीय नेपालीहरुले सिकेको ज्ञान, सीप र नवप्रवर्धनलाई नेपालको विकासमा सदुपयोग गर्न संघले सन्चालन गर्दै आएका विभिन्न कार्यक्रमहरुलाई एउटै छाताभित्र सन्चालनमा ल्याउनका लागि एनआरएनए एकेडेमीको स्थापना गर्नेलगायतका निर्णय बैठकले गरेको संघले जनाएको छ ।
