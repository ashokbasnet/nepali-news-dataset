नेटवर्किङ विजनेसको जाल: प्रलोभनमा फसेर बेहाल

भावुक योगी/उज्यालो
बर्दिया, जेठ २६ – नेपालमा नेटवर्किङ विजनेसका नाममा त्यसका सञ्चालकहरुले करोडौं कुम्ल्याए । त्यसले धेरैलाई डुबायो र रुवायो ।
धेरैजना डुविसकेपछि केही समय सामसुम हुने नेटवर्किङ व्यवसाय फेरि टाउको उठाइहाल्छ । बर्दिया सहित मध्यपश्चिमका केही जिल्लामा अहिले स्थिति यस्तै छ ।  
घरखेत बेचेर होस् वा ऋण काढेर यतिवेला बर्दियाको ठाकुरद्वारा, शिवपुर, नेउलापुर, बगनाहा, सानोश्री, भुरीगाउँ लगायतका ठाउँका बासिन्दा नेटवर्किङ विजनेसका लागि  भारततिर धाइरहेका छन् । भारतको बनारसबाट केही व्यक्ति बर्दियामा आएर तालिम दिएपछि अहिले तिनै तालिम लिएका नेपालीले अरु नेपालीलाई फसाउने काम गरिरहेको भेटिन्छ ।
२५ हजार देखि १ लाख १० हजार भारतीय रुपैयाँ लगानी गरेमा महिनामा १८ देखि २५ हजारसम्म कमाइन्छ भन्ने भ्रममा लगानी गर्नेहरु बढेका छन् । ‘हाम्रो गाउँबाट मात्र होइन, देशका सबैजसो जिल्लाबाट मान्छे त्यहाँ गएको मैले भेटें’ बनारस पुगेर फर्किएका भुरीगाउँका कुसव थापा भन्नुहुन्छ, ‘यताबाट गएका मान्छेले तालिम लिएर काम गरिरहेका छन् ।’
बर्दियाको सैनवारबाट ७ जना बनारस पुगेका छन्  । बनारसमा ७ दिनको तालिम लिएर फर्केका सैनवारका राजन कठायत लगानी गरेर डुबेमा कसैसँग गुनासो गर्न नसकिने बताउनुहुन्छ । ‘मान्छे बनाउन सक्यो भने त हो, नत्र डुबिन्छ’ कठायतको अनुभव छ, ‘त्यसैले बुझेर मात्र जानुपर्छ, पैसा डुब्यो भने जिम्मा आफ्नै हो ।’
नेपालबाट भारत पुगेकालाई जति धेरै लगानी गर्‍यो त्यति नै धेरै फाइदा हुन्छ भनेर प्रलोभनमा पारिन्छ । भारत जान चाहनेलाई लिन बनारसबाटै नेपाली एजेण्ट समय समयमा नेपाल आउँछन् । शिवपुर ९ सुन्दरबस्तिकी सुष्मा थारुका श्रीमान पनि अहिले नेटवर्किङ व्यवसायमै लागेका छन् । ‘उहाँ पनि जानुभएको छ, अनि यहाँबाट अरु पनि धेरैजना गएका छन्, खै राम्रै छ भन्ने सुनेको छु’ सुष्माले भन्नुभयो ।
धेरै मेहनत नगरी छोटो समयमा धेरै कमाउने लोभमा मध्य पश्चिमका धेरै जिल्लामा अहिले मान्छे ठग्ने काम भइरहेको छ । बनारस पुगेर फर्केका शिवपुर ९ सुन्दरवस्तिका लालबहादुर थारुका अनुसार नेपालबाट ८० हजारभन्दा धेरै नेपालीले लगानी गरिसकेका छन् । गाउँका सोझासाझा मान्छे ठग्ने यो प्रवृत्ति नियन्त्रण गर्न प्रशासनले पनि चासो देखाएको छ । ‘यो गैरकानुनी काम हो हो’ बर्दियाका सहायक प्रमुख जिल्ला अधिकारी एकदेव अधिकारीले भन्नुभयो ‘हामीलाई पनि योबारे सबै जानकारी आइसकेको छैन । प्रहरी च्यानलमार्फत बुझ्न भनेका छौं । यदि कोही संलग्न रहेको पायौं भने कारबाही हुन्छ । गाउँका सोझासाझा बेरोजगार युवाहरुलाई प्रलोभनमा पारेर ठगी गर्ने नै उद्देश्य हो यसको ।’
बर्दिया र आसपासका जिल्लामा भारतमा गएर सदस्य बन्ने यो नेटवर्किङ व्यवसाय सरासर ठगी नै हो । धेरै कमाई हुन्छ भन्दै फकाउन आउनेहरु आफन्त वा साथीभाइ पनि हुन सक्छन्, जो पहिले नै फसिसकेका हुन्छन् । नेपालीमा एउटा उखान छ, भुईंको टिप्न खोज्दा पोल्टाको पनि पोखियो । धेरै कमाउने लोभमा फसिएला, पहिल्यै होस् पुर्‍याउनुपर्छ ।
