‘आफ्नो गाउँ आफैं बनाऔं’ कार्यक्रमलाई अनुदान दोब्बर, १५५ तुइन भदौभित्र विस्थापन

काठमाडौं, जेठ १५ । ‘आफ्नो गाउँ आफैं बनाऔं’ भन्ने कार्यक्रमलाई अझ सुदृढ र प्रभावकारी बनाउन गाउँ विकास समितिलाई दिइने अनुदान दोब्बर गराइएको छ ।अर्थमन्त्री विष्णुप्रसाद पौडेलले शनिबार सार्वजनिक गरेको आर्थिक वर्ष २०७३/०७४ को बजेट वक्तव्यमा यसका लागि रु १५ अर्ब ५० करोड विनियोजन भएको छ ।तत्कालीन प्रधानमन्त्री मनमोहन अधिकारी नेतृत्वको नेकपा एमालेको सरकारले २०५२ सालमा सो कार्यक्रम सुरु गरेको थियो । यसपछिका सरकारले सो कार्यक्रमलाई निरन्तरता दिँदै आइरहेका छन् ।बजेट वक्तव्यमा संवैधानिक व्यवस्थाअनुसार गाविसलाई स्थानीय तहको सरकारकोरुपमा विकसित गर्न गाउँ विकास समितिको प्रशासनिक संरचनालाई स्तरोन्नति गरिने, नगरपालिकाको पूर्वाधार विकास गर्न ‘आफ्नो नगर आफैं सजाऔं’ कार्यक्रम अघि बढाइने र यसका लागि रु १३ अर्ब ९ करोड विनियोजनसमेत भएको छ ।साथै, स्थानीय निकाय अनुदानका लागि कुल रु ३२ अर्ब ६४ करोड विनियोजन भएको छ ।सामाजिक सुरक्षा भत्ता दोब्बर जेष्ठ नागरिक, एकल महिला, विधवा, अपांगता भएका व्यक्ति र लोपोन्मुख जनजातिलाई प्रदान गरिने सामाजिक सुरक्षा भत्ता दोब्बर भएको छ । यसका लागि रु ३२ अर्ब ७० करोड विनियोजन भएको छ ।यसैगरी, सबै क्षेत्रका विपन्न परिवारका दुई बालबालिकाले क्रमशः बाल संरक्षण अनुदान प्राप्त गर्दै जाने व्यवस्था बजेटले गरेको छ । निर्वाचन क्षेत्र विकास कार्यक्रममा रकम बृद्धि बजेटमा जननिर्वाचित सांसदहरूलाई आफ्नो निर्वाचन क्षेत्र विकास निर्माणमा सहभागी हुन निर्वाचन क्षेत्र पूर्वाधार कार्यक्रमको बजेटलाई बृद्धि गर्दै रु तीन करोड ५० लाख पुर्‍याइएको छ । सांसदको घरभाडामा बृद्धि बजेट वक्तव्यमा व्यवस्थापिका–संसदका सदस्यहरूका लागि घरभाडा बृद्धि गरिएको छ । कति रकम बृद्धि गरिएको भन्नेबारे वक्तव्यमा उल्लेख छैन ।यसैगरी, वक्तव्यमा गरिबसँग विश्वेश्वर कार्यक्रमलाई निरन्तरता दिइएको, आगामी दुई वर्षभित्र सबै गाउँ विकास समितिभित्र मोटरबाटो पुर्‍याइने र यसका लागि रु ५० करोड विनियोजन गरिएको छ ।साथै, मुलुकभर रहेका १५५ तुइनलाई आगामी वर्षको भदौभित्र विस्थापन गरी झोलुंगे पुलहरु बनाइनेछ । यसका लागि रु एक अर्ब बजेट विनियोजन गरिएको छ ।यसैगरी, बजेटमा सबै नगरपालिकाहरुमा सौर्य सडकबत्ती जडान गरिने पनि उल्लेख गरिएको छ ।जेठ २१ गते जातीय भेदभाव तथा छुवाछुत उन्मुलन दिवस    बजेट वक्तव्यमा प्रत्येक वर्षको जेठ २१ गतेलाई जातीय भेदभाव तथा छवाछुत उन्मुलन दिवस मनाइने उल्लेख गरिएको छ ।साथै, जातीय भेदभाव, छुवाछुत उन्मूलन कार्यान्वयन गर्न उच्चस्तीय समिति गठन गरिनेछ । रासस
