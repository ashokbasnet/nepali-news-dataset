जाडोमा तरुलको माग किन बढ्छ ?

काठमाडौ, मंसिर ११ – जाडो महिना शुरु भए लगत्तै बजारमा तरुलको माग बढेको छ । गेडागुडीमा मिसाएर झोल बनाएर र उसिनेर पनि तरुललाई खान सकिने भएकाले अहिले यसको माग बढेको व्यापारीहरुले बताएका छन् ।

 

काठमाडौको कालीमाटी तरकारी बजारमा अरु तरकारीभन्दा तरुलको कारोबार धेरै हुने गरेको छ । माग धेरै भएकाले आयात पनि धेरै हुने गरेको छ । सोबार बजारमा ७० मेट्रिक टनसम्म तरुल भित्रिएको छ ।

तरुलको थोक मूल्य किलोको २६ देखि २८ रुपैयाँ छ । बजारमा माग नभएकाले अहिले काउलीको भाउ भने घट्दै गएको छ । काउलीको भाउ १० देखि १२ रुपैयाँ रहेको बिक्रेताहरुले बताएका छन् ।

यसैबीच दिउँसोको समयमा तरकारी बजार सञ्चालनमा आएपछि कारोबार बढ्नुका साथै तरकारीमा नोक्सान पनि कम हुने गरेको छ ।

बिक्रेताका अनुसार बिहान मात्र सञ्चालन हुदा नबिकेका तरकारीको भाउ घटाएर बेच्नुपर्ने बाध्यता थियो भने अहिले उपभोक्ता फुर्सद मिलाएर दिउँसो पनि तरकारी किन्न जान्छन् । दशैँ अघिदेखि दिउँसाको समयमा तरकारी बजार सञ्चालनमा आएको हो ।
