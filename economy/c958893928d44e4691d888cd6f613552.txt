सुनको भाउको नयाँ रेकर्ड

काठमाडौ, जेठ ३१ – सुनको भाउले बुधवार फेरि नयाँ रेकर्ड कायम गरेको छ । सुन ३ सय रुपैंयाले महंगो भई बुधवार तोलाको ५६ हजार ९ सय ५० रुपैंयाको नयाँ उचाईमा पुगेको हो । मंगलवार प्रतितोला ५६ हजार ६ सय ५० रुपैँयामा कारोबार भएको थियो ।

 

यसअघि गएको बुधबार ५६ हजार ९ सय रुपैंयाको रेकर्ड कायम राखेको सुन त्यसपछि ओरालो लागेको थियो । अन्तर्राष्ट्रिय बजारमा प्रतिऔंस १८ डलरले सुनको भाउ बढेको र डलरको तुलनामा भारतीय रुपैंया कमजोर भएकाले नेपाली बजारमा सुन महंगिएको नेपाल सुनचाँदी व्यवसायी संघले जनाएको छ ।

यस्तै चाँदी पनि बुधवार तोलामा १० रुपैंया बढेको छ । मंगलवार १ हजार ५५ रुपैंया रहेको चाँदी बुधवार १ हजार ६५ रुपैंया तोलामा कारोबार भईरहेको छ ।
