राँधीखोला साना जलविद्युत आयोजनाको परीक्षण उत्पादन सुरु

आश गुरुङ/उज्यालो । लमजुङ, चैत १३ – लमजुङको घेर्मू गाविसमा निर्माण गरिएको ४ दशमलव ४ मेगावाट क्षमताको राँधीखोला साना जलविद्युत आयोजनाले परीक्षण सुरु गरेको छ ।
१७ महिनाअघि निर्माण थालेको राँधीखोला साना आयोजनाले निर्माणका सवै काम सकेर ईन्टेकदेखि पेनस्टक पाईपसम्म पानी राखेर परीक्षण थालिएको हो ।
आयोजनाको काम तोकिएको समयमै सकिएको निर्माण कम्पनीले जनाएको छ । सिइडीबी हाइड्रो फन्ड कम्पनीले निर्माण गरेको राँधीखोला जलविद्युत आयोजनाको निर्माण सकेर परीक्षण सुरु गरिएको कम्पनीका प्रबन्ध निर्देशक विनय भण्डारीले बताउनुभयो । 
उहाँले खोलाबाट पानीलाई बाँधतर्फ पठाएको र इन्टेकमा पानी पठाएर परीक्षण सुरु गरिएको वताउनुभयो । आयोजनाले सिभिल संरचनाको कार्यसँगै इलेक्ट्रोमेकानिकलतर्फको काम एकैपटक सुरु गरेकाले पनि आयोजनाको निर्माणकार्य तोकिएको समयमा सकिएको निर्माण कम्पनीको दावी छ ।
परीक्षण थालिएको आयोजनाबाट चैत महिनाभित्रै विद्युत उत्पादन सुरु गरिने समेत भण्डारीले बताउनुभयो । विद्युत उत्पादनसँगै उत्पादित विद्युत राष्ट्रिय प्रशारण लाइनमा जोडिने भएको छ ।
नेपालमा अहिलेसम्म निर्माण गरिएका आयोजनामध्ये सबैभन्दा बढी ग्रस हेड भएको दावी गरिएको राँधीखोला साना जलविद्युत आयोजना निर्धारित समयअगावै र तोकिएको लागतमा सम्पन्न भएकाले यो आयोजना नेपालकै नमुना भएको कम्पनीका प्रबन्ध निर्देशक भण्डारीले दावी गर्नुभयो ।
घेर्मू गाविसको वडा नं २ उपल्लो चिप्लामा बाँध बाँधेर झन्डै २ किलोमिटर लामो पेनस्टक पाइपबाट पानी ल्याई सोही गाविसको वडा नम्बर ३ स्थित चिप्लाबेसीमा विद्युत गृह निर्माण गरी विद्युत उत्पादन थाल्ने तयारी गरिएको छ ।
रन अफ दि रिभर प्रणालीमा निर्माण गरिएको आयोजनामा पेनस्टक पाइपबाट करिब ८ सय ७० लिटर प्रतिसेकेन्डका दरले पानी आयोजनाको विद्युतगृहमा जडान हुने २ दशमलश २ क्षमताका २ वटा पेल्टन टर्बाइनमा खसालिने छ ।
आयोजनाबाट उत्पादित विद्युतलाई आफ्नै सबस्टेसनमार्फत ३३ केभीएको प्रसारणलाईनबाट ९ किलोमीटरको दूरीमा रहेको खुदीको थाकनबेसीस्थित ५ मेगावाट क्षमतको सिउरी खोलाको सबस्टेसनमा जोडिने आयोजनाका प्रबन्धक गिरिराज अधिकारीले वताउनुभयो ।
६३ करोड रुपैयाँको स्वदेशी लगानीमा निर्माण गरिएको आयोजनामा बैंक अफ काठमाडौंको अगुवाइमा जनता, कुमारी र ग्लोबल आइएमई बैंकले लगानी गरेका छन् ।
नेपाल विद्युत प्राधिकरणले राँधीखोला साना जलविद्युत आयोजनासँग हिउँदमा ७ रुपैयाँ र वर्षायाममा ४ रुपैयाँ प्रतियुनिटमा विद्युत खरिदबिक्री सम्झौता अर्थात पिपिए गरेको छ ।
आयोजनामा स्थानीयको १५ प्रतिशत, एचटेक कम्पनीको १२ प्रतिशत, लमजुङ विद्युत विकास कम्पनी लेड्कोको ७२ प्रतिशत र स्याँगे साना जलविद्युत आयोजनाको १ प्रतिशत सेयर रहेको छ ।
