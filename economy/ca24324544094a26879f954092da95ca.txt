प्याराग्लाडिङ्ग गर्ने पर्यटकसँग १३ प्रतिशत कर

पोखरा, मंसिर २५ - पोखराका प्याराग्लाडिङ्ग कम्पनीहरुले प्याराग्लाडिङ्ग गर्ने पर्यटकहरुबाट पनि १३ प्रतिशत कर लिन थालेका छन् ।

आन्तरिक राजस्व कार्यालय पोखराले व्यवसायिक रुपमै कारोबार गर्ने संघसंस्थालाई अनिवार्य कर तिर्न कडाई गरेपछि, कम्पनीहरुले पनि प्याराग्लाईडिङ्गको शुल्क बढाएका हुन् ।

 

यसअघि सेवा प्रदायक संस्थाका रुपमा प्याराग्लाडिङ्ग कम्पनीहरुसँग कर लिने गरिएको थिएन । अहिले, पोखरामा २० वटा प्याराग्लाडिङ्ग कम्पनीले व्यवसायिक रुपमा उडान गरिरहेका छन् ।
सबै कम्पनीको मूल्यदरमा एकरुपता कायम गर्दै हिजोदेखि नै पर्यटकहरुबाट लिईने शुल्कमा १३ प्रतिशत थप गरिएको नेपाल हवाई खेलकुद संस्थाका महासचिव बसन्तराज दवाडीले जानकारी दिनुभयो ।

अबदेखि पोखराबाट प्याराग्लाडिङ्ग गर्ने विदेशी नागरिकले ७ हजार ७ सयको साथमा १३ प्रतिशत कर र नेपाली नागरिकले ५ हजारको साथमा १३ प्रतिशत कर बुझाउनुपर्ने भएको छ ।

पोखराको सराङ्गकोट डाडाबाट मात्रै दैनिक करिब २ सय जनाले साहसिक खेलको रुपमा परिचित प्याराग्लाडिङ्ग गर्ने गरेका छन् । पर्यटकीय मौसम सुरु भए पनि यो बर्ष पोखरामा प्याराग्लाईडिङ्ग गर्नेहरुको संख्या उत्साहजनक रुपमा बढ्न सकेको छैन ।
