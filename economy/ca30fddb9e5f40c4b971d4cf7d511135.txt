​एनसेल बिक्रीको पूँजीगत लाभकर तीन महिनाभित्र उठाउन लेखा समितिको निर्देशन

काठमाडौं, माघ २ – संसदको लेखा समितिले एनसेलको शेयर खरिद–बिक्री प्रकरणमा भएको लाभमा लाग्ने पूँजीगत लाभकर तीन महिनाभित्र उठाउन सरकारलाई निर्देशन दिएको छ । 
समितिको आइतबारको बैठकमा सांसदले अर्थसचिव शान्तराज सुवेदी र आन्तरिक राजस्व कार्यालयका महानिर्देशक चुडामणि शर्मालाई यसबारे प्रश्न गरेका थिए । अर्थसचिव सुवेदीले एनसेलको लाभकर उठाउन कार्यतालिका बनाएर काम भइरहेको र केही महिनाभित्र कर निर्धारण गरेर उठाउने गरी काम गरिरहेको जानकारी दिनुभयो । 
बैठकमा सांसदले एनसेलले तिर्नुपर्ने कर पूर्ण रुपमा नतिरेसम्म फोरजी सञ्चालन प्रक्रिया रोक्न पनि माग समेत गरेका छन् । यसविषयमा पनि समितिमा छलफल हुने भएको छ ।
संसदको अर्थ समिति यसअघि नै एनसेलको पूँजीवृद्धिलगायत नयाँ योजना रोक्न निर्देशन दिएको छ भने समितिकै निर्देशनका कारण एनसेललाई फोरजी सेवा संचालन गर्न दूरसञ्चार प्राधिकरणले अनुमति दिएको छैन ।
