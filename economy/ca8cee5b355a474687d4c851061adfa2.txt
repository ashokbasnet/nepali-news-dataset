आयल निगमले भन्यो ‘भाउ नबढाए इन्धन ल्याउन सकिदैन’

काठमाडौ, पुस १२ – नेपाल आयल निगमले सबै ऋण मिनाहा र मूल्य समायोजन नगरे आगामी महिनादेखि पेट्रोलियम पदार्थको आपूति गर्न नसक्ने जनाएको छ ।
काठमाडौमा शुक्रबार पत्रकार सम्मेलन गरी निगमले पेट्रोलियम पदार्थको सहज आपूर्तिका लागि स्वतः मूल्य समायोजन प्रणाली लागू गर्ने व्यवस्था मिलाउन सरकारसँग आग्रह गरेको छ ।
निगमले मूल्य समायोजन नभए नियमित आपूति गर्न मासिक घाटा अनुदान स्वरुप दिन वा १० अर्बको मूल्य स्थिरिकरण कोष स्थापना गर्न सरकारसँग माग गरेको छ । पेट्रोलियम पदार्थको अन्तराष्ट्रिय बजार मूल्यका आधारमा विक्री मूल्य कायम गर्न नसक्दा घाटा बेहोर्नुपरेको निगमको भनाई छ ।
निगमले पेट्रोलियम पदार्थको नियमित आपूर्तिको एक मात्र उपाय मूल्य समायोजन नै रहेको बताएको छ । निगमका बजार व्यवस्थापक सुशील भट्टराईले निगमका कार्यकारी प्रमुखको नियुक्ति नहुँदा थप समस्या परेको बताउनुभयो ।
पत्रकार सम्मेलनमा दिइएको जानकारी अनुसार पेट्रोलियम पदार्थको आपूर्तिबाट गएको ४ महिनामा मात्र ४ अर्ब ६ करोड रुपैयाँ घाटा भएको छ ।
