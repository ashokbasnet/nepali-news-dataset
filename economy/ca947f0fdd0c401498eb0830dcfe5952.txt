दशैका लागि भारतबाट ५ हजार टन चिनी ल्याइने

काठमाडौ, असोज ५ – नेशनल ट्रेडिङ लिमिटेडले दशैँ तिहारमा चिनीको अभाव हुन नदिन माग र आपुर्तिलाई सन्तुलन मिलाएर बिक्री वितरण गर्ने भएको छ । विगत ३ महिनादेखि चिनीको मौज्दात नरहेकाले ऋण पाएपछि ५ हजार टन चिनी ल्याउने महाप्रबन्धक प्रमिला यादवले बताउनुभयो  ।

 

सरकारले बिहीबार नेशनल ट्रेडिङलाई ५ करोड रुपैंया ऋण दिने निर्णय गरेको थियो । अबको १०÷ १५ दिनमा भारतबाट २५ सय टन चिनी ल्याउने यादवले बताउनुभयो । अर्को २५ सय टन पनि छिटै ल्याउने तयारी छ । चिनी आएपछि बजारमा देखिएको कालोबजारी र मूल्य वृद्धि कम हुने महाप्रबन्धक यादवको भनाई छ ।

उहाँका अनुसार चाडपर्वका बेला उपभोक्तालाई चिनीमा राहत दिनेबारे अहिले सरोकारवालाहरुसित छलफल भईरहेको छ । नेशनल ट्रेडिङसित चिनी नभएपनि बजारमा अहिले साल्ट ट्रेडिङले चिनीको कारोबार गरिरहेकाले अभाव भने देखिएको छैन ।  

साल्ट ट्रेडिङकी महाप्रबन्धक उर्मिला श्रेष्ठले दशैँ तिहारमा चिनीको अभाव नहुने र उपभोक्तालाई प्याकेजमै सहुलियत दिनेबारे गृहकार्य भईरहेको बताउनुभयो । अहिले झण्डै ९ हजार टन चिनी मौज्दात रहेको पनि उहाँले बताउनुभयो ।
