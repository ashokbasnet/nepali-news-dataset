नेपालको एकमात्र रेलसेवा बन्द भएपछि व्यवसायी मारमा

धर्बेन्द्र झा/उज्यालो । जनकपुरधाम, माघ १९ - नेपालको एकमात्र रेलसेवा लामो समयदेखि बन्द भएपछि यात्रुका साथै  जनकपुरका व्यवसायीहरु मारमा परेका छन ।
जिल्लाको मुख्य भन्सार नाका जयनगरबाट  जनकपुरसम्म माल सामान ओसार पोसार गर्ने एक मात्र यातायातको साधन रहेको नेपाल रेल्वे बन्द भएसँगै जनकपुर क्षेत्रमा आयात निर्यात ठप्प भएको छ ।
दुवै  ईञ्जिनमा खराबी आएपछि रेल सेवा माघ १ गते देखि बन्द गरिएको हो ।
राजश्व असुलीमा पनि कमी
जनकपुर चुरोट कारखाना बन्द भएदेखि जनकपुरमा भन्सार असुलीको एकमात्र श्रोत रेल्वे पनि धाराशायी बनेसँगै भन्सार असुलीको एक मात्र प्रमुख स्रोतपनि सुकेको छ । रेलवे बन्द भएपछि यस भेगका व्यवसायीहरुलाई जयनगर नाकाबाट मालसमान ल्याउन कठिनाई भएको छ ।
जटही नाकालाई भारतीय भन्सार, सुरक्षा जाँच र नेपाली भन्सार समेतले मन्यता नदिएको कारण बढीमा ५ हजार मुल्य बाहेकको मालसमान ल्याउन पाइदैन । जनकपुर भन्सार कार्यालयका प्रमुख जगदीश पुर्वेका अनुसार चालु आर्थिक वर्षको राजश्व असुली लक्ष्य १० करोड १४ लाख रुपैयाँ रहेकोमा पुस मसान्तसम्ममा ४ करोड ३८ लाख २९ हजार रुपैयाँ मात्रै  संकलन भएको छ ।
पुस मसान्त सम्ममा मात्रै  ५ करोड १८ लाख १५ हजार राजस्व असुली गर्नु पर्ने लक्ष्य  रहेको थियो । भन्सार कार्यालयले  लक्ष्यको अनुपातमा ८४.५९ प्रतिशत राजश्व हासिल गरेपनि रेल बन्द भएपछि व्यवसायीहरुलाई  राहत भएको छैन ।
सरकारले तत्काल नै बैकल्पिक भन्सारको रुपमा जटहीलाई  मान्यता नदिए यस भेगको व्यवसायनै समाप्त भएर जाने  जनकपुर उद्योग वाणिज्य संघका अध्यक्ष श्याम कुमार साहले बताउनु भयो ।
उहाँले भिठ्ठामोड र सिरहाबाट मालसमान ल्याउन झण्झटिलो र खर्चिलो हुनेभएको ले  तत्काल जटहीलाई भन्सारको मान्यता दिनुपर्नेमा जोड दिनुभयो । जटहीबाट निगरानी गरि व्यवसायीको माल समान जनकपुर भन्सारसम्म ल्याई भन्सार काटिने गर्न थालिएको छ । तर यसबाट ब्यवसायीहरुले क्षणिक राहत मात्र भएको बताएका छन ।
भन्सार प्रमुख पुर्वेले राजश्व संकलनको लक्ष्य प्राप्ति चिन्ताको विषय नभएको उल्लेखगर्दै भनुभयो ‘माघ महिनामा ८८ लाख १९ हजार लक्ष्य रहेकोमा १८ गते सम्म नै ३२ लाख असुली भइसकेको छ । राजस्व संकलन लक्ष्य अनुसार हुन रेल सञ्चालन हुनैपर्छ ।’
