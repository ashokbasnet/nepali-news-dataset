पोखरामा साझाजस्तै हरिया बस ( फोटो फिचर)

नवराज ढुङ्गाना/उज्यालो
पोखरा, फागुन १३ – काठमाडौमा चलेको साझा वस जस्तै सुविधा र रङका नयाँ वसहरु पोखरामा पनि चल्न थालेको छ । पोखरा बस व्यवसायी समितिले मंगलबारदेखि पुराना गाडी विस्थापन गरी वातावरणमैत्री यूरो थ्री मापदण्डका हरियो रंगका गाडी सञ्चालनमा ल्याएको छ ।
जिपिएस, सिसिटिभी र एलसिडी प्रविधि जडित १७ वटा बस पहिलो चरणमा सञ्चालनमा ल्याइएको पोखरा बस व्यवसायी समितिका अध्यक्ष महाप्रसाद सुवेदीले जानकारी दिनुभयो । नयाँ बसको पोखरा सभागृहमा यातायात व्यवस्था विभागका महानिर्देशक सुदर्शनप्रसाद ढकालले उद्घाटन गर्नुभयो ।
जिपिएस अर्थात्, ग्लोबल पोजिसनिङ सिष्टम जडित यी बस कुन ठाउँमा गुडिरहेका छन् र कुन ठाउँमा रोकिएका छन् भन्ने पत्ता लाग्नेछ । जिपिएस जडित बसको गुडिरहेको गति समेत थाहा हुने भएकाले दुर्घटना न्यूनीकरणका लागि थप सहयोग पुग्ने समितिले जनाएको छ । पोखरामा यसअघि दर्ता भएर पनि आधुनिक गाडी गुडाउन नपाएको विन्ध्यवासिनी यातायात व्यवसायी संस्थालाई रोकेर पोखरा बस व्यवसायी समितिले आफैं आधुनिक गाडी भित्र्याएको हो । सन् २००० र २००१ मोडलका गाडीको सट्टामा ल्याइएका नयाँ बस ३० सिट क्षमतामा छन् ।
सुन्दर शान्त सफा पोखराको लोगो बोकेर २०४९ सालमा विधिवत दर्ता भएको यस समितिले पहिलोपटक २०५८ सालमा पुराना ६९ वटा गाडी विस्थापन गरी एकै रंग, लोगो र एउटै अवधारणाको रुमिा मिनि माईक्रो बसहरु भित्र्याएको थियो ।
२०६४ सालदेखि पुराना गाडीको सट्टामा मात्रै नयाँ गाडी राख्न पाइने नीति अबलम्बन गरेको पोखरा बस व्यवसायी समितिले बढ्दो शहरीकरण र यात्रु, वातावरण प्रदुषण, ट्राफिक जाम लगायतलाई ध्यानमा राख्दै नयाँ प्रविधिको माइक्रोबस भित्र्याएको राष्ट्रिय यातायात व्यवसायी महासंघका पश्चिमाञ्चल क्षेत्रीय संयोजक तथा पोखरा बस व्यवसायी समितिका पूर्व अध्यक्ष धर्मराज अधिकारीले बताउनुभयो ।
तस्विरहरुः नवराज ढुङ्गाना/उज्यालो
