प्रहरी परिचालन गरि रोकिएको खिम्ती-ढल्केबर प्रसारण लाइनको काम सुरु

बाबुराम देवकोटा/उज्यालो ।
सिन्धुली, चैत २९ – दुई वर्षभन्दा बढी समयदेखि अवरुद्ध खिम्ती-ढल्केबर २ सय २० केभी प्रसारण लाइनको काम सुरक्षाकर्मी परिचालन गरि सुचारु गरिएको छ । 
अवरोध भएको प्रसारण लाइनको काम सुरु गर्ने क्रममा आइतबार कमलामाई नगरपालिका–७ ठुलिटारमा स्थानीय बासिन्दाले काम गर्ने मजदुर तथा सुरक्षाकर्मीलाई ढुङ्गा मुढा गरेपछि सङ्घर्ष समितिका ६ जनालाई प्रहरीले नियन्त्रणमा लिएको छ ।
राष्ट्रिय गौरवको आयोजनाको काममा अवरोध गरेकोले कमलामाई नगरपालिका–७ निवासी संघर्ष समितिका संयोजक सुरेन्द्रश्वर मोक्तान, कृष्ण थापा, गंगाकुमारी कार्की, अम्बिका थापा मगर, कनपा–१० निवासी भगवती श्रेष्ठ र रानिचुरी गाविस–१ कि लक्ष्मी तामाङलाई अनुसन्धानका लागि नियन्त्रणमा लिएको प्रहरी निरिक्षक निर्मल पनेरुले बताउनुभयो ।
प्रमुख जिल्ला अधिकारी ताराबहादुर कार्कीले प्रहरीले नियन्त्रणमा लिएका व्यक्तिलाई छाड्ने/नछाड्ने भन्ने बिषयमा छलफल भइरहेको बताउनुभयो । उहाँले भन्नुभयो, ‘यसै भन्न सकिन्न । उहाँहरुले बनाउन दिन नखोजेको, हामीले बनाउन खोजेको । कसले जित्छ, छलफल हुँदै छ ।’ उहाँले राष्ट्रिय गौरवको आयोजना भएकोले खिम्ती–ढल्केबर २ सय २० केभी प्रसारण लाइनको कामलाई सबैले सहयोग गर्नुपर्ने बताउनुभयो ।
सरकारले तत्काल काम सुरु गराउन स्थानीय प्रशासनलाई भनेपछि आयोजनाले स्थानीय प्रशासनको सहयोगमा अवरुद्ध काम आइतबारदेखि सुरु गरेको जनाएको छ । आयोजनाका इन्जिनियर श्यामकुमार यादवका अनुसार ९० प्रतिशत काम सकिएको प्रसारण लाइनको सिन्धुली जिल्ला खण्डमा मात्रै झण्डै १९ किलोमिटर क्षेत्रमा तार टाँग्ने काम र नांै वटा टावर बनाउन बाँकी छ । अब ६ महिनाभित्रमा काम पूरा गर्ने लक्ष्य रहेको उहाँले जानकारी दिनुभयो ।
