वैदेशिक रोजगारमा गएकाको पैसा बचत गर्न ल्याएको बचतपत्र बिक्री गर्न धौधौ

नारायण अधिकारी/उज्यालो ।
काठमाडौं, चैत १२ – वैदेशिक रोजगारीमा गएका नागरिकले खाइ नखाई, दिनरात नभनी आफू र आफ्नो  परिवारको खुसीको लागि धर्धरी पसिना चुहाउँदै पैसा आर्जन गरेको तपाई हाम्रै आँखाले देखेका छौं । 
त्यसरी उज्ज्वल भविष्यको काल्पनिक संसारमा रमाउँदै आर्जन गरेको पैसा सदुपयोग नहुँदा उनीहरुको सपना तासको महल झै गर्‍ल्यामगुर्‍लुम्म ढल्ने गरेको घटना कुनै नौलो हैन । तपाईं हामी मध्ये कतिपय त यस्ता घटनाको भुक्तभोगी पनि भएको हुन सक्छौं । 
यसरी कमाएको पैसाको सहि सदुपयोग गर्न ०६७ सालदेखि नेपाल राष्ट्र बैंकले बैदेशिक रोजगार बचतपत्रको सुरुवात गरेको छ । तर विडम्बना कागलाई बेल पाक्यो हर्ष न विष्मात भनेझै उपयुक्त सूचनाको अभावमा यस बचतपत्रको बिक्री गर्न धौधौ परेको जनाउँछ नेपाल राष्ट्र बैंक ।  
बैदेशिक रोजगारमा गएका ४० लाख नेपालीबाट बार्षिक साढे पाँच खर्ब रुपैयाँ भित्रने गरेको तत्थ्यांक छ । त्यसरी भित्रिएको पैसाबाट उनीहरुका आफन्तले टिभी, ल्यापटप, मोबाइललगायतका घरयासी सामान खरिद गर्ने गरेका छन् । चाहिनेभन्दा बढी र अरुका देखासिकीमा यस्ता विलासी सामान किन्दा दुख गरेर कमाएको पैसाको सदुपयोग हुन सकेको छैन । वैदेशिक रोजगारीमा गएकाको रकम बचत होस भन्ने उद्देश्यले  ल्याएको बैदेशिक रोजगार बचतपत्र अहिलेसम्म पूरा बिक्री हुन नसकेको स्वीकार गर्नुहन्छ नेपाल राष्ट्र बैंकका जनशक्ति व्यस्थापनका कार्यकारी निर्देशक त्रिलोचन पंगेनी ।
बैंकको सोचअनुसार बचतपत्र बिक्री नहुनुमा तीन वटा मुख्य कारण रहेको बताउनुहन्छ बरिष्ठ अर्थविद् डा. चन्द्रमणी अधिकारी । ‘पहिलो कुरो त बैदशिक रोजगारमा गएकाहरुसम्म सूचना पुग्दैन, बचत सुरक्षित छ भनेर उनीहरुलाई बुझाउन सकिएको छैन र पर्याप्त पैसाको अभावका कारण बचत बिक्री भएको छैन’ उहाँले भन्नुभयो । 
नेपाल राष्ट्र बैंकले बैदेशिक रोजगारमा गएका नेपालीलाई लक्षित गरी उनीहरुले आर्जन गरेको रकमको सही सदुपयोग गर्न र देश विकासको भर्‍याङको रुपमा यो बचतपत्र ल्याएको जनाएको छ । बिदेशमा बर्षौ लगाएर कमाएको पैसाको सदुपयोग गर्न नसक्दा स्वदेश फर्कदा पुर्पूरोमा हात लगाउनु परेको यथार्थ हाम्रो सामु ताजै छ ।
विदेशमा कमाएको पैसाको सही सदुपयोग र राष्ट्र निर्माणको योगदानका लागि यस किसिमको बचत योजना ल्याएको बताउनुहन्छ कार्यकारी निर्देशक पंगेनी । ‘यस किसिमको बचत मुलुकको विकासमा योगदान पुर्‍याउन र विदेशिएकाहरुको पैसा बचत र वृद्धीका लागि आवश्यक छ’ निर्देशक पंगेनीले भन्नुभयो ।  
आर्थिक समस्याका कारण देशले श्रोत र साधानहरुको प्रयोग गर्न सकिरहेको हुँदैन । अर्कोतर्फ नागरिहरुले आफूसँग भएको पैसा सही सदुपयोग गर्न सकिरहेका हुँदैनन् । यस्तो अवस्थामा सरकारले यस किसिमको बचत योजना जारी गर्ने बताउनुहुन्छ अर्थविद् डा. अधिकारी ।  तर सोचे अनरुप नत राष्ट्र बैंकले बेच्न सकेको नत खरिदकर्ताले नै खरिद गर्न । 
के हो बचतपत्र ? 
राष्ट्र बैंकले ल्याएको यो बचतपत्र लगानी नै हो । निश्चित समयसम्मको बचतपत्रलाई खरिद गर्न सकिन्छ । यसलाई अचल सम्पत्तिको रुपमा पनि लिन सकिन्छ ।
हामीले अन्य संघसंस्थामा दैनिक मासिकरुपमा पैसा बचत गरे जस्तै बचतपत्रमा निश्चित अवधिका लागि नागरिकले बैंकलाई पैसा तिरेर बचतपत्र किन्नु पर्ने हुन्छ । त्यसरी तिरेर किनेको वचतपत्रको बैंकले निर्धारित समयमा खरिदकर्तालाई साँवा व्याज भुक्तानी गर्ने गर्दछ । 
बचतपत्रका केही मापदण्डहरु 
राष्ट्र बैंकले अघिल्ला बर्षहरुमा जारी गरे जस्तै यस बर्षपनि बैदेशिक रोजगारी बचतपत्र २०७७ क निश्कासन गरेको छ । बैंकले यस बर्ष २५ करोड रुपैयाँको ५ वर्षे बैदेशिक रोजगार बचतपत्र निश्कासन गरेको हो ।
५ बर्षे भनिएपनि यस बचतपत्र आवश्यक परेको बेलामा अन्य मानिसलाई बेच्नपनि सकिन्छ । यदी बिक्री नगरी यही बचतपत्रबाट आफ्नो काम टार्ने चाहनेका लागि पनि बचतपत्रले सहयोग गर्छ । जसका लागि बचतपत्र अन्य बैंकमा धितो राखेर ऋण लिन सकिने व्यस्था छ ।  
बचतपत्र चैत ७ गतेदेखि २९ गतेसम्म खरिद गर्न सकिने बैंकले जनाएको छ । यसको साँवा भुक्तानी २०७७ चैत २९ गते हुनेछ । खरिद गर्न चाहने खरिदकर्ताले घटीमा ५ हजारको र बढीमा ५० हजार रुपैयाँसम्मको खरिद गर्न सक्ने व्यवस्था छ ।
यसका बचत खरिदकर्तालाई बैंकले बार्षिक ९ प्रतिशतका दरले व्याज उपलव्ध गराउछ भने प्रत्येक ६÷६ महिनामा  बैंकले व्याज उपलब्ध गराउने व्यवस्था गरेको छ । यस बचतपत्र खरिद गर्नको लागि विभिन्न प्रावधानहरु रहेको बताउनुहन्छ कार्यकारी निर्देशक पंगेनी ।
कसले खरिद गर्न सक्छन् बचतपत्र
राष्ट्र बैंकले ल्याएको यस किसिमको बचतपत्र खरिद गर्न बैदेशिक रोजगारमा गएको वा वैदेशिक रोजगारबाट फर्केको तीन महिना ननाघेको नेपाली नागरिक वा गैह्रआवासीय नागरिकहरुले  खरिद गर्न सक्नेछन् । त्यस्तै उनीहरुले आफ्नो बाबु, आमा, छोरा, छोरी वा श्रीमान, श्रीमतीको नाममा पनि खरिद गर्न सकिने बैंकले जनाएको छ ।  
खरिदका लागि आवश्यक कागजातहरु
बचतपत्र खरिद गर्नका लागि राहदानीको फोटोकपी, आफू कार्यरत मुलुकको भिषा, कम्पनीको आधिकारीक पत्र, दुईप्रती पासपोर्ट साइजको फोटो, विदेशी मुद्रा नेपालमा भित्रिएको भए प्रमाणको रुपमा  विदेशी मुद्रा सटही रसिद चाहिन्छ ।
त्यस्तै नेपालमा विदेशी मुद्रा खाता रहेको भए त्यो खाताबाट विदेशी मुद्रा सटही गरेको भौचर पनि आवश्यक पर्छ । परिवारका सदस्यको नाममा खरिद गर्ने भए सम्बन्धीत व्यक्तीको नागरिकताको प्रतिलिपी आवश्यक पर्ने बैंकले जनाएको छ ।
वैदेशिक रोजगार बचतपत्र खरिद गर्नको लागि आवेदन बुझाउन सकिने बिक्री एजेण्ट:

त्यस्तै विदेशमा रहेका नेपालीहरुले बचतपत्र खरिद गर्न चाहेमा सम्बन्धित देशको दुतावासमा सम्पर्क गरी तोकिएको ठाँउबाट पनि बचतपत्र खरिद गर्न सकिने निर्देशक पंगेनीले जानकारी दिनुभयो ।
