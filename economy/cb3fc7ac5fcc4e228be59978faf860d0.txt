सुन फेरि बढ्यो, तोलाको ५१ हजार ५ सय

काठमाडौ, बैशाख ११ – सुनको भाउ बुधबार पनि बढेको छ । गएको शुक्रबारदेखि सुनको भाउ निरन्तर उकालो लागिरहेको छ ।

मंगलबार कायम भएको मूल्यमा आज ५ सय रुपैयाँले बढेर सुन तोलाको ५१ हजार ५ सय रुपैयाँ पुगेको नेपाल सुनचाँदी व्यवसायी महासंघले जनाएको छ । अन्तर्राष्ट्रिय बजारमा सुनको  भाउमा उताचढाव आएकाले नेपाली बजार पनि त्यसको प्रभाव परेको महासंघले जनाएको छ ।

गएको बैशाख ३ गते सुनको भाउ घटेर ४९ हजार ५ सय रुपैयाँमा झरेको थियो । त्यसपछि लगातार दुई दिन स्थिर रहेको सुनको भाउ ६ गतेदेखि भने निरन्तर बढिरहेको छ ।

चाँदीको भाउ भने बुधबार पनि स्थिर छ । गएको विहीबारदेखि चाँदी तोलाको ८ सय ९० रुपैयाँ छ ।
