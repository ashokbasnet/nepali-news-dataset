नेपाली गरगहना अन्तर्राष्ट्रिय स्तरमै नमुना

काठमाडौं, भदौ ७ – नेपालमा बनेका सुनचाँदीका गरगहनाको अन्तर्राष्ट्रिय बजार राम्रो भएपनि निर्यात गर्न नसक्दा यसबाट फाइदा लिन नसकिएको सुनचाँदी व्यवसायीहरुले बताएका छन् ।
नेपाली गरगहना परम्परागत रुपमा हातैले बनाउने हुँदा बाहिरी मुलुकका कुनै पनि गहनासँग डिजाइन नमिल्ने भएकाले त्यसको आकर्षण धेरै रहेको छ ।
त्यस्ता गरगहना अन्तर्राष्ट्रिय बजारमा पु‍र्‍याउन सके प्रतिस्पर्धा नगरीकनै राम्रो बजार पाउन सक्ने सम्भावना भएपनि निर्यात गर्न नसकिएको सुनचाँदी व्यवसायी महासंघका अध्यक्ष मणिरत्न शाक्यले बताउनुभयो ।
तर निर्यात सम्बन्धि प्रष्ट नीति नहुँदा नेपाली व्यवसायीले फाइदा लिन सक्ने अवस्था नरहेको उहाँले बताउनुभयो । नेपालमा बन्ने गहनाहरुलाई युवा पुस्ताले मन पराउने डिजाइनमा ढाल्न सक्यो भने बजारको खाँचो नहुने शाक्यको भनाइ छ ।
नेपाली सुनका गहनाहरु अहिले वैध रुपमा निर्यात हुने गरेको छैन । नेपाल आउने पर्यटकले किनेर लैजाने भएकाले वर्षेनी धेरै परिमाणको सुनका गरगहना बाहिरिने भएपनि नियमीत निर्यात नहुने गरेको महासंघका अध्यक्ष शाक्यले बताउनुभयो ।
चाँदीका कलात्मक वस्तु तथा अरु गरगहनाहरु भने बाहिरी मुलुकमा जाने गरेका छन् । शाक्यका अनुसार अहिले नेपालभर १० प्रतिशत भन्दा कम मात्रै नेपाली परम्परागत गहनाको कारोबार हुन्छ । शहरी क्षेत्रमा भने यो दर २ प्रतिशत जति मात्रै छ ।
