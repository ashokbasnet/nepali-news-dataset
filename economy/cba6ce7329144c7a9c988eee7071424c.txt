कञ्चनजंघामा सामुदायिक लज संञ्जाल बनाइने

केशबप्रसाद भट्टराई/उज्यालो । ताप्लेजुङ, भदौ १२ - नेपालमा पहिलो पटक “सामुदायिक लज संञ्जाल” ताप्लेजुङ जिल्लाको कञ्चनजंघा संरक्षण क्षेत्रमा स्थापना हुने भएको छ । डब्लुडब्लुएफ नेपालबाट आङछिरिङ शेर्पाको नेतृत्वामा त्यसतर्फ गएको टोलीले सामुदायिक लज संञ्जाल बनाउन सम्भाव्य अध्ययन पुरा गरि  फर्किएको छ ।

 

टोलीले अध्ययनको क्रममा कञ्चनजंघा संरक्षण क्षेत्रमा पाईएका गतिबिधिबारे मंगलवार पत्रकार सम्मेलन गरी जानकारी गराएको छ ।

विश्वको तेश्रो अग्लो हिमाल तथा नेपालको दोश्रो अग्लो हिमाल कञ्चनजंघा समेत रहेको यस क्षेत्रमा पर्यटक आगमन न्यून भएको र पर्यटक आगमन बढाउने उद्देश्यले सामुदायिक लज संजालको स्थापनामा चासो देखाएको आङछिरिङ शेर्पाले जनकारी दिनुभयो ।

सामुदायिक लज सञ्जालको काम आगामी पुसदेखि शुरु गरिने शेर्पाले बताउनुभयो । उहाँ  बिषेश गरेर पर्यटकलाई मध्यनजर गर्दै संरक्षण क्षेत्र भित्रको कञ्चनंजघा हिमालको बाटोमा पर्ने लेलेप, आम्जीलेसा, ग्याब्ला, घुन्सा, खम्बाछेन, लोनार्क लगायत ६ स्थानमा होटल बनाउने समेत बताउनुभयो ।
एक होटलमा ४० जना सम्म पर्यटक अटाउन सक्ने व्यवस्था गर्ने हो भने सञ्जालका लागि१५ देखि २० करोड रुपैयाँ रकम लाग्ने अनुमान छ ।
संरक्षण क्षेत्रको २०५४ सालमा स्थापना भएर १५ बर्ष बितेता पनि पर्यटक आगमन भने न्यून रहेको छ । प्रशस्त मात्रामा पर्यटकीय स्थलहरु रहेपनि पर्यटक भने अत्यन्तै न्यून भित्रिएको भन्दै पर्यटक आगमन गराउने उद्देश्यले सामुदायिक लज संजाल बनाई होटल बनाउन लागेको समेत शेर्पाले बताउनुभयो ।
सन् २००९ मा ५ सय ९२, २०१० मा ५ सय ५६ र २०११ मा ७ सय २ जना मात्र पर्यटकहरु भित्रिएका थिए । यो पर्यटक संख्या भनेको नेपालमा भित्रिएका पर्यटकको कुल १ प्रतिशत पनि नभएको बताईएको छ । सन् २०११ पर्यटक बर्ष घोषणा गरेको भएपनि ताप्लेजुङमा भने पर्यटक उल्लेख्य मात्रामा नभित्रिएको भन्दै सामुदायिक लज संञ्जाल बनाउन डब्लुडब्लुएफले चासो देखाएको हो ।
