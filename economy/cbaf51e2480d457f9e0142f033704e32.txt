एक मेगावाट क्षमताको साप्सु खोला हाईड्रोपावरको शिलान्यास

खोटाङ, माघ १५ - खोटाङमै पहिलोपल्ट विद्युत उत्पादन गर्न लागेको साप्सु खोला हाईड्रोपावर शिलान्यास गरिएको छ ।

साप्सु कालिका हाईड्रोपावर कम्पनी प्रालि काठमाडौको प्रबर्धनमा उत्पादन हुन लागेको एक मेगावाट क्षमताको मिया खोला साना जलबिद्युत आयोजना सोमबार शिलान्यास गरिएको हो ।

जिल्लाका राजनीतिक दल, सरकारी तथा गैंर–सरकारी कार्यालयका प्रमुख तथा प्रतिनिधि, नागरिक समाज, सरोकारवाला, पत्रकार लगायतको उपस्थितिमा लफ्याङ गाबिसको मिया खोला दोभानमा भएको एक कार्यक्रमकाबीच प्रमुख जिल्ला अधिकारी दिपकराज नेपालले हाइड्रो पावर शिलान्यास गर्नु भएको हो ।

समुदायको ३० प्रतिशत तथा सानिमा बैंकको ७० प्रतिशत लगानीमा सम्पन्न गर्ने लक्ष्य लिइएको साप्सु कालिका हाईड्रोपावर कम्पनी लिमिटेड करिब १७ करोडको लगानीमा पूरा हुने कम्पनीका प्रमुख एबं पुर्वसभाषद अर्जुन राईले बताउनु भयो ।

हाईड्रोपावर पूरा भएपछि खोटाङलाई लोडसेडिङमुक्त जिल्ला बनाउने जिल्ला बिकास समितिको पञ्च वर्षीय योजनालाई पनि टेवा हुने अपेक्षा गरिएको छ । हाईड्रोपावर पूरा गर्नका लागि जिल्लाका सबै राजनैतिक दलहरुले पनि प्रतिबद्धता जनाईसकेका छन् ।

सार्वजनिकि निजी साझेदारी (पिपिपी) मोडलमा सञ्चालन हुने जिल्लाकै पहिलो सामुदायिक जलविद्युत उत्पादनकालागि कम्पनीले पहिलो चरणमा प्रतिकित्ता एक सय पर्ने एक लाख कित्ता शेयर खुल्ला गरिसकेको आयोजना प्रमुख ललितकुमार राईले बताउनुभयो ।

जिल्लाका सरकारी कार्यालय, गैर–सरकारी संस्था एबं सर्वसाधारण सबैले स्वामित्व लिन पाउनेगरी शेयर खुल्ला गरिएको साप्सु कालिका हाईड्रोपावर कम्पनी लिमिटेडले जनाएको छ ।
