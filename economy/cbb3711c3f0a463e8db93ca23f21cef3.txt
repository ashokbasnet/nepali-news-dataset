गैरकानुनीरुपमा खोलिएका वैदेशिक रोजगार कम्पनीलाई कारबाही गर्न निर्देशन

काठमाडौं, असार ८ । व्यवस्थापिका–संसदअन्तर्गतको श्रम तथा अन्तर्राष्ट्रिय सम्बन्ध समितिले गैरकानुनीरुपमा खोलिएका वैदेशिक रोजगार कम्पनीहरुलाई कारबाही गर्न निर्देशन दिएको छ ।बुधबार सिंहदरबारमा बसेको बैठकले काबुल घटनाको भत्सर्ना गर्दै शोक प्रस्तावसमेत पारित गरेको छ ।समितिले द्वन्द्वग्रस्त क्षेत्रमा रोजगारीका लागि नपठाउन सम्बन्धित निकायलाई निर्देशनसमेत दिएको छ ।समितिमा सहभागी श्रम मन्त्रालयका सचिव विष्णुप्रसाद लम्सालले मृत्यु भएकाका परिवारलाई बिमा र क्षतिपूर्तिसमेत गरी जनही १० लाख रुपैयाँ दिइने जानकारी दिए ।उनले गैरकानुनीरुपमा खोलिएका वैदेशिक रोजगार कम्पनीहरुको अनुगमन गरी कारबाही गरिने वचन पनि दिए ।यस्तै, परराष्ट्र सचिव शंकर वैरागीले विभिन्न राष्ट्रमा रहेका नेपाली राजदूतहरुको कामको लेखाजोखा राख्ने तयारी भइरहेको जानकारी गराए ।समितिका सदस्यहरुले सरकार श्रमिकहरुको सुरक्षाप्रति गम्भीर नभएको बताउँदै वैदेशिक रोजगारसम्बन्धी ऐनलाई समयानुकूल बनाउन आग्रह गरेका थिए ।
