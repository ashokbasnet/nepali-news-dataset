भाउ घटेपनि ग्राहकले सुन किन्न पाएनन्

काठमाडौ, बैशाख ४ – भाउ घटेसंगै नेपाली बजारमा सुनको माग र वितरणको सन्तुलन बिग्रिएको छ ।

सोमबार र मंगलबार गरी ६ हजार ३ सय रुपैयाँ घटेर सुनको भाउ तोलाको ४९ हजार ५ सय रुपैयाँमा झरेपछि माग ह्वात्तै बढेको छ । उपभोक्ताले सुन खरिदमा चासो देखाएपनि व्यापारीहरुले भने भाउ बढ्ने आशमा बेच्न मानेका छैनन् ।

भाउ घटेपछि घाटा हुने डरले व्यवसायीहरुले पसल बन्द गरेको आरोप लागेपनि व्यवसायीहरुले भने सुन नै नभएकाले व्यवसाय बन्द गरेको दावी गरेका छन् । सुनचाँदी व्यवसायी महासंघका निवर्तमान अध्यक्ष तेजरत्न शाक्यले बाणिज्य बैङ्कहरुले सुन नदिएकाले माग अनुसार आपूर्ति गर्न नसकिएको बताउनुभयो ।

बजार भाउ घटेपछि बैङ्कहरुले सुन नदिने तर उपभोक्ताले भने माग गरिरहने भएकाले आफूहरु बीचमा परेको उहाँको गुनासो छ । नेपाल बैङ्कर्स संघका अध्यक्ष राजनसिंह भण्डारीले बाणिज्य बैङ्कहरुले पालो अनुसार सुन वितरण गरिरहेपनि एकैपल्ट माग बढेकाले समस्या आएको बताउनुभयो ।

व्यवसायीहरुले सुन नपाएको गुनासो गरेकाले बैङ्कहरुबाट सुन बिक्रीमा समस्या हुन नदिन प्रयास भइरहेको उहाँको भनाई छ । सोमबारदेखि सुनको भाउ ओरालो लाग्न शुरु भएसंगै नेपालको सुनबजारमा कारोबार निकै प्रभावित भएको हो ।

दुई दिन घटेको सुनको भाउ बुधबार भने स्थिर छ । अन्तर्राष्ट्रिय बजारमा भाउ बढेपनि डलरको भाउ घटेकाले नेपाली बजारमा सुनको भाउ स्थिर छ । बुधबार अन्तर्राष्ट्रिय बजारमा सुनको भाउ प्रतिऔंस १० डलरले बढेर १३ सय ७५ डलर पुगेको छ ।

तर डलरको भाउ २५ पैसाले घटेर ८६ रुपैयाँ ७५ पैसा कायम भएकाले नेपालमा सुनको भाउ घटबढ नभएको हो । यस्तै बुधबार चाँदी मंगलबारकै भाउ तोलाको ८ सय ९८ रुपैयाँमा कारोबार भएको छ ।
