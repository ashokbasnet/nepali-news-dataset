बजार अनुगमन निर्देशिका जारी

काठमाडौं, साउन २४ – सरकारले बजार अनुगमन निर्देशिका जारी गरेको छ । जारी निर्देशिकामा नुनदेखि सुनसम्मका वस्तु र विमानसेलाई पनि अनुगमन एवं परीक्षणको दायरामा समेटेको छ ।

 

सरकारले वस्तु वा सेवा प्रदायकले उपभोक्ता हित विरुद्धका व्यापारिक गतिविधि नगरुन् भन्ने उद्देश्यले निर्देशिका जारी गरेको बताएको छ । वस्तु वा सेवाको दर्ता, आपूर्ति, मूल्य, गुणस्तर, नापतौल, विज्ञापनलगायत व्यापारिक क्रियाकलापको अनुगमन गर्न तथा कालोबजारी, एकाधिकार (सिण्डिकेट), मिलेमतोपूर्ण भाउ निर्धारण (कार्टेलिङ) तथा बजार प्रवेशमा अवरोध हुन नदिन निर्देशिका जारी गरिएको हो ।

संयुक्त बजार अनुगमन संयन्त्र गठन गरी अनुगमनलाई तीव्र गतिमा अघि बढाउने उद्देश्यले निर्देशिका जारी भएको बाणिज्य तथा आपूर्ति मन्त्रालयले जनाएको छ । खाद्यान्न तथा खाद्य पदार्थ, अप्रशोधित तथा अर्धप्रशोधित, प्रशोधित खाद्य पदार्थ उत्पादन गर्न प्रयोग हुने कच्चा सामग्री, खाद्य पदार्थ बिक्रीस्थल, भण्डारण तथा सञ्चयस्थल, औषधि तथा औषधिजन्य पदार्थ, पशुपक्षी औषधि तथा जडीबुटीमा आधारित औषधिको समेत अनुगमन गरिनेछ ।

सरकारले व्यापारिक, सञ्चार, निर्माण तथा सम्बन्धित इन्जिनियरिङ सेवा, वितरण, शिक्षा तथा शिक्षण, वातावरण, बीमा तथा वित्तीय, वैदेशिक रोजगार, स्वास्थ्य तथा सामाजिक, पर्यटन तथा पदयात्राजस्ता सेवाका क्षेत्रमा पनि अनुगमन गर्ने बाणिज्य तथा आपूर्ति मन्त्रालयले जनाएको छ ।

मनोरञ्जन, सांस्कृतिक तथा खेलकुद, यातायात र ढुवानी, हवाइ, विद्युतीय, आवास, खानेपानी, न्युजप्रिन्ट, परामर्श तथा विज्ञापन सेवालाई पनि अनुगमनको दायरामा ल्याइएको छ ।
