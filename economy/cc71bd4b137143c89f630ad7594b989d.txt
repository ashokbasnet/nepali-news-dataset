सस्तोमा उखु बेच्न बाध्य किसान (भिडियो)

सरकारले गतवर्ष तोकेको उखुको मूल्य पनि नपाएपछि ऊखु किसान सस्तोमा बिक्री गर्न बाध्य भएका हुन् ।

कपिलवस्तुको जवाभारीस्थित महालक्ष्मी सुगर्स मिल सर्लाही स्थानान्तरण गरिएपछि यहाँका किसानलाई ऊखु बिक्री गर्न समस्या परेको हो । यहाँका किसानले ऊखु बिक्री नहुँदा स्थानीय क्रसर उद्योगमा सस्तोमा ऊखु बिक्री गर्न बाध्य थिए ।ऊखु उत्पादन गरेर बिक्री गर्ने सिजनमै मिल स्थानान्तरण भएपछि ऊखु किसानले स्थानीय ऊखु क्रसर उद्योगमा बिक्री गर्दै आएका थिए । गतवर्ष तोकेको ५ सय ३१ रुपैयाँ २० पैसा प्रतिक्वीन्टल ऊखुको मूल्यभन्दा धेरै कम ३ सय ६० देखि ४ सय रुपैयाँसम्ममा ऊखु बिक्री गर्नुपरेको किसानको गुनासो छ ।

ऊखु खेती राम्रो भए पनि त्यसको उचित मूल्य नपाएपछि ऊखु किसानले विकल्पको खोजी गरेको समेत बताउँछन् । सुगर्स मिल स्थानान्तरण भएपछि किसानहरुले सस्तो मूल्यमा भेली क्रसर उद्योगमा बिक्री गर्नुपरेको छ । मिल स्थानान्तरण भएपछि धेरै ऊखु उत्पादन गर्दै आएका किसान थोरै जग्गामा ऊखु खेती गर्न बाध्य छन् ।

ऊखु सिजनमै मिल स्थानान्तरण भएपछि व्यवसायिक रुपमा उखु खेती गर्दै आएका किसान मारमा परेका हुन् । सुनवलस्थित चिनी मिलले किसानको ऊखु खरिद गर्न ढुवानी खर्च बढि पर्ने भएपछि स्थानीय ऊखु किसान विकल्पको खोजीमा छन् ।

केहीदिन यता सुनवलस्थित चिनी मिलले किसानको ऊखु खरिद गरेपछि केही राहत मिलेको बताइएको छ । धेरै ऊखु उत्पादन गर्ने किसानले भने आफ्नै जग्गामा घरेलु भेली क्रसर उद्योग स्थापना गरेर संचालन गर्न बाध्य छन ।

सिंचाई सुविधा नभएपछि जिल्लाको पश्चिमी क्षेत्रका किसानले व्यवसायिक रुपमा उखु खेती गर्दै आएका छन् । उनीहरुको आयस्रोतको मुख्य माध्यम नै उखु खेती रहेको छ । तर अब भने यसको विकल्प खोजी गरिरहेका छन् । आफनै ठाँउमा संचालनमा रहेको महालक्ष्मी सुगर्स मिल नहुँदा जिल्लाका हजारौं ऊखु कृषक मारमा परेको किसान संघका जिल्ला अध्यक्ष अनुप कुमार चौधरीको भनाइ छ ।

जिल्ला कृषि बिकास कार्यालयका अनुसार जिल्लाको कुल खेती योग्य जमिनमध्ये ७ हजार हेक्टरमा व्यवसायिक उखु खेती हुँदै आएको छ । सिंचाई सुविधाको अभाव भएको कारण जिल्लाको पश्चिम दक्षिणी क्षेत्रमा उखु बाहेक अरु कुनै खेती नहुने कृषि विकास कार्यालयले जनाएको छ ।

भिडियो हेर्नुहोस्
