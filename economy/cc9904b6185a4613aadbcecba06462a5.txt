किर्ते भरपाई र नक्कली बिलकै आधारमा ६२ लाख भुक्तानी

पुरुषोत्तम गिरी/ उज्यालो । सल्यान, असार २८ – जिल्ला कृषि विकास कार्यालय सल्यानले किर्ते भरपाई र नक्कली बिलकै आधारमा द्वन्द्व पीडितका लागि आएको ६० लाख ४५ हजार रुपैयाँ एकैदिनमा भुक्तानी गरेको छ  । दलीय विवादका कारण फ्रिज हुने खतरा बढेपछि किर्ते भरपाई र नक्कली विलकै आधारमा भुक्तानी गरेको हो ।

 

गत असार २१ गते कृषि विकास कार्यालय सल्यानले गठन गरेका क्षेत्रिय कृषि उपसमितिहरुका नाममा भुत्तानी दिइएको हो । कार्यालयले इलाका नं. १ मा गठन गरिएको कृषि उपसमितिलाई ६ लाख, इलाका नंं २ मा ४ लाख ६० हजार, इलाका नं. ३ मा ४ लाख ३० हजार, इलका नं. ४ मा ७ लाख रुपैया उपलव्ध गराएको खुल्न आएको छ । यस्तै इलाका नं. ५ मा ४ लाख ४० हजार, इलाका नं. ६ मा ४ लाख, इलाका नं. ७ मा ४ लाख ६० हजार, इलाका नं. ८ मा ४ लाख ६० हजार, इलाका नं. ९ मा ९ लाख ५५ हजार, इलाका नं. १० मा ४ लाख ६० हजार र इलाका नं. ११ मा ७ लाख १० हजार उपलव्ध गराएको कृषि विकास कार्यालय स्रोतले जनाएको छ ।

कार्यालयले हाललाई ३० प्रतिशत रकम निकासा गर्न सक्ने र ७० प्रतिशत कार्यसम्पन्न गरेपछि भुक्तानी लिन सक्ने गरी खाता रोक्का गरेको भएपनि कहिले सम्म खाता रोक्का गर्ने बारेमा खुलाइएको छैन । कार्यक्रम सञ्चालनका लागि गत पुस/ माघमै कार्य आदेश आएको भएपनि रकम फ्रिज हुने अन्तिम दिन दलहरुबीच सहमति भएपछि सम्झौता र रकम भुक्तानी एकैदिन गरिएको हो ।  जिल्ला कृषि विकास कार्यालय सल्यानले जिल्लाका ११ वटा इलाकामा गठन गरिएका द्वन्द्व पिडितहरुका कृषि उपसमितिका खातामा रकम जम्मा गरेर भुक्तानी गरेको हो ।

जिल्ला कृषि विकास कार्यालय सल्यानले निर्देशिका अनुसार रकम वितरण गरेको दावी गरेपनि काम गरिसकेकालाई मात्र उपलव्ध गराउनुपर्नेमा कुनै कामै नगरेर बाख्रा खरिद तथा वितरण गरिएका कृर्ते भरपाई र तरकारी विउविजन खरिद गरिएका पसलका नक्कली विल पेश गरेको आधारमा रकम उपलव्ध गराएको द्वन्द्व पिडितहरुकै आरोप छ । समितिमा रहेका द्वन्द्वपिडितले वाख्रापालन, कुखुरापालन, वुंगुर पालन र तरकारी खेति गरिसकेको भन्दै कृषि विकास कार्यालय संग सम्झौता गरेका थिए । द्वन्द्व पिडितहरुका लागि सरकारले कृषि कार्यालय मार्फत रकम पठाएपनि मुख्य पिडित भएकाहरुले भने यस बारेमा कुनै जानकारी नभएको बताए  ।

द्वन्द्व पिडित किशोर वुढाथोकीले भने टाठावाठाहरुकै कारण आफुहरुले यस वारेमा केही थाहा पाउन नसकेको बताउनुभयो ।  

जिल्ला कृषि विकास कार्यालयका कर्मचारीहरुले समिति तथा उपसमितिहरुले नक्कली विल पेश गरेको स्वीकार गरेका छन् । रकम फ्रिज हुनबाट बचाउन हतार हतारमा सम्झौता गरेको उनीहरुले बताए ।

कार्यालय प्रमुख चेतनारायण पाण्डेले सबै काम निर्देशिका वमोजिम नै भएको दावी गर्नुभयो । दलीय विवादका कारण रकम फ्रिज हुने देखिएपछि एकै दिनमा निकासा गरेर वितरण गरेको वताउनुभयो ।
