भक्तपुरका ठूला तीन सडकको विस्तार सुरु

भक्तपुर, जेठ ३२ । डिभिजन सडक कार्यालय भक्तपुरले जिल्लाका तीन ठूला सडकको विस्तार थालनी गरेको छ ।कौशल्टार–बालकोट–बिरुवा सडक, विष्णुकुन्ड–सिद्धिकालीचोक–पुरानोबाटो–थिमी सडक र बाखाहा बजारबाट हुलाक रोड हुँदै नगरपालिका कार्यालय– मिलरोड–मनोहरा खोलासम्मको सडक विस्तार सुरु गरिएको हो ।एक साताका अवधिमा तीनओटै सडकको विस्तारको शिलान्यास गरी काम सुरु गरिएको डिभिजन सडक कार्यालयका प्रमुख इन्जिनियर देवेन्द्र साहले जानकारी दिए ।कौशलटारबाट बालकोट हुँदै बिरुवा जाने सडकमध्ये पहिलो चरणमा रु तीन करोड ७९ लाख ७८ हजारको लागतमा कौशलटारदेखि बालकोटसम्मको एक किमी सडक विस्तार गरिने भएको छ ।त्यसपछि अर्को चरणमा बालकोट हुँदै सिरुटार बिरुवासम्म सडक विस्तार हुनेछ ।त्यसैगरी, अरनिको राजमार्गस्थित थिमी चारदोबाटोबाट विष्णुकुन्ड– सिद्धिकालीचोक हुँदै पुरानोबाटो थिमी सडक विस्तार पनि सुरु भएको छ ।रु चार करोड नौ लाख ३९ हजार ३८६ को लागतमा डेढ किमी सडक विस्तार सुरु भएको प्रमुख साहले जानकारी दिए ।त्यसैगरी, पुरानो ठिमी–बाखाहा बजारबाट हुलाक रोड हुँदै नगरपालिका कार्यालय–मिलरोड–मनोहरा खोलासम्मको पौने तीन किमी सडक पनि विस्तार सुरु गरिएको छ ।रु १० करोड ६१ लाख ६४ हजार ७१४ का लागतमा निर्माण सुरु भएको हो ।तीनओटै सडक आगामी दुई वर्षभित्र बनाइने सम्झौता भएको जानकारी दिँदै इन्जिनियर साहले सडक मापदन्डभित्र रहेका भौतिक संरचना भत्काएर विस्तार गरिने ती सडकमा दुबैतर्फ फुटपाथ, ढल, सात मिटर कालोपत्रे, निकास र ढलको व्यवस्था हुने बताए । रासस  

फाइल फोटो
