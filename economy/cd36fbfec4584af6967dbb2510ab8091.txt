​यस्तो लाग्छ, राष्ट्र बैंकले सित्तैमा पैसा बाँड्दैछ

मदन पौड्याल /उज्यालाे ।
काठमाडौं, असोज १६ – नेपाल राष्ट्र बैंकको थापाथली कार्यालय बाहिर लागेको घुईंचो हेर्दा लाग्थ्यो, त्यहाँ सित्तैमा पैसा बाँडिंदैछ । तर पुरानो नोट दिएर नयाँ नोट लिनकै लागि धेरैजना सबै काम छोडेर रातिदेखि नै लाइन बस्न पुगेका हुन् । बिहान ३ बजेदेखि सुरु भएको लाइन थापाथलीको प्रसुती गृहभन्दा निकै पर पुगेको छ । घाममा कोही छाता ओढेर पालो पर्खेका छन् भने कोही पसिना खलखली बगाउँदै छन् । भिडलाई व्यवस्थापन गर्न कर्मचारीलाई हम्मे हम्मे छ । नेपाल राष्ट्र बैंकले दसैँका लागि नयाँ नोट वितरण सुरु गरेपछि घुईंचो बढेको हो । राष्ट्र बैंकको मुद्रा व्यवस्थापन विभाग थापाथलीले पैसा साट्न आठ वटा काउन्टरको व्यवस्था गरेको छ । जेष्ठ नागरिक, अपांगता भएका र अशक्तका लागि एउटा छुट्टै काउन्टर छ । तोक आदेश लिएर नयाँ नोट साट्न आउने सरकारी कर्मचारी, सेना प्रहरीलगायतका लागि पनि छुट्टै काउन्टर राखिएको छ । सर्वसाधारणका लागि ६ वटा काउन्टरको व्यवस्था गरिएको राष्ट्र बैंक मुद्रा व्यवस्थापन विभागका प्रमुख भुवन कँडेलले जानकारी दिनुभयो । बिहानदेखि लाइन बसेकालाई कुपन वितरण गरिएको छ भने कुपनको आधारमा नयाँ नोट वितरण गर्ने काम भैरहेको छ । लाइन बसेर कुपन लिने एक व्यक्तिले ५, १०, २०, ५० र सय दरका बढीमा ३७ हजार रुपैयाँसम्म नयाँ नोट साट्न पाउनेछन् । एकजना लाइनमा बसेर नयाँ नोट लगेपछि आफन्त र छरछिमेकी अर्कोलाई पनि दिने गरी बढी वितरण गरेको कँडेलले बताउनुभयो । सेना, प्रहरी, निजामति कर्मचारी, राष्ट्र बैंकका कर्मचारीले भने विभागबाट सामूहिक सिफारिससहित आए प्रतिव्यक्ति ५५ हजार रुपैयाँसम्म नयाँ नोट साट्न पाउनेछन् ।यसअघि राष्ट्र बैंकले निजी बैंक तथा वित्तीय संस्थालाई दुई अर्ब रुपैयाँ नयाँ नोट दिइसकेको छ । यसपालीको दसैँमा आठ अर्ब रुपैयाँका विभिन्न दरका नयाँ नोट वितरण हुने अनुमान राष्ट्र बैंकको छ । प्रतिदिन चार हजार जनाले नोट साट्ने अनुमान बैंकले गरेको छ । दसैँलाई भनेर इन्डोनेसियामा छापिएका ५० रुपैयाँ दरका नयाँ नोट पनि आइपुगेका छन् । गभर्नर चीरञ्जीवि नेपालको हस्ताक्षर भएका ५० दरका नेपाली नोटमा हिमचितुवाको चित्र राखिएको छ । यसअघिको नोटमा हिमाली भेडाको चित्र थियो । गभर्नर नेपालको हस्ताक्षर भएको ५० र सय रुपैयाँ बजारमा आएका छन् ।
