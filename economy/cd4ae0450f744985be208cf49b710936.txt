विदेशमा हुनुहुन्छ ? राष्ट्र बैंकको बचत पत्र खरिद गर्नुस, ९ प्रतिशत ब्याज पाइन्छ

रीतु थेबे/उज्यालो । काठमाडौं असार ११ – वैदेशिक रोजगारीमा रहेका नेपालीलाई लक्षित गरेर ल्याइएको बचतपत्रमा इच्छाएको व्यक्तिले समेत कारोवार गर्न पाउने भएका छन् ।
यसअघि भने बचतपत्रमा लगानी गर्ने व्यक्ति स्वयं उपस्थित भएर कारोवार गर्नुपर्ने नियम थियो । अब भने बचतपत्र दिने एजेन्टका रूपमा तोकिएका वित्तीय संस्थाको नजिकैको शाखा कार्यालयबाट इच्छाएका व्यक्तिले कारोवार गर्न सक्नेछन् ।
‘अघिल्ला बचतपत्र निष्काशन गर्दा वित्तीय संस्थाको केन्द्रमा नै स्वयं उपस्थित भएर कारोवार गर्नुपर्ने बाध्यता थियो । अब, बैंकका शाखाहरुबाट पनि इच्छाएका व्यक्तिले कारोवार गर्न सक्छन् ।’ सनराइज बैंककी वरिष्ठ सहायक रोशनी पोखरेलले भन्नुभयो । ‘यसबाट ग्रामिण क्षेत्रका व्यक्तिलाई पनि बचतपत्रको कारोवार गर्न झण्झटिलो हुँदैन् । उनीहरुले नजिकैको शाखा कार्यालयहरुबार पनि सेवा पाउँछन् ।’
नेपाल राष्ट्र बैंकले बचतपत्रको एजेन्टका रूपमा इन्टरनेशनल मनी एक्सप्रेस, प्रभु मनी ट्रान्सफर, प्रभु बैंक, सिटी एक्सप्रेस, सनराइज बैंक, सेन्चुरी बैंक र सेवा एक्सप्रेसलाई नियुक्त गरेको छ । विदेशमा कार्यरत नेपाली कामदारले यी वित्तीय संस्थाहरुबाट राष्ट्र बैंकले जारी गरेको बचत पत्र खरिद गर्न सक्नेछन् । यी कम्पनीका विदेशस्थित शाखा वा नेपालमा पनि आवेदन प्राप्त हुने नेपाल राष्ट्र बैंकले जनाएको छ । भारतलगायत अन्य मुलुकमा रोजगारीमा रहेकाहरूले बचतपत्र खरिद गर्न सक्नेछन् । यसका लागि पासपोर्ट, भिसा, कम्पनीले दिएको परिचयपत्र, दुईप्रति फोटो र विदेशी मुद्रा नेपाल पठाइरहेको प्रमाण पेस गर्नुपर्नेछ ।
वैदेशिक रोजगारीमा रहेका नेपाली लक्षित गरेर नेपाल राष्ट्र बैंकले २५ करोड रुपैयाँको बचतपत्र जारी गरेको हो । आउँदो असार २४ गतेसम्म बचतपत्रका लागि आवेदन दिन सकिन्छ । वैदेशिक रोजगारीमा भएकाहरुलाई बचत गर्न प्रोत्साहन गर्ने र भुईंचालोको विनासपछि पुनर्निर्माणका लागि रकम जुटाउन बचतपत्र जारी गरिएको बैंकका प्रवक्ता डा. मीनबहादुर श्रेष्ठले बताउनुभयो ।
वैदेशिक रोजगार बचतपत्रमा ९ प्रतिशत ब्याज पाइनेछ । विदेशमा काम गरिरहेका र स्वदेश फर्केको ४ महिना ननाघेकाहरूले यो बचतपत्र खरिद गर्न पाउनेछन् । ५ वर्षे अवधिको बचतपत्रमा ६/६ महिनामा ब्याज पाउने व्यवस्था गरिएको छ । केन्द्रीय बैंकका अनुसार बचतपत्रलाई धितो राखेर ऋणसमेत लिन सकिनेछ । यो बचतपत्र कम्तीमा ५ हजार रुपैयाँ बराबरको खरिद गर्नुपर्नेछ ।
राष्ट्र बैंकको बचत पत्र खरिद गर्नु भनेको बैंकलाई ऋण दिएको जस्तै हो । तपाईंको पैसा बैंकले लिन्छ र पैसा लिएको प्रमाण दिन्छ । तोकिएको अवधि पुरा भएपछि प्रमाण पत्र फिर्ता गरेर आफ्नो पैसा पाइन्छ । बचत तथा मुद्दती खातामा रकम राख्दा पाउने ब्याजभन्दा बचत पत्र खरिद गर्दा पाईने ब्याज धेरै हुन्छ । त्यसैले बचत पत्र खरिद गर्नु फाइदाजनक हुन्छ । अहिले राष्ट्र बैंकले बचत पत्रमा ९ प्रतिशत ब्याज दिइरहेको छ । भने ब्याज हरेक ६/६ महिनामा भुक्तानी गर्ने व्यवस्था मिलाईएको छ ।
