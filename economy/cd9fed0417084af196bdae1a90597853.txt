आफ्नो भूमिमा वर्षौँ लगाएर कमाएको पैसा नेपालको ढुंगामाटोमा कसले खन्याउँछ ?

नारायण अधिकारी/उज्यालो । 
काठमाडौं, चैत ११ – प्रधानमन्त्रीसँग चीन भ्रमणमा रहेका नेपाली उद्योगीहरुले चीनलाई नेपालमा लगानी गर्न आग्रह गरेका छन् । नेपाल उद्योग वाणिज्य महासंघका अध्यक्ष पशुपती मुरारका, नेपाल उद्योग परिसंघका अध्यक्ष हरिभक्त शर्मा र नेपाल चेम्बर अफ कर्मसका अध्यक्ष राजेशकाजी श्रेष्ठले चीनलाई नेपालमा लगानी गर्न आग्रह गर्नुभएको हो । 
प्रधानमन्त्री र निजी क्षेत्रका तीन अगुवाहरुले विदेशी लगानी नेपालमा भित्र््याउन आग्रह गरेपनि विदेशी लगानी भित्र्याउन भने त्यति सजिलो देखिँदैन । विदेशी लगानी नेपालमा त्यति सजिलै नभित्रने बताउनुहुन्छ नेपाल उद्योग वाणिज्य महासंघका बरिष्ठ उपाध्यक्ष भवानी राणा । स्वदेशी लगानी नफस्टाई विदेशी लगानी आउन नसक्ने उहाँले बताउनुभयो ।  महासंघकै अर्का उपाध्यक्ष दिनेश श्रेष्ठ पनि सजिलै विदेशी लगानी नेपालमा नआउने बताउनुहन्छ । ‘आफ्नो भूमिमा  वर्षौ लगाएर कमाएको पैसा नेपाली ढुंगा बालुवामा लगेर खन्याउनु त्यति सजिलो कुरा हैन’ उपाध्यक्ष श्रेष्ठले भन्नुभयो, ‘हामीले पहिलैदेखि नेपालमा लगानी गर भनिरहेकै हौं तर कसैले गरेका छैनन् ।’ लगानी गर भन्दैमा विदेशी लगानी नेपालमा त्यति सजिलै नभित्रने उहाँको भनाई छ । 
नीतिगत समस्याहरु समाधान नगरी विदेशी लगानी नआउने उपाध्यक्ष श्रेष्ठको भनाई छ । ‘अहिलेसम्म  हामी उद्योग व्यवसायी गतिलो कानुनको अभावमा चल्नु परेको छ, यस्तो अवस्थामा यति सजिलै कसरी विदेशी लगानी नेपालमा आउँछ ?’ उहाँको प्रश्न छ । खुला बजार अर्थतन्त्रको सिद्धान्तमा उद्योगीहरुले सामानको मूल्य निर्धारण गर्छन् । ‘उत्पादन एउटाले गर्ने र अर्काले मूल्य तोक्दा कसरी विदेशी लगानी भित्रन्छ ?’ उहाँले भन्नुभयो । बजार प्रतिस्पर्धामा उद्योगीले मूल्य निर्धारण गर्नुपर्ने र जथाभावी मूल्य लिन थाले भने मात्र उद्योगीलाई सरकारले कारबाही गर्नुपर्ने उहाँको भनाई छ ।   
त्यस्तै नेपाल चेम्बर अफ कर्मसका महासचिव कमलेशकुमार अग्रवाल भने ढिलो चाँडो नेपालमा विदेशी लगानी भित्रने देख्नुहन्छ । ‘आर्थिक समृद्धि बिना कुनैपनि सरकार चल्न सक्दैन, ढिलो चाँडो सरकारले सम्पूर्ण अवरोध हटाएर विदेशी लगानी नेपालमा ल्यानुपर्छ’ उहाँले भन्नुभयो । नेपाल लगानी गर्न आउने अधिकांश लगानीकर्ता त्रिभुवन अन्तर्राष्ट्रिय विमानबाटै फर्कने उहाँले बताउनुभयो । ‘हाम्रो विमानस्थलको गन्जागोलको दृश्य देख्ने बितिकै उनीहरुलाई नेपालको अवस्था थाहा हुन्छ कि यहाँ लगानी गर्नु उचित छैन’ उहाँले भन्नुभयो, ‘त्यहीँबाट विदेशी लगानीकर्ता निराश हुन्छन् र लगानी नगरी आफ्नो देश फर्कन्छन् ।’ त्यसैले लगानी भित्र्याउन सर्वप्रथम विमानस्थल सुधार गर्नुपर्ने उहाँको भनाई छ । विदेशी लगानीका लागि नेपाल व्याकुल रहेको उहाँको भनाई थियो । 

उपयुक्त कानूनको अभाव
नेपालमा उपयुक्त एेन कानूनको अभावका कारण लगानी भित्रन नसकेको व्यापारीहरु बताउँछन् । ‘नेपाल अझैपनि १९०० तिरको कानूनमा चलिरहेको छ’, चेम्बरका महासचिव अग्रवालले भन्नुभयो, ‘समअनुसार कानुनपनि परिमार्जन हुनु आवश्यक छ ।’ उपयुक्त कानूनको सही पालना र आवश्यकता अनुसार परिमार्जन र निर्माणको आवश्यक रहेको भए विदेशी लगानी नेपालमा भित्र्याउन सहयोग पुग्ने बताउनुहुन्छ महासंघका बरिष्ठ उपाध्यक्ष राणा । 
राजनीतिक अस्थिरता
१० वर्षे युद्धले देश १० वर्ष पछाडि धकेलेको छ । त्यहाँमाथि संविधान निर्माणमा १० वर्ष खर्चियो । अहिले तराई आन्दोलन र नाकाबन्दी जस्ता राजनीतिक कारणले देश जर्जर अवस्थामा रहेको व्यवसायीहरु बताउँछन् । विभिन्न बाहानामा हुने सरकार परिवर्तनले अनेक समस्या ल्याउने भएकाले यस किसिमका राजनीतिक समस्याहरुको हल गर्नुपर्नेमा उनीहरुले जोड दिएका छन् ।
लगानीको सुरक्षा नहुनु
लगानीको सुरक्षाको ग्यारेन्टी विना लगानी गर्न नसकिने बताउँछन् उद्यागीहरु । अर्बौको लगानी गरेको हुन्छ, त्यसको सुरक्षाको ग्यारेन्टी छैन भने कसले गर्छ लगानी उनीहरुको प्रतिप्रश्न छ सरकारसँग । त्यसैले सरकारले स्वदेशी लगानीको ग्यारेन्टी नगरि विदेशी लगानी भित्र्याउन खोज्नु दिवास्वप्न जस्तै हुनसक्छ । 
खुला बजार अर्थतन्त्रको नीति कार्यान्वय
खुला बजार अर्थतन्त्रमा सामनको मूल्य उत्पादकले निर्धारण गर्ने प्रावधान हुन्छ । जसमा प्रतिस्पर्धाका आधारमा उत्पादकताले सामानको मूल्य निर्धारण गर्ने गर्छन । जबकी नेपालले खुला बजारको नीति अवलम्बन गरेको भनेपनि त्यो व्यवहारमा देखिँदैन । त्यसैले सरकारले खुला बजारको नीतिलाई कार्यन्वयन गर्नुपर्ने देखिन्छ । 
कर्पोरेट शुल्क बढी हुनु 
अन्य देशहरुले विदेशी लगानी भित्र्याउन कर कम लिने गर्दछन् । जसले गर्दा उनीहरुले आफ्नो देशमा लगानी गर्दा भन्दा बढी विदेशमा गर्दा आम्दानी गर्न सक्छन् । त्यसैले उनीहरु विदेशमा लगानी गर्न इच्छुक हुन्छन् र लगानी गर्छन् । तर नेपालमा कर्पोरेट करमा कुनै छुट गरेको देखिँदैन । 
पूर्वाधारहरुको विकास नहुनु
उद्योगी व्यवसायीहरु लगानी गर्नको लागि अर्को महत्वपूर्ण पक्ष पूर्वाधारको विकास हो । उद्योग खोलेर मात्रै हुँदैन त्यसका लागि विभिन्न पूर्वाधारहरुको विकास हुनपर्छ । उद्योगसम्म पुग्ने बाटो छैन भने त्यौ ठाँउमा उद्योग खोल्न सम्भव हुँदैन । त्यसैले सरकारले विदेशी लगानी भित्र्याउन पहिला पूर्वाधारको विकास गर्नुपर्ने उद्योगीहरु बताउँछन् । 
लगानी मैत्री वातावरणको अभाव
बन्दहडताल, उद्यागीमाथि हुने चन्दा असुली, धम्की जस्ता पक्षले लगानीको वातावरणलाई बिथोल्ने गरेको उद्योग वाणिज्य महासंघका बरिष्ठ उपाध्यक्ष भवानी राणाले बताउनुभयो । यस्ता लगानीको वातावरण बिथोल्ने तत्वहरुको सही पहिचान गरि निर्मूल गरे मात्र लगानीको वातावरण सिर्जना भई विदेशी लगानी भित्रने उहाँको भनाई छ ।
