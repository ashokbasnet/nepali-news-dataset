वास बस्ने कोही नहुँदा होम स्टे बन्द हुने अवस्थामा

दीपक भट्ट/उज्यालो
रामेछाप, पुस ६ – डडुवाका जगतबहादुर श्रेष्ठले ३ वर्षअघि झण्डै डेढ लाख खर्च गरेर होम स्टेका लागि २ कोठे घर बनाउनुभयो ।
संस्कृति झल्किने गरी घरमा बिभिन्न बुट्टा पनि बनाउन लगाउनुभयो । त्यसमा दुई/दुईवटा बेड राख्नुभयो अनि भान्छाकोठा र चर्पी पनि राम्रो बनाउनुभयो ।
गाउँकै बाटो भएर आदिवासी जनजाति पदमार्ग निर्माण भएकाले पर्यटकको ओइरो लाग्ने आशा थियो उहाँमा । तर अहिलेसम्म पर्यटकको मुख देख्न पाएको होइन । ‘विदेशी र स्वदेशी पाहुना आउँछन् भनेर डेढ लाख खर्च गरेर २ वटा कोठामा २/२  वटा बेड राखेँ, तर अहिलेसम्म बास बस्ने पाहुना आएका छैनन् ।’
जगतबहादुरको मात्रै होइन पश्चिमी रामेछापको डडुवा गाविस ४ सुर्केमा खोलिएका ५ घरको होम स्टे पर्यटक नपाएर बन्द हुने अवस्थामा पुगेको छ । तीन वर्षको अवधिमा यहाँका होम स्टेमा जम्मा १२ जना मात्र वास बसेका छन् ।
तीन वर्षअघि डडुवाको शैलुङ क्षेत्रबाट राकाथुम गाविसको लुभुघाटसम्म आदिवासी जनजाति पदमार्ग निमार्ण गरी पैदल यात्रामा आउने पर्यटकलाई राख्न होम स्टे बनाइएको थियो ।
अन्र्तराष्ट्रिय श्रम संगठन आइएलओको सहयोगमा होमस्टे सुरु गरिएको थियो । होमस्टे निर्माण गर्न आइएलओले प्रतिघर ५० हजार दिएर थप एक हजार घरधनीलाई खर्च गर्न लगाएको थियो ।
‘हामी किसानलाई यो होमस्टेले काम मात्रै बढाएको छ, विहान उठ्यो सरसफाइ गर्‍यो, दिनदिनै ओछ्यान मिलाउनुपर्छ, तैपनि कोही पाहुना बस्न आएका छैनन्’ अर्का होमस्टे सञ्चालक चन्द्रज्योति श्रेष्ठले भन्नुभयो । होम स्टेका लागि बनाएको कोठामा ताल्चा लगाएर राख्नुपरेको उहाँले बताउनुभयो ।
यस क्षेत्रको पर्यटन विकासमा काम गरिरहेको संस्था पश्चिमी रामेछाप पर्यटन विकास केन्द्र भने प्रचार प्रसारको अभावमा पर्यटक नआएको बताउँछ । संस्थाका सचिव सचिव कुमार कंडेल भन्नुहुन्छ ‘प्रचार प्रसार हुन नसक्दा धेरै पर्यटक नआएका हुन्, प्रचार गर्न सके ओइरो लाग्छ ।’
यस पदमार्गमा पर्यटक लोभ्याउने सय थुम्का शैलुङ डाडा, लोपोन्मुख थामी जातिको संस्कृति, नेवार संस्कृति माझी संस्कृति लगायत थुप्रै आकर्षण रहेको कँडेल बताउनुहुन्छ ।
