माथिल्लो तामाकोशीमा आयोजना प्रमुख फेर्ने तयारी

दीपशंकर चौलागाई/उज्यालो
दोलखा, असार २१ – बहुचर्चित माथिल्लो तामाकोशी जलबिद्युत आयोजनामा सञ्चालक समितिले आयोजना प्रमुख फेर्ने तयारी गरेको छ ।
भ्रष्टाचारको अभियोगमा अख्तियार दुरुपयोग अनुसन्धान आयोगले बहालवाला आयोजना प्रमुख विज्ञानप्रसाद श्रेष्ठ र सिभिल निर्माण महाशाखा प्रमुख इन्जिनियर बिमल गुरुङमाथि छानवीन गर्न थालेपछि समितिले प्रमुख लगायतका अधिकारी फेर्ने तयारी थालेको हो ।
स्रोतका अनुसार इलेक्ट्रोमेकानिकल तर्फ १० औं तहका इन्जिनियरलाई आयोजना प्रमुख बनाइएका कारण जारी सिभिल निर्माण कार्यमा समस्या देखिनुका साथै अख्तियारले समेत अभियोग लगाएपछि बिद्युत प्राधिकरणमा फिर्ता बोलाएर नयाँ प्रमुख खटाउन लागेको हो ।
प्राधिकरणले नयाँ प्रमुखमा हालका कुलेखानी तेश्रोका आयोजना प्रमुख मधुसुदन प्रताप मल्ललाई विकल्पका रुपमा अघि सारेको छ ।
उहाँले माथिल्लो तामाकोशीमा सिभिल निर्माण महाशाखाको जिम्मेवारी लिएर तीन बर्ष काम गर्नुभएको थियो । उहाँ बाहेक प्राधिकरणका अन्य निर्देशकहरुलाई समेत आयोजनामा खटाउने सम्भावना रहेको सञ्चालक समितिका एक सदस्यले जानकारी दिए ।
यसअघि मृगेन्द्रबहादुर श्रेष्ठको करार अवधि सकिएपछि सुनिल ढुंगेललाई माथिल्लो तामाकोशीमा खटाइएको थियो ।
उहाँलाई विद्युत प्राधिकरणले प्रक्रिया नपुर्‍याई खटाएको भन्दै माथिल्लो तामाकोशी जलबिद्युत आयोजनाको सञ्चालक समितिले निर्णय बदर गरेपछि आयोजनामै कार्यरत विज्ञानप्रसाद श्रेष्ठलाई प्रमुख बनाइएको थियो ।
