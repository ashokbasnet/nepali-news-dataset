विजुली आउनुअघि नै पोल ढल्न थाले

दुर्गाप्रसाद शर्मा/उज्यालो
पर्वत, बैशाख ४ – बिद्युतीकरण हुँन बाँकी जिल्लाको एकमात्र गाविस पाखापानीमा ५ वर्षअघि गाडिएको विद्युतका पोलहरु कुहिएर ढल्न थालेका छन् । तार टाँगेर ट्रान्सर्फमर जडान गर्ने अबस्थामा पुगेका बेला काठका पोल कुहिएर ढल्न थालेपछि उपभोक्ता समस्यामा परेका छन् ।
बिजुली बाल्न नपाउँदै पोल ढल्न थालेपछि नयाँ पोलका लागि सहयोग माग्दै उपभोक्ता समितिका पदाधिकारीहरु सदरमुकाम आएका छन् । धेरै पहिले गाडिएका काठका पोलहरु तार टाँग्ने क्रममा भाँचिएका हुन् । काठका पोल परिर्वतन गरी फलामे पोल राख्न आएको भएको उपभोक्ता समितिका अध्यक्ष रामप्रसाद सुबेदीले बताउनुभयो ।
गाबिसका वडा नं ९ को वस्ती बिद्युतीकरणको दोसं्रो चरणमा परेकाले सबै वडामा एकैसाथ बिजुली नबल्ने भएको छ । ‘कुहिएर ढल्ने अवस्थामा पुगेका पुराना पोल परिर्वतन र सबै वडामा एकै साथ बिद्युतीकरण गर्न रकम अभाब भएको छ’ अध्यक्ष सुबेदीले भन्नुभयो ‘त्यही भएर जिल्ला विकास समिति लगायतका संस्थासंग सहयोग माग्न आएका हौ ।’
जिविसले बिद्युत रोयल्टीको रकमबाट पोल बितरण गर्दा पाखापानी मात्रै बिद्युतीकरण हुँन बाँकी रहेकाले प्राथमिकतामा राख्नुपर्ने माग स्थानियबासीको छ । करिब १ करोड ३२ लाख रुपैयाँको लागत अनुमान गरिएको विद्युतीकरणका क्रममा ट्रान्सफर्मर जोड्ने समय भएको छ । तर पोल ढल्न थालेपछि समस्या थपिएको छ भने वडा नं ९ मा एकै पटक बिद्युतीकरण गर्नका लागि समस्या भएको छ ।
निर्माणकै चरणमा वडा नं ९ दोस्रो चरणमा परेकाले एकै समयमा काम सक्न थप केही बर्ष र ६० लाख रुपैयाँभन्दा बढी रकम लाग्ने अनुमान रहेको अध्यक्ष सुबेदीले बताउनुभयो । ‘दोश्रो चरणमा परेकाले एकै साथ बिजुली बाल्न सबै उपभोक्ताले बेहोर्नुपर्ने अबस्थामा छ’ उहाँले भन्नुभयो ‘प्रक्रियामा  बस्दा बर्षौ लाग्न सक्ने भएकाले सहयोग माग्नुपर्ने अबस्था आएको हो।’
लुंखु गाविसमा बिजुली बलेको २० वर्ष वितिसक्दा समेत २० मिनेटको दुरीमा रहेको पाखापानीमा विजुली नआएपछि पल्लो गाउँमा बलेको बिजुली हेरेर बस्नुपरेको स्थानीयवासीहरु बताउँछन् ।
