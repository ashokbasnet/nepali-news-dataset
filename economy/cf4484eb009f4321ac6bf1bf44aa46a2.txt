पछिल्लो १० वर्षमा उत्पादन हुन नसकेको विद्युत् ‘यसपालि उत्पादन’

आन्तरिक उत्पादनलाई बढावा दिने र संकट टार्नका लागिमात्रै तत्काल भारतबाट विद्युत् आयात गरिएको भन्दै सरकारले निर्माणकाक्रममा रहेका सबै आयोजनालाई तोकिएको समयभन्दा अगावै सम्पन्न गर्नसमेत आग्रह गरेको छ ।

ऊर्जा मन्त्रालयले अगाडि सारेको ३७ बुँदे कार्ययोजनामा निर्माणकाक्रममा रहेका आयोजनालाई शीघ्र सम्पन्न गर्न गरेको आग्रहअनुसार उनीहरुलाई थप सहजीकरणसमेत गरिरहेको छ ।

ऊर्जामन्त्री जनार्दन शर्माले निर्माणकाक्रममा रहेका सबै आयोजनालाई तोकिएको समयभन्दा अगावै निर्माण सम्पन्न गराउन मन्त्रालयका तर्फबाट सहयोग गरिएका कारण सरकारको लक्ष्य पूरा हुने बताए ।

चालु आवमा निजी लगानीबाट कुल १५ आयोजना सम्पन्न भइ राष्ट्रिय प्रणालीमा १४२ मेगावाट बिजुली थप हुनेक्रममा रहेको छ ।

पछिल्लोपटक पाँचथरमा आयोजनास्थल रहेको हेवाखोला ‘ए’ आयोजना राष्ट्रिय प्रसारणलाइनमा जोडिएपछि चालु आवको हालसम्ममात्रै ११२ मेगावाट प्राधिकरणले केन्द्रीय प्रसारणलाइनमा जोडिएको छ ।

ती सबै आयोजना सम्पन्न भएपछि आन्तरिकरुपमा विद्युत्को जडित क्षमता ९९० मेगावाट पुग्नेछ ।

पछिल्लो १० वर्षमा उत्पादन हुन नसकेको विद्युत् चालु आवमा उत्पादन हुने भएपछि त्यसले मुलुकको ऊर्जा क्षेत्रमा सकारात्मक प्रभाव पार्ने विश्वास लिइएको छ ।

१४४ मेगावाट क्षमताको मध्य–मर्स्याङ्दी निर्माण सम्पन्न भएपछि राष्ट्रिय प्रसारणलाइनमा सबैभन्दा ठूलो आयोजनाकारुपमा माथिल्लो मर्स्याङ्दी ५० मेगावाट जोडिएको छ ।

विद्युत् माग एक हजार २६० मेगावाट प्राधिकरणका प्रवक्ता प्रबल अधिकारीकाअनुसार हाल मुलुकभरको विद्युत् माग एक हजार २६० मेगावाट रहेको छ ।

हिउँदको समयमा बढी विद्युत् माग हुने भएपनि नियमितरुपमा विद्युत् उपलब्ध गराइएका कारण माग सोचेभन्दा कममात्रै बढेको प्राधिकरणको विश्वास छ ।

प्रणालीमा ३७५ मेगावाट अपुग रहेको छ । औद्योगिक करिडोरमा साँझको समयमा विद्युत्भार कटौती गर्नुपरेको छ ।

भारतबाट आयात गरिएको विद्युत् खिम्ती–ढल्केबर प्रसारणलाइनमार्फत् काठमाडौं आयात गरिएका कारण काठमाडौं उपत्यकाको ‘लोड’ व्यवस्थापनका लागि सहज भएको प्रवक्ता अधिकारीको भनाइ छ ।

माग र आपूर्तिमा ३८० मेगावाट अपुग भएपनि सरकारले आधारभूतरुपमा मुलुकभर नै विद्युत्भार कटौती अन्त्य गरेको छ ।

प्राधिकरणका आयोजनाबाट ३५०, निजी ऊर्जा उत्पादकबाट १८० र भारतबाट ३५५ मेगावाटसम्म बिजुली आपूर्ति भइरहेको छ ।

यही माघको १७ गतेबाट भारतबाट थप ४० मेगावाट विद्युत् जोडिएपछि आन्तरिकरुपमा विद्युत् व्यवस्थापन गर्न थप सहज हुने प्राधिकरणको विश्वास छ । रासस
