उपभोक्ता संरक्षण ऐनलाई बलियो बनाईने

काठमाण्डौ, मंसिर ६ - बजार अनुगमनलाई व्यवस्थित तथा उपभोक्ताको हक हितलाई संरक्षण गर्ने प्राबधानलाई समय सापेक्ष बनाउँदै उपभोक्ता सँरक्षण ऐन संशोधनको तयारी हुनथालेको छ । उपभोक्ता सँरक्षण ऐन २०५४ का कतिपय प्राबधान समय सापेक्ष नभएकोले कार्यान्वयनमा समस्या आएको भन्दै विभागले ऐन संशोधन गरी मन्त्रीपरिषदमा पेश गरेको छ । ऐनमा अहिले भएको प्रावधान अनुसार अनुगमनका बेला फेला परेको अनियमिततालाई कार्वाही गर्न अप्ठ्यारो भएको भन्दै अधिकारकर्मीहरुले संशोधनको माग गरेका थिए ।

 

संशोधित ऐनमा बजार निरीक्षकहरुलाई कार्वाहीको पर्याप्त अधिकार, उपभोक्ता अदालत गठन, मूल्यसूचि अनिवार्य राख्नु पर्ने लगायतका प्रावधान थपिएका बाणिज्य विभागका महानिर्देशक अनील कुमार ठाकुरले जानकारी दिनुभयो । तत्काल कार्वाही गर्ने ब्यवस्था नभएकोले कार्यान्वयन प्रभावकारी नभएको ठाकुरले बताउनुभयो । बजारमा भएको अनियमितता रोक्न कार्वाहीका लागि अदालत लैजानु पर्ने भएपनि अहिलेको ऐनमा त्यस बारेमा ष्पष्ट ब्यवस्था नभएकोले कार्वाही फितलो भएको उहाँले बताउनुभयो ।

 

 बाणिज्य बिभागले गएको साउनदेखि सकृयताका साथ चालेको बजार अनुगमन तिहार सकिएसँगै सुस्ताएको छ । ऐन संशोधन लगायतका ब्यवस्थापकीय काम गर्नु परेकोले अनुगमन कम भएको ठाकुरले बताउनुभयो । तर समय समयमा छड्के अनुगमनलाई भने निरन्तरता दिएको उहाँको दावी छ ।
