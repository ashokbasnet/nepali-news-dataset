नेप्से २० अंकले बढ्यो, कारोवार नै स्थगित

काठमाडौं, बैशाख १२ - नेपाल स्टक एक्सचेन्जको शेयर मुल्य सुचकांक नेप्से मंगलवार झण्डै २० अंकले बढेको छ । ३ पटक सर्किट ब्रेकर लगाउँदा पनि नेप्से बढ्ने क्रम नरोकिए पछि मंगलवार दिउँसो १ बजेर २५ मिनेटमा नेप्सेको कारोवार स्थगित गरिएको छ । नेप्सेको परिसुचक ५ प्रतिशतले घटबढ भएमा कारोवार नै रोक्ने व्यवस्था भए अनुसार नेप्सेको कारोवार स्थागित भएको हो ।

 

कारोवार बन्द हुँदा नेप्से १९ दशमलव २५ अंकले बढ्दै ३ सय ८८ दशमलव ३४ मा पुगेको छ । आज जलविद्युत समुहको परिसुचक ३१ दशमलव ४४ तथा बाणिज्य बैंक समुहको परिसुचक २८ दशमलव २८ अंकले बढेको छ ।

यस्तै बिमा समुहको परिसुचक ५ दशमलव ६७, विकास बैंक समुहको परिसुचक ३ दशमलव ५४, वित्त समुहको परिसुचक १ दशमलव ४३ र अन्य समुहको परिसुचक ११ दशमलव ७५ अंकले बढेको छ । तर व्यापार समुहको परिसुचक भने ७ दशमलव १८ अंकले घटेको छ । मंगलवार भएका ६ सय ६ कारोवारमा ६८ कम्पनीका १ लाख ३४ हजार ८ सय ८० कित्ता शेयर ५ करोड ३६ लाख ३१ हजार ४ सय ३१ रुपैयाँमा किनबेच भयो ।

कारोवार भएकामा मंगलवार नबिल बैंक, स्टाण्र्डड चार्टर बैंक र नेपाल एसबिआई बैंकका शेयर धनीले १० प्रतिशत कमाएका छन् । सानिमा विकास बैंक लिमिटेडका प्रमोटर शेयरको मुल्य भने ४० दशमलव ६३ प्रतिशतले घटेको छ ।
