सन् २०११ मा झण्डै ६ लाखले घुमे लुम्बिनी

काठमाडौं, पुष २४ – नेपाल पर्यटन बर्ष २०११ मा वुद्ध जन्मस्थल लुम्बिनी भ्रमण गर्ने  आन्तरिक तथा बाह्य पर्यटकहरुको संख्या करिब ६ लाख पुगेको छ । लुम्बिनी विकास कोषका अनुसार पर्यटन बर्षमा पाँच लाख ८७ हजार  ५ सय ३८ पर्यटकले लुम्बिनी भ्रमण गरेका छन् । 

 

पर्यटकले लुम्बिनी भ्रमण गरेको संख्या गत बर्षको तुलनामा ३५ प्रतिशतले बढी हो । बर्ष २०११ मा लुम्बिनीलाई गन्तब्य बनाउनेहरुमा नेपालीहरु अग्रपंक्तिमा रहेका छन् ।  एक वर्षमा कुल ३ लाख ९५ हजार ५ सय ७० नेपालीहरुले लुम्बिनी भ्रमण गरेको कोषका सूचना अधिकृत हरिध्वज राईले जानकारी दिनुभयो । 

 

लुम्बिनीमा पुग्ने विदेशी पर्यटकहरुको संख्यामा पनि करिब ३० प्रतिशतले बृद्धि भएको छ । गत वर्ष  १ लाख २८ हजार २ सय ५९ बिदेशी लुम्बिनी आए भने ६३ हजार ७ सय ९ भारतीय नागरीकले अवलोकन गरेको सूचना शाखाद्वारा सार्वजनिक तथ्यांकमा जनाईएको छ । 

 

नेपाली बाहेक बिदेशी र भारतिय पर्यटक मध्ये अधिकांश स्थलमार्गको बेलहिया नाका हुदै आउने गरेका छन् ।
