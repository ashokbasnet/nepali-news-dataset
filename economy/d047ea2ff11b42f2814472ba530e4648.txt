इन्धन आपुर्ति अझै सहज भएन

काठमाडौ, फागुन २९ – सहज रुपमा इन्धन उपलव्ध हुन नसक्दा उपभोक्ता मर्कामा परेका छन् । अभाव हटाउन भन्दै सार्वजनिक विदाका दिन पनि नेपाल आयल निगमले तेल वितरण गरेपनि उपभोक्ताले सहज रुपमा तेल पाउन सकेका छैनन् ।

इन्धन भर्ने पेट्रोलपम्पमा घण्टौ लाइन बस्नुपर्ने बाध्यता छ । मंगलबार पनि बिहानैदेखि उपत्यकाका पेट्रोल पम्प अगाडि गाडीको लाइन लागेको छ । लाइनमा बस्दा पनि खोजेजति इन्धन पाउन नसकिएको उपभोक्ताको गुनासो छ  ।

आयल निगमले भने तेलको कारोबार मंगलबारदेखि केही सहज हुने दाबी गरेको छ । आपूर्तिमा सुधार आएकाले तेलको वितरण पनि बढ्दै जाने निगमका प्रवक्ता शिवप्रसाद पुडासैनीले बताउनुभयो । माग अनुसारको वितरण नभएपनि आपूर्तिमा सुधार आएकाले मंगलबारदेखि अभाव बिस्तारै हटने उहाँको भनाई छ ।

आइतबारको तुलनामा सोमबार उपत्यकाका पम्पहरुमा बढी तेल वितरण गरेको र निगममा पनि मौज्दात बढ्दै गएकाले सुधार आउने निगमले जनाएको छ । निगमले सोमबार झण्डै साढे ४ सय किलोलिटर पेट्रोल र ८ सय ६५ किलोलिटर डिजेल वितरण गरेको थियो ।
