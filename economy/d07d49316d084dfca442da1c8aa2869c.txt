चौधरीग्राम घुमेपछि भट्टराईले भने, ‘नयाँ शक्ति भनेको आर्थिक विकासकै हो’

नवलपरासी, चैत २८ – एकीकृत नेकपा माओवादीका नेता डा बाबुराम भट्टराईले अबको नयाँ शक्ति भनेको आर्थिक विकासका लागि मोडेल हुने बताउनुभएको छ ।
नवलपरासीको चौधरी ग्रामको अवलोकनपछि पत्रकारसँग कुराकानी गर्दै भट्टराईले आर्थिक विकास गर्न नयाँ शक्तिको आवश्यकता परेको बताउनुभयो । ‘एउटा औद्योगिक घरानाले त यती धेरै गर्न सक्छ, राज्य नै लाग्यो भने कति हुन्छ,’ भट्टराईले भन्नुभयो, ‘अबको क्रान्ति आर्थिक विकासकै हो ।’
आर्थिक र राजनैतिक क्रान्ति एक अर्काका पुरक भएको भन्दै भट्टराईले अबको केही वर्ष आर्थिक क्रान्तिमा लगाउनुपर्ने बताउनुभयो । पार्टीहरुमा आर्थिक एजेण्डा केन्द्रित रहेर अघि बढाउनुपर्छ भन्नेमा आफ्नो ध्यान रहेको उहाँले बताउनुभयो ।
भट्टराईले कृषिजन्य पदार्थको उत्पादनका लागि कच्चा पदार्थ बाहिरबाट ल्याउनुपर्ने बाध्यता रहेको भन्दै त्यसको अन्त्य हुनुपर्ने बताउनुभयो ।
‘सरकारले निजी क्षेत्रलाई मुख्य रुपमा सहयोग गर्न आवश्यक छ,’ भट्टराईले भन्नुभयो, ‘चौधरी उद्योगको विकासको मोडेल र उत्पादन मोडेललाई सरकारले बढवा दिन आवश्यक छ ।’ कार्यक्रममा चौधरी ग्रुपका विनोद चौधरीले आर्थिक पक्षको लाभ र हानीका आधारमा राजनीति हुनुपर्ने बताउनुभयो ।
आर्थिक विषयसँग सम्बन्धित २८ वटा विधेयक संसदमा थन्किएको भन्दै चौधरीले राजनैतिक र आर्थिक पक्षबीच ‘रियल’ साझेदारी हुन नसक्नु नै अहिलेको जड भएको बताउनुभयो ।
