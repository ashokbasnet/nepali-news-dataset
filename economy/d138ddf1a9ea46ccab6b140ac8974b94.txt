लमजुङका किसान अलैंची खेतीमा आकर्षित

लमजुङ, असोज १२ – लमजुङमा पछिल्लो समय अलैंची खेती प्रती कृषकहरुको आकर्षण बढ्न थालेको छ । थोरै लगानीबाट अलैंची खेती गर्न सकिने भएपछि कृषकहरु यस तर्फ आकर्षित भएका हुन् । 
लमजुङको बाँझाखेत, ढोडेनी, फलेनी, इलमपोखरी, बन्सार, भुलभुले, पसगाउँ तथा भोजे लगायतका गाविसहरुमा अलैंचीको व्यवसायिक खेती भइरहेको जिल्ला कृषि विकास कार्यालय लमजुङका वरिष्ठ कृषि विकास अधिकृत कृष्णभद्र अधिकारीले बताउनुभयो । 
८ सयदेखि १७ सय मिटरसम्मको उचाईमा यसको खेती गर्न सकिने उहाँको भनाई छ । लमजुङमा गोलसायी र रामसायी जातका अलैँचीको उत्पादन हुँदै आएको छ ।
‘बजारमा अलैँचीको माग र मूल्य उच्च रहेकाले पनि जिल्लाका कृषकहरु अलैँची खेतीतर्फ लोभिएका छन्’ अधिकारीले भन्नुभयो ‘उनीहरुले व्यवसायिक रुपमै यसको खेती गरिसकेका छन्’ ।
यसवर्ष जिल्लामा ४० लाख अलैँचीको बेर्ना तयार गरिने लक्ष्य राखिएको पनि उहाँले बताउनुभयो । गएको वर्ष १३ करोड रुपैयाँभन्दा बढीको अलैँची अन्यत्र पठाएको लमजुङले यसवर्ष निर्यातको मात्रालाई  बढाउने लक्ष्य लिएको कृषि विकास कार्यालय लमजुङले जनाएको छ । जिल्लामा अलैँचीको विस्तार र विकाससँगै यसको गुणस्तरीयतामा पनि ध्यान दिन थालिएको छ । 
अलैंची व्यवसायी संघ, जिल्ला कृषि विकास कार्यालय, जिल्ला विकास समिति र उद्योग वाणिज्य संघ एकैसाथ जिल्लाको अलैँचीको गुणस्तर कायम गर्न लागिपरेका छन् ।
व्यवसायिक कृषकहरुलाई सुधारिएको अलैँची भट्टी वितरण
अलैँचीको पकेट क्षेत्र मानिएको लमजुङको पसगाउँ, खुदी, बन्सार, बाँझाखेत, गौँडा, ढोडेनी, घेर्मु, भोजे र भुलभुलेका किसानहरुलाई १० वटा आधुनिक अलैँची भट्टी वितरण गरिएको छ । उत्पादित अलैँचीको गुणस्तर कायम गर्न भन्दै जिल्लाका केही व्यवसायिक अलैँची कृषकहरुलाई सुधारिएको अलैँची भट्टी वितरण गरिएको हो । 
स्थानीय विकास अधिकारी शेखर पौडेले सामान्य घरायसी तथा विधिको प्रयोगले अलैँचीको गुणस्तर बिग्रन सक्ने संभावना रहेको उल्लेख गर्नुभयो ।
