पहिलो पटक सौर्य उर्जाबाट उत्पादित विद्युत खरिद सम्झौता

हिम बिष्ट/ उज्यालो । काठमाडौं, असोज १२ – नेपाल विद्युत प्राधिकरणले पहिलो पटक सौर्य उर्जाबाट उत्पादित विद्युत खरिदका लागि सम्झौता गरेको छ । जापान सरकार जाइकाको अनुदानमा ललितपुरको सुन्दरीघाटमा बनाएको ६ सय ८० दशमलन ४ शून्य किलोवाट क्षमताको सौर्य उत्पादन केन्द्रबाट उत्पादित सौर्य विद्युतका खरिदका लागि काठमाडौं उपत्यका खानेपानी व्यवस्थापन बोर्डसँग प्राधिकरणले खरिद सम्झौता गरेको हो ।

 

सम्झौतामा प्राधिकरणका प्रसारण तथा प्रणाली सञ्चालन महाप्रवन्धक राजेश्वरमान सुल्पिया र उपत्यका खानेपानी बोर्डका सञ्चालक समिति सदस्य गौतममान श्रोष्ठले हस्ताक्षर   गर्नुभयो । लोडसेडिङको समयमा खानेपानीका पम्प संचालनका लागि जापान सरकार जाईकाको सहयोगमा बोर्ड मातहत रहने गरि सुन्दरी घाटमा सौर्य उत्पादन केन्द्र स्थापना भएको थियो ।

काठमाडौं उपत्यका खानेपानी व्यवस्थापन बोर्डले लोडसेडिङको समयमा  खानेपानी पम्प सञ्चालन गरेर बचेको विद्युत राष्ट्रिय ग्रीडमा जोड्ने सम्झौता भएको छ । सौर्य विद्युत उत्पादन केन्द्रबाट वार्षिक ६ लाख १८ हजार ८ सय ६९ युनिट राष्ट्रिय ग्रीडमा जोडिने र प्रति युनिट ५ सय १० रुपैयाँमा विद्युत प्राधिकरणले खरिद गर्ने छ । सौय विद्युत उत्पादन केन्द्रबाट उत्पादित विद्युत प्राधिकरणको राष्ट्रिय ग्रिडमा जोडिसकेको भन्दै प्राधिकरणका प्रवक्ता शेरसिंह भाटले असोज १५ गतेदेखि आफूहरुले शुल्क तिर्ने जानकारी दिनुभयो ।

प्राधिकरणका अर्थ निर्देशक लब बहादुर घिमिरेले आफूहरुको बिक्रि दरभन्दा सस्तो पर्ने बैकल्पिक उर्जाको उत्पादन खरिद गरिने बताउनुभयो । यो नमूना मात्र भएको भन्दै घिमिरिेले बैकल्पिक उर्जाका लागि ढोका खोलेको बताउनुभयो ।
