पोखरेलीलाई वार्तामा आउन पर्यटनमन्त्रीको आग्रह

काठमाडौं, भदौ ११ - पर्यटन तथा नागरिक उड्ययनमन्त्री पोष्टबहादुर बोगटीले वार्तामा आउन आन्दोलनरत पोखरेलीहरुलाई आग्रह गर्नुभएको छ । पोखरा क्षेत्रीय विमानस्थल निर्माणका लागि अनशनमा बसेकाहरुका माग पुरा गर्न सरकार तयार रहेकाले वार्तामा आएर समस्याको समाधान खोज्न आग्रह गर्नुभएको हो । रिपोर्टर्स क्लबले गरेको कार्यक्रममा मन्त्री बोगटीले आफु भदौ १५ गतेसम्ममै समाधान खोज्ने प्रयासमा रहेको भन्दै बार्तामा बस्न तयार भए आफु पोखरानै जान पनि तयार रहेको बताउनुभयो । 

 

उहाँले भन्नुभयो ‘समाधान गर्न म तयार छु । बार्ता गरौ, पहिलो बार्तामा मै बस्छु । सकेसम्म राजधानीनै बार्ता गर्न आउनुस, नभए म पोखरै आएर पनि वार्ता गर्न तयार छु ।’
पोखरा विमानस्थलको ठेक्का प्रक्रियामा पारदर्शिताको समस्या देखिएको तर्फ इंगित गर्दै मन्त्री बोगटीले ठेक्का प्रक्रियालाई लागत ईस्टिमेट अनुसार नै पारदर्शी रुपमा अगाडि बढाउने प्रतिबद्धता ब्यक्त गर्नुभयो । उहाँले भन्नुभयो ‘म हतारमा गल्ती गरेर फुर्सदमा पछुताउँन चाहन्न । मबाट कुनै चलखेल हुँदैन । नियम हेरेर सल्लाह गरेर उपयूक्त निर्णय लिन्छु ।’
कार्यक्रममा नेपाली काग्रेसका नेता एवम पूर्व पर्यटन मन्त्री दिपकुमार उपाध्यायले क्षेत्रीय विमानस्थल निर्माणको जिम्मा चिनियाँ कम्पनीलाई दिदा ठूलो आर्थिक चलखेल भएको आरोप लगाउदै चलखेलमा नेपालस्थित चिनियाँ राजदुतावास नै संलग्न रहेको आंशका गर्नुभयो । उहाँले ग्राण्डमा सहयोग आउँदा सिधै कम्पनी छनौट गर्न सकिए पनि ऋण सहयोगमा सिधै दिन नसकिने भन्दै लागत अनुमान भन्दा झण्डै १२ अर्व रुपैयाँभन्दा बढीको टेण्डर हालेको कम्पनीलाई टेण्डर पर्नुले ब्यापक अनियमितताको पुष्टि भएको दावी गर्नुभयो ।
नेकपा एमालेका नेता एवम पूर्व पर्यटन मन्त्री प्रदिप ज्ञावलीले लागत अनुमान भन्दा १२ अर्ब बढीमा विमानस्थल बनाउन खोज्नुले ब्यापक आर्थिक चलखेलको आशंका बढेको बताउनुभयो । आन्दोलनकारी विश्वशंकर पलिखेले पोखरा विमानस्थलको लागि पोख्रेली नागरिकले ३९ वर्ष कुरेको उल्लेख गर्दै अब कुर्न नसक्ने बताउनुभयो ।
नेपाल नागरिक उड्ययन प्राधिकरणका पूर्व महानिर्देशक मोहन अधिकारीले लागत अनुमान भन्दा १२ अर्ब बढीमा निर्माण गर्न दिने योजनाले मुलुकलाई फाईदा नहुने स्पष्ट पार्दै विमानस्थल बनाउने पैसा अहिले नभए पनि निर्माणमा दुरुपयोग हुन नदिन तर्फ सबै सजग हुनु पर्ने टिप्पणी गर्नुभयो ।
सर्वोच्च अदालतका पूर्व रजिष्टार डा रामकृष्ण तिम्सिनाले इपिसी मोडलबाट पोखरा विमानस्थल बन्नै नसक्ने ठोकुवा गर्दै नयाँ टेण्डर प्रक्रिया सुरु गरेर विवाद समाधान गर्नु पर्ने तर्क गर्नुभयो ।
