सुदूरपश्चिममा खाद्य संकट

बैतडी, जेठ १४ । लगातारको खडेरीले सुदूरपश्चिममा खाद्य संकट हुने संकेत देखापरेको छ ।धेरैजसो क्षेत्रमा किसानले हिउँदे बाली लगाउनै नपाएको र लगाएको ठाउँमासमेत यो वर्ष उत्पादनमा भारी गिरावट आएको क्षेत्रीय कृषि निर्देशनालय दिपायलले जनाएको छ ।सुदूरपश्चिमका २१ नगरपालिका र ३२८ गाविसमध्ये २२३ गाविस बढी प्रभावित भएका क्षेत्रीय कृषि निर्देशनालयका कृषि प्रसार अधिकृत टेकबहादुर विष्टले जानकारी दिए ।प्रभावित गाविसका एक लाख ३० हजार २०३ घरधुरी अत्यन्तै प्रभावित भएका छन् । ती परिवारको ५० हजार ७४ हेक्टर जमिनमा हिउँदेबालीको उत्पादन न्यून तथा रु एक अर्ब ४६ करोड बराबरको क्षति भएको छ ।हिउँदेबालीअन्तर्गत् गहुँ, मसुरो, तोरीलगायतका बालीमा क्षति भएको हो । यो वर्ष गहुँको उत्पादन सुदूरपश्चिमका पहाडी जिल्लामा निकै कम भएको कार्यालयले जनाएको छ ।गत वर्ष तीन लाख १५ हजार ९८६ मेट्रिकटन गहुँ उत्पादन भएको थियो भने यस वर्ष दुई लाख ७१ हजार २१ मेट्रिकटनमात्रै गहुँ उत्पादन भएको कृषि प्रसार अधिकृत विष्टले बताए ।‘पहाडी क्षेत्रमा २४ देखि ५७ प्रतिशतले गहुँको उत्पादनमा कमी आएको छ’–उनले भने ।हिउँदेबालीको उत्पादन कम भएसँगै पहाडी क्षेत्रमा यस वर्ष खाद्यान्न अभाव हुने बताइएको छ ।लामो खडेरीका कारण हिउँदेबालीमा नोक्सानी हुँदा सुदूरपश्चिमका एक लाख ३० हजार बढी परिवार अर्थात् २८ प्रतिशत प्रभावित भएका क्षेत्रीय कृषि निर्देशनालयले जनाएको छ ।तीन लाख सात हजार १६५ हेक्टरमा खेती गरिएकोमा ५० हजार ७४ हेक्टरमा लगाइएको बालीमा नोक्सानी पुगेको बताइएको छ ।निर्देशनालयका वरिष्ठ योजना अधिकृत पशुपति पोखरेलकाअनुसार सुदूरपश्चिममा रु एक अर्ब ४६ करोड बराबरको खाद्यबालीमा क्षति पुगेको छ ।सबैभन्दा बढी बैतडीमा १३ हजार २४१ हेक्टरमा लगाएको गहुँ तथा मुसुरोमा क्षति पुगेको छ ।यस्तै, डडेल्धुरमा सात हजार ४६० हेक्टरमा लगाइएको हिउँदेबालीमा क्षति पुगेको छ ।पर्याप्त पानी नपर्दा कृषि उत्पादनमा कमी आएपछि सुदूरपश्चिमका पहाडी जिल्लामा खाद्य संकट भएको हो ।सुदूरपश्चिमको पहाडी सातओटा जिल्लामा ५४ प्रतिशतसम्म बालीमा नोक्सानी भएको छ । कैलाली र कन्चनपुरबाहेक ती जिल्ला कृषिमा आत्मनिर्भर छैनन् ।यसपटकको लामो खडेरीले रु दुई अर्ब बराबरको क्षति भएकाले पहाडी जिल्लामा चरम खाद्य संकट निम्तिएको बताइएको छ । रासस

फाइल फोटो
