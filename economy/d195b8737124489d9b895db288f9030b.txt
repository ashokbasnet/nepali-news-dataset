हवाई यात्रु नपाएपछि पोखरा–भरतपुर–पोखरा रुटको पहिलो उडान रोकियो

पोखरा, भदौ २० - यात्रु अभावमा यती एयरलाईन्सको पोखरा–भरतपुर–पोखरा रुटको पहिलो उडान नै रोकिएको छ ।
पोखरा र चितवनको सौराहा पुग्ने पर्यटकलाई एक अर्काे ठाउँमा आवत जावतमा सहजता ल्याउनका लागि पहिलोपटक शुक्रबार उडान गर्ने भनिएको थियो ।
तर पहिलो उडानमा प्रयाप्त यात्रु नभएपछि अर्को हप्तादेखि मात्रै उडान गरिने यति एयरलाईन्स पोखराका स्टेशन म्यानेजर राम लामिछाने बताउनुभयो । उडानका बारेमा प्रयाप्त प्रचारप्रसार नुहँदा यात्रुहरु नै नआएपछि उडान रोकिएको लामिछानेले जानकारी दिनुभयो ।
पोखराका आउने पर्यटकलाई चितवन लैजान र चितवन पुगने पर्यटकलाई सिधैं पोखरा ल्याउन सहजता दिलाउन यतीले भगिनी संस्था ताराको १८ सिट क्षमताको डोनिर्यर जहाजबाट सुरुवाती अवस्थामा हप्ताको एकदिन एउटा उडान भर्ने तयारी गरेको हो । पछि पर्यटकको माग बढदै गए उडान थप्दै लैजाने यति एयरलाईन्सले जनाएको छ ।
यो रुटमा उडान गर्दा स्वदेशीले एकतर्फी भाडा २६ सय ८० रुपैयाँ र विदेशीले १ सय ३ अमेरिकी डलर तिर्नुपर्नेछ । करिब २० मिनेटको उडानमा पोखराबाट भरतपुर पुगिन्छ । अहिलेसम्म विभिन्न हवाई कम्पनिले यो रुटमा चार्टर उडान गरिरहे पनि यतीले भने नियमित तालिका अनुसार उडान गर्न लागेको हो ।
