चाँदीबाट बनेका सामानको बिक्री बढ्यो

काठमाडौं, कात्तिक १० — यसपाली तिहारमा चाँदीबाट बनेका सामानको बिक्री राम्रो भएको व्यापारीहरुले बताएका छन् । तिहारको शुरुमा भाउ घटेका कारण पोहोरको तुलनामा व्यापार बढेको हो ।

 

पोहोर साल तिहारका बेला चाँदीको भाउ तोलामा झण्डै ५ सय रुपैंया बढेको थियो । यो वर्षको शुरुमा पनि चाँदीको भाउ तोलाको १ हजार ४ सयको हाराहारीमा पुगेको थियो । तर तिहारका बेला भने घटेर पोहोरकै हाराहारीमा पुगेपछि कारोबार बढेको हो ।

मंगलबारसम्म तोलाको एकहजार ४० रुपैंया पुगको चाँदी हिजो बढेर एकजार ७० रुपैंया पुगेको छ । तिहारमा विशेष गरी लक्ष्मीपूजाका लागि गणेश र लक्ष्मीको चित्र अंकित सिक्का, करुवा, प्लेट, थाली, कलश लगायतका सामान बढी बिक्री हुन्छ ।
