भारतीय तीर्थालुले यसरी ठप्प पारे सुर्खेत विमानस्थल, केही घाइते (फोटोफिचर)

मानबहादर वली (इमेज)सुर्खेत, असार ३ । भारतीय तीर्थयात्रीको अवरोधका कारण सुर्खेत विमानस्थल शुक्रबार दिउँसो साढे दुई घन्टा ठप्प हुन पुग्यो ।हुम्लाबाट नेपालगन्ज विमानस्थलको बोर्डिङपास दिएर सुर्खेतमा झारिएको भन्दै मानसरोवरबाट फर्किएका भारतीय तीर्थालुले रनवेमै सुतेर अवरोध गरेका थिए ।भारतीय तीर्थयात्रीका कारण शुक्रबार हुम्ला जाने र त्यहाँबाट आउने ६ ओटा उडानसमेत अवरुद्ध भयो ।रनवेको अवरोध हटाउन प्रहरीले बल प्रयोग गरेको थियो । जसमा एक महिला प्रहरीसहित केही तीर्थालु घाइते भएका छन् ।शुक्रबार बिहान हुम्लाको सिमीकोटबाट नेपालगन्जका लागि भारतीय तीर्थयात्री बोकेर उडेको गोमा एअरका दुई जहाज सुर्खेतमै रोकिएपछि विवाद सुरु भएको थियो ।भारतीय तीर्थयात्रीहरुले गोमा एअरले नेपालगन्जसम्म पुर्‍याउने भन्दै बोर्डिङपास दिएकोमा नेपालगन्जको सट्टा सुर्खेत ल्याएर अलपत्र पारेको आरोप लगाएका छन् ।नागरिक उड्डयन प्राधिकरण सुर्खेत शाखाका निमित्त निर्देशक छवीसिंह ठकुल्लाले भने एजेन्ट र एअरलाइन्सको कमजोरीका कारण विमानस्थल अवरुद्ध हुन पुगेको बताए ।अलपत्र परेका सबै भारतीय तीर्थालुलाई शुक्रबारै गोमा एअरबाटै नेपालगन्ज लगिएको छ ।
