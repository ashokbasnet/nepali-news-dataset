नेप्से झण्डै १९ अंकले घट्यो

काठमाडौं, बैशाख १८ - अघिल्लो हप्ता लगातार बढे पनि नेपाल स्टक एक्सचेन्जको शेयर मुल्य परिसुचक नेप्से यो हप्ता भन्दा भने लगातार ओरालो लागेको छ । हप्ताको  पहिलो दिन आइतवार २ दशमलव ४७ अंकले घटेको नेप्से सोमवार १८ दशमलव २६ अंकले घट्दै ४ सय ४ दशमलव ७३ अंकमा पुगेको छ । नेप्से लगातार घटेपछि सोमवार २ पटक सर्किट ब्रेकर लगाउनु परेको छ ।

 

नेप्सेमा ३ प्रतिशतभन्दा धेरैको गिरावट आएपछि १२ बजेर ५१ मिनेट जाँदा १५ मिनेटलाई कारोवार रोकिएको थियो । त्यसपछि बजार खुले पनि नेप्से फेरी ४ प्रतिशतले घटेपछि १ बजेर १५ मिनेट जाँदा आघा घण्टाका लागि कारोवार रोकिएको थियो ।

जलविद्युत, वित्त, बिमा र उत्पादन मुलक समुहको परिसुचक सामान्य बढे पनि नेपाल टेलिकमको शेयर सुचिकृत अन्य समुहको परिसुचक २९ दशमलव ३७ अंकले घटेको छ । यस्तै बाणिज्य बैंक समुहको परिसुचक २५ दशमलव ४१ तथा विकास बैंक समुहको परिसुचक शुन्य दशमलव ६६ अंकले घटेपछि समग्रमा नेप्से घटेको हो ।

नेप्सेका साथै सोमवार कारोवार रकम पनि घटेको छ । आइतवार १५ करोड २५ लाख ३३ हजार २ सय २२ रुपैयाँको कारोवार भएकोमा सोमवार भने १० करोड, १३ लाख २४ हजार ८ सय ६ रुपैयाँको कारोवार भयो । यस क्रममा ९१ कम्पनीका २ लाख ७७ हजार ४ सय ७७ कित्ता शेयर किनबेच भए । सोमवार नेपाल इन्सुरेन्स कम्पनी लिमिटेडको शेयर मुल्य १० प्रतिशत बढेको छ भने गुहेश्वरी मर्चेन्ट बैंक एण्ड फाइनान्स कम्पनीको शेयर मुल्य ११ दशमलव ४६ तथा नेपाला इन्भेष्टमेन्ट बैंक लिमिटेडको शेयर मुल्य १० प्रतिशत  घटेको छ ।
