नेपाल इन्स्योरेन्सका प्रमुख कार्यकारी अधिकृत साउद हटाइए

काठमाडौं, असार २१ – कम्पनीमा नियुक्त हुँदा दिइएको जिम्मेवारी पूरा गर्न नसकेको भन्दै नेपाल इस्योरेन्स कम्पनीका प्रमुख कार्यकारी अधिकृत चन्द्रसिंह साउदसँग व्यवस्थापन समितिले करार भङ्ग गरेको छ ।
सञ्चालक समितिको असार १७ गतेको बैठकले प्रमुख कार्यकारी अधिकृत साउदसँगको करार सम्झौता सोमबारदेखि समाप्त गर्ने निर्णय गरेको बोर्ड सचिव चन्द्रनाथ उप्रेतीले जानकारी दिनुभयो ।
सञ्चालक समितिले उहाँलाई २०७१ साल माघमा चार वर्षका लागि प्रमुख कार्यकारी पदमा नियुक्त गरेको थियो । कम्पनीमा नियुक्त हुँदा करार बमोजिम जिम्मेवारी पूरा गर्न नसकेको भन्दै कम्पनीका कर्मचारीले उहाँलाई हटाउन गएको चार महिनादेखि माग गर्दै आएको थिए ।
त्यसैगरी प्रमुख कार्यकारी अधिकृतले कर्मचारीलाई दुर्व्यवहार गर्नुका साथै आर्थिक अनियमितता गरेको आरोपसमेत  लगाइएको थियो ।
तर हटाइएका प्रमुख कार्यकारी अधिकृत साउदले भने आफूसँगको करार भङ्ग गरेको विषयमा आधिकारिक जानकारी नआएको बताउनुभयो । रासस
