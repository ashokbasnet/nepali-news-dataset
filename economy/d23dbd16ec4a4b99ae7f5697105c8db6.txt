आर्थिक समृद्धिका लागि वैदेशिक लगानी आवश्यक : प्रधानमन्त्री

काठमाडौं, फागुन १९ – काठमाडौंमा बिहीबारदेखि ‘नेपाल लगानी सम्मेलन’ सुरु भएको छ । काठमाडाैंको सोल्टी होटलमा सम्मलेनको उद्घाटन गर्दै प्रधानमन्त्री पुष्पकमल दाहालले देशको आर्थिक समृद्धिका लागि वैदेशिक लगानी भित्र्याउन आवश्यक रहेको र यसको उपयुक्त वातावरण बनाउन सबैजना एकमत रहेको बताउनुभएको छ ।
शान्ति र समृद्धि एक अर्काका परिपूरक भएको बताउँदै प्रधानमन्त्री दाहालले नेपाललाई वैदेशिक लगानीको गन्तव्य बनाउनका लागि सम्मेलन आयोजना गरिएको बताउनुभयो । कार्यक्रममा नेपाली कांग्रेसका सभापति शेरबहादुर देउवाले उदार अर्थतन्त्रमा विश्वास राख्नेलाई नेपालमा लगानी गर्न आह्वान गर्दै अन्तर्राष्ट्रिय लगानीकर्तासँग सहकार्य गरेर देश विकास गर्न सकिने बताउनुभयो ।
यस्तै नेकपा एमालेका अध्यक्ष केपी शर्मा ओलीले लगानीको वातावरण बनाउनका लागि आफूहरु प्रतिबद्ध रहेको बताउनुभयो । सम्मेलनमा एसियाली पूर्वाधार लगानी बैंक (आइआइबी) का अध्यक्ष जिन लिक्विनले विश्वव्यापीकरणलाई ध्यान दिँदै विकासलाई गति दिन र क्षेत्रीय संयोजनका लागि जोड दिनुभयो ।
उद्योग मन्त्रालय र लगानी बोर्डको आयोजना तथा राष्ट्रिय योजना आयोग र निजी क्षेत्रको सहयोगमा शुक्रबारसम्म चल्ने सम्मेलनमा ऊर्जा, पूर्वाधार, पर्यटन, सूचना प्रविधि, वित्तीय क्षेत्र, खानी तथा खनिज, कृषि तथा वनजन्य उत्पादन लगायतका क्षेत्रका विभिन्न विषयमा छलफल भइरहेको छ ।
सम्मलेनमा पूर्व अर्थमन्त्री, अर्थविद्, उद्योगपति लगायतले नेपालमा लगानीको वातावरण बन्दै गएकाले ढुक्क भएर लगानी गर्न लगानीकर्तालाई आग्रह गरेका छन् । सम्मेलनमा भारत, चीन, बङ्गलादेश, श्रीलङ्का, सिङ्गापुर, हङ्कङ, मलेसिया, अमेरिका, रुस, क्यानाडालगायत झण्डै २४ देशका २५० संस्थागत तथा व्यक्तिगत लगानीकर्ता सहभागी छन् ।
नेपालमा सन् १९९२ मा तत्कालीन प्रधानमन्त्री गिरीजाप्रसाद कोइरालाको नेतृत्वको सरकारले पहिलोपटक वैदेशिक लगानी भित्र्याउन अन्तर्राष्ट्रिय सम्मेलन गरेको थियो । यस्तै सम्मलेनका प्रमुख वक्ता भारतका भारतका वित्तमन्त्री अरुणकुमार जेट्लीले अहिले  नेपाल लगानी सम्मेलनलाई सम्बोधन गरिरहुभएको छ ।
