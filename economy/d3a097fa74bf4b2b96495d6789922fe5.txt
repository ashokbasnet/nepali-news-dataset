अबदेखि दिनमा ८ घण्टा लोडसेडिङ

काठमाडौ, जेठ १२ – विद्युत् प्राधिकरणले शुक्रवारदेखि लोडसेडिङ एक घण्टा घटाएको छ । नदीमा जलप्रवाह बढेर विद्युत् उत्पादनमा सुधार आएको भन्दै प्राधिकरणले लोडसेडिङ घटाएर दैनिक ८ घण्टामा सिमित गरेको हो ।

 

यसअघि दैनिक ९ घण्टा लोडसेडिङ्ग हुँदै आएको थियो । शुक्रवारदेखि लागू हुने गरी निकालिएको नयाँ तालिका अनुसार अब हप्तामा ५६ घण्टा लोडसेडिङ हुने छ । लोडसेडिङ घटेकाले उपभोक्तालाई अब केही राहत हुने भएको छ ।

अहिले विद्युत्को माग दैनिक १ करोड ५२ लाख युनिट रहेको र अझै ३५ लाख युनिट बिजुली आपूर्ति कम हुने भएकाले दैनिक ८ घण्टा लोडसेडिङ कायम रहने प्राधिकरण प्रणाली सञ्चालन विभागका प्रवन्धक भुवनकुमार क्षेत्रीले बताउनुभयो ।

उहाँका अनुसार औद्योगिक क्षेत्रमा पनि दैनिक १ घण्टा लोडसेडिङ घटाई शुक्रवारदेखि दैनिक ११ घण्टा लोडसेडिङ हुनेछ । ७० प्रतिशत चुहावट हुने क्षेत्रमा थप ५ घण्टा लोडसेडिङ कायम हुने छ ।
