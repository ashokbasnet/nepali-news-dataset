‘तेल बोकेको ट्याङ्कर त्रिपालले नछोप’

काठमाडौ, पुस ३ – सरकारले त्रिपालले छोपेर तेल ढुवानी नगर्न ट्याङ्कर ब्यबसायीलाई निर्देशन दिएको छ ।
चिसो बढ्दै गएपछि त्रिपालले छोपेर ट्याङ्करको माथिको र तल्लो भागको तापक्रम फरक पार्ने गरेको गुनासो आएपछि सरकारले ब्यबसायीलाई यस्तो निर्देशन दिएको हो ।
यसबाट आयल निगमलाई नोक्सानी हुने र ढुवानीकर्ता ट्याङ्कर व्यवसायीलाई फाईदा पुग्ने हुन्छ । त्रिपालले ट्याङ्करलाई छोपेर पेट्रोलियम पदार्थको ढुवानी गर्न रोक लगाउन प्रधानमन्त्री तथा मन्त्रिपरिषद्को कार्यालयका सचिव कृष्णहरि बाँस्कोटाले वाणिज्य तथा आपूर्ति मन्त्रालयका सचिव, गृह मन्त्रालयका सहसचिव, वाणिज्य र गुणस्तर तथा नापतौल विभागका महानिर्देशकहरु र नेपाल आयल निगमका कार्यकारी निर्देशकलाई आग्रह गर्नुभएको छ ।
नेपाल आयल निगमका निमित्त कार्यकारी निर्देशक जयराज आचार्यले ट्याङ्करलाई त्रिपालले छोपी ढुवानी गर्ने माथि अनुगमन गरी कारवाही गरिने र आपूर्ति व्यवस्थालाई प्रभावकारी प्रतिबद्धता जनाउनुभयो ।
वैठकमा वाणिज्य तथा आपूर्ति मन्त्रालयका सचिव माधव रेग्मीले हाल डिजेलमा प्रति लिटर  ११ रुपैयाँ ९ पैसा र एलपी ग्यासमा प्रति सिलिण्डर ७ सय ५५रुपैया ३८ पैसा नोक्सानी रहेकाले निगमको मासिक नोक्सानी १ अर्व ३५ करोड ७ लाख रहेको जानकारी दिनुभयो ।
