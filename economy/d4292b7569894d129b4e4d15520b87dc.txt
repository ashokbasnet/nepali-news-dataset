बैंकको जस्तो कारोवार गर्ने सहकारीलाई कारवाही गरिने

काठमाडौं, भदौ १६ - अर्थ मन्त्रालयले बैंककै समानान्तर हुने गरी स्थापना भै गलत कारोबार गरिरहेका सहकारीलाई कडा कारवाही गर्ने जनाएको छ । बैंकको समान्तर कारोवार गर्ने उद्देश्यले स्थापना भएका केहि बचत तथा ऋण सहकारी संस्थाले गलत काम गरिरहेको सूचना आइरहेकाले अब त्यस्ता सहकारीमाथि कारवाही अघि बढाउने अर्थ सचिव कृष्णहरी बास्कोटाले बताउनुभयो ।

 

काठमाडौंको अ‍ैचोपैंचो बचत तथा ऋण सहकारी संस्थाले गरेको कार्यक्रममा अर्थ सचिव बास्कोटाले गलत काम गरिरहेका सहकारीको बारेमा मन्त्रालयलले अध्ययन गरिरहेको पनि जानकारी दिनुभयो । अर्थ मन्त्रालयको अगुवाईमा बनेको अध्ययन समितिमा सहकारी मन्त्रालय, नेपाल राष्ट्र बैंक र सहकारी विभागका उच्च पदाधिकारीहरु रहेका छन् ।

समितिले छिट्टै प्रतिवेदन तयार पार्ने र त्यहि अनुसार अघि बढ्ने बास्कोटाको भनाई छ । उहाँले अर्थतन्त्रका परिसूचकहरु सकारात्मक रहेको अवस्थामा मुलुकले आर्थिक विकास दर बढाउन छिट्टै पूर्ण आकारको बजेट ल्याउनुपर्नेमा जोड दिनुभयो ।
