तरकारी भारत निकासी बढ्यो, काठमाडौमा अभाव

काठमाडौ, असार १४ – वर्षे तरकारीको उत्पादन बढेपनि काठमाडौको कालीमाटी थोक बजारमा तरकारीको अभाव भएको छ । उत्पादन भएका धेरैजसो हरियो तरकारी भारत निर्यात हुन थालेपछि बजारमा तरकारीको अभाव भएको व्यापारीहरुले बताएका छन् ।

 

गएको वर्षको तुलनामा यो वर्ष वर्षे तरकारीको उत्पादन बढेपनि घर घरबाटै संकलन गरी तरकारी भारत लैजान थालेपछि बजारमा मंहगिएको छ । वर्षा लागेपछि बजारमा ६ सय ५० मेट्रिक टन भन्दा बढी तरकारी भित्रने गरेकोमा बिहीबार ६ सय मेट्रिक टन पनि नआएको बिक्रेताले बताएका छन् ।

बिक्रेताका अनुसार थोक बजारमा आउने मकवानपुर, धादिङ, काभ्रे र काठमाडौ उपत्यकाका तरकारी अहिले भारत गइरहेको छ । हरियो तरकारी ५० प्रतिशत, स्थानीय गोलभेँडा ७५ प्रतिशत र आलु ८० प्रतिशत भारत निर्यात भइरहेको छ । भारत जाने क्रम नरोकिए अझ तरकारीको भाउ बढ्न सक्ने व्यापारीको भनाई छ ।
