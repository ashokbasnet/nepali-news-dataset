चीनले अनुदानमा दिने पेट्रोल शनिबार हस्तान्तरण गर्ने कार्यक्रम

पी.टी. लोप्चन/उज्यालो । रसुवा, कात्तिक १३ - चीन सरकारले नेपालका लागि अनुदान स्वरुप उपलब्ध गराउने पेट्रोल शनिबार बिहान साढे १० बजे हस्तान्तरण गर्ने कार्यक्रम तय भएको छ । रसुवागढी नाकामा नेपालका लागि चीनिया राजदुतले चीनका लागि नेपाली राजदुतलाई पेट्रोल हस्तान्तरण गर्ने कार्यक्रम तय भएको रसुवा भन्सार कार्यालयका प्रमुख भन्सार अधिकृत केदार प्रसाद पनेरुले जानकारी दिनुभयो । हस्तान्तरण कार्यक्रमका बारेमा चिनियाँ दुतावासका पदाधिकारी, भन्सार अधिकृत तथा सशस्त्र प्रहरी बल सीमा सुरक्षा गुल्म रसुवाका प्रमुख बीच छलफल समेत भएको छ ।
चीनले नेपाललाई उपलब्ध गराएको झण्डै १३ लाख लिटर पेट्रोल आयातका लागि प्रथम चरणमा १२ वटा ट्यांक्टर रसुवाको धुन्चे आइसकेका छन् । नेपाल आयल निगम र नेपाल पेट्रोलियम डिलर्स एसोसियसनका पदाधिकारी सम्मिलित टोली पनि रसुवागढी नाकामा पुगिसकेको छ । नेपालमा खपत हुने पेट्रोलियम पदार्थको एक तिहाई चीनबाटै ल्याउने सम्झौता भएपछि भन्सार स्तरोन्नतिको काम तत्काल गर्नुपर्ने र यसअघि आईसीडि निर्माणका लागि जग्गा अधिग्रहणको काम समेत भएको प्रमुख भन्सार अधिकृत केदार प्रसाद पनेरुले बताउनुभयो ।  
चीनबाट पेट्रोलियम पदार्थको आयात हुने भएपछि सीमामा हुने अपराध तथा चोरी तस्करी नियन्त्रण, राजश्व बृद्धि र पिलर सुरक्षाका लागि थप जिम्मेवारी बढेको सशस्त्र प्रहरी बल सीमा सुरक्षा गुल्म रसुवाका प्रहरी नायब उपरीक्षक दर्शन गिरीले बताउनुभयो ।
यसैबीच पेट्रोलियम पदार्थ ढुवानीका लागि चीन जाँदै गरेका ट्यांकर चालकले भने सडक फराकिलो नभएकाले लोड गाडी चलाउँदा समस्या आउने बताएका छन् । रित्तो ट्यांकर चलाउन समेत समस्या भएकाले बाह्रै महिना पेट्रोलियम पदार्थ आयातका लागि सडकको पनि स्तरोन्नति गर्नुपर्ने उनीहरुको भनाई छ ।
चीनबाट पेट्रोलियम पदार्थ ढुवानीका लागि चीन जाँदै गरेको ट्यांकर चालकलाई धुन्चेमा नागरिक समाज रसुवाले भव्य स्वागत समेत गरेको छ । चीनले हस्तान्तरण गरेको पेट्रोलियम पदार्थ भोलि नै काठमाडौ पुग्ने ट्यांकर चालककहरु बताउछन् ।
