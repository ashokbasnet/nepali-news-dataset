विस्फोट ‘अवरोधी’ फाइबर सिलिन्डर नेपाली बजारमा, यस्ता छन् विशेषता

अहिले चलन–चल्तीमा रहेका खाना पकाउने ग्यासका फलामे सिलिन्डर अत्यधिक जोखिमयुक्त भएपछि नेपाली व्यवसायीले त्यसको विकल्पमा कम्पोजिट फाइबर ग्यास सिलिन्डर आयात गर्न थालेका छन् ।

फलामबाट बनेका सिलिन्डर पड्किएर दुर्घटना बढ्न थालेकाले सरकारले कम्पोजिट सिलिन्डरको प्रयोगलाई बढावा दिने नीति लिएअनुसार नयाँ ग्यास सिलिन्डरहरु भित्र्याउन थालिएको हो ।

सरकारले निजी क्षेत्रलाई गुणस्तरको मापदन्ड पूरा गरेर यस्ता सिलिन्डर आयातको अनुमति दिएको छ ।

वीरगन्जको कर्मम भाग्यम कम्पनी प्रालिले भारतबाट यस्ता सिलिन्डर स्वदेशी बजारमा भित्र्याएको छ ।

कम्पनीले भारतको द सुप्रिम इन्डष्ट्रिज लिमिटेडले उत्पादन गरेका ‘कवज’ ब्रान्डका कम्पोजिट सिलिन्डर आयात गरेको हो ।

कम्पनीका प्रबन्ध निर्देशक किशोरीलाल टिवडेवालले भने–‘अहिले साढे १४ किलो क्षमताका सिलिन्डर बजारमा ल्याइएको छौं, पछि ५ देखि १९ किलोसम्म ग्यास भर्न सकिने सिलिन्डर ल्याउने योजना छ ।’

फलामे सिलिन्डरको तुलनामा कम्पोजिट सिलिन्डर धेरै सुरक्षित हुने आयातकर्ता कम्पनीको दाबी छ ।

यो सिलिन्डर फाइबर ग्लासबाट बनेको र आवरण प्लास्टिकको भएकाले कुनैपनि कारणले विस्फोट नहुने प्रबन्ध निर्देशक टिवडेवालले दाबी गरे ।

‘कुनै कारणले आगोलागी भइहालेमा यो सिलिन्डर पग्लिएर जान्छ । तर, पड्कँदैन’–उनले भने ।

फाइबरबाट बनेको सिलिन्डर पारदर्शी हुने भएकाले ग्यासको परिमाण उपभोक्ताले बाहिरबाटै देख्न सक्छन् । जसका कारण ग्यासको तौलमा उपभोक्ता ठगिने सम्भावना पनि नहुने उनको भनाइ छ ।

कम्पोजिट सिलिन्डरको तौल फलामका सिलिन्डरको तुलनामा आधामात्र हुन्छ । यसबाट ढुवानी सजिलो हुने आयातकर्ताले बताए ।

कम तौलका कारण नेपालका दुर्गम क्षेत्रमा पुर्‍याउन सजिलो हुने टिवडेवालले बताए ।

साढे १४ किलो ग्यास अटाउने यस्तो एक सिलिन्डरको तौल साढे ७ किलो हुन्छ । फलामको एक सिलिन्डरको तौल १४ देखि १५ किलो हुने व्यवसायीहरु बताउँछन् ।
