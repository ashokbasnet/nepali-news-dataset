ग्राहकको लाइन काट्दा १० दिनमा झण्डै साढे ७ करोड रुपैयाँ उठ्यो

काठमाडौं, माघ २२ – नेपाल विद्युत्त प्राधिकरणले महसुल बापतको बक्यौता रकम नतिर्ने ग्राहकको लाईन काट्ने कामलाई तिव्रता दिएको छ । प्राधिकरणले १० दिन अघिदेखि लाइन काट्ने काम थालेको हो । अहिलेसम्म ८ हजार ८ सय ५९ ग्राहकको लाइन काटिएको प्राधिकरणले जनाएको छ ।
प्राधिकरणका अनुसार २१ करोड ६७ लाख ४२ हजार ६ सय ६० रुपैयाँ बक्यौता रकममध्ये ७ करोड ३९ लाख ६७ हजारभन्दा धेरै उठेको छ । महसुल नतिर्ने अरु ग्राहकको पनि लाइन काटिने र बाँकी बक्यौता असुलउपरको लागि कानुनी प्रक्रिया अवलम्बन गरिने भन्दै प्राधिकरणले सबैलाई सचेत गराएको छ ।
समयमै  विद्युत महसुल असुलउपर नहुँदा भरपर्दो र विश्वासिलो बिजुली उपलब्ध गराउने काममा असहज भएको भन्दै प्राधिकरणले समयमै महसुल बुझउन सबै ग्राहकहरुलाई अनुरोध गरेको छ ।
प्राधिकरणका अनुसार तोकिएको समय सीमाभित्र महसुल नबुझाउने ग्राहकको बाँकी बक्यौता रकम गएको पुस मसान्तसम्ममा आठ अर्ब ८४ करोड ६७ लाख पुगिसकेको छ । यो रकम प्राधिकरणको वार्षिक आयको एक चौथाई अर्थात २५ प्रतिशत हुन आउँछ ।
