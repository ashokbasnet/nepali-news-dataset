पाचौँ राष्ट्रिय श्रमिक महिला सम्मेलन सुरु

काठमाडौं, फागुन २५ – पाचौँ राष्ट्रिय श्रमिक महिला सम्मेलन आजदेखि काठमाडौंमा सुरु भएको छ ।

अन्तर्राष्ट्रिय महिला दिवसको अवसरमा नेपाल ट्रेड युनियन महासंघ जिफन्टले आयोजना गरेको सम्मेलनमा जिफन्ट आबद्ध विभिन्न महिला कमिटी, स्थानीय महिला प्रतिनिधि तथा ठूला प्रतिष्ठानका अध्यक्ष एवम् आबद्ध सदस्य संघका नेताहरु सहित झण्डै ७ सय जनाको सहभागिता रहेको छ ।

‘यो त अपराध हो, महिलाविरुद्ध हिंसाः  नगरौँ, नसहौँ, प्रहार गरौँ' भन्ने नाराका साथ शुरु सम्मेलनमा महिला हिंसाविरुद्धको अभियानलाई सार्थक बनाउन आचारसंहिता निर्माण तथा लैङ्गिक समानताका अभियानलाई अघि बढाउन आवश्यक रणनीति तय गरिने जिफन्टले जनाएको छ ।

शनिबारसम्म चल्ने सम्मेलनमा महिला हिंसाका सम्बन्धमा राष्ट्रिय तथा अन्तर्राष्ट्रिय तथ्यांकसहितको तथ्यपत्र प्रस्तुति भई महिला हिंसाविरुद्धको आचारसंहिता जारी गर्ने सम्मेलनकी संयोजक बिना श्रेष्ठले जानकारी दिनुभयो ।

श्रेष्ठले जिफन्टको सहभागितामूलक लैंगिक परीक्षण प्रतिवेदन र समानता तथा श्रमिक महिला अधिकारका लागि तयार गरिएको प्रतिवेदन सार्वजनिक गरिने र अन्तिम सत्रमा घोषणापत्र जारी गरिने बताउनुभयो ।
