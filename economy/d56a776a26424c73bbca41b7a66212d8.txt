दशैंमा सहजै नयाँ नोट पाइने

काठमाडौं, असोज ९ – यो वर्षको दशैँमा सहज रुपमा नयाँ नोट पाइने भएको छ ।
बैंकमा नयाँ नोटको मौज्दात पर्याप्त मात्रामा रहेकाले समस्या नपर्ने नेपाल राष्ट्र बैंकले जनाएको छ । राष्ट्र बैंकका प्रवक्ता भाष्करमणि ज्ञवालीका अनुसार बैंकको केन्द्रीय कार्यालय थापाथलीबाट अहिले पनि नयाँ नोट सटही भइरहेको छ ।
दशैंका बेला बढी भिढभाड हुने भएकाले अहिले नै नोट सटही गर्न उहाँको सुझाव छ । बैंकले यसपालि ३० अर्ब रुपैयाँ बराबरको नोट सटही हुने अनुमान गरेको छ । त्यसभन्दा धेरै माग भएमा पनि नोट उपलब्ध गराउने प्रवक्ता ज्ञवालीले बताउनुभयो ।
बैंकले धेरै भिड भए त्यहि अनुपातमा विभिन्न ठाउँमा काउण्टर राखेर नोट सटही गर्ने व्यवस्था पनि मिलाएको छ । त्यसका लागि विभिन्न बैंक तथा वित्तीय संस्थालाई आउने हप्ता भित्र नोट उपलब्ध गराइने बैंकले जनाएको छ ।
भिडलाई मध्यनजर गरेर लाइन तथा टोकन मार्फत पनि नयाँ नोट सटहीको व्यवस्था गरिएको छ । फूलपातीको अघिल्लो दिनसम्म तोकिएका काउण्टरबाट कार्यालय समयमा नोट सटही गर्न सकिनेछ ।
