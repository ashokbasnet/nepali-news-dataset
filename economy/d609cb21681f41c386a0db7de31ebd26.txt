सुन सस्तिँदा पसलमा घुइँचो

काठमाडौ, असार १० – १० दिन बन्द भएर आइतबारदेखि खुलेको सुनचाँदी पसलमा ग्राहकको भिड लागेको छ ।
कारोबार नै ठप्प पारेर व्यवसायीले आन्दोलन थालेपछि ग्राहकले सुन खरिद गर्न पाएका थिएनन् ।
सुनचाँदी व्यवसायका लागि स्पष्ट नीति लागू हुनुपर्ने माग गर्दै व्यवसायी आन्दोलनमा उत्रिएपछि गएको जेठ २९ गतेदेखि देशभरका सुनचाँदी पसल बन्द भएका थिए ।
भाउ पनि घटेको र विवाहको लगन पनि भएकाले सुनचाँदी किन्नेको घुइँचो बढेको नेपाल सुनचाँदी ब्यवसायी महासंघका महासचिव माणिकरत्न शाक्यले जानकारी दिनुभयो ।
माग धेरै भएपनि सुन स्टकमा रहेकाले तत्कालका लागि अभाव नहुने उहाँको भनाई छ । विवाहको लगन भएकाले अहिले बजारमा दैनिक ४० किलोभन्दा धेरै सुनको माग भएको नेपाल सुनचाँदी व्यवसायी महासंघले जनाएको छ ।
सोमबार पनि सुनचाँदीको भाउ घटेको छ । सोमबार सुन तोलाको ५० हजार ४ सय रुपैयाँमा कारोबार भइरहेको छ । जुन आइतबार भन्दा १ सय रुपैयाँले सस्तो हो ।
अन्तराष्ट्रिय बजारमा सुनको मूल्यमा उतारचढाव आएकाले नेपाली बजारमा पनि भाउ घटेको महासचिव शाक्यले बताउनुभयो । यस्तै सोमबार चाँदीको भाउ पनि घटेको छ । तोलामा ५ रुपैयाँले घटेर चाँदी सोमबार ८ सय २० रुपैयाँमा किनबेच भइरहेको छ ।
