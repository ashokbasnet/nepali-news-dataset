निगम भित्रको चोरी र नक्कली नियुक्ति छानबिन गर्न गठित समितिको म्याद थप

हिम विष्ट/उज्यालो | काठमाडौं, पुष ३ – नेपाल वायुसेवा निगम भित्रको चोरी र नक्कली नियुक्ति लगायतका विषयमा छानवीन गर्न गठित उच्चस्तरीय छानविन समितिको म्याद थप भएको छ । पर्यटन मन्त्रालयले पुष २०  गतेसम्म समितिको म्याद थपेको हो । 

 

पर्यटन तथा नागरिक उड्डयन मन्त्रालयले गत मंसिर १८ गते सह-न्यायाधिवक्ता थोक प्रसाद सिवाकाटीको संयोजकत्वमा ४ सदस्यीय छानवीन समिति गठन गरेको थियो ।  म्याद आज सकिएपनि अनुसन्धानमा थप समय लाग्ने भन्दै समितिले आग्रह गरेपछि म्याद थपिएको स्रोतले जनाएको छ । समितिमा नेपाल प्रहरीका एस एस पी कमल सिंह बम, नेपाल सरकारका उपसचिव हरि खड्का र माउण्टेन एयरका कुमार प्रसाद उपाध्याय सदस्य हुनुहुन्छ । 

 

समितिले भारतीय नागरिकलाई नक्कली नियुक्ति दिएर विमानस्थलमा छिराएको, जहाजको फ्लाई अवे किट र ल्याण्डिङ्ग गेयर हराएको, ट्वीनअटर विमानमा हथौडा प्रहार गरी जहाजको अगाडीको चुच्चोमा प्वाल पारेको लगायतका विषयमा समितिले छानबिन गर्नेछ ।
