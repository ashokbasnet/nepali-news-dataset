अन्तर्राष्ट्रिय विमानस्थल निर्माणको पूर्व तयारीका लागि चिनियाँ प्राविधिक पोखरामा

पोखरा, जेठ २१ - पोखरा अन्तराष्ट्रिय विमानस्थल निर्माणको पूर्व तयारीका लागि ठेकेदार कम्पनी सिएएमसीको प्राविधिक टोली पोखरा आएको छ ।  कम्पनीका प्रोजेक्ट म्यानेजर याङ जेरी नेतृत्वमा टोली पोखरा आएको हो ।
टोलीले शुक्रबारदेखि नै सरोकारवालसँग समन्वयलगायत काम थालेको छ । १३ सदस्यीय टोलीले बिमानस्थल निर्माणको कामका लागि आवश्यक पूर्व तयारी गर्नेछ । पहिलो चरणमा जग्गाको सिमाना छुट्याउनेदेखि अन्य सर्वेक्षणको काम गर्ने आयोजना प्रमुख इन्जिनियर प्रदीप अधिकारीले बताउनुभयो ।
जेरीले अस्थायी कार्यालय संचालन गरी सरोकारवालासंग समन्वयको काम गर्नेछ । इन्जिनियरदेखि अन्य व्यवस्थापन पक्षका काम गर्नेहरू टोलीमा रहेको जानकारी दिदैँ सिए एम सी कम्पनीका प्रोजेक्ट म्यानेजर जेरीले नागरिक उड्डयन प्राधिकरणलगायत स्थानीयबासिन्दा र अन्य सरोकारवालासँग आवश्यक समन्वय गर्ने बताउनुभयो ।
सरकारले २०३२ सालमा पोखराको छिनेडाडाँमा ३ हजार १ सय ६ रोपनी जग्गा विमानस्थलका लागि अधिग्रहण गरेको थियो । तर सरकारसँग बजेट अभाव, दातृ निकाय फेला नपर्नु र पछि नागरिक उड्डयन प्राधिकरणले ठेकेदार कम्पनी छनौटको निर्णयमा ढिलाइले विमानस्थल निर्माण अलपत्र अवस्थामा थियो ।
चीनको एक्जिम बैंकले सहुलियत दरमा करीव २२ अर्ब रुपैयाँ ऋण उपलब्ध गराउने भएपछि बिमानस्थल निर्माण प्रक्रिया अघि बढेको हो । विमानस्थलको गएको बैशाख १ गते  शिलान्यास समेत भइसकेको छ । विमानस्थलका लागि आवश्यक पर्ने थप ६ सय २९ रोपनी जग्गा पनि अधिग्रहण गरी मुआब्जा समेत वितरण भइसकेको नागरिक उड्डयन प्राधिकरण पोखराले जनाएको छ । थप जग्गाको केहीमात्रामा मुआब्जा दिन बाँकी रहेको र छिटै दिइने पनि आयोजना प्रमुख प्रदिप अधिकारीले बताउनुभयो ।
प्रधानमन्त्री केपी शर्मा ओलीको चीन भ्रमणका बेला २ देशबीच ऋण सम्झौता भएपछि बिमानस्थल निर्माणको प्रक्रिया अगाडि बढेको हो । विमानस्थलको निर्माण सुरु भएको ४ वर्षमा सम्पन्न गर्नुपर्ने प्रावधान छ । इपिसी मोडलमा अन्तराष्ट्रिय नागरिक उड्डयन अर्गानाइजेशनको मापदण्ड अनुसार ‘फोर डी’अवधारणाबाट बिमानस्थल बन्न लागेको हो । इपिसी मोडेलमा निर्माणको काम समयमै सक्नुपर्ने तथा समय र लागत थप्न नपाइने व्यवस्था छ ।
