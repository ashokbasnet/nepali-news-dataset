ललितपुर महोत्सव सुरु

ललितपुर, चैत १५ - ललितपुर महोत्सव सुरु भएको छ । कला संस्कृति र सम्पदा हाम्रो सभ्यता, सामाजिक आर्थिक विकासका लागि ललितपुर महोत्सव भन्ने नाराका साथ विहीवारदेखि शुरु भएको कार्यक्रम एक हप्तासम्म चल्नेछ ।

ललितपुर उद्योग वाणिज्य संघ, ललितपुर उपमहानगरपालिका र ज्यापु समाजले महोत्सवको संयुक्त आयोजना गरेका हुन् ।

स्थानीय संस्कृति, प्राकृतिक स्रोत साधन र लोपोन्मूख अवस्थामा पुगेका बाजागाँजा संरक्षण र प्रवद्र्धन गर्न महोत्सव गरिएको आयोजकले जनाएको छ ।

ललितपुरका १ सय २३ टोलमा छुट्टाछुट्टै कार्यक्रम र स्थानीय वस्तुको स्टल राखिएको कार्यक्रम संयोजक जीवन शाक्यले जानकारी दिनुभयो ।

स्टलमा स्थानीय हस्तकला, काष्ठकला, धातुका मूर्तीहरु, खाना, भेषभूषालगायतका आ–आफ्नै संस्कृति झल्कने वस्तु तथा सामान राखिने उहाँले बताउनुभयो । महोत्सव प्रवेशका लागि सानेपा, कुपन्डोल, ग्वार्को, बालकुमारी, महादेवस्थानलगायत बिभिन्न ९ वटा नाकाको व्यवस्था गरिएको आयोजकले जनाएको छ ।

महोत्सवमा हरेक दिन टोल टोलबाट नै स्थानीय संस्कृति झल्कने कार्यक्रम हुने महोत्सव प्रचार प्रसार समितिका सदस्य सचिव सविन श्रेष्ठले जानकारी दिनुभयो ।

महोत्सव व्यवस्थित रुपमा सञ्चालन गर्न विहीवार दिनभरी नै ललितपुरका केही ठाउँमा गाडी सञ्चालनमा रोक लगाईएको छ ।

ग्वार्को, ईनारमोड, लगनखेलको ईटीटोल, पुल्चोक र पाटनढोकाबाट मंगलबजार जाने गाडी प्रवेशमा रोक लगाईएको हो ।

बिहान ११ बजे अघि र  बेलुकी ८ बजेपछि भने गाडी चल्न दिने  आयोजकको भनाई छ । त्यस रुट भएर चल्ने गाडीलाई वैकल्पिक बाटो प्रयोग गर्न ट्राफिक प्रहरी महाशाखाले अनुरोध गरेको छ ।
