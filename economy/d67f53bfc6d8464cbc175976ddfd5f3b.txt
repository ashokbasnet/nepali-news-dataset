​फर्निचर उद्योगमा काठमाडौंमा मात्रै ५० हजारलाई रोजगारी

काठमाडौँ, पुस २२ –काठमाडौंमा रहेका फर्निचर उद्योगमा ५० हजार जनाले रोजगारी पाएको व्यवसायीले बताएका छन् । 
नेपाल फर्निचर तथा फर्निसिङ व्यवसायी महासंघको शनिवार सम्पन्न तेस्रो वार्षिक साधारणमा व्यवसायीले काठमाडौं उपत्यकामा झण्डै १० हजार फर्निचर उद्योग रहेको र ती उद्योगमा ५० हजार जनाले रोजगारी पाएको बताएका हुन् । 
महासंघका अनुसार सम्पूर्ण व्यवसायको एक भाग ओगटेको फर्निचर उद्योगले पर्याप्त रोजगारी सिर्जना गरेको छ । यसलाई अझै बढाउन सकिने उनीहरुको जोड छ । 
देशमा प्रयोग हुँदै आएका काष्ठजन्य सामग्री (फर्निचर) बजारको झण्डै ५० प्रतिशत मात्र आन्तरिक उत्पादनबाट पूर्ति हुँदै आएको छ । चीन, भारत, सिंगापुर, मलेसिया लगायतका देशबाट करोडौँ मूल्यका फर्निचरका सामग्री आयात गर्दै आएको व्यवसायीको भनाई छ । वार्षिक २० अर्ब रुपैयाँको फर्निचर र फर्निसिङ सामग्री आयात हुँदै आएका छन् । 
महासंघका अध्यक्ष सुरेन्द्रकुमार शारदाले नेपाली बजारमा फर्निचरको माग बढ्दै गएको भन्दै  फर्निचर खरिदमा अरबौं रुपैयाँ विदेशिने गरेको बताउनुभयो ।स्थानीय आवश्यकतालाई पूरा गर्न नेपाली फर्निचर व्यवसायले विदेशी फर्निचरसँगको प्रतिस्पर्धा गर्न सक्नुपर्ने बताउनुभयो । 
नेपाल चेम्बर अफ कमर्सका अध्यक्ष राजेशकाजी श्रेष्ठले फर्निचर तथा फर्निसिङमा भएको परनिर्भरता हटाउन स्वेदेशी उद्योगलाई वढावा दिनुपर्ने बताउनुभयो । रासस
