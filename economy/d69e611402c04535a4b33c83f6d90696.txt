पेट्रोलियम पदार्थमा भारी मुल्यवृद्धि

काठमाडौं, माघ ४ – नेपाल आयल निगमले पेट्रोलियम पदार्थमा भारि मुल्य वृद्धि गरेको छ ।  लामो समयदेखि ईन्धन अभाव भैरहेका बेला निगमले बुधबारदेखि लागु हुने गरि मूल्य वृद्धि गरेको हो । 

 

निगमले पेट्रोलमा प्रतिलिटर १० रुपैयाँ बढाएको छ । डिजेल तथा  मट्टितेलमा प्रतिलिटर ९ रुपैयाँ र खाना पकाउने एलपी ग्याँसमा प्रतिसिलिण्डर एक सय ७५ रुपैँया भाऊ बढाइएको निगमका प्रवक्ता मुकुन्द ढुङ्गेलले जानकारी दिनुभयो । यसअघि पेट्रोलको मूल्य प्रतिलिटर १ सय पाँच रहेकोमा उपभोक्ताले अब १ सय १५ रुपैँया तिर्नुपर्ने छ ।

यस्तै खाना पकाउने ग्याँस प्रतिसिलिन्डर १३ सय २५ रहेकोमा अब १५ सय पुगेको छ । यस्तै डिजेल र मट्टितेलको मूल्य प्रतिलिटर ८६ पुगेको छ । डिजेल र मट्टितेलको मूल्य यसअघि प्रतिलिटर ७७ रुपैँया थियो । 

 

बढ्दो घाटा कम गर्न भाऊ बढाउनुको विकल्प नभएको निगमले जनाएको छ । निगमलाई अझै पनि मासिक ८६ करोड रुपैयाँ घाटा हुने प्रवक्ता ढुंगेलले बताउनु भयो । उहाँका अनुसार पेट्रोलमा भने अब घाटा हुनेछैन ।
