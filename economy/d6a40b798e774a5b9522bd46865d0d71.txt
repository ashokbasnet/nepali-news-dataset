बजेट लगानी मैत्री भएन : निजी क्षेत्र

काठमाडौं, साउन १ – निजी क्षेत्रका प्रतिनिधिहरुले अहिलेको बजेट लगानीमैत्री नभएको गुनासो गरेका छन् ।
मंगलबार विहान मिडिया इन्टरनेशनलले गरेको कार्यक्रममा नेपाल उद्योग वाणिज्य महासंघका उपाध्यक्ष प्रदीपजंग पाण्डेले अहिलेको बजेटले अघिल्लो बजेटका राम्रा कुरा समेत समेट्न नसकेको बताउनुभयो ।
उहाँले लगानी वर्षलाई वेवास्ता गरिएको र पुराना राम्रा कार्याक्रम समेत नसमेटेका कारण लगानीको वातावरण बनाउने खालको बजेट आउन नसकेको बताउनुभयो ।
चेम्बर अफ कर्मसका निवर्तमान अध्यक्ष सुरेन्द्रवीर मालाकारले बजेटले लगानीको वातावरण बनाउन नसकेको बताउनुभयो ।
उहाँले अहिलेको बजेटले उद्योगी व्यवसायी निरास बनेको बताउनुभयो । त्यस्तै नेपाल व्यापार संघका अध्यक्ष श्यामप्रसाद बजगाईंले बजेटले साना व्यवसायीका समस्या समाधान गर्न नसकेको बताउनुभयो ।
अर्थविद् चन्द्रमणी अधिकारीले लगानीका लागि प्रतिफल र बैंकको लगानीको सुरक्षा हुनुपर्नेमा अहिलेको बजेटले त्यसलाई समेट्न नसकेको टिप्पणी गर्नुभयो ।
