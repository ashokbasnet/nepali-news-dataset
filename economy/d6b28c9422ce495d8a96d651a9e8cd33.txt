भक्तपुरमा कुखुरा र अण्डा महोत्सव गरिने

रमेश गिरी/उज्यालो । भक्तपुर, असार १९ – कुखुरापालक व्यवसायी संघ र पशुसेवा विभाग पशुपंक्षी तथा बजार प्रवद्र्धन निर्देशनालयले भक्तपुरमा पहिलो पटक चिकेन एण्ड एग फेस्टिबल (कुखुरा तथा अण्डा महोत्सव) हुने भएको छ ।

 

असार २२ गते भक्तपुरको सुर्यविनायकमा फेस्टिभलको आयोजना गर्ने कुखुरा पालक ब्यवसायी संघ भक्तपुरका सल्लाहकार लक्ष्मण ग्वाछांले जानकारी दिनुभयो । फेष्टिबलमा सर्वसाधारणलाई कुखुराको मासु तथा अण्डाको महत्वबारे जानकारी दिइनेछ ।

काठमाडौ उपत्यका सहित विभिन्न जिल्लाका व्यवसायीहरुको सहभागिता रहने मेलामा कुखुराको मासु तथा अण्डाका परिकारका पच्चीस भन्दा बढी स्टल रहने मेला संयोजक समेत रहनुभएका ग्वाछाले बताउनुभयो ।

फेस्टिवलमा उपभोक्तालाई  मासुको बिभिन्न परिकार बनाउने र खाने विधि तथा परामर्श पनि दिइनेछ । विगत डेढ दशक अघिदेखि व्यवसायिक कुखुरापालन शुरु भएको भक्तपुरमा हाल २५० भन्दा बढी कुखुरा फार्म सञ्चालनमा रहेका छन् ।

कुखुरापालनमा चितवनपछि भक्तपुर अग्रणी स्थानमा रहेको छ । यहाँ नौवटा चल्ला उत्पादन गर्ने ह्याचरी र ११ वटा दाना उत्पादन गर्ने उद्योग सञ्चालनमा रहेका छन् ।

भक्तपुरमा कुखुरा पालन व्यबसायमा ६५ हजार घरपरिवार प्रत्यक्ष संलग्न रहेको र ३२ अर्ब रुपैया यसमा लगानी रहेको संघले जनाएको छ । फेस्टिबलमा भक्तपुरको मौलिक एवं परम्परागत सांस्कृतिक कार्यक्रम समेत प्रदर्शन गरिने भएको छ भने हाल्यकलाकारको प्रस्तुती पनि रहने आयोजकले जनाएको छ ।
