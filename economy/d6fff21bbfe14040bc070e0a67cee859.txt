नाडा अटो शोमा दश लाखदेखि चार करोड सम्मका गाडी, ग्राहकको नजर सस्तोमा

काठमाडौं, भदौ १६ – मङ्गलबारबाट काठमाडौंमा जारी नाडा अटो मेलामा गाडी किन्ने तथा जानकारी लिनेहरूको आकर्षण देखिएको छ । यस पटकको नाडा अटो शोमा विश्व प्रख्यात विभिन्न मोटर कम्पनीले आफ्ना पछिल्लो उत्पादन नाडा अटो शोमा प्रदर्शनमा राखेका छन। नाडामा यस पटक साढे १० लाख रुपैयाँदेखि करिव ४ करोड रुपैयाँसम्मका गाडी प्रदर्शनमा छन । मेलामा सवारी हेर्ने, जानकारी लिने र बुकिङ गर्नेको पनि बाक्लै उपस्थिती देखिएको छ ।
 
किया, हुण्डाइ, रेनाल्ट लगायतका व्राण्डका केही सस्ता गाडी यो अटो शोमा छन भने फोर्डले प्रदर्शनीकै लागि मात्र ३ करोड ५० लाख भन्दावढीको ‘मुस्ताङ’ ल्याएको छ । फोर्ड मुस्ताङको तेस्रो जेनेरेसनको यो गाडी भारतवाट ल्याएको हो । यद्यपि, यो विक्रिका लागि भने होइन । अमेरिकामा बनेको यो गाडी यो पटकको नाडा अटो शोमा प्रर्दशनमा रहेको गाडी मध्ये सवैभन्दा महंगो हो ।
भि ८ इन्जिन भएको यो गाडी ८ वटा सिलिण्डर छन । इन्जिन क्षमता ५ हजार सीसी छ भने टच स्क्रिन, लेदर सिट, एयर ब्याग आदी विषेशता भएको छ ।

गाडीहरुको कुम्भ मेला मानिने नाडा अटो शोमा मध्यमवर्गका नागरिकलाई ध्यानमा राखेर सस्ता मूल्यका गाडी पनि राखिएको छ।सुजुकीको अधिकृत विक्रेता अरुण इन्टरकन्टिनेन्टल ट्रेडरले मेलामा सस्तो रेन्जको अल्टो सिरिज प्रदर्शनमा राखेको छ । ओम्नी कार्गोको बजार मूल्य १० लाख ३९ हजार रहेको छ। यो गाडीनै मेलाको सबैभन्दा सस्तो गाडी हो ।
 
थोरै बचत भएकाहरुलाई आकर्षित गर्दै कम्पनीले अल्टो सिरिज नाडा अटोसोमा राखेको जनाएको छ। नाडा अटो शो अवधिभर अल्टो एसटिडिको मूल्य १३ लाख १३ हजार ५ सय ३० रुपैयाँ, अल्टो एलएक्स आइको मूल्य १५ लाख ५६ हजार ३० रुपैयाँ र अल्टो के टेनको मूल्य १७ लाख २९ हजार ४ सय ३० रुपैयाँ रहेको छ ।

साढे १० देखि ४ करोडसम्मका गाडी राखिएको मेलामा अहिलेसम्म ४० लाखसम्मका गाडी नै धेरै बुकिङ र बिक्रि भएको ब्यापारिले बताएका छन । महंगा गाडी हेरेता पनि सस्ता गाडी नै धरै बिक्रि भएका हुन् । मेलामा गाडी किन्दा बिभिन्न छुट र सरल फाइनाइन्स भएकाले ग्राहक आर्कर्षित भएका छन् । तर अघिल्ला बर्षमा जस्तो ब्यापार र मानिसको उपस्थिती नभएको ब्यापारिले गुनासो गरेका छन ।
