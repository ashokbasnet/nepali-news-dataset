सुन माग्न ब्यापारी राष्ट्र बैङ्क जाँदै

काठमाडौ, बैशाख ३० – बजारमा सुनको अभाव भएको भन्दै कोटा बढाउन व्यवसायीले माग गरेका छन् ।
माग अनुसारको आपूर्ति नहुँदा ब्यवसायी र उपभोक्तालाई समस्या भएको उनीहरुको भनाई छ ।
सोमबार दिउँसो ३ बजे सुन आयातको कोटा बढाउन माग गर्दै नेपाल राष्ट्र बैङ्क जाने तयारी भएको महासंघले जनाएको छ ।
नेपालमा वाणिज्य बैङ्क मार्फत दिनमा १५ किलो सुन आयात गरिन्छ । तर माग भने दैनिक २५ किलो भन्दा बढी भएकाले नपुगेको ब्यवसायीको भनाई छ ।
सुन तोलामा ३ सय घट्यो
सुनको भाउ सोमबार पनि घटेको छ । तोलामा ३ सय रुपैयाँ घटेर सुनको भाउ सोमबार ५१ हजार ६ सय रुपैयाँ कायम भएको नेपाल सुनचाँदी व्यवसायी महासंघले जनाएको छ ।
आइतबार सुनको भाउ तोलामा ५१ हजार ९ सय रुपैयाँ थियो । अन्तराष्ट्रिय बजारमा सुनको भाउमा गिरावट आएकाले भाउ घटेको महासंघले जनाएको छ । अन्तर्राष्ट्रिय बजारमा सुन प्रतिऔंस १४ सय ४० डलर छ ।
यस्तै सोमबार चाँदीको भाउ पनि घटेको छ । आइतबारको तुलनामा तोलामा १० रुपैयाँले घटेर चाँदी सोमबार ८ सय ९० रुपैयाँमा किनबेच भइरहेको छ ।
