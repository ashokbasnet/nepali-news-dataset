मनाङ सदरमुकाम एक हप्तादेखि अन्धकार

आश गुरुङ/उज्यालो ।
वैशाख ५ – हिमालपारिको जिल्ला मनाङ सदरमुकाम चामे एक हप्तादेखि विद्युतविहीन  भएको छ । ४५ किलोवाटको स्याग्र्यूखोला लघु जलविद्युत आयोजनाको जेनेरेटर बिग्रिएपछि चैत २७ गतेदेखि चामेमा विद्युत अवरुद्ध भएको हो ।
विद्युत अबरुद्ध भएपछि चामेका वासिन्दाले घरमा बत्ती बाल्न पाएका छैनन् भने सरकारी तथा गैरसरकारी कार्यालय, संघसंस्थाका कामकाजमा अबरोध आएको छ । अन्नपूर्ण चक्रीय पदमार्ग घुम्न आएका पर्यटकहरुले पनि विद्युत नहुँदा समस्या भोग्नुपरेको छ ।
केही सरकारी कार्यालयले जेनेरेटर चलाएर कामकाज सञ्चालन गरेपनि सबैमा जेनेरेटर नभएको र महङ्गो पनि हुने प्रमुख जिल्ला अधिकारी ज्ञानप्रसाद ढकालले बताउनुभयो ।
विद्युत नहुँदा स्थानीयवासिन्दा देशविदेशका खबरहरुबाट बञ्चित छन् । ‘विद्युत नहुँदा अन्धकारमा बस्नुपरेको छ’ चामेका होटल ब्यवसायी विष्णु मल्लले भन्नुभयो ‘पर्यटकलाई इन्टरनेटको सुविधा समेत दिन सकिएको छैन ।’ विद्युत नहुँदा मोवाइल चार्ज गर्न पनि समस्या भएको छ ।
