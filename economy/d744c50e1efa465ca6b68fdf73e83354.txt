ट्याक्सीमा नयाँ मापदण्ड आवश्यक: अर्थमन्त्री

काठमाडौ, भदौ ५ – अर्थमन्त्री डा. रामशरण महतले काठमाडौ उपत्यका लगायत शहरी क्षेत्रमा चल्ने ट्याक्सीको नयाँ मापदण्ड बनाउनुपर्नेमा जोड दिनुभएको छ ।
विदेशी पर्यटकले खोजेको सेवा, सुविधा ट्याक्सीले दिन नसकेकाले त्यस्तो खालको सुविधा थप गर्ने व्यवस्था सहित मापदण्ड तयार हुनुपर्ने उहाँको भनाई छ ।
नेपाल अटोमोवाइल डिलर्स एशोसिएशनको साधारणसभामा उहाँले यात्रुले खोज्ने सुविधा बढ्दै गएकाले गाडीवालाहरुले पनि यसमा ध्यान दिनुपर्ने बताउनुभयो । काठमाडौ उपत्यकाको सडक चौडा र फराकिलो भैसकेकाले अब साना खालका सार्वजनिक गाडी विस्थापित गर्दै ठूला बस सञ्चालनलाई प्राथमिकता दिने सरकारको नीति रहेको पनि उहाँले जानकारी दिनुभयो ।
कार्यक्रममा एशोसिएशनका अध्यक्ष शेखर गोल्छाले भाडामा चल्ने मिटर जडित ट्याक्सीको रोकलाई खुल्ला गर्नुपर्ने बताउनुभयो । उहाँले अटो मोवाइल व्यसायीहरुको मनोबल बढाउन सरकारको ध्यानाकर्षण गराउनुभयो । एशोसिएशनले सडक सुरक्षा र ट्राफिक व्यवस्थापन प्रभावकारी बनाउन पनि माग गरेको छ ।
