विद्युतको सव–स्टेशन अलपत्र

खोटाङ, माघ ११ – तीन जिल्लामा विद्युत विस्तार गर्ने उद्देश्यकासाथ खोटाङको बुइपामा निर्माण गरिएको विद्युत सव–स्टेशन प्रयोगमा नल्याईंदा अलपत्र बनेको छ ।
माथिल्लो सगरमाथाका खोटाङ, ओखलढुंगा र सोलुखुम्बुमा विद्युत विस्तार गर्ने उद्देश्यकासाथ निर्माण गरिएको गाईघाट–बुईपा ३३ केभी विद्युत प्रसारण लाइन अन्तरगतको सव–स्टेशन प्रयोगमा नआउँदा अलपत्र बनेको हो । सम्झौता मितीभन्दा ७ वर्ष ढिला गरि निर्माण सकिएको सव–स्टेशन सञ्चालनमा नआउँदा तीन जिल्लाका उपभोक्ता मारमा परेका छन् ।
११ वर्षअघि वुइपामा निर्माण थालिएको सव–स्टेशनको निर्माण कार्य दुई वर्षअघि पूरा भएको हो । दुई वर्षभित्र काम सम्पन्न गर्ने गरि २०५९ मंसिरमा हुलास स्टील कम्पनीले २ करोड ६० लाखमा सव–स्टेसन निर्माणको काम ठेक्का लिएको थियो । निर्माण भएको वर्षौं बितिसक्दा पनि सव–स्टेशन सञ्चालन गर्नकालागि कसैले ध्यान नपुगेको स्थानीयबासीको गुनासो छ ।
सब–स्टेशनको अभावमा गाईघाट–बुईपा ३३ केभी प्रशारण लाइनमा हाल ११ केभी क्षमताको विद्युत मात्र प्रसारण भइरहेको छ । जुन ११ केभी प्रसारण लाईनबाट खोटाङका ३४ गाविसका ९ हजार ७५० उपभोक्ताले विद्युत उपभोग गरिरहेका छन् ।
अलपत्र बनेको सब–स्टेशन सञ्चालनमा आए गाईघाट–बुईपा प्रशारण लाईनबाट एकैसाथ ११ केभी र ३३ केभी बिद्युत प्रशारण लाईन सञ्चालनमा आउने नेपाल विद्युत प्राधिकरण शाखा खोटाङले जनाएको छ ।
जिल्लामा ३३ केभी प्रसारण लाईन विस्तार गर्नुअघि हाल सञ्चालनमा रहेको ११ केभी प्रशारण लाइन अन्तरगतका तार फेर्नुपर्ने तथा मर्मत गर्नुपर्ने भएका कारण सव–स्टेशन सञ्चालनमा ढिलाइ भएको नेपाल विद्युत प्राधिकरण बितरण केन्द्र खोटाङका प्रमुख ध्रुव विसीले बताउनुभयो ।
बिसीका अनुशार ३३ केभी प्रसारण लाईन विस्तार गर्नुकालागि उदयपुरको जलजले र बुइपाको सब–स्टेशन बीचमा सोही क्षमता अनुसारको छुट्टै पोल तथा तार जडानका काम भइरहेको छ । अहिले सञ्चालनमा रहेको ११ केभी प्रशारण लाईनसँगै अर्को ३३ केभी प्रशारण लाईन पनि समानान्तररुपमा थपिएपछि बुईपा–गाईघाट प्रशारण लाईनमा एकैसाथ दुई वटा विद्युत लाइन सञ्चालन हुने उहाँको भनाइ छ ।
क्षमता अनुशारको तार टाँग्न र सव–स्टेशनको भवनका टुटेफुटेका सामग्रीहरु मर्मत गर्नुपर्ने भएकोले पनि सव–स्टेशन सञ्चालनमा ढिलाई भएको सव–स्टेशनका आयोजना प्रमुख चन्द्रवीर खड्काले बताउनुभयो । उदयपुरको जलजलेदेखि बुइपा सब–स्टेशनबिचमा क्षमता अनुशार बिद्युतको पोल गाड्ने र तार टाँग्ने काम सकिएसँगै सब–स्टेशन सञ्चालनमा ल्याउनकालागि तेल फिल्टर गर्ने मेसिन ल्याउने तयारी गरिएको खड्काले जानकारी दिनु भयो ।
उहाँका अनुसार गाईघाट र बुइपाबीचमा ६ सय ३० वटा स्टील पोल गाड्ने र ११० किलोमिटर तार टाँग्ने काम भइरहेको छ ।
सब–स्टेशन सञ्चालनमा आएपछि र ३३ केभी प्रशारण लाईनको काम सकिएपछि खोटाङ, ओखलढुङ्गा र सोलुखुम्बुका बिभिन्न क्षेत्रमा आवश्यकताअनुशार बिद्युत बिस्तार गर्न सकिने प्राधिकरण शाखाले जनाएको छ ।
तर सब–स्टेशन सञ्चालनमा ल्याउनका लागि अहिलेसम्म कसैको ध्यान पुग्न सकेको छैन । सब–स्टेशन सञ्चालनमा नआउदा जिल्लाका सेवाग्राहीले लोडसेडिङ, कम भोल्टेजलगायतका समस्या खेप्दै आएका छन् ।
