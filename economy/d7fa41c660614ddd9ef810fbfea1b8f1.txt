सेवाग्राहीसँग ५० हजार रुपैयाँ कमिसन लिने बैंकका सहायक प्रबन्धक रंगेहात पक्राउ

महोत्तरी, वैशाख १० – सेवाग्राहीसँग कमिसनवापतको रकम लिइरहेको अवस्थामा राष्ट्रिय वाणिज्य बैंक बर्दिवास शाखाका सहायक प्रबन्धक जगदीशप्रसाद काफ्ले पक्राउ परेका छन ।
सोमबार मध्यान्ह साढे १२ बजेको समयमा अख्तियार दुरुपयोग अनुसन्धान बर्दिवास शाखाका टोलीले बैंकका सहायक प्रबन्धक काफ्लेलाई ५० हजार रुैपैयाँसहित रंगेहात पक्राउ गरेका हुन ।
बर्दिवास नगरपालिका–९, स्थित रञ्जना गाई फार्मलाई युवा स्वरोजगार कार्यक्रममार्फत सहुलियत दरमा १० लाख रुपैयाँ ऋण उपलब्ध गराए वापत कमिसन लिने क्रममा काफ्ले कार्यालयबाटै पक्राउ परेका हुन ।
१० लाख रुपैयाँको ५ प्रतिशतका दरले ५० हजार रुपैयाँ कमिसन लिँदै गरेको अवस्थामा अख्तियारको टोलीले काफ्लेलाई पक्राउ गरेको अख्तियार दुरुपयोग अनुसन्धान आयोग शाखा कार्यालय बर्दिवासका डीएसपी ठाकुर पोखरेलले बताउनुभयो ।
काफ्लेलाई नियन्त्रणमा लिएर थप अनुसन्धान गरिरहेको डीएसपी पोखरेलले जानकारी दिनुभयो ।
