सात करोडको तरुल कारोबार

काठमाडौं, माघ १-यस वर्षको माघे संक्रान्तिमा झण्डै ७ करोड रुपैयाँको तरुलको कारोबार भएको छ । माग अनुसारको उत्पादन र आयात भएकाले भाउ भने खासै महंगो नभएको काठमाण्डूको मुख्य तरकारी बजार कालिमाटीका थोक बिक्रेताले बताएका छन् ।
गएको वर्ष जस्तै यसपाली पनि सर्लाहीबाट धेरै तरुल भित्रिएको थोक बिक्रेता रमेश पोखरेलले जानकारी दिनुभयो । केहि दिन अघि निकै बढेको तरुलको व्यापार बिहिबारदेखि भने विस्तारै कम हुने उहाँले बताउनुभयो । तर अरु तरुलको तुलनामा सर्लाहीको तरुलको कारोबार भने निरन्तर भैरहने उहाँको भनाई छ ।
सर्लाहीको तरुल तरकारीका लागि  पनि प्रयोग गरिने भएकाले यसको माग सधैं हुन्छ । त्यहाँको तरुल काठमाण्डूको बजारमा असार महिनादेखि नै आउने गरेको छ । यसपाली  सर्लाही, चितवन, नवलपरासी र पाल्पाबाट धेरै तरुल भित्रिएको छ । धादिङ, नुवाकोट, काभ्रे लगायतका जिल्लाबाट भने थोरै मात्र आपूर्ति भएको कालिमाटी फलफूल तथा तरकारी बजार विकास समितिले जनाएको छ ।
यसवर्ष रातो घर तरुल आज किलोको ८० देखि ८५ रुपैयाँ, हात्तीपाइले तरुल १ सय रुपैयाँ, सिमल तरुल ५० देखि ५५, तराईको तरुल २८ देखि ३० रुपैयाँ, आकाशे तथा पाताले तरुल ८० देखि ९० रुपैयाँ थोक मूल्यमा कारोबार भएको छ ।
