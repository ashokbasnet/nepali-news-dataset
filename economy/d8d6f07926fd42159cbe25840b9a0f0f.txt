राष्ट्र बैंकले नियम मिचेर दियो लघुवित्त सञ्चालन अनुमति

ओखलढुंगा, कात्तिक १ – राष्ट्र बैंकले आफ्नै नियम मिचेर ओखलढुंगा सदरमुकाममा लघुवित्त सञ्चालन गर्न धमाधम अनुमति दिने गरेको पाइएको छ । 
एउटै गाविस वा नगरपालकाभित्र ५ वटाभन्दा बढी लघुवित्त कारोबार गर्न अनुमति दिने प्रावधान नभए पनि बैंकले एउटै नगरपालिका भित्र दर्जन बढी लघुवित्त संस्थालाई कारोबारको अनुमति दिएको हो ।
आफैंले बनाएको नियम मिच्दै बैंकले पहुँचका आधारमा सिद्धिचरण नगरपालिकाभित्र मात्र १५ वटा संस्थालाई अनुमति दिइसकेको छ । ओखलढुंगामा पाँच वर्षयता सदरमुकाममा लघुवित्त कारोबार गर्ने संस्था स्थापना भइरहेका छन् । सिद्धिचरण नगरपालिका भित्र अनुमति पाएका १५ मध्ये १३ वटा संस्थाले लघुवित्त कार्यालय सञ्चालन गरेर कारोबार गरिरहेका छन् भने थप दुई कार्यालय स्थापनाको अन्तिम तयारीमा छन् । 
त्यस्तै तीनवटा लघुवित्तले शाखा स्थापना गर्न सम्भाव्यता अध्ययन गरिरहेका छन् । आर्थिक वर्ष ०७२/७३ मै ६ वटा लघुवित्तले शाखा स्थापना गरी कारोबार थालेका हुन् ।
जिल्लामा खुलेका अधिकांश लघुवित्तले कार्यक्षेत्रका रूपमा सदरमुकाम आसपासका गाविसलाई मात्र लिएका छन् । पश्चिम, उत्तरतिरका दुर्गम गाविसमा पुग्न सकेको छैन । सदरमुकाम बाहिर महुली सामुदायिकले मानेभन्ज्याङमा शाखा स्थापना गरेको छ । सामुदायिक लघुवित्तले रामपुरमा सेवा केन्द्र स्थापना गरेको छ । बाँकी सबै संस्था सदरमुकाममै कार्यालय सञ्चालन गरेर कारोबार गरिरहेका छन् ।
महिला समूह बनाई विपन्नलाई जीविकोपार्जन तथा व्यवसाय गर्न लघुवित्तले लगानी गर्ने प्रावधान छ । लघुवित्तले लगानीको नाममा विपन्नसँग चर्को ब्याज असुल्ने गरेको गुनासो  बढेको आदिवासी जनजाति महासंघ ओखलढुंगाका अध्यक्ष नरेश नेम्वाङ्ले बताउनुभयो । एउटै व्यक्ति विभिन्न लघु वित्तमा सदस्य बनेर एकातिरको ऋणको किस्ता तिर्न अर्कातिर ऋण लिने गरेको नेम्वाङ्को भनाई छ । 
लघुवित्तले एकमा सदस्य बनेको व्यक्ति अर्को लघु वित्तको सदस्य हुन नपाउने भए पनि सदरमुकाममै दुई तीन ओटाको सदस्य एकै व्यक्ति समेत बनाएका छन् । दुर्गम जिल्ला मानेर ओखलढुंगालाई राष्ट्र बैंकले वर्षेनी वित्तीय पहुँच नभएको सूचीमा राख्ने गरेको छ । तर, मौद्रिक नीति पुनरावलोकन गरी मापदण्डको स्थिति अनुगमन भने नगरेकोे सरोकारवालाले बताएका छन् । 
लगानीलाई सुनिश्चित गर्न लघुवित्तले सुरुमा बिनाधितो ५० हजार रुपैयाँसम्म लगानी गर्ने चलन भए पनि लोकप्रियताका लागि कतिपयले १ लाख रुपैयाँसम्म लगानी गर्न थालेका छन् । बिनाधितो ३ लाखसम्म लगानी गर्न पाउने नियम छ । जिल्लामा व्यापारिक कारोबार कम हुने गरे पनि वित्तीय कारोबारकै लागि बैंकका संख्यासमेत सात पुगिसकेको छ ।
