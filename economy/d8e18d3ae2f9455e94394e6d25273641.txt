​आउँदो वर्ष आर्थिक वृद्धि ४.८ प्रतिशत पुग्ने अनुमान

काठमाडौं, चैत १७  एसियाली विकास बैंक एडिबीले आउँदो आर्थिक वर्षमा नेपालको आर्थिक वृद्धि ४ दशमलव ८ प्रतिशत पुग्ने प्रक्षेपण गरेको छ । गएको आर्थिक वर्षको अन्त्यतिर भूकम्प जाँदा आर्थिक वृद्धिमा कमी आई तीन प्रतिशतमा सीमित भएको जनाउँदै एडिबीले आगामी आर्थिक वर्षमा गरिने पुनर्निर्माण र व्यापार तथा पारवहनमा हुने सुधारबाट नेपालको आर्थिक वृद्धि ४ दशमलव ८ प्रतिशत पुग्ने अनुमान गरेको हो । 
एसियाली मुलुकको समग्र विकास परिदृश्य बुधबार काठमाडौंमा सार्वजनिक गर्दै एडिबीले यस्तो अनुमान गरेको हो । भूकम्प र पूर्वाधार निर्माणका अत्यावश्यक वस्तुको आपूर्तिमा केही महिना उत्पन्न अवरोधका कारण थोक तथा खुद्रा व्यापार, यातायात, पर्यटन र आर्थिक सेवा अवरुद्ध हुँदा कुल ग्रहस्थ उत्पादनमा कमी आएको तथा प्रतिकूल मौसमले कृषि क्षेत्रको विस्तार खुम्चिएको तथा ऊर्जा अभावले औद्योगिक क्षेत्रको वृद्धि पनि अपेक्षित रुपमा हुन नसकेको निष्कर्ष एडिबीले निकालेको छ । 
एडिबीका देशीय निर्देशक केनिची योकोयामाले पुनर्निर्माण र पुँजीगत खर्च वृद्धिमा जोड दिँदै चीन र भारतजस्ता विशाल अर्थतन्त्र भएका मुलुकबाट नेपालले फाइदा उठाउन सक्ने बताउनुभयो । जलविद्युत् परियोजना तथा पुनर्निर्माणका काम तीव्र गतिमा भएमा आर्थिक वृद्धि बढ्ने तर्क गर्दै योकोयामाले खरिदसम्बन्धी प्रक्रियागत जटिलता अन्त्य गर्नुपर्ने बताउनुभयो । 
रेमिट्यान्स अर्थात विप्रेषणको आप्रवाहमा भएको उच्च वृद्धिका साथ आयातमा भएको कमीले चालु खाता बचत अघिल्लो आर्थिक वर्षको ४ दशमलव ६ प्रतिशतको तुलनामा कुल ग्राहस्थ उत्पादनको ५ दशमलव १ प्रतिशतले विस्तार भएको बताउँदै उहाँले चालु आर्थिक वर्षमामा औसत मुद्रास्फीति बढ्ने जानकारी दिनुभयो ।
खाद्य पदार्थको मूल्य वृद्धि ११ दशमलव ८ प्रतिशत र गैरखाद्य वस्तुको मूल्यवृद्धि ९ दशमलव ५ प्रतिशतको औसतमा रहने अनुमान गरिएको बताउँदै योकोयामाले आगामी आर्थिक वर्षमा मुद्रास्फीति ८ दशमलव २ प्रतिशत रहने जानकारी दिनुभयो ।
