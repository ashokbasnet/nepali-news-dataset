बेहुली झैं सजियो जिरी

जिरी, चैत १६ - दोलखाको पर्यटकीय नगरी जिरी शुक्रवारदेखि सुरु हुने जिरी महोत्सवका लागि वेहुली झै सजिएको छ । प्राकृतिक सुन्दरताको धनि देशको रुपमा परिचित स्वीरजरल्याण्डको जुरीच शहरको उपनामले परिचित जिरी यतिवेला रङ्गिचङ्गि ध्वजापताले सजिएको छ ।

 

वरीपरि डाडैडाडा, विचमा उपत्यका, वजार नजिकै शान्तिको प्रतिकको रुपमा रहेको भगवान गौतम वुद्ध सहितको गुम्वा, पुराना पुराना कलाकृतिहरुले सजिएका घरहरु भएको जिरी महोत्वसको रौनकले झकिझकाउ भएको छ ।  काठमाडौंबाट १ सय ८८ कि.मी र सदरमुकाम चरिकोटवाट ५६ कि.मी टाढा रहेको जिरी समुन्द्री सतहदेखि १७ सय मटर देखि ३ हजार २ सय ९६ मिटर उचाईमा फैलिएको छ । महोत्सवको अवसरमा जिरी भित्रका पर्यटकीय गन्तव्यहरुमा जिरेश्वरी मन्दिर, हलेश्वरी मन्दिर, ढुगेश्वरी मन्दिर, जिरी वजार, ठुलोनागी, हनुमन्ते, सिक्री गाउ, लावती झरना, चेर्दुग चिज उत्पादन केन्द्र, चियावगान लगायतका स्थानहरुमा समेत पैदलयात्राको व्यवस्था गरिएको छ ।

महोत्सवमा ५० वटा स्टलहरु रहने महोत्वस मुल आयोजक समितिले जनाएको छ । ३ दिन सम्म सञ्चालन हुने सो महोत्सवमा मौलिक रुपमा उत्पादित घरेलु सामाग्रीहरु विक्री वितरणको लागि राख्ने र विषेश गरी लोक्ताबाट उत्पादित गरगहना, टोपी, धागो लगाएतका सामाग्रीहरु आकर्षणको रुपमा रहने दोलखा उद्योग वाणिज्य सघका अध्यक्ष रामेश्वर मानन्धरले जानकारी दिनुभयो  । उहाँले महोत्सवको करिव एक लाख दर्शकले अवलोकन गर्ने र पचहत्तर लाख रुपैयाँको कारोवार हुने लक्ष्य लिएको वताउनुभयो ।

जिरीमा आउने पर्यटकहरुको लागि वास वस्न पर्याप्त मात्रमा होटलहरु नपुग्ने भन्दै एक सय वटा पालको व्यवस्था गरेको समेत जानकारी दिनुभयो । पालमा वसे वापत प्रति व्यक्ति १५ सय रुपैयाँ मात्र तिरे पुग्ने अध्यक्ष मानन्धरले जानकारी दिनुभयो । महोत्सवको प्रचार प्रसारको अन्तिम दिन वुधवार दोलखाका उद्योगी व्यापारीहरुले जिरीवाट चरिकोटसम्म मोटरसाईकल र्‍याली समेत गरेका छन् । महोत्सवको उदघाटन अर्थमन्त्री वर्षमान पुनले गर्ने कार्यक्रम छ ।
