हेवा ए आयोजनाको काम सुरु

पाँचथर, जेठ ६ - हेवा ए जलविद्युत् आयोजनका काम गरिरहेको पाँचथर पावर कम्पनी र याङनामका स्थानीयबासिन्दाहरुसँग सम्झौतापछि आयोजनाको काम सुरु भएको छ ।
पाँचथर उद्योग बाणिज्य संघको अगुवाईमा बसेको बैठकले कम्पनी र स्थानीयहरुसँग सात बुँदे सम्झौता भएपछि आयोजनाको काम  मंगलबार सुरु भएको हो ।
कम्पनीले २५ केभिएको ट्रान्सफरमर, ६ सय मिटर बिजुलीको तार, २५ वटा काठको पोल, एक वटा पलामको पोल स्थानीयवासिन्दालाई उपलब्ध गराउनुपर्ने छ ।
त्यस्तै सात घुम्ति सडक निर्माणका लागि छ लाख रुपैयाँ उपलब्ध गराउनुपर्ने, सिमलबोटे गोलाईदेखि सातघुम्ति हुँदै याङनाम सम्मको मोटरबाटाको सर्वे कम्पनीले गर्नुपर्ने, कम्पनीको काम गर्दा विथापित भएकाहरुलाई कम्पनीले स्थापित गर्नुपर्ने, चिलिङदिन, पच्चिसे र आसमानेको विद्याल जाने बाटो मर्मतका लागि कम्पनीले एक पटकमा ७५ हजार रुपैयाँ उपलब्ध गराउनुपर्नेलगायत सात बुँदे सम्झौता भएको हो ।    
कम्पनीलेसम्झौता पूरा नगरेको भन्दै विभिन्न १० ओटा स्थानीय संस्थाहरुले  आयोजनाको काम ठप्प पारेका थिए । याङनाम १ स्थित वडा नागरिक मञ्च, नागरिक सचेतना केन्द्र, भाइबहिनी वाल आवाज समूह, नाम्सेलीङ देउराली युवा समूह, दोभान साहित्यिक परिवार, हातेमालो कृषक समूह लगायतका १० संस्थाहरुले आयोजनको काम ठप्प पारेका थिए । याङनाम १ लाई विद्युतीककरण गर्नुपर्ने, सातघुम्ती भीरको करिब तीन किलोमिटर मोटरबाटो कम्पनीले खनिदिनुपर्ने, आयोजना सञ्चालनका लागि सडक विस्तार गर्दा भएको क्षतिपुर्ति कम्पनीले वेहोनुपर्ने लगायतका  १० बुँदे माग राखेर  स्थानीयबासिन्दाहरु आन्दोलित बनेका थिए ।
कम्पनीका म्यानेजिङ डाइरेक्टर पुष्पज्योति ढुंगानाले स्थानीयबासिन्दासँग भएको पुराना सम्झौताहरु लागु नहुने गरि नयाँ सम्झौता गरिएको बताउनुभयो । स्थानीयबासिन्दाको मागलाई कम्पनीले पुरा गर्ने भएपछि  आयोजनाको काम थालिएको ढुंगानको भनाई छ । सानिमा बैंकको  दुई अर्ब ६२ करोड रुपैयाँको ऋण लगानीमा आयोजनाको काम सञ्चालन भएको हो । १५.५ मेगावाट क्षमताको विद्युत् उत्पादन हुने भनिएको उक्त आयोजनाको  ५२ प्रतिशत काम पुरा भईसकेको कम्पनीले जनाएको छ ।
