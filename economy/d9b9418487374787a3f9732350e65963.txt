चन्दा व्यवस्थित बनाउन राजनीतिक दलसम्बन्धी कानुन चाँडै ल्याउन जोड

काठमाडौं, असार २ । राजनीतिक दलका काम–कारबाही, कोष तथा आर्थिक व्यवस्थापनलाई पारदर्शी र जिम्मेवार ढंगले अगाडि बढ्न र कानुनले तोकेअनुसार सहयोग एवं चन्दालाई व्यवस्थित गर्ने उद्देश्यले ल्याउन लागिएको यससम्बन्धी विधेयकलाई अविलम्ब ल्याउनुपर्नेमा सरोकारवालाहरुले जोड दिएका छन् ।निर्वाचन आयोगको सक्रियतामा राजनीतिक दलसम्बन्धी कानुनलाई संशोधान र एकीकरण गर्न तयार भएको नयाँ विधेयकको मस्यौदासम्बन्धी विहीबार आयोजित छलफलकाक्रममा उक्त जोड दिइएको हो ।राष्ट्रिय व्यवसायीक पहल (एनवीआइ) र आयोगले गरेको छलफल कार्यक्रममा सहभागीहरुले यससम्बन्धी विधेयक पास भएर लागू भए मुलुकमा धेरै हदसम्म नीतिगत भ्रष्टाचार र बेथितिसमेत अन्त्य हुने विश्वास व्यक्त गरेका हुन् ।आयोगका प्रमुख आयुक्त डा. अयोधीप्रसाद यादवले दलहरुलाई प्रजातान्त्रिक, संगठित, उत्तरदायी बनाउने उद्देश्यले मस्यौदा तयार भएको बताए ।प्रतिनिधिमूलक प्रजातन्त्रको अभ्यास केही महँगो हुने भन्दै उनले मुलुक चलाउन दल चाहिन्छ र दलहरुलाई स्रोत आवश्यक पर्ने बताए । तर, चन्दा लिने–दिने पारदर्शी भने हुनैपर्ने उनको भनाइ छ ।एनवीआइको सुझावमा दलहरुलाई व्यापारीहरुले एकमुष्ट अनुदान कोष (बास्केट फन्ड) खडा गरेर सहयोग गर्ने र वैज्ञानिक आधारमा वितरण गर्ने व्यवस्था मस्यौदामा गरिएको छ ।एनवीआइका अध्यक्ष पद्म ज्योतीले अनुदान कोषमा सहयोग गर्नेहरुले परिचयपत्र पाउने र उनिहरुले फेरि कसैलाई चन्दा दिनुनपर्ने व्यवस्था गरिनुपर्ने सुझाए ।यस्तै, नेपाली कंगे्रसका सांसद उमेश श्रेष्ठले चन्दाका नाउमा उद्योगी–व्यवसायीले धेरै दुःख पाएको भन्दै यससम्बन्धी कार्यान्वयन योग्य कानुन आए धेरै राहत मिल्ने बताए ।एनवीआइका महासचिव सुरेन्द्रवीर मालाकारले छलफलबाट आएका सुझाव लिखितरुपमै आयोगलाई बुझाइने बताए ।
