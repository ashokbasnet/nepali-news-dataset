उपभोक्ता ठग्ने सुनचाँदी व्यवसायीद्वारा उल्टै पसल बन्द!

काठमाडौं, बैशाख १० – सरकारले एकतर्फी रुपमा अनुगमन गरेको भन्दै व्यवसायीले काठमाडौंको न्युरोड क्षेत्रमा सुनचाँदी र गहना पसल बन्द गराएका छन् ।

सुनचाँदी रत्न तथा आभुषण संघले न्युरोड क्षेत्रमा गहना पसल बन्द गराएको हो ।

अनुगमनले व्यवसायमा नकारात्मक असर पारेकाले त्यसको विरोधमा बन्द गराएको संघका अध्यक्ष नवीनरत्न शाक्यले बताउनुभयो । सोमबार बाणिज्य विभागको टोलीले अनुगमन गर्दा सुनचाँदी गहना पसलले तौलमा ठगी गरेको पाइएको थियो ।

ब्यवसायीले बेग्लाबेग्लै तराजु प्रयोग गर्नुपर्नेमा चाँदी तौलने तराजु प्रयोग गरी सुन र हिरामा ग्राहकलाई ठग्दै आएको खुलेपछि उल्टो ब्यवसायीले पसल बन्द गराएका हुन् ।

यसैबीच सुनको भाउ मंगलबार पनि बढेको छ । सोमबार तोलामा ५० हजार ८ सय रुपैयाँ रहेको सुनको भाउ २ सय रुपैयाँ बढेर ५१ हजार रुपैयाँ कायम भएको नेपाल सुनचाँदी व्यवसायी महासंघले जनाएको छ ।
