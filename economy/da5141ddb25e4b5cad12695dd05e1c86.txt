जुक्ति भए जुत्ता कति कति !

दीपा तिमल्सिना/उज्यालो 
काठमाडौं, भदौ १४ – कुनैबेला खुट्टाको रक्षाका लागि मात्र लगाइने जुत्ता चप्पल अहिले फेसन बनिसकेको छ ।
आफ्नो चाहना अनुसार पहिरन सुहाउँदा ‘स्टाइल स्टाइल’का जुत्ता चप्पलको माग गर्नेहरु धेरै छन्, अहिले । यस्ता फरकफरक र नयाँ डिजाइनको जुत्ता चप्पल स्वदेशी कम्पनीको होस् भन्ने चाहना पनि प्रायः सबैको हुन्छ ।
स्वदेशमा उत्पादित गोल्ड स्टार जुत्ता लगाउनेको एकताका समाजमा शान नै बेग्लै हुन्थ्यो । बाउबाजेको रोजाइमा परेका स्वदेशी उत्पादनलाई अहिले नयाँ पुस्ताले पनि मन पराएका छन् ।
स्वदेशी छाला जुत्ता तथा चप्पलप्रति रुचि बढेसँगै यसको माग पनि ह्वात्तै बढेको छ । माग धेरै भएपछि अहिले स्वदेशी छाला जुत्ता चप्पलको व्यापार व्यवसाय पनि मौलाउँदै गएको छ ।
नेपाली छाला जुत्ता चप्पलले स्वदेशीको मात्रै नभएर विदेशीको पनि माया पाउन थालेको छ । जसले गर्दा स्वदेशी जुत्ता चप्पलको स्थान क्रमशः बढ्दो छ । तर बढ्दो माग धान्न भने जुत्ता कम्पनीलाई धौधौ छ । माग धान्न भैरहेको कठिनाइलाई छिचोल्न व्यवसायीले अब आधुनिक मेसिन जडानलाई प्राथमिकता दिन थालेका छन् ।
आधुनिक मेसिनबाट अहिले उत्पादन भइरहेको भन्दा कयौँ गुणा बढी जुत्ता चप्पल उत्पादन गर्न सकिन्छ । यसले बढ्दो माग धान्न सहयोग पुर्‍याउनुका साथै व्यवसायीलाई घाटा पनि हुँदैन । यस्ता मेसिनबाट कम्तिमा पनि दैनिक ५/६ हजार जोर जुत्ता चप्पल उत्पादन हुने व्यवसायीको आँकलन छ ।
छाला जुत्ता तथा वस्तु उत्पादक संघ नेपालका अध्यक्ष होमनाथ उपाध्याय भन्नुहुन्छ, ‘नयाँ मेसिनको जडानपछि उत्पादन बढ्नुका साथै धेरै जनशक्तिको आवश्यकता नपर्ने र लागत पनि कम हुने हुँदा सस्तो दरमा गुणस्तरीय जुत्ता चप्पल उपलब्ध  हुन्छ ।’
प्रतिस्पर्धामा गई विदेशी कम्पनीका जुत्ता चप्पल विस्थापित गराउन अहिले स्वदेशी कम्पनीहरु कम्मर कसेर लागि परेका छन् । विदेशमा पनि स्वदेशी उत्पादन निर्यात गर्ने गरी लागिपरेको संघका अध्यक्ष उपाध्यायले बताउनुभयो । उहाँ भन्नुहुन्छ, ‘लक्ष्य प्राप्तिका लागि अब परम्परागत विधिबाट मात्र नभई आधुनिक मेसिनबाट जुत्ता चप्पलको उत्पादन बढाउँछौं ।’
अहिले ३ वटा कम्पनीले आधुनिक मेसिन जडान गरिसकेका छन् भने ५÷६ वटा कम्पनीले जडान गर्दैछन् । जुत्ता उत्पादन गर्ने यस्ता मेसिन छिमेकी देश भारत र चीनबाट ल्याउने गरिएको छ ।
कति छन् जुत्ता कम्पनी ?
माग ह्वात्तै बढेसंगै स्वदेशी जुत्ता चप्पलको प्रतिस्पर्धा पनि निकै बढेको छ । अहिले देशभर झण्डै ५ सयको हाराहारीमा स्वदेशी कम्पनीहरु खुलेका छन् भने छाला जुत्ता तथा वस्तु उत्पादक संघमा मात्रै ७० वटा कम्पनी आबद्ध छन् । संघका अनुसार पछिल्लो सयम जुत्ता कम्पनी खुल्ने क्रम बढ्दै गएको छ ।
बजारमा साढे ३ करोड जोर जुत्ता चप्पलको माग छ । त्यसको ४० देखि ४५ प्रतिशत मात्र स्वदेशी उत्पादनले धान्ने गरेको छ । आधुनिक मेसिन जडान पछि भने उत्पादन वृद्धि भई माग धान्ने अपेक्षा व्यवसायीको छ ।
स्वदेशी कम्पनीका समस्या
स्वदेशमा उत्पदन गरिएका जुत्ता चप्पलका लागि आवश्यक कच्चा पदार्थ विदेशबाट झिकाउनुपर्ने बाध्यता व्यवसायीको मुख्य समस्या बनेको छ । भन्सार मूल्य तिरेर कच्चा पदार्थ ल्याउँदा महँगो पर्न जान्छ । यसले गर्दा विदेशबाट आउने तयारी जुत्ता चप्पलको भाउ भन्दा स्वदेशमा बनेका जुत्ता चप्पल तुलनात्मक रुपमा केहि महंगा हुन्छन् ।
नेपाली कम्पनीहरुले चीन, भारत र आवश्यकता अनुसार तेस्रो मुलुकबाट पनि जुत्ता चप्पलका लागि आवश्यक कच्चा पदार्थ ल्याइन्छ । विदेशबाट आयातित कच्चा पदार्थ महंगो पर्नुका साथै जुत्ता बनाउन लागत पनि धेरै लाग्छ । एकजनाले अहिले ३ जोर भन्दा बढी जुत्ता बनाउन सक्दैनन् । अझ लोडसेडिङको समयमा त्यति पनि बनाउन कठिनाई हुन्छ ।
अहिले नेपालीले लगाउने अधिकाँश जुत्ता चप्पल चीनबाट आयात गरिन्छ । सस्ता र आकर्षक जस्ता देखिने भएकाले चीनबाट धेरै जुत्ता चप्पल आउँछ । यसलाई विस्थापित गरी अबको ४/५ वर्षपछि चीनबाट आउने जुत्ता चप्पलको स्थानमा स्वदेशी जुत्ता चप्पललाई स्थापित गराउने लक्ष्य सहित काम  थालिएको  छाला जुत्ता तथा वस्तु उत्पादक संघ नेपालले जनाएको छ ।
