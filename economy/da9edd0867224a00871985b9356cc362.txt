धरहरा पुनःनिर्माणका लागि जिफन्टद्धारा कोष स्थापना

काठमाडौं, वैशाख १९ । ‘मै बनाउँछु मेरो धरहरा’ राष्ट्रिय अभियानअन्तर्गत् नेपाल ट्रेड युनियन महासंघ (जिफन्ट)ले ३ लाख ८७ हजार ४ सय १८ रुपैयाँको धरहरा पुनःनिर्माण कोष स्थापना गरेको छ ।१ सय २७औं मे दिवसको अवसरमा आइतबार काठमाडौंको भृकुटीमन्डपमा आयोजित कार्यक्रममा उक्त कोष घोषणा गरिएको हो ।कोषमा प्रधानमन्त्रीका प्रमुख राजनीतिक सल्लाहकार एवं जिफन्ट अध्यक्ष विष्णु रिमालले आफ्नो तीन दिनको तलब प्रदान गर्ने घोषणा गरे ।‘आजैबाट धरहरा बनाउन म पनि सामेल’ जिफन्टको यो अभियानमा सम्पूर्ण श्रमिकहरुलाई एक दिन बराबरको तलब प्रदान गर्न जिफन्टले आह्वान गरेको छ ।यो साल नवनिर्माण र पुनःनिर्माणको निम्ति महत्वपूर्ण भएकाले सबै श्रमिकलाई यो अभियानमा सामेल हुन रिमालले आग्रह पनि गरे ।
