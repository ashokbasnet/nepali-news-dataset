झरीले तरकारीको कारोबार प्रभावित

काठमाडौ, साउन ३ – काठमाडौको कालीमाटी थोक बजारमा झरीका कारण तरकारीको कारोबार प्रभावित भएको छ । वर्षे तरकारीको उत्पादन बढेकाले अहिले थोक बजारमा पर्याप्त मात्रामा तरकारी भित्रिएको छ । तर झरीले गर्दा खुद्रा व्यापार पनि फाट्टफुट्ट मात्र भएको व्यापारीहरुले बताएका छन् ।

 

तरकारीको उत्पादन बढ्दै गएपनि व्यवस्थित बजार अभावका कारण किसानले उचित मूल्य पाउन नसकेको गुनासो गरेका छन् । झरीमा धेरैजसो तरकारीहरु नोक्सान हुने डरले सस्तोमै बिक्री गर्नुपर्ने बाध्यता रहेको उनीहरुले बताएका छन् ।

काठमाडौ उपत्यकाभित्रको उपयोग नगरिएको सार्वजनिक जग्गामा तरकारी बजार सञ्चालन गराउन सके किसानले पनि उचित मूल्य पाउन सक्ने बिक्रेताहरुको भनाई छ । थोक बजारमा बुधवार ६ सय ७५ मेट्रिक टन तरकारी भित्रिएको छ । वर्षे तरकारीको उत्पादन बढी भएकाले अब तरकारीको भाउ घट्दै जाने व्यापारीले बताएका छन् ।
