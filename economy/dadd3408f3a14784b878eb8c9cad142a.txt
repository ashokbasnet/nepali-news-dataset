बैंकले मात्र होइन, अब शेयर दलाल कम्पनीले पनि शेयर धितो राखेर ऋण दिन पाउने

काठमाडौं, कात्तिक २० – शेयर दलाल कम्पनीहरुले पनि मार्जिन लेन्डिङ अर्थात शेयर धितो राखेर ऋण दिन पाउने भएका छन् । 
नेपाल धितोपत्र बोर्डले  मार्जिन कारोबार सुविधा सम्बन्धी निर्देशन २०७४ जारी गर्दै सेयर ब्रोकर कम्पनीहरुले लगानीकर्तालाई ऋण दिन सक्ने नीतिगत व्यवस्था गरेको हो । अन्तर्राष्ट्रिय मूल्य र मान्यता अनुरुपको मार्जिन कारोवार शुरु गर्न तथा धितोपत्र दलाल व्यवसायीको कार्यक्षेत्र बढाउन मार्जिन कारोवार सम्बन्धी
नीतिगत व्यवस्था गरेको बोर्डले जनाएको छ । ब्रोकर कम्पनीहरुले यसअघिदेखि नै आफूहरुले पनि मार्जिन लेण्डिङको सुविधा पाउनु पर्ने माग गर्दै आएका थिए । यसअघि बैंक तथा वित्तिय संस्थाले मात्र शेयर धितो राखेर ऋण दिने गरेका थिए, त्यो ऋण लिने प्रक्रिया जटिल थियो भने साना लगानीकर्ताले ऋण पनि पाएका थिएनन् । 
बोर्डले जारी गरेको निर्देशिका अनुसार नेपाल स्टक एक्सचेञ्ज नेप्सेले कार्यविधी बनाएपछि लगानीकर्ताले दलालसँग ऋण पाउने छन् । तर दलालहरुले लगानीकर्तालाई ऋण दिँदा बोर्डले राखेका विभिन्न शर्तहरु पूरा भने गर्नुपर्नेछ । मार्जिन अर्थात ऋण कारोबार सुविधा दिने ब्रोकर कम्पनीको खुद सम्पत्ति कम्तिमा ५ करोड रुपैयाँ हुनुपर्नेछ । 
शेयर दलाल कम्पनीले आफ्नै श्रोत वा विभिन्न बैंकबाट ऋण लिएर लागनीकर्तालाई ऋण दिन सक्ने छन् । लगानीकर्ताले आफूसँग भएको कुनै पनि कम्पनीको शेयरको ८० दिनको औसत बजार मुल्य वा ऋण लिने बेलाको बजार मुल्यमा जुन कम हुन्छ त्यसको ५० प्रतिशत ऋण पाउने छन् ।
शेयर दलालले पनि ऋण दिन पाउने भएपछि अब शेयरको दोश्रो बजारमा नयाँ अध्याय थपिने बोर्डले जनाएको छ । यसबाट दोश्रो बजारमा लगानी योग्य रकम बढ्ने, लगानीकर्तालाई शेयर किनबेच गर्न सजिलो हुने र धितोपत्र व्यवसायको दायरासमेत फराकिलो हुने विश्वास बोर्डको छ ।
