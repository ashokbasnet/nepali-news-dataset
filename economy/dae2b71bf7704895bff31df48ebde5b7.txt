सडक निर्माणमा अनियमितता गर्ने इञ्जिनियरसँग प्रशासनद्वारा १२ लाख धरौटी माग

नेपालगन्ज, कात्तिक २३ — नेपालगन्ज नगरपालिकाको गणेशपुरमा सडक कालोपत्रे गर्दा अनियमितता भएको ठहर गर्दै जिल्ला प्रशासन कार्यालय बाँकेले नगरपालिकाका इञ्जिनियर कर्ण बहादुर केकेसँग १२ लाख रुपैँया धरौटी माग गरेको छ । अख्तियारको बाँके युनिटले गरेको प्रारम्भिक अनुसन्धानमा अनियमितिता भएको पाईएको भन्दै प्रमुख जिल्ला अधिकारी कृष्णचन्द्र घिमिरेले केकेसँग १२ लाख रुपैया धरौटी माग गर्नुभएको हो । 

 

नेपालगन्ज नगरपालिका वडा नम्बर ५ गणेशपुरदेखि बसपार्क जोड्ने सडक कालोपत्रे गर्ने क्रममा आर्थिक अधिकार नभएपनि इञ्जिनियर केकेले कार्यालय प्रमुख कार्यालयमा हाँजिर भएकै अवस्थामा निमित्त कार्यकारी प्रमुखको रुपमा ठेकेदारलाई पर्फर्मेन्स बन्ड फुकुवा गरेकोमा अख्तियारले केकेलाई दोषी ठहर गरेको हो । २०६८ साउन ४ गते केकेले तत्कालिन कार्यालय प्रमुख रामलाल श्रेष्ठ कार्यालयमा हाजिर भएको समयमा निमित्तको रुपमा ठेकेदार खड्का निर्माण सेवाको प्रफर्मेन्स बन्ड  बापतको ६ लाख रुपैयाँ फुकुवा गरेको अख्तियारले दाबी गरेको छ ।  

 

प्रारम्भिक अनुसन्धानका क्रममा आर्थिक अधिकार नभएको व्यक्तिले सार्वजनिक खरिद नियमावली २०६४ को नियम १२४(२ ) को विपरित  इञ्जिनियर केकेले प्रफर्मेन्स बोण्ड फुकुवा गरेको पाइएको अख्तियार युनिटका प्रमुख बिष्णु पौडेलले उज्यालोलाई जानकारी दिनुभयो । नगरपालिकाले भ्याटसहित ३३ लाख २ हजार ६ सय ९६ रुपैयामा  खड्का निर्माण सेवासँग सडक कालोपत्रेको ठेक्का सम्झौता गरेकोमा थप काम गरेको भन्दै ५ लाख ८७ हजार ९१० रुपैया बढि भुक्तानी दिईएको छ । 

 

प्रशासनको आदेशमा इञ्जिनियर केकेसँग १२ लाख रुपैँया वा त्यो बराबरको जेथा जमानी माग गर्ने उल्लेख छ । २०६८ कात्तिक २४ गतेसम्म दिएमा धरौटी बापतको रकम वा जेथा जमानी लिएर तारेखमा राख्ने र नदिए नियमानुससार सिधा खाना पाउने गरि कारागार शाखा बाँकेमा थुनामा राखी मुद्दाको पुर्पक्ष गर्ने आदेश प्रशासनको छ ।

 

जिल्लास्थित अख्तियार युनिटका प्रमुख पौडेलका अनुसार  उजुरीको प्रारम्भिक बयान लिएर प्रमाण संकलन गरि प्रारम्भिक आदेश जारी भएको हो । थप अनुसन्धान प्रकृया जारी रहनेछ ।
