प्रोत्साहन पुरस्कार रकम फिर्ता गर्न बिमा संस्थानलाई अख्तियारको निर्देशन

काठमाडौं, वैशाख ३० – अख्तियार दुरुपयोग अनुसन्धान आयोगले राष्ट्रिय बिमा संस्थानले कानुन बिपरित कर्मचारीलाई वितरण गरेको झण्डै साढे ८ करोड रुपैयाँ असुलउपर गर्न निर्देशन दिएको छ ।
बिमा सस्ंथानले कानुन विपरित कर्मचारीलाई बितरण गरेको ८ करोड ३५ लाख ७४ हजार ७ सय १३ रुपैया ५५ पैसा प्रोत्साहन पुरस्कार रकम असुलउपर गर्न लेखि पठाएपनि अटेर गरेको भन्दै जेठ महिनादेखि ६ महिनाभित्र असुल गरिसक्न अख्तियारले निर्देशन दिएको हो ।
बिमा संस्थानले गैरकानुनी रुपमा कर्मचारीलाइ वितरण गरेको रकम तत्काल फिर्ता गराउन अख्तियार समक्ष प्रतिबद्धता गरेपनि त्यो गरेको नपाइएपछि फेरि निर्देशन दिनुपरेको अख्तियारका प्रवक्ता श्रीधर सापकोटाले जानकारी दिनुभयो ।
बिमा संस्थानमा कार्यरत कर्मचारीले २०५२ सालदेखि २०६२ सम्म प्रोत्साहन पुरस्कार बापत यो रकम लिएको र अर्थ मन्त्रालयबाट पत्र प्राप्त भएपछि रकम फिर्ताको प्रक्रिया सुरु हुने बिमा संस्थानका प्रशासक रामबहादुर खड्काले उज्यालोलाई जानकारी दिनुभयो ।
संस्थानमा कार्यरत कर्मचारीले २०६२ देखि २०६८ सालसम्म पनि यो रकम लिइरहेको र त्यसको पनि अख्तियारले नै छानबिन गरिरहेको स्रोतले जनाएको छ । २०६९ साल यता भने यो रकम लिन नपाएको स्रोतको भनाइ छ ।
बिमा संस्थान स्रोतका अनुसार प्रोत्साहन पुरस्कार रकम लिएका प्रत्येक कर्मचारीले झण्डै साढे दुईलाख रुपैयाँ फिर्ता गर्नुपर्ने हुन्छ ।
यसैबीच, अख्तियारले सुनसरीको दिक्षा प्राथमिक विद्यालय अमडुवाकी तत्कालिन प्रधानाध्यापक नर्बदा कट्टेल भट्टराई, सहायक प्राथमिक शिक्षक डिल्लिराम भट्टराई र विद्यालय ब्यवस्थापन समितिका अध्यक्ष मोहम्मद इसुफ मियाबिरुद्ध विशेष अदालतमा मुद्दा दायर गरेको छ ।
विद्यालयको नाममा बैकमा रहेको रकम चेकमा अंक थप गरि भुक्तानी लिएको अभियोगमा उनीहरुविरुद्ध ९ लाख २७ हजार ६ सय रुपैया विगो दावी गरि मुद्दा दायर गरिएको अख्तियारले जनाएको छ ।
