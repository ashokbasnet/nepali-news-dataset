जागिर खाने मानसिकता छाडेर उद्योग क्षेत्रमा लाग्नोस् : मन्त्री पाण्डे

काठमाडौं, वैशाख २३ । हस्तकला व्यापार मेला तथा प्रतियोगितात्मक हस्तकला प्रदर्शनी काठमाडौंस्थित भृकुटीमन्डपमा सुरु भएको छ ।नेपाल हस्तकला महासंघको आयोजनामा भएको हस्तकला मेलाको विहीबार उद्योगमन्त्री सोमप्रसाद पाण्डेले उद्घाटन गरे ।सो अवसरमा मन्त्री पाण्डेले अर्थतन्त्र सुदृढीकरणमा नेपाली हस्तकलाको ठूलो भूमिका रहेको बताए ।उनले आर्थिक विकासका लागि स्रोत र साधनको उपयोगमा जोड दिँदै जागिर खाने मानसिकता छाडेर उद्योग क्षेत्रमा लाग्न आग्रह गरे ।नेपाल उद्योग वाणिज्य महासंघका अध्यक्ष पशुपति मुरारकाले नयाँ पुस्तालाई हस्तकला व्यवसाय सिकाउनुपर्नेमा जोड दिए । हस्तकला व्यवसायले नेपालको अर्थतन्त्रमा योगदान पुर्‍याउँदै आएको उनको भनाइ थियो ।नेपाल हस्तकला महासंघका अध्यक्ष धर्मराज शाक्य नेपाली मौलिक कलाको संरक्षण, कलाकारको उत्थान, लोपोन्मुख कला–कृतिको जगेर्ना गर्ने उद्देश्यले हस्तकला प्रदर्शनी गर्दै आएको बताए ।मेलामा काष्ठकला, धातुकला, सुनचाँदी, फेल्ट, सुती र ढाकाका सामान, पस्मिना, छालाजन्य सामान, प्राकृतिक रेसा, बाँसका सामानलगायत प्रदर्शनीमा राखिएका छन् ।मेलामा बंगलादेश, भुटान, भारत, चीन, जापानलगायतका देशमा उत्पादित वस्तुका करिब १ सय ८० ओटा अवलोकनकक्ष राखिएका छन् ।तीन लाखजनाले अवलोकन गर्ने अनुमान गरिएको मेलामा १० करोडभन्दा बढीको कारोबार हुने अपेक्षा आयोजकको छ ।हाल अमेरिका, जर्मनी, फ्रान्स, बेलायत, जापान, चीन, भारतलगायत ८० भन्दा बढी मुलुकमा ५० भन्दा बढी हस्तकलाका वस्तु निर्यात् हुँदै आएको महासंघले जनाएको छ ।
