ग्याँसकार्डका लागि १० लाख फारम वितरण

काठमाडौ, चैत ३० – सरकारले घरायसी प्रयोजनको लागि ग्याँस सिलिण्डरमा अनुदान दिने तयारी गरेपछि ग्याँस कार्ड भर्ने ग्राहकको संख्या बढेको छ ।

कार्ड नभए अनुदान नपाउने र ग्याँस सिलिण्डर खरिद गर्न पनि समस्या हुने भएकाले ग्राहकले फारम भर्न सक्रियता देखाएको ग्याँस बिक्रेता महासंघले जनाएको छ ।

अहिलेसम्म काठमाडौ उपत्यका लगायत देशका विभिन्न शहरमा गरी १० लाख फारम वितरण भएको महासंघका उपाध्यक्ष अर्जुन देवकोटाले जानकारी दिनुभयो । उहाँका अनुसार ग्राहकबाट संकलन भई ६ लाख फारम महासंघमा आइसकेको छ ।

ती फारमलाई महासंघले प्रमाणीकरणका लागि आयल निगममा पेश गरेपछि छिटै ग्राहकलाई ग्याँस कार्ड वितरण हुने देवकोटाको भनाई छ । अहिलेसम्म आयल निगमले प्रमाणिकरण गरेर २ लाख ग्याँस कार्ड वितरण गरिसकेको छ । काठमाडौमा ४ लाख ग्याँस कार्ड वितरण हुने अनुमान छ ।

काठमाडौ उपत्यकामा महासंघबाट प्रमाणीकृत डिलरहरु ३ हजारको हाराहारीमा छन् । त्यस्ता डिलरले आफ्ना ग्राहक संख्याको आधारमा ग्याँस कार्ड माग गर्ने र महासंघले फारम पठाउने गरेकाले कुन डिलरलाई कति कार्ड दिने भन्ने निश्चित नहुने उपाध्यक्ष देवकोटाले बताउनुभयो ।

ग्राहकसंगबाट संकलन गरेका फारम महासंघ हुँदै निगममा पुगी प्रमाणीकरण भएर ग्राहकसम्म पुग्न एकहप्ताको समय लाग्ने महासंघले जनाएको छ । आयल निगमले व्यवसायिक र घरायसी प्रयोजनका लागि छुट्टाछुट्टै सिलिण्डर प्रयोग गर्ने र घरायसी प्रयोजनका लागि अनुदान दिने तयारी गरेकाले त्यसका लागि ग्याँस कार्ड अनिवार्य हुनेछ ।
