पर्वतारोहणमा जाने व्यक्तिको बिमा रकम बढ्यो

काठमाडौं, जेठ २१ – सरकारले पर्वतारोहणमा जाने सम्पर्क व्यक्तिको बिमा रकम बढाएको छ ।
जेठ १४ गते बसेको मन्त्रिस्तरीय बैठकले पर्वतारोहण सम्बन्धि नियमावली २०५९ ले गरेको दुर्घटना बिमा तथा क्षतिपूर्ति सम्बन्धी व्यवस्था र आपतकालीन उद्धारका लागि नियमावली संशोधन गर्दै बिमा रकम बढाएको हो ।
बढेको रकम अनुसार ६ लाख पाउँदै आएका सम्पर्क अधिकृतले ८ लाख रुपैयाँ, ५ लाख पाउँदै आएका सरदार र पर्वतीय पथ प्रदर्शकले १० लाख रुपैयाँ पाउनेछन् । त्यस्तै उचाइमा जाने कामदारले ४ लाख पाउँदै आएकोमा बढाएर १० लाख बनाइएको छ ।
आधार शिविरका कामदारका लागि ३ लाख ५० हजारको सट्टा ८ लाख, स्थानीय कामदारका लागि २ लाख ५० हजारको सट्टा ५ लाख र औषधि उपचार बिमा ५० हजार हुँदै आएकोमा अव सबैका लागि ३ लाख रुपैयाँ कायम गरिएको पर्यटन मन्त्रालयले जनाएको छ ।
त्यस्तै आपतकालिन बिमा फराकिलो बनाई शव उद्धार समेत समावेश गरी हाल कायम रहेको न्यूनतम ४ हजार अमेरिकी डरललाई बढाएर १० हजार डलक कायम गरिएको मन्त्रालयका उपसचिव सुरेन्द्र साप्कोटाले जानकारी दिनुभयो ।
यो व्यवस्था सन् २०१४ को जनवरीदेखि अनिवार्य लागू हुने भए पनि त्यस अघि नै स्वेच्छिक रुपमा कार्यान्वयन गर्न मन्त्रालयले सबैसँग आग्रह गरेको छ ।
