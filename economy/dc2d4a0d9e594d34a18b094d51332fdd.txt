मुख्य शहरमा सुपथ पसल सञ्चालन : कुन सामानको भाउ कति ?

मदन पौड्याल/उज्यालो ।
काठमाडौं, असोज १ – सरकारले काठमाडौं उपत्यकासहित देशका मुख्य शहर र जिल्ला सदरमुकाममा सुपथ मूल्य पसल सञ्चालन गरेको छ । शनिबारदेखि खुलेका यस्ता पसलबाट उपभोक्ताले छुटसहित सामान किन्न सक्नेछन् । दसैँ, तिहार र छठ पर्वलाई केन्द्रित गरेर खुलेका सुपथ पसल कात्तिक २१ गतेसम्म चल्नेछन् । साल्ट ट्रेडिङ्ग कप्रोरेशन, नेशनल ट्रेडिङ्ग, खाद्य संस्थान र दुग्ध विकास संस्थानको सहकार्यमा सस्तो सामान उपलब्ध गराउन लागिएको आपूर्ति विभागका महानिर्देशक गोकुलप्रसाद धितालले बताउनुभयो । 
काठमाडौं उपत्यकामा ११ ठाउँमा 
काठमाडौैं उपत्यकाका ११ स्थानमा सुपथ मूल्यका पसल सञ्चालन भएका छन् । रामशाहपथ सिंहदरबार, थापाथली, नख्खु, बल्खु, कलंकी, टेकु, कोटेश्वर, नारायणस्थान, बौद्ध, जोरपाटी, ललितपुरको जावलाखेल र भक्तपुरमा सुपथ मूल्यका पसल सञ्चालन भएका छन् । यसबाहेक घुम्ती पसल पनि चलाउने सरकारको तयारी छ । काठमाडौं उपत्यकामा सञ्चालन भएका सहुलियत पसललाई चाडपर्व बाहेकको समयमा पनि चलाउने तयारी रहेको साल्ट ट्रेडिङ्ग कप्रोरेशनका प्रमुख कार्यकारी अधिकृत उर्मिला श्रेष्ठले जानकारी दिनुभयो ।
काठमाडौं बाहिर कहाँ कहाँ ?
काठमाडौं उपत्यका बाहिर पनि सुपथ मुल्य पसल सञ्चालन गरिएको छ । सुर्खेत, नेपालगंज, धनगढी, महेन्द्रनगर, दिपायल, डडेल्धुरा, बेलौरी, त्रिशुली, बैतडी, हटौंडा, पोखरा, अछाम, बाजुरा, बझाङ, विर्तामोड, विराटनगर, राजविराज, लाहान, जनकपुर, वीरगंज, बाग्लुङ्ग, भैरहवा, कृष्णनगर लगायत ठाउँमा सुपथ मूल्य पसल सञ्चालन भएका छन् । यस्तै हरेक जिल्लाका प्रमुख जिल्ला अधिकारीलाई सहुलियत मूल्यमा उपभोक्तालाई उपभोग्य सामाग्री किन्न पाउने व्यवस्था मिलाउन भनिएको छ । जिल्ला प्रशासन कार्यालयमार्फत उपभोक्ताको आवश्यकता अनुसार जिल्ला जिल्लामा सुपथ मूल्यको पसल सञ्चालन हुने आपूर्ति मन्त्री दिपक बोहराले बताउनुभयो । 
कुन सामानमा कति छुट ?
बजारमा भन्दा सुपथ मूल्यमा चिनी प्रतिकिलो ५ र नुनमा २ रुपैयाँ छुट गरिएको छ । सुपथ मूल्यका पसलमा साल्ट नुन प्रतिकिलो १६ रुपैयाँ र चिनी ७९ रुपैयाँमा पाइनेछ । मैदा प्रतिकिलो ४७ रुपैयाँ ५० पैसा, यस्तै पिठो ५ किलो किन्दा १ सय ८५ रुपैयाँ तोकिएको छ ।  सुजी किलोको ५४ रुपैयाँ, चामल जिरा मसिनो २५ किलोको १५ सय ९० रुपैयाँ पर्छ । सोनाम २५ किलोको १६ सय ४० रुपैयाँ, बासमती २० किलोको २ हजार ४० रुपैयाँ, पोखरेली चामल २० किलोको १३ सय १५ रुपैयाँ, सोनाम मनसुली चामल ३० किलोमा १२ सय ४० रुपैयाँ तोकिएको छ । यस्तै रातो चिउरा प्रतिकिलो ८५ रुपैयाँमा पाइन्छ । यस्तै मसुरोको दाल १ सय ४५, रहर २ सय २०, मास २ सय ५५, बोडी १ सय १५, हरियो केराउ ७५, सेतो केराउ ७७, खैरो चना अस्टेलियन १ सय ७५, खोस्टा मुंग र नेपाली राज्मा १ सय ६०, सानो केराउ १ सय ३८ रुपैयाँ किलो छ । 
यस्तै सोयाबिन तेल प्रतिलिटर १ सय ७ रुपैयाँ, कुक सोयाबिन तेल प्रतिलिटर १ सय २५ रुपैयाँ, सनफ्लावर तेल प्रतिलिटर १ सय ३८ रुपैयाँ, सनफ्लावर तेल टर्की प्रतिलिटर २ सय २५ रुपैयाँ, ५ लिटरको जारमा ११ सय २० रुपैयाँमा उपलब्ध छ । 
दुध र दुधबाट बनेका खाद्यान्नमा पनि छुट पाइन्छ । दुग्ध विकास संस्थानले घिउमा प्रतिकिलो १० रुपैयाँ छुट दिइएको छ । 
बेसार, खुर्सानी, धनियाँ, जिरा, चिया पनि छुट मुल्यमा किन्न सकिन्छ । चाडपर्वकै लागि सरकारले खाना पकाउने ग्यासको मूल्य प्रतिसिलिन्डर ५० रुपैयाँ घटाइसकेको छ । हाल प्रतिसिलिन्डर ग्यासको मूल्य १३ सय २५ रुपैयाँँ छ । काठमाडौंमा सञ्चालन भएका पसलमा इन्डक्सन चुलो, विद्युतीय सामान, मेसिनेरी पार्टपुर्जा पनि राखिएको छ । सरकारले खुद्रा ब्यापारीलाई पनि सुपथ मूल्यमा उपभोग्य सामग्री बेचेर उपभोक्तालाई राहत दिन निर्देशन दिएको छ ।
