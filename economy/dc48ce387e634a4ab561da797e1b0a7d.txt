विश्वकै उत्कृष्ट अन्नपूर्ण पदमार्गमा पर्यटक आगमन बढ्यो

आश गुरुङ/ उज्यालो । लमजुङ, फागुन १० – हिउँद यामको अन्त्यसँगै विश्वकै उत्कृष्ट मानिने अन्नपूर्ण पदमार्गमा पर्यटक आगमन बढ्न थालेको छ । अन्नपूर्ण संरक्षण क्षेत्र आयोजना पर्यटक चेक पोष्ट भुलभुले लमजुङका अनुसार अहिले दैनिक ४० देखि ५० जना विदेशी पर्यटकहरु लमजुङ सदरमुकाम वेसीशहर हुँदै अन्नपूर्ण पदयात्रामा जाने गरेका छन् । 

 

गत वर्षहरुमा मार्च पहिलो साताबाट मात्रै पर्यटकको आगमन बढ्ने अन्नपूर्ण पदमार्गमा जाडो चाँडै सकिएकाले फेब्रुअरीबाट नै पर्यटक आउन थालेका हुन् । पदमार्गमा चाँडै पर्यटक जान थालेपछि मनाङ र लमजुङका पर्यटन ब्यवसायी तथा होटल ब्यवसायीहरु उत्साहित भएका छन् । विश्वकै उत्कृष्ट गन्तव्य मध्ये एक मानिने अन्नपूर्ण पैदल मार्ग तथा ५ हजार ४ सय १६ मीटर उचाईको थोराङला भञ्ज्याङ र विश्वकै अग्लो स्थानमा रहेको तिलिचो ताल घुम्न पर्यटकले रुची राख्ने गरेका छन् । 

 

अन्नपूर्ण पदयात्रामा हिँडेका पर्यटकहरु मनाङ–मुस्ताङ देखि तातोपानी, घोरेपानी हुँदै पोखरासम्मको यात्रा गरेर १९ देखि २१ दिनमा अन्नपूर्ण पदयात्रा मार्ग पुरा गर्ने गर्छन् ।
