खाना पकाउने ग्याँस खरिदमा प्यूठानका उपभोक्ता ठगिए

एलबी थापा/ उज्यालो । प्यूठान, पुस १५ – खाना पकाउने एलपी ग्याँस खरिदमा प्यूठानका उपभोक्ता ठगिँदै आएका छन् । सरकारले ग्याँसको मुल्य १ हजार ४ सय ७० तोकेको भएपनि सरकारी मूल्यभन्दा २ सय रुपैयाँ बढि तिर्नुपर्ने बाध्यता रहेको उपभोक्ताको गुनासो छ ।

लामो सयदेखि ग्याँस खरिदमा आफुहरु ठगिँदा र व्यापारीहरुले मनपरी मूल्य तोक्दा समेत सम्बन्धित जिल्ला प्रशासन र प्यूठान उद्योग बाणिज्य संघ मौन रहेको उपभोक्ताहरुको आक्रोस छ । बाणिज्य विभागले ग्याँसलाई अति आवश्यक वस्तुमा नराखेको भन्दै प्यूठान उद्योग बाणिज्य संघले ग्यासको मूल्य उल्लेख नगरेको संघका कार्यकारी निर्देशक झविन्द्र शर्माले प्रतिक्रिया दिनुभयो ।

अहिले प्यूठानका बजारमा पसलै पिच्छे ग्याँस सिलिण्डरको मूल्य फरक फरक हुने गरेको उपभोक्ताको भनाई छ ।

दाङको देउखुरीबाट उत्पादन हुने राप्ती ग्याँसले जिल्लामा आधिकारिक विक्रेता मार्फत विक्रि वितरण गर्दै आए पनि यो पनि सरकारी दररेटमा उपलब्ध हुने गरेको छैन ।

सदरमुकाममा राप्ती ग्याँस पहिले प्रतिसिलिण्डर १ हजार ६ सय ५० मा विक्रि हुँदै आएकोमा अहिले १ हजार ६ सयमा खुल्ला रुपमा विक्रि हुँदै आएको छ । सदरमुकाम खलंगामा वितरण हुँदै आएको भेरि र मनकामना ग्याँस प्रति सिलिण्डर १ हजार ५ सय ७० रहेको छ ।

यी दुई कम्पनीका पनि प्यूठानमा आधिकारिक विक्रेता नभएको ब्यापारीहरुले जनाएका छन् । भाडा वापतको रकम सिलिण्डरमा जोड्दा जिल्लामा ग्याँसको मुल्य बढी हुने जाने ब्यवसायीहरुको भनाई छ ।

आधिकारिक विक्रेता दिँदा सरकारले तोकेकै दररेटमा विक्रि गर्नु पर्ने भएकाले कम्पनीहरुले आधिकारिक विक्रेता नराख्ने गरेको ग्याँस विक्रेता सदरमुकामका दिनेश श्रेष्ठले बताउनुभयो ।
