आयल निगम ४३ वर्षमा प्रवेश, पेट्रोलियम आपूर्ति सहज बनाउने प्रतिवद्धता

काठमाडौ, पुस २६ – नेपाल आयल निगमले पेट्रोलियम पदार्थको आपूर्ति र बिक्री वितरण सहज बनाउने प्रतिबद्धता जनाएको छ ।

४३ औँ वार्षिकोत्सवका अवसरमा निगमले सार्वजनिक सूचना निकालेर यस्तो प्रतिबद्धता जनाएको हो ।

निगमको अहिले झण्डै २८ अर्ब रुपैयाँ ऋण छ । मूल्य समायोजन गर्न नसक्दा ऋणको भार परेको प्रवक्ता शिवप्रसाद पुडासैनीले बताउनुभयो । ऋण भार रहेकाले पेट्रोलियम पदार्थको आपूर्ति र वितरण सहज बनाउन निगमलाई चुनौती रहेको उहाँले बताउनुभयो ।

यस्तै निगम अहिले २३ करोड रुपैयाँ मासिक घाटामा छ । सबैभन्दा बढी ग्याँसमा र त्यसपछि डिजेलमा घाटा व्यहोरिरहेको प्रवक्ता पुडासैनीले बताउनुभयो । उहाँका अनुसार ग्यासमा प्रतिसिलण्डर ६ सय ४ रुपैयाँ र डिजेलमा प्रति  लिटर २१ पैसा घाटा हुने गरेको छ । पेट्रोलमा भने निगम नाफामा छ ।

यसैबीच तराईमा शितलहर र भारतको रक्सौलमा रहेका दुईवटा डिपोमध्ये एउटाको मर्मत चलिरहेकाले डिजेलको आपूर्तिमा केही समस्या देखिएको छ । शितलहरका कारण इन्धन आपूर्ति गर्ने गाडी समयमै पुग्न नसकेकाले समस्या देखिएको निगमले जनाएको छ ।
