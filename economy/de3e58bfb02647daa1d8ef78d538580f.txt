अव्यवस्थित बन्दै रसुवागढी नाका

रसुवा, असोज २८ – चीनले अन्तर्राष्ट्रिय नाकाको रुपमा घोषणा गरेको रसुवागढी अव्यवस्थित बन्दै गएको छ । चीनतर्फ सम्पूर्ण पूर्वाधारको विकास भैसक्दासमेत नेपाली पक्षले उचित ध्यान नदिँदा नाकामा दिनदिनै समस्या थपिँदै गएको छ । 
पारिपट्टी गगनचुम्बी भवनबाट आधुनिक प्रविधिको प्रयोग गरी सेवा प्रवाह गरिरहँदा नेपालतर्फ टहराबाट सेवा प्रवाह भैरहेको छ । कच्ची सडकमा दिनभरी उडिरहने धुलोले आजित राष्ट्रसेवक कर्मचारीले अहिले पहिरोमुनी बसेर सेवा दिइरहेका छन् । पहिरोमुनि टहरा अनि टहरामुनी सुरक्षाकर्मी र कर्मचारी बसिरहेका छन् ।  
ज्यानको माया मारेर बस्न वाध्य भएका उनीहरुलाई सुरक्षित स्थानमा सार्ने वा पहिरो नियन्त्रण गर्ने भन्ने बारे कुनै योजना बनेको छैन । चीनसँगको व्यापारिक नाका ‘रसुवागढी’ पहिरोको उच्च जोखिममा परेको सरकारी अधिकारी बताउँछन् । तर योजना नबनेको पनि उनीहरु नै स्वीकार गर्छन् । 
२९ महिनाअघि भूकम्पका कारण झरेको पहिरो नियन्त्रणका लागि प्रयास नगरिँदा नाका नै जोखिममा परेको हो । २०७२ कात्तिकदेखि औपचारिक रुपमा सञ्चालनमा आएको नाकामा पहिरोको मुनी सुरक्षापोष्ट र सहायता कक्ष स्थापना गरिएको छ । 
पहिरोको मुनी नेपाल प्रहरी र शसस्त्र प्रहरीको जाँचचौकी तथा माइती नेपाल र जिल्ला स्वास्थ्य कार्यालय रसुवाको सहायता कक्ष रहेको छ । वैशाख १२  गते गएको भूकम्पपछि झरेको पहिरोले भन्सार कार्यालय र अध्यागमन कार्यालय पुरिएको थियो । पहिरोले यी दुई कार्यालय पुरिँदा एक जनाको ज्यान गएको थियो भने तीन जना बेपत्ता भएका थिए । 
पहिरोले कार्यालय पुरिनुको साथै सडक समेत पुरेपछि सरकारी निकायले तत्काल पहिरो पन्छाउने कार्य गरेका थिए । 
झरेको पहिरो पन्छाएपनि पहिरो नियन्त्रणका कुनैपनि कार्य नगर्दा बेलाबेलामा ढुङ्गा झरेर त्यहाँ कार्यरत कर्मचारी तथा सर्वसाधारण घाइते हुने गरेका छन् । 
केही महिनाअघि मात्र डुय्टीमा खटिएका सशस्त्र प्रहरी नायव निरिक्षक मुकुन्द घिमिरेलाई ढुङ्गाले लाग्दा तीन महिना अस्पताल बस्नुपरेको सशस्त्र प्रहरीका प्रहरी निरिक्षक प्रेमसिंह धामीले बताउनुभयो ।  पहिरोको जोखिम बढे पनि पहिरो नियन्त्रण गर्ने वा सुरक्षापोष्ट सार्ने भन्ने बारे विशेष योजना नबनेको नेपाल प्रहरीका प्रहरी नायब उपरिक्षक शरत कुमार थापा क्षेत्रीले बताउनुभयो ।  उहाँले भन्नुभयो “प्रहरी चलाखी भएर बसेका छन्, विपद् परे भाग्नुको विकल्प छैन् ।” सीमामा नबसी नहुने र अन्य क्षेत्रमा बस्न सकिने अवस्था नभएको उहाँको भनाई थियो । 
चीनले गत महिना अन्तर्राष्ट्रिय नाका भनेर घोषणा गरिसकेको छ । छिमेकी देशले अन्तर्राष्ट्रिय नाकाको रुपमा घोषणा गरिसक्दा पनि नेपाली पक्षले नाकामा पूर्वाधारको विकासका लागि कुनै पनि कदम चालेका छैनन् । नाका सञ्चालनमा आएको दुई वर्ष पुग्नै लाग्दा समेत सुरक्षाकर्मी टहरामा बसेर काम गरिरहेका छन् । 
पूर्वाधारको अभावमा सुरक्षाकर्मी तथा अन्य कर्मचारीलाई काम गर्न समस्या भइरहेको उनीहरु बताउँछन् । अघिल्लो महिनासम्म नाकामा सौचालय निर्माण नगरिदिँदा खुला शौच गर्न वाध्य भएका थिए । टिमुरेमा निर्माणाधिन १११ मेगावटको रसुवागढी जलविद्युत आयोजनाले शाैचालय निर्माण गरेपछि त्यो समस्याबाट मुक्ति पाएका छन् । 
आयोजनाका प्रमुख छबी गैरेले भन्नुभयो, “शाैचालय नहुँदा पुल मुनि सौच गर्न जाने र चिनियाँ पक्षले त्यहाँ सीसीटीभी क्यामेरा जडान गरेका कारण समस्या आएको बताएपछि शाैचालय निर्माण गरिदिएका हौँ ।”
रसुवागढी नाकामा दैनिक डेढ सय सवारी साधन आवतजावत गर्छन् । सामग्री तथा पर्यटक बोकेर हिड्ने सवारी साधनको चाप दिनप्रतिदिन बढिरहेको छ । चीनसँग जोड्ने नाकामध्ये रसुवागढी मात्र सञ्चालनमा रहेकाले यहाँ सवारी चालक, व्यापारी, र सर्वसाधारण पनि उतीकै चाप बढेको छ । 
चीन जाने र नेपाल आउने सवारी साधन र नागरिकलाई जाँच गर्न नाकामा कुनैपनि प्रविधि जडान गरिएको छैन् । प्रविधि जडान गर्न नसक्दा चोरी तस्करी पनि बढेको छ । सामान्यतः नाकामा खटिएका सुरक्षाकर्मीले झोला खोतल्ने, कपडा निकाल्ने र सामान्य रुपमा गाडीको जाँच गर्ने गरेका छन् । 
नाकामा यसरी जाँच गरिनु राम्रो नभएपनि वाध्यताले गर्दा यस्तै कार्य गर्न वाध्य छन् । नेपाल प्रहरीका प्रहरी निरिक्षक रञ्जन कुमार दाहाले भन्नुभयो, “सीसीटीभी क्यामेरा, वाक थ्रु गेट, गाडी स्क्यानर लगायतको प्रविधि आवश्यक पर्छ, प्रविधि जडान हुने हो भने ५० प्रतिशत अपराध तथा अवैध सामन ओसार पसार नियन्त्रण हुन्छ ।” प्रविधि भएमा शंका लागेको गाडी र व्यक्तीलाई मात्र जाँच गर्न सकिने उहाँले बताउनुभयो । 
कार्यालय स्थापनामा समेत उचित ध्यान पुर्‍याएको देखिँदैन् । सीमानाकामा हुनुपर्ने कार्यालय दुई किलोमिटर तल छ भने सीमानाका भन्दा केही पर हुनुपर्ने कार्यालय नाकामा नै राखिएको छ । 
भन्सार कार्यालय र अध्यागमन कार्यालय नाकामा नै हुनुपर्ने हो तर त्यहाँ नेपाल प्रहरी र शसस्त्र प्रहरीको जाँच चौकी छ । भूकम्प जानुपूर्व नाकामा नै रहेका यी कार्यलय भूकम्पपछि गएको पहिरोको कारण पुरिएपछि टिमुरे सरेका हुन् । 
पशु क्वारेन्टाइन स्थापना गरिएको छैन् । त्यहाँ राखिएको प्लान्ट क्वारेन्टाइन पनि सामग्री र दक्ष जनशक्तिको अभावमा सञ्चालन हुन सकेको छैन् । नेपाल आउने विदेशीले अधिकतम पाँच हजार डलरसम्म ल्याउन पाउँछ तर त्यो भन्दा बढी ल्याउनका लागि भन्सार घोषणा गर्नपर्ने व्यवस्था छ । 
प्रहरी निरीक्षक दाहालले भन्नुभयो, “कुनै व्यक्तिले १५ हजार डलर ल्यायो भने हामीले समात्ने की नसमात्ने, समातौ भन्सार गएर घोषणा गर्ने कानुनी अधिकार छ नसमातौ भन्सार घोषणा नगरी गएर अन्य कुनै पोष्टले समात्यो भने अर्काे समस्या आउने सम्भावना प्रबल छ ।”
