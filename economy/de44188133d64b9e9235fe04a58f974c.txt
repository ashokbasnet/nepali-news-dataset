तरकारीको भाउ एकै वर्षमा ६० प्रतिशत वृद्धि

काठमाडौ, साउन १० – प्रशस्त उत्पादन भएपनि तरकारीको भाउ बढ्ने क्रम रोकिएको छैन । झण्डै एक वर्षयता तरकारीको भाउ ६० प्रतिशतले बढेको पाइएको छ । उत्पादनस्थल आसपासमा सस्तोमा किनबेच भएपनि काठमाडौको थोकबजारसम्म आइपुग्दा तरकारीको मूल्य दोब्बर भन्दा बढीले बढ्छ ।

 

थोकबजारबाट खुद्रा बजारसम्म पुग्दा भने चौगुनाले भाउ बढेको पाईएको छ । काठमाडौको तरकारी थोक बजारमा किसान आफैले पनि तरकारी ल्याउने भएकाले थोक बजारको भाउ महंगो नहुने थोक व्यापारीहरुले बताएका छन् । खुद्रा व्यापारीको मनपरीका कारण तरकारीको भाउ आकासिएको उनीहरुको आरोप छ ।

खुद्रा बिक्रेताले भने किसान या थोक बजारबाट उपभोक्तासम्म पुर्‍याउँदाको लागत खर्चका आधारमा भाउ बढाउनुपरेको बताएका छन् । कालिमाटी बजार विकास समितिका सदस्य भगवानचन्द्र उप्रेती भने सरकारले बजारभाउ अनुगमनमा ध्यान दिन र पर्याप्त खुद्रा बजारको व्यवस्था गर्न नसकेकाले तरकारीको भाउ बढेको दावी गर्नुहुन्छ ।

बिक्री गर्ने ठाउँको अभावमा थोक बजारमा सामान कुहिने तर उपभोक्ताले भने महङ्गोमा किन्नु परेको उहाँको भनाई छ । सरकारले उपत्यका भर १ सय वटाको हाराहारीमा खुद्रा बजारको व्यवस्था गर्ने र नियमित बजार भाउ अनुगमन गर्ने हो भने उपभोक्ता र किसान ठगिने अवस्थाको अन्त्य हुने उप्रेतीको भनाई छ ।
