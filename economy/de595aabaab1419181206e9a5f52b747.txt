५ करोडको कारोबार भएको अनुमान

भवानी भट्ट/उज्यालो । महेन्द्रनगर, फागुन ३० - महेन्द्रनगरमा १० दिनअघि सुरु भएको सातौं सुदूरपश्चिमाञ्चल औद्योगिक व्यापा रमेला तथा कञ्चनपुर पर्यटन महोत्सव बुधबार सम्पन्न भएको छ ।

आयोजक कञ्चनपुर उद्योग बाणिज्य संघले एक औपचारिक कार्यक्रम गरि महोत्सव समापन गरेको हो ।

१० दिनसम्म चलेको महोत्सवमा अनुमानित पाँच लाख भन्दा बढी दर्शकले अवलोकन गरेको आयोजकले जनाएको छ ।

आयोजकका अनुसार महोत्सवमा अनुमानित  तीन करोड भन्दा बढीको कारोबार भएको छ । महोत्सवमा टिकटबाट मात्रै २२ लाख २० हजार दुई सय ३० रुपैयाँ संकलन भएको महोत्सव आर्थिक समितिका संयोजक तथा कञ्चनपुर उद्योग बाणिज्य संघका कोषाध्यक्ष भरत रोकायाले जानकारी दिनुभयो ।  

‘कृषि, पर्यटन, शिक्षा र स्वास्थ्य क्षेत्रमा पूर्वाधार निर्माण सुदूरपश्चिम समृद्धिको आधार’ भन्ने नाराका साथ यही फागुन २१ गतेबाट महोत्सव शुरु गरिएको थियो । महोत्सवमा विभिन्न स्थानीय, राष्ट्रिय तथा अन्तराष्ट्रिय उत्पादनका एक सय ७५ स्टल राखिएका थिए ।

आयोजक कञ्चनपुर उद्योग बाणिज्य संघले महोत्सवबाट संकलन भएको रकम मध्ये २० प्रतिशत पर्यटकीय स्थल भिलमिलाको विकासमा लागनी गर्ने जनाएको छ । आयोजकले जिल्लाको उत्तरी भेगमा रहेको प्राकृतिक ताल झिलमिलासम्म पुग्ने बाटो बनाउन उक्त रकम खर्च गर्ने जनाएको छ ।
