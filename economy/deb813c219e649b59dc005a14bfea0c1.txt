रसुवागढी भन्सारको राजस्व लक्ष्यभन्दा १२ गुणा बढी

बलराम घिमिरे/उज्यालो । रसुवा, असार १५ – नेपाल र चीनको पुरानो ब्यापारिक नाका रसुवागढी भन्सार कार्यालयबाट चालु आर्थिक वर्षमा लक्ष्यभन्दा झण्डै १२ गुणा बढी राजस्व संकलन भएको छ । भन्सारले आर्थिक वर्ष ०६८/६९ मा ५ लाख ८४ हजार रुपैयाँ संकलन गर्ने लक्ष्य राखेकोमा असार १४ गते सम्म ६३ लाख ४५ हजार ८४ रुपैयाँ राजस्व संकलन भएको हो ।

 

रसुवाको स्याफ्रुवेशी वजारमा रहेको भन्सार कार्यालय रसुवागढी नाकामा सरेपछि राजस्व संकलनमा वृद्धि भएको भन्सार अधिकृत लव अधिकारीले जानकारी दिनुभयो । नेपाल र चीनको सीमाना रसुवागढीमा रहेको भन्सार कार्यालय २०५९ सालमा सशस्त्र द्वन्द्वका कारण सीमानाबाट १६ किलोमिटर वर स्याफ्रुवेशी बजारमा सरेको थियो । भन्सार कार्यालय २०६८ माघ २६ गतेदेखि रसुवागढीमा सरेको थियो ।

चीन सरकारको सहयोगमा स्याफ्रुवेशी रसुवागढी सडक निर्माण भएपछि सामान किन्ने  व्यापारीहरुको चहलपहल बढेकाले भन्सार रसुवागढीमा सरेको हो । कर्मचारीहरुको नियमित उपस्थिति, भन्सार चेकजाँचमा कडाईका कारण लक्ष्यको १२ गुणा बढेको भन्सार अधिकृत अधिकारीले बताउनुभयो ।

रसुवागढी नाकामा भन्सार कार्यालय सरेपछि राजस्व चुहावटमा समेत कमी भएको छ भने व्यापारीहरुलाई पनि सहज, सजिलो भएको छ । यो भन्सार कार्यालय चीनको केरुङबाट नेपालमा हुने व्यापारलाई लक्षित गर्दै स्थापना गरिएको हो ।

रसुवागढी नाकाबाट मैदा, सख्खर, खुर्सानी र चाउचाउ चीन निकासी हुन्छन् भने जिम्वु, च्याङ्ग्रा, चकलेट आदि नेपाल आयात हुन्छ । राजस्व संकलनको ९० प्रतिशत रकम निर्यातबाट उठ्ने भन्सार अधिकृत अधिकारीले बताउनुभयो ।

भन्सार कार्यालयमा सञ्चार, भौतिक पुर्वाधार, सुरक्षा व्यवस्थाको समस्या नहुने हो भने राजस्व संकलनमा अझै वृद्धि हुने उहाँले बताउनुभयो ।
