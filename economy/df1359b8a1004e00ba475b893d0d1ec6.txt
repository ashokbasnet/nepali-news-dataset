फास्ट ट्रयाक र एअरपोर्ट निर्माणलाई गति दिन माग गर्दै बाराबासीद्वारा पैदलयात्रा

प्रकाश लम्साल (इमेज)बारा, मंसिर १७ । काठमाडौं–तराई जोड्ने ‘फास्ट ट्रयाक’ र दोस्रो अन्तर्राष्ट्रिय विमानस्थल निर्माणलाई गति दिन माग गर्दै बाराका स्थानीयबासीले शुक्रबारदेखि द्रुतमार्ग हुँदै काठमाडौंको पैदलयात्रा सुरु गरेका छन् ।

घोषणा गरेपनि निर्माणमा चासो नदेखाएको भन्दै दबाब दिने उदेश्यले फास्ट ट्रयाक एअरपोर्ट संघर्ष समिति गठन गरेर उनीहरुले पैदलयात्रा सुरु गरेका हु्न् ।

निजगढबाट सुरु भएको पैदलयात्रा तीन दिनमा काठमाडौं पुगेर प्रधानमन्त्री र राजनीतिक पार्टीका विभिन्न नेतालाई भेट गरी ध्यानाकर्षण गराइने समिति संयोजक रविराज दंगालले बताए ।

छतिवन, ठिंगन र बुङमति हुँदै काठमाडौं पुग्ने पैदलयात्रामा पाँच महिलासहित ६० जना सहभागी छन् ।

सरकार र राजनीतिक दललाई दबाब दिने उदेश्यले सुरु गरिएको पैदलयात्राका सहभागीलाई अबिर–मालासहित स्थानीयले बिदाइ गरेका थिए ।
