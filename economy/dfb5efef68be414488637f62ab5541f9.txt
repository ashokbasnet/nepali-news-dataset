​माथिल्लो तामाकोशी आयोजनाको शेयर माग्दै मजदुरले गरेको आन्दोलन स्थगित

दीपशंकर चौलागाई/उज्यालो । दोलखा, चैत ११ - माथिल्लो तामाकोसी जल विद्युत आयोजनामा शेयरको माग गर्दै मजदुरहरुले सुरु गरेको आन्दोलन टुङगिएको छ । दुई पक्षीय वार्तापछि सहमतिमा मजदुर युनियनले आन्दोलन केही समयको लागि स्थगित गरेको हो ।
आन्दोलनरत मजदुरका प्रतिनिधि र आयोजना सञ्चालक समितिका प्रतिनिधिबिच सात दिन भित्र शेयर दिने विधि तय गर्न  बिशषेज्ञ सहितको कार्यदल बनाई ३० दिन भित्र प्रतिवेदन पेश गर्ने सहमति  भएपछि मजदुरहरुले आन्दोलन स्थगित गरेका हुन् ।
आयोजनाका प्रवक्ता गणेश न्यौपानेका अनुसार मजदुरले आन्दोलन स्थगित गरेपछि आयोजनाको काम सुरु भइसकेको छ । मजदुरहरुले आयोजनामा प्रति व्यक्ति ५ सय कित्ता शेयर पाउनु पर्ने मागसहित गत फागुन २९ गतेदेखि काम बन्द गरेर आन्दोलन गर्दै आएका थिए । 
शेयरमा थप विशेष हिस्साको मागसहित स्थानीय प्रभावित गाविसका वासिन्दाले आयोजनाको सवारी साधन अवरुद्ध पार्दै सुरु गरेको आन्दोलन  पनि सहमतिपछि स्थगित भएको थियो ।  
मजदुरहरु आन्दोलनमा उत्रिएपछि आयोजनाको बाँधस्थल, सुरुङमार्ग, पावरहाउसका काम अवरुद्ध भएको थियो । आयोजनामा कार्यरत ८ सय ५० जना मजदुर आन्दोलनमा उत्रिएका थिए  ।
