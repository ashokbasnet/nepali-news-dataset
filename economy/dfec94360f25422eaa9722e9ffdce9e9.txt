​लहडका भरमा शेयरमा लगानी नगर्नुहोस् : अर्थमन्त्री

सुमन तिमल्सिना/उज्यालो । 
मोरङ, चैत ११ – अर्थमन्त्री डा. युवराज खतिवडाले लहडका भरमा शेयरमा लगानी नगर्न सर्वसाधारणलाई आग्रह गर्नुभएको छ ।
उद्योग संगठन र मोरङ व्यापार संघले आइतबार विराटनगरमा आयोजना गरेको ‘आर्थिक विकास र समृद्धता, सरकार र निजी क्षेत्रको प्रतिबद्धता’ विषयक छलफलमा अर्थमन्त्री खतिवडाले भन्नुभयाे, ‘हामीले शेयर बजारलाई आफ्नै बाटोमा हिँड्न दिएका छौं । हस्तक्षेप गरेका छैनौँ । तर, बजार घटेको छ ।’ अर्थमन्त्रीले अस्वभाविक रुपमा बढाइएको बजार अहिले शेयरको बढी आपूर्ति भएका कारण घट्नु अनौठो विषय नभएको स्पष्ट गर्दै कम्पनीको प्रोफाइल नहेरी लगानी नगर्न र दीर्घकालीन रुपमा सोच्न आग्रह गर्नुभयो ।
अर्थमन्त्री खतिवडाले भन्नुभयो, ‘लहडबाजीमा लगानी गर्नु हुँदैन । बजारमा थप शेयर आउँदैछन् । हाइड्रोहरुले आइपीओ ल्याउँदैछन् । बैंकले पूँजी बढाएका छन् । शेयर थपिएको छ, अनि अर्थशास्त्रको सामान्य सिद्धान्त हो, आपूर्ति बढ्दा बजार मूल्य घट्छ ।’ शेयर थपिने क्रमले बजार अझ घट्न सक्ने सामान्य सिद्धान्त भएकोतर्फ अर्थमन्त्रीले सचेत गराउनुभयो ।
अर्थमन्त्रीले शेयर कस्तो चिज हो भन्ने प्रश्न गर्दै भन्नुभयो, ‘अन्तर्राष्ट्रिय बजार त घट्छ । घटबढ हुनुलाई अनौठो मान्न सकिँदैन ।’ अर्थमन्त्रीसमक्ष व्यापारीले भने मार्जिन लोन बढाउन माग गरे । मोरङ व्यापार संघका वरिष्ठ उपाध्यक्ष प्रकाश मुन्दडाले मार्जिन कल ५० बाट बढाएर ७० पुर्‍याउनु पर्ने बताउनुभयो ।  उहाँले भन्नुभयो, ‘बैंकमा शेयर धितो राखेर लिइने रकम उपलब्ध नहुँदा धेरै शेयर लगानीकर्ताको लगानी डुबेको छ ।’ उहाँले लगानी सुरक्षित गर्ने वातावरण बनाउन अर्थमन्त्रीको ध्यानाकर्षण गराउनुभएको थियो ।
