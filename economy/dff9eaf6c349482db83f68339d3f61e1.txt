रक्सौल–अमलेखगञ्ज पेट्रोलियम पाइपलाइन विस्तार सम्झौतामा हस्ताक्षर

काठमाडौं, भदौ ७– नेपाल र भारतबीच रक्सौल - अमलेखगञ्ज पेट्रोलियम पाइपलाइन विस्तार सम्बन्धी सम्झौता भएको छ । काठमाडौंमा भएको कार्यक्रममा वाणिज्य तथा आपूर्ति मन्त्री सुनिलबहादुर थापा र भारतीय पेट्रोलियम मन्त्री धमेन्द्र प्रधानले सम्झौतामा हस्ताक्षर गर्नुभयो ।
सम्झौता अनुसार रक्सौलदेखि अमलेखगञ्जसम्म ४१ किलोमिटर पाइपलाइन भारतले बनाइदिनेछ । पाइपलाइन निर्माणका लागि ३ अर्ब २० करोड रुपैयाँ भारतले लगानी गर्नेछ भने अमलेखगञ्जमा रहेको नेपाल आयल निगमको डिपोलाई स्तरोन्नति भने नेपालले गर्नेछ ।
पाइपलाइन बनाइदिएपछि नेपालले भारतीय आयल निगमसँग १५ वर्षसम्म पेट्रोलियम पदार्थ खरिद गर्नुपर्नेछ । पाइपलाइन निर्माण भएपछि नेपालले पेट्रोलियम पदार्थ आयात गर्न खर्चिंदै आएको ठूलो रकम जोगिने छ । नेपालले पेट्रोलियम पदार्थ आयातका लागि वार्षिक एक खर्बभन्दा बढी खर्च गर्दै आएको छ ।
