हुलाकी राजमार्ग निर्माणमा उदासीनता देखाएको आरोप, नेपालकै लगानीमा बन्नुपर्छ : अमरेश

काठमाडौं, जेठ १० । तराई–मधेसबाट प्रतिनिधित्व गर्ने सांसदहरुले पूर्वपश्चिम हुलाकी राजमार्ग निर्माणमा सरकारले उदासीनता देखाएको आरोप लगाएका छन् ।उनीहरुले राजमार्ग निर्माणका लागि जस्तोसुकै दबाबका कार्यक्रम ल्याउन पछि नपर्ने चेतावनीसमेत दिएका छन् ।व्यवस्थापिका–संसदको श्रम तथा अन्तर्राष्ट्रिय सम्बन्ध समितिले पर्सापूर्वका तराई–मधेसका सांसदसँग सोमबार गरेको छलफलमा सांसदहरुले हुलाकी राजमार्ग मधेसको मनोविज्ञान बनेको धारणा राखेका छन् ।नेपाली कांग्रेसका सांसद अमरेशकुमार सिंहले हुलाकी राजमार्ग नेपालकै लगानीमा बन्नुपर्ने धारणा राखे ।नेकपा एमालेका सांसद लालबाबु यादवले तराई–मधेसबाट गिटी, बालुवा र ढुंगाको निकासी रोकेर त्यसलाई हुलाकी राजमार्ग निर्माणमा प्रयोग गर्न माग गरे ।नेकपा माओवादी केन्द्रका सांसद सुरेन्द्र जैसवालले मधेसलाई दीर्घकालीनरुपमा पछाडि पार्ने षडयन्त्रकासाथ आयोजनालाई अगाडि नबढाइएको आरोप लगाए ।छलफलमा हुलाकी राजमार्ग आयोजनाका निर्देशक बलराम मिश्रले आयोजनाको वर्तमान अवस्था र प्रगति विवरण पेश गरेका थिए ।हुलाकी राजमार्ग पूर्वको भद्रपुरदेखि पश्चिमको कन्चनपुरसम्म गरी ९ सय ७५ किलोमिटर रहेको छ भने सहायक सडकको लम्बाई ८ सय १७ किलोमिटर छ ।हालसम्म ६७ किलोमिटर सडकमात्रै कालोपत्रे भएको र बाँकी सडकखन्ड माटेस्तरमा रहेको छ ।राजमार्गका लागि १ सय ४९ ओटा पुल बनाउनुपर्नेमा ४५ ओटा बनिसकेका छन् ।निर्माणाधीन पुलको संख्या ५८ रहको छ भने चालु आर्थिक वर्षमा टेन्डर गरिने पुलको संख्या १८ ओटा रहेका छन् ।२८ ओटा पुलका लागी भने कुनै प्रक्रिया नै सुरु भएको छैन ।
