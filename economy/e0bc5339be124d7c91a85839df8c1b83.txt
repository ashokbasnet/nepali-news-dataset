जुक्ति लगाएपछि फलफूलमा नोक्शानी घट्यो

काठमाडौ, चैत ९ – ब्यवसायीले प्याकिङ र ढुवानीमा ध्यान दिँदा फलफूलको नोक्शानी घटेको छ । 

फलफूल आधा पाकेको अवस्थामा नै प्याकिङ गरेर ल्याउँदा नोक्सानी कम भएको नेपाल फलफूल थोक व्यवसायी संघका अध्यक्ष नारायण धितालले जानकारी दिनुभयो ।

अघिल्ला वर्षमा उत्पादनस्थलमा पाकेका फलफूल ल्याउँदा बजारमा झण्डै आधाजसो कुहिने गरेको थियो । भारत र चीनबाट ल्याइने फलफूल नेपाली बजारमा आइपुग्दा धेरै दिन लाग्ने हुनाले पुरै पाकेको फलफूल ल्याउन छाडिएको उहाँले बताउनुभयो ।

अहिले चीनबाट स्याउ तथा भारतबाट मेवा, अंगुर, अनार, खरबुजा लगायत फलफूल दैनिक ३ सय टनसम्म काठमाडौ भित्रन्छ । गाडीमा थोरै थोरै मात्रामा ल्याइने भएकाले पनि कुहिन नपाएको संघका अध्यक्ष धितालको भनाई छ ।

मागको २५ देखि ३० प्रतिशत मात्रै स्वेदशी फलफूलले धान्ने गरेको छ । अरु फलफुलका लागि भारत र चीनको भर पर्नुपर्छ । अहिले भारतबाट सुन्तला, अंगुर, अनार, मेवा, केरा, उखु, खरबुजा, तथा चीनबाट स्याउ आयात भइरहेको छ । केही मात्रामा नेपालमै उत्पादन भएको उखु र मेवा पनि बजारमा आइरहेको व्यवसायीहरुले बताएका छन् ।
