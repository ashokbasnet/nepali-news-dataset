६ महिनामा नेप्से ५३३ अंकले बढ्यो, बीमा समूह ४४४२ ले उछालियो

काठमाडौं, असार ९ । नेपाल धितोपत्र बोर्डले बारम्बार होसियार भएर धितोपत्र बजारमा लगानी गर्न आग्रह गर्दै आएको छ ।मुलुकको समग्र आर्थिक परिसूचकहरुबारे अवगत गराउँदै बोर्डले विभिन्न समयमा गरी तीनपटक सचेत भएर लगानी गर्न पुँजी बजारका लगानीकर्तालाई आह्वान गर्दै आएको छ ।लगानीकर्तालाई सचेत गराउनु बोर्डको कर्तव्य भएपनि पुँजीबजार झार्ने मनसाय नरहेको बोर्डले स्पस्ट पारेको छ ।बोर्डका कार्यकारी निर्देशक एवं प्रवक्ता निरज गिरी पछिल्लो समयमा नयाँ साना लगानीकर्ता पुँजी बजारको दोस्रो बजारमा प्रवेश गरेको र उनीहरुलाई सचेत गराउनु बोर्डको कर्तव्य भएको बताउँछन् ।बजारमा चलखेलसमेत हुनसक्ने भएकाले त्यसतर्फ लगानीकर्ताले ध्यान दिनुपर्ने उनको सुझाव छ ।लगानीकर्ताहरु भने लगानी गर्न अन्य क्षेत्रमा अवसर र वातावरण नहुँदा पुँजी बजारमै लगानी गर्नुपर्ने अवस्था रहेको बताउँछन् ।बैंक तथा वित्तीय संस्थामा बढी तलरता हुँदा उनीहरुले दिने व्याजदर पनि न्यून भएकाले पनि शेयर बजारमा नै लगानी थपिएको लगानीकर्ताको भनाइ छ ।२०७२ पुष ८ देखि २०७३ असार ९ गतेसम्मको आँकडा हेर्दा यो अवधिमा नेप्से ५ सय ३३ अंकले बढेको छ । यसमध्ये बीमा समूह सबैभन्दा बढी बिन्दूले उछालिएको छ ।यो अवधिसम्म बीमा समूह ४ हजार ४ सय ४२ बिन्दूले उक्लिएको छ भने त्यसपछि जलविद्युत् समूहमा बृृद्धि आएको छ । यो अवधिसम्म जलविद्युत् समूह ७ सय ८३ अंकले बढेको देखिन्छ ।यस्तै, विकास बैंक समूह ६ सय १६ बिन्दूले, उत्पादनमूलक ५ सय ७१ बिन्दूले बढेको छ भने वाणिज्य बैंक समूह ४ सय ६३ बिन्दूले उकालो लागेको छ ।यसैगरी, होटल समूह २ सय ९४ बिन्दूले बढेको देखिन्छ भने सबैभन्दा कम अर्थात् २० अंकलेमात्रै अन्य समूह बढेको छ ।सरकारले बजेटमार्फत् नै बीमा कार्यक्रमलाई प्राथमिकता दिन खोजेकाले यस समूहमा लगानीकर्ता आकर्षित भएको लगानीकर्ताको भनाइ छ ।मुलुकले संविधान पाएको, पूर्वाधार क्षेत्रमा क्रमिक सुधार आएको र आर्थिक वातावरण बिगार्ने तत्काल कुनै कारण नदेखिएको हुँदा पनि पुँजी बजारमा लगानी आइरहेको लगानीकर्ताको विश्वास छ ।पुँजी बजारलाई अर्थतन्त्रको सूचक मानिन्छ । हाल मुलुकको अर्थतन्त्रका सूचक सन्तोषजनक देखिँदैन ।यद्यपि, लगानी गर्ने उपयुक्त समयकोरुपमा कतिपय लगानीकर्ताले यहि समयलाई मानेको देखिन्छ ।तर, लगानी अर्काको बहकाउमा नभइ स्वविवेक, कम्पनीको अवस्थालाई ध्यान राखेरै गर्नु उपयुक्त हुने जानकार सुझाउँछन् ।
