सहमतिमा सानो बजेट ल्याऊ : अर्थविद्हरु

काठमाडौं, जेठ १८ - अर्थविद्हरुले राजनीतिक सहमतिमा अध्यादेशबाट भए पनि समयमै नयाँ बजेट ल्याउनुपर्ने धारणा राखेका छन् । रिपोर्टर्स क्लब नेपालमा आयोजित साक्षात्कार कार्यक्रममा उनीहरुले कामचलाउ सरकार भएकाले बढीमा छ महिनाका लागि मात्र सानो आकारको बजेट ल्याउनुपर्ने बताए ।

 

‘कामचलाउ प्रधानमन्त्री र आलंकारिक राष्ट्रपति भएका बेलामा पूर्ण बजेट ल्याउन मिल्दैन,’ अर्थशास्त्री डा. चिरञ्जीवी नेपालले भन्नुभयो ‘आर्थिक मुद्दामा केन्द्रित भएर राजनीतिक सहमतिमा बजेट ल्याउनु राम्रो हुन्छ ।’
अहिलेको परिस्थितिमा आर्थिक अनियमितता हुने सम्भावना रहेकाले राजनीतिक भागबन्डामा बजेट ल्याउन नहुने उहाँको भनाइ थियो । असहज परिस्थितिमा आएको बजेटले दीर्घकालीन रुपमा काम गर्न नसक्ने र मुलुकमा ठूलो संकट निम्त्याउने पनि उहाँले बताउनुभयो । कार्यक्रममा पूर्व गभर्नर डा. तिलक रावलले कामचलाउ महत्कांक्षी ठूलो बजेट ल्याउन नहुने तर बजेट रोकिन पनि नहुने बताउनुभयो । अध्यादेशबाट भए पनि राजनीतिक सहमतिमा बजेट ल्याउनुपर्ने उहाँको भनाइ थियो । असहज अवस्थामा मुद्रा स्फिति ७ प्रतिशत हुनु अस्वाभाविक नभएको पनि उहाँले बताउनुभयो ।
कार्यक्रममा अर्थशास्त्री डा. विश्वम्भर प्याकुरेलले राजनीतिक स्वार्थमा बजेट ल्याउँदा मुलुकले थेग्न नसक्ने चेतावनी दिनुभयो । ‘निर्यातभन्दा आयात बढी, सरकारको लगानीमा प्रतिफल शून्य र ४६ प्रतिशत वैदेशिक सहयोग सरकारको नियन्त्रणभन्दा बाहिर छ,’ उहाँले भन्नुभयो ‘मुलुकको अर्थतन्त्रमा जति तरलता हुन्छ, सर्वसाधारण त्यति नै मारमा पर्छन् ।’ ४ सय २९ अर्ब रुपैयाँको बजेट राजनीतिक सहमतिमा ल्याउनुपर्ने उहाँले बताउनुभयो ।
अर्थविज्ञ डा. चन्द्रमणि अधिकारीले राजनीतिक असहमति, बन्द हडतालको अवस्थामा सरकारले लगानीमैत्री बजेट ल्याउन कठिन हुने औंल्याउनुभयो ।
‘बजेट व्यावहारिक भएन भने त्यो अर्थ साहित्य मात्र हुन्छ,’ उहाँले भन्नभयो ‘राजनीतिक शून्यताको अवस्थामा जनताको आकांक्षा, राज्यको स्रोत साधनअनुसारको बजेट ल्याइनुपर्छ ।’
कार्यकर्ता रिझाउने सत्ताधारी पार्टी र सचिवहरुको तजबिजीमा आउने बजेटले मनोमानी सिर्जना हुने उहाँले बताउनुभयो ।
कार्यक्रममा अर्थशास्त्री डा. पुष्प कँडेलले दोहारो अंक हासिल हुने खालको बजेट ल्याउन प्रधानमन्त्रीलाई महत्वपूर्ण अवसर रहेको बताउनुभयो ।
‘उत्तम विकल्प राजनीतिक सहमतिमा बजेट ल्याउनु हो,’ उहाँले भन्नुभयो ‘जनतालाई राहत दिने र विगतका आश्वासन बजेटमार्फत सम्बोधन गर्ने अवसर छ ।’
माओवादीको केन्द्रीय आर्थिक सल्लाहकार डा. डिल्लीराज खनालले अध्यादेशबाट आउने भए पनि पूर्ण बजेट आउनुपर्ने बताउनुभयो ।
‘संघीयताको मुद्दा उठिरहेका बेला सम्पूर्ण समुदायको माग बजेटमा सम्बोधन हुनुपर्छ,’ उहाँले भन्नुभयो ‘रोजगारीलाई केन्द्रविन्दुमा राखेर, कृषि, सामाजिक न्याय, उद्योग पर्यटन, बृहत परियोजनालाई ध्यानमा राखेर नयाँ पहिचानको बजेट ल्याउने सरकारको तयारी छ ।’
