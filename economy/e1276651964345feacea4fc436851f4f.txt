अमेरिकी डलरको भाउ १ सय १० नजिक

काठमाडौ, भदौ १३ – लगातार दुई महिनादेखि बढेको अमेरिकी डलरको भाउ बिहीबार पनि बढेर अहिलेसम्मकै महंगो भएको छ ।
बुधबार प्रति डलर १ सय ५ रुपैयाँ ३१ पैसा रहेको डलरको भाउ बिहीबार बढेर १ सय ८ रुपैयाँ ९० पैसा पुगेको नेपाल राष्ट्र बैंकले जनाएको छ ।
बुधबार राष्ट्र बैंकले तोकेभन्दा झण्डै चार रुपैयाँ महंगोमा बजारमा डलरको कारोबार भएको थियो । अमेरिकी डलरको तुलनामा भारतीय रुपैयाँ कमजोर बनेकाले त्यसको असर नेपालमा पनि परेको हो ।
भारतीय रुपैयाँसँग नेपाली रुपैयाँको स्थिर बिनिमय दरका कारण नेपाली रुपैयाँ पनि डलरसँग कमजोर भएको हो । नेपाली रुपैयाँ भारतीय रुपैयासँग १ सय बराबर १ सय ६० रुपैंयाको स्थिर बिनिमयदरमा रहेकोले भारु खस्कने बित्तिकै त्यसको असर नेपालमा पर्ने गरेको छ ।
भारतमा आर्थिक बृद्धि घट्ने प्रक्षेपणपछि बिदेशी लगानीकर्ताले लगानी फिर्ता लैजान सुरु गर्नुका साथै विश्वासमा कमी आएकोले भारतीय रुपैयाँ अहिलेसम्मकै कमजोर भएको छ ।
