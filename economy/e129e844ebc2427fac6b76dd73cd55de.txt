मन्त्रालयको ढिलाइका कारण पूँजीगत खर्च कम भयो : अर्थमन्त्री

काठमाडौं, फागुन ११ – अर्थमन्त्री डा. रामशरण महतले मन्त्रालयले कार्यक्रम बनाउन ढिलाइ गर्दा पूँजीगत बजेट निकै कम खर्च भएको बताउनुभएको छ ।
अर्थमन्त्री डा. महतले सोमबार अर्थ मन्त्रालयमा चालु आर्थिक वर्षको बजेटको मध्यावधि समीक्षा प्रतिवेदन सार्वजनिक गर्दै अर्थ मन्त्रालयले साउन १ गते नै खर्चको अख्तियारी पठाएपनि मन्त्रालयले कार्यक्रम बनाउन लामो समय लगाएका कारण पूँजीगत बजेट न्युन खर्च भएको बताउनुभयो ।
चालु आर्थिक वर्षको पहिलो ६ महिनामा पूँजीगत बजेट जम्मा १२ दशमलव ६ प्रतिशत मात्र खर्च भएको छ ।  पहिलो ६ महिनामा सरकारले जम्मा १ खर्ब ६१ अर्ब ८४ करोड ४० लाख रुपैयाँ खर्च गरेको छ जुन कुल कजेटको २६ दशमलव २ प्रतिशत हो ।
अर्थमन्त्री डा. महतले मन्त्रालयले बजेट बनाउने क्रममा राष्ट्रिय योजना आयोगमा कार्यक्रम पेश गर्दा अनुमानका भरमा रकम राख्ने गरेको र संसदले बजेट पास गरेपछि मात्र कार्यक्रम बनाउने गरेका कारण पूँजीगत बजेट खर्च हुन नसकेको बताउनुभयो ।
उहाँले अर्थ मन्त्रालयले कार्यक्रम स्वीकृतिमा ढिलाइ गरिदिएका कारण बजेट खर्च नभएको भन्ने मन्त्रालयको भनाइ पूर्ण रुपमा गलत भएको बताउनुभयो ।
अर्थमन्त्री डा. महतले समीक्षा अवधिमा व्यापार घाटा बढेर ३ खर्ब ३४ अर्ब ८३ करोड रुपैयाँ पुगेपनि उद्योग र सेवा क्षेत्रको वृद्धिदर तथा हिउँदे बालीको अनुकुलताले आर्थिक वृद्धिदर ५ प्रतिशतभन्दा बढी हुने दाबी गर्नुभयो ।
बजेटमा ६ प्रतिशत आर्थिक वृद्धिदर हुने उल्लेख छ । कार्यक्रममा सरकारको आर्थिक सल्लाहकार मानिने नेपाल राष्ट्र बैंकका गभर्नर डा. युवराज खतिवडा अनुपस्थित हुनुहुन्थ्यो ।
