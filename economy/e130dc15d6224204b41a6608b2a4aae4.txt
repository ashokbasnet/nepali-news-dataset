हवाइ मार्गबाट आउने पर्यटक १० प्रतिशत बढे

काठमाडौ, पुस १८ – सन् २०१२ मा हवाई मार्ग भएर नेपाल आउने पर्यटकको संख्या १० प्रतिशतले बृद्धि भएको छ । 

सन् २०१२ को जनवरीदेखि डिसेम्बर ३१ सम्म ५ लाख ९८ हजार २ सय ४ जना हवाइ मार्ग भएर नेपाल घुम्न आएका छन् ।

यो संख्या सन् २०११ को भन्दा ५३ हजार २ सय १९ ले बढी हो । सार्क मुलुकबाट सन् २०११ मा भन्दा सन् २०१२ मा एक लाख ८७ हजार ८ सय ६५ जना बढी पर्यटक नेपाल आएका छन् । दक्षिण एशियाबाट एक लाख २६ हजार ९ सय ४५ जना अर्थात ३१ प्रतिशत, युरोपबाट एक लाख ६१ हजार अर्थात २१ प्रतिशत पर्यटक नेपाल भ्रमणमा आएको अन्तराष्ट्रिय विमानस्थलको अध्यागमन विभागले जनाएको छ ।  

एक वर्षमा भारतबाट सबैभन्दा बढी एक लाख ६४ हजार ६ सय ८० जना र चेक रिपब्लिकबाट सबैभन्दा कम एक हजार ९ सय ६७ जना नेपाल आएका छन् । २०१२ का अरु महिनाको तुलनामा डिसेम्बरमा सबैभन्दा बढी अर्थात ४४ हजार ७ सय ७४ जना पर्यटक नेपाल आएका छन् ।

यसरी नेपाल भ्रमणमा आएका पर्यटकले सबैभन्दा बढी लुम्बिनीको भ्रमण गरेका छन् । सरकारले २०१२ लाई लुम्बिनी भ्रमण वर्ष घोषणा गरेका कारण लुम्बिनी भ्रमण गर्ने पर्यटकको संख्या बढेको हो ।
