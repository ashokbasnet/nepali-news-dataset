​म्यानपावरका थरीथरीका ठगी धन्दा, उम्कन बाउन्स चेक

सुमन पुरी/उज्यालो ।
इटहरी, वैशाख २ – सुनसरीको नरसिंह ७ वसिर मियाँ, हुसेन अन्सारी, सकिम मियाँ र अनवर अली एउटै गाँउमा घर भएका मानिस मात्रै होइनन्, नाताले आफन्त पनि हुन् । त्यसैले विदेश जाने योजना पनि सँगसँगै बनाए उनीहरुले ।
विदेश जान इटहरीमा रहेको युरोटेक कन्सल्टेन्सीमा पुगेका उनीहरुलाई कन्सलटेन्सीका बद्रि खड्काले राम्रो काम मिलाइदिने भन्दै एक वर्ष अघि पासपोर्ट लिए । पासपोर्ट बुझाएको केहि दिनमा भिसा आयो भनेर एक लाख १५ हजार रुपैयाँका दरले पैसा पनि बुझाए । 
पैसा बुझाएपछि खड्काले म काठमाडौं जानुपर्दैन्, सबै काम मेरो मान्छेले गरिदिन्छ भनेर उनीहरुलाई काठमाडौं पठाए । दुवई उड्न चारै जना काडमाडौं त पुगे तर उनीहरुलाई लिन काठमाडौंमा कोहि आएनन् । बद्री खड्काले फोन उठाएनन् । 
१० दिनसम्म काठमाडौंमा अलपत्र भएपछि उनीहरु घर फर्किए । त्यसै मध्येका एक वासिरले भन्नुभयो, ‘फर्किएर ताकेता गर्दा खड्काले रकम फिर्ता गर्ने भनेर बैंकको चेक त दिए तर खातामा पैसा रहेनछ ।’ 
उनीहरुले एक वर्षसम्म त पैसा माग्दै म्यानपावरको कार्यालयमा धाए । तर अहिले खड्का कार्यालय नै बन्द गरेर भागेका छन् । पीडितहरु चाहिँ के गर्ने के नगर्ने अलमलमा परेका छन् ।  
सप्तरी कञ्चनपुरको रुपनगर ९ का बिष्णुकान्त चौधरी र दिलिप चौधरीले विदेश जान  इटहरीमा रहेको मोभिरा एचआर सर्भिसेजमा डेढ वर्षअघि पासपोर्ट बुझाउनु भएको थियो । पासपोर्ट लिने बेलामा म्यानपावरका सञ्चालकले राम्रो काम र तलब मिलाइदिने भनेका थिए । 
पासपोर्ट बुझाएको केहि समयपछि एक लाख ६० हजार रुपैयाँका दरले पैसा पनि बुझाए । तर उनीहरु विदेश जान पनि पाएनन् । म्यानपावरलाई बुझाएको रकम पनि फिर्ता भएन ।
विदेश जान नपाएपछि उनीहरुले पैसा माग्दै म्यानपावरको कार्यालयमा ताकेता गरे । अहिले सञ्चालकले तीन लाख २० हजार रुपैयाँको भरपाई त गरिदिएका छन्, तर पैसा कहिले फिर्ता पाउने हो अझै टुंगो छैन् । 
त्यस्तै भएको छ, सुनसरी इनरुवाका कुवेर पौडेललाई पनि । विदेश जान मोभिरा ओभरसिजमै ९० हजार रुपैयाँ बुझाएका पौडेलले आठ महिना भइसक्दा पनि विदेश जान पाउनुभएको छैन । ‘पैसा लिने बेलामा भिसा देखाएको थियो, तर त्यो नक्कली रहेछ ।’ पौडेलले विदेश जान नपाउनुको कारण खुलाउनुभयो ।  
विदेश नपठाएपछि सञ्चालकले एक लाख ७ हजार रुपैयाँको चेक दिए । चेक लिएर बैंकमा पुग्दा खातामा एक पैसा पनि थिएन । त्यसैले अहिले उहाँ त्यही चेक बोकेर न्याय खोज्दै हिँडिरहनुभएको छ । 
सुनसरीमा अहिले वैदेशिक रोजगारीका नाममा यस्तै ठगीका उजुरी पर्न थालेका छन् । विभिन्न सरकारी र गैर सरकारी संस्थाहरुको पहलमा ठगी गर्नेहरुबाट रकम फिर्ता भएपछि ठगीका उजुरीहरु पर्न थालेका हुन् । 
केहि समय अघि सम्म उजुरी गर्दा पनि न्याय नपाएपछि चुपचाप बस्ने पीडितले सुरक्षित आप्रवासन परियोजनाले सञ्चालन गरेको सूचना केन्द्रमा उजुरी र निवेदन दिइरहेका छन् ।  
सुचना केन्द्रमा मात्रै अहिलेसम्म दुई सय ९४ वटा उजुरी परेका छन् । रकम लिएर विदेश नउडाएको, विदेश उडाए पनि भनेको काम र दाम नपाएको, पासपोर्ट होल्ड गरेर राखेको जस्ता विषयमा उजुरी परेको छ । सँगै वैदेशिक रोजगारीका क्रममा मृत्यु भएकाको परिवारले क्षतीपूर्ती नपाएका उजुरी पनि परेका सूचना केन्द्रले जनाएको छ  ।
