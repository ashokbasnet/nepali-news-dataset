मूल्य निर्धारण नहुँदै किसानले उखु काट्न थाले

विद्रोही गिरी/उज्यालो

नवलपरासी, मंसिर ११ – उखुको मूल्य निर्धारण नहुदै नवलपरासीका किसानले उखु काट्न थालेका छन् । 

उखुको मूल्य निर्धारणका लागि महिना दिनअघि किसान र उद्यमीवीच काठमाडौमा भएको वार्ताले मूल्य निर्धारण नगरेपनि किसानले साहुको ऋण तिर्न उखु काट्न थालेका हुन् ।

 

उखु बेचेर चाडपर्व अनि घर व्यवहार चलाउने सोचमा रहेका किसान उखु क्रसिङको समय भैसक्दा पनि मूल्य निर्धारण नहुँदा साहुको ऋण तिर्न वाध्य भएर उखु काट्न थालेको उखु उत्पादक किसान महासंघका केन्द्रीय सदस्य प्रेमचन्द्र गुप्ताले बताउनुभयो  ।

चाडपर्वमा लिएको ऋण तिर्न र विवाहको समयमा घरमा हुने विवाह खर्चका लागि किसानहरुले उखु काटेका हुन् । यसरी काटिएका उखुहरु जिल्लाभित्रै रहेको दुई दर्जन क्रसर उद्योग र इन्दिरा चिनी उद्योगलाई बिक्री गरेका छन् ।

केही किसानले मूल्य निर्धारण भएपछि कायम हुने रकम दिन उद्योग सहमत भएपछि मिललाई उखु दिएका छन् भने केही किसानले तत्काल खर्च चलाउन स्थानीय क्रसर उद्योगहरुलाई उखु विक्री गरिरहेका छन् ।

क्रसर उद्योगहरुले क्वीन्टल उखुको ३ सय ७० रुपैयाँमा खरिद गरेका छन् । गत बर्ष उखुको मूल्य प्रति क्वीन्टल ४ सय ११ रुपैयाँ ५० पैसा निर्धारण गरिएकोमा यसबर्ष ६ सय १५ रुपैयाम् कायम हुनुपर्ने माग राख्दै किसान र उद्यमीवीच वार्ता भएपनि कुरा नमिल्दा समस्या भएको किसान रामवरण केवटले बताउनुभयो ।

उद्यमीहरु भारतमा हुने उखुको मुल्य निर्धारणपछि सोही मूल्य नेपाली उखुलाई पनि दिने तयारीमा छन् । यसवर्ष नवलपरासीमा करिब ३० लाख क्वीन्टल उखु उत्पादन भएको उखु उत्पादक संघले जनाएको छ ।
