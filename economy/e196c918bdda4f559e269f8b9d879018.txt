सवारी कर उठाउन नदिएको विरोधमा तीन दिनदेखि विरगञ्ज ठप्प

विरगञ्ज, साउन १५ – सवारी कर असुलीमा अवरोध भएको भन्दै विरगन्ज उपमहानगरपालिका कार्यालयका कर्मचारीले सोमबार तेश्रो दिन पनि हड्ताल जारी राखेका छन् । कर्मचारीको हड्तालका कारण शहरको फोहोर नउठाइँदा नगरको मुख्य बजार क्षेत्रमा फोहोरको थुप्रो लागेको छ । आदर्शनगर, अलखिया मठ, बिर्ता, माईस्थान, घडिअर्वा, घण्टाघर, मेनरोड क्षेत्रमा फोहोर थुप्रिएको छ ।

 

साउन ९ गते जिल्ला सुरक्षा समितिको बैठकले विरगञ्ज भन्सार नजिकै नेपाल भारत प्रवेशद्वारका रुपमा रहेको शंकराचार्यद्वारमा पटके सवारी कर संकलनमा रोक लगाएपछि उपमहानगरपालिका कार्यालयका कर्मचारी अनिश्चितकालीन हड्तालमा उत्रिएका हुन् ।

साउन ६ गते पर्साका प्रमुख जिल्ला अधिकारी शम्भू कोइरालाको मैखिक आदेशमा भन्सारमा कार्यरत सशस्त्र प्रहरी बलले सवारी कर असुलीमा अवरोध गरेको थियो  ।

उपमहानगरपालिका कर्मचारी यूनियन र स्थानीय निकाय कर्मचारी संघको संयुक्त आह्वानमा गएको शुक्रबार दिउँसोदेखि उपमहानगरपालिका कार्यालयका कर्मचारीहरु अनिश्चितकालीन हड्तालमा उत्रिएका हुन् । उनीहरुले स्वास्थ्य सेवा केन्द्र र वारुण यन्त्र सेवाबाहेक सम्पूर्ण सेवा ठप्प बनाएका छन् । उनीहरुले सोमबार बिहान पिक अप, ट्याक्टर र ट्रकसहित विरोध जुलुस प्रदर्शन गर्दै नगर परिक्रमा गरेका छन् ।
