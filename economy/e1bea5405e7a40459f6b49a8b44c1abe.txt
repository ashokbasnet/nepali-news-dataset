स्काई डाइभः आकाशको फल आँखा तरी मर

नवराज ढुङ्गाना/उज्यालो
पोखरा, पुष २० – पर्यटकीय नगरी पोखरामा ब्यवसायिक रुपमा स्काई डाइभ सुरु भएको १० वर्ष नाघिसक्यो । तर अहिलेसम्म जम्मा ४० जनाले मात्रै यो साहसिक खेलको रमाइलो लिएका छन् ।
अल्ट्रालाइट चढेर करिब १० हजार फिट माथिबाट हाम फाल्ने चाहना धेरैको भएपनि सबैले यो चाहना पुरा गर्न पाउँदैनन् । झञ्झटिलो प्रक्रिया, महङ्गो शुल्क र दक्ष चालकको अभावका कारण स्काई डाईभमा सोचेजस्तो प्रगति हुन नसकेको एभिया क्लवका संचालक प्रवीण गौचनले गुनासो गर्नुभयो ।
नागरिक उड्ययन प्राधिकरणबाट अनुमति लिएपछि मात्रै नेपालमा स्काई डाईभ गर्न सकिन्छ । अनि पाइलट बाहेक अरुले स्काई डाइभ गर्न पाउँदैनन् । यस्तै झण्झटिलो प्रक्रियाका कारण पोखरामा अहिले बर्षको एक÷दुई जनाले मात्रै स्काई डाईभ गर्ने गरेका छन् ।
एकपटक स्काई डाईभ गर्दा करिब २५ हजार रुपैयाँ लाग्ने भएकाले पनि यसमा आकर्षण कम भएको एनि टुर्स एण्ड ट्राभल्स नेपालका संचालक रामप्रसाद गौतमले बताउनुभयो । ‘स्काई डाईभका लागि धेरै पर्यटकले चासो राख्ने गरेका छन्’ उहाँले भन्नुभयो ‘महङ्गो शुल्क र दक्ष तथा व्यवसायिक चालकको अभावमा हामीले गर्न सकिरहेका छैनौं ।’
बिहीबार मात्रै नर्वेकी अल्ट्रालाईट चालक २७ वर्षकी क्रिष्टिना दि लेवेन्स्कीले स्काई डाईभ गरेकी थिइन् । पोखरा आसपासको प्राकृतिक सुन्दरताका कारण स्काई डाईभ गर्दा आफूलाई निकै आनन्द लागेको उनले बताइन् ।
एकैपटक हिमाल, ताल, गाउँ र शहरको अवलोकन गर्न पाइने भएकाले पनि यसप्रति पर्यटकको आकर्षण बढिरहेको एनि टुर्स एण्ड ट्राभल्स नेपालकी सञ्चालक कल्पना थापा अधिकारीले बताउनुभयो । स्काई डाईभका लागि प्रभावकारी व्यवस्थापन गर्न सकिएमा यसले पोखरा मात्रै नभई नेपालकै पर्यटन प्रवद्र्धन गर्न सकिने उहाँको भनाई छ ।
