सुनको कारोबारलार्इ लगनले छोयो

काठमाडौं, मंसिर १० - मंसिर महिना शुरु भएसँगै सुनको कारोबार बढेको छ । अहिले दैनिक रुपमा २० किलोको हाराहारीमा सुनको कारोबार भइरहेको नेपाल सुनचाँदी व्यवसायी महासंघका महासचिव माणिकरत्न शाक्यले बताउनुभयो ।
शाक्यका अनुसार केहि हप्ता अघिको कारोबार भन्दा अहिले कारोबार उकालो लागेपनि पोहोर मंसिरको जस्तो व्यापार भएको छैन । पोहोर दैनिक रुपमा ३५ किलोसम्म व्यापार भएको थियो । अहिले मंसिर २० गतेदेखि विवाहको लगन शुरु हुने भएकोले गरगहना बनाउन अर्डर आइसकेको महासचिव शाक्यले बताउनु भयो।
एक हप्ता अघि अस्थिर भएको सुनको भाउ अहिले स्थिर हुन थालेको छ । सुन मंगलबार तोलाको ५१ हजार २ सय र चाँदी तोलामा ७ सय १५ रुपैयाँमा किनबेच भएको थियो ।
