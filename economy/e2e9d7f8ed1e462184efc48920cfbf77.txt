समयमा उखु बेच्न नपाउँदा किसानलाई नोक्शान

सुमन पुरी/उज्यालो ।  
सुनसरी, वैशाख १८ – चिनी मिलले समयमा उखु नकिन्दा पूर्वका उखु किसान समस्यामा परेका छन् ।
चैतमा काटिसक्नुपर्ने उखु बैशाख दोश्रो हप्तासम्म पनि खेतमै छ । काट्न ढिलो हुँदा उखुको तौल घट्ने भएकाले किसानहरु चिन्तित छन् ।
अमाहिबेल्हा गाविसको इष्टर्न सुगर मिल यसवर्ष एक महिना ढिलो सञ्चालनमा आएको र बिचमा फेरि बन्द भएकाले किसानलाई उखु काट्ने पूर्जी ढिलो दिएको हो । पmागुनको अन्तिम वा चैतको पहिलो हप्तासम्म उखु विक्री गरिसक्नुपर्नेमा यो पटक दुई महिना ढिलो हुँदा खेतमै सुकेको प्रकाशपुरका किसान रविन गिरीले बताउनुभयो । ‘मिलले समयमा पूर्जी दिदैन, अहिले उखु काट्न मजदुर पाइदैन खेतमै उखु दाउरा भइसके’ उहाँले भन्नुभयो ।
चिनी मिल ढिलो खुल्दा किसानलाई भएको घाटाको क्षतिपुर्ति दिनुपर्ने कोशी उखु व्यवसायी संघका सचिव अशोक राईले बताउनुभयो । ‘मिल व्यवस्थापनले ढिलो गरी उखु किनेकाले किसानलाई थप सुविधा दिनुपर्छ’ उहाँले भन्नुभयो ।
यसअघि इष्टर्न सुगर मिलले ढिलो गरी उठाउने उखुमा प्रति किलो ३ देखि ८ रुपैयाँसम्म क्षतिपुर्ति दिंदै आएको थियो । समस्याका विषयमा मिल सञ्चालक दिवाकर गोल्छासंग कुरा गर्दा चासो नदिएको किसानहरुले बताएका छन् । मिलले समयमै भुक्तानी र पेश्की समेत नदिएको भन्दै किसानहरुले इष्टर्न सुगर मिलमा ५ बुंदे ज्ञापन पत्र बुझाएका छन् । उखु किसानले बैशाखको अन्तिमसम्म मिल सञ्चालन गर्नुपर्ने, प्रति क्वीन्टल ५ रुपैयाँ अनुदान दिनुपर्ने, उखु ढुवानी गर्न पेश्की दिनुपर्ने  लगायतका माग राखेका छन् ।
मिल प्रवन्धक सुरेश मेहताले यसवर्ष ढिलो मिल खुलेकाले बैशाखको अन्तसम्म सञ्चालन गर्ने बताउनुभयो । उखु किसानहरु कात्तिक र मंसिर महिनाको अन्तसम्म आन्दोलनमा रहेका कारणले मिल सञ्चालनमा ढिलाई भएको उहाँको भनाई थियो । पूर्वका सुनसरी, सप्तरी, मोरङ र झापासम्मको उखु क्रसिङ गर्ने मिलले वार्षिक रुपमा २७ लाख क्विन्टल उखु खरिद गरी चिनी उत्पादन गर्दै आइरहेको छ ।
