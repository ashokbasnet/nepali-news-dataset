घरबहाल करबाट १० अर्व राजश्व उठ्ने सरकारको अनुमान

काठमाडौं, बैशाख ३० - सरकारले घरबहाल करबाट वर्षेनी १० अर्ब राजश्व उठ्न सक्ने अनुमान गरेको छ । अहिले शुरु गरेको घरबहाल कर प्रमाणपत्र वितरणको काम प्रभावकारी भएमा वर्षको १० अर्ब रुपैयाँ राजस्व उठाउन सकिने आन्तरिक राजस्व विभागका महानिर्देशक टंकमणी शर्माले बताउनुभयो । काठमाडौं उपत्यकाका ५ लाख घर मध्ये ८० प्रतिशत भाडामा लगाएको पाईएकोले ती सबै र उपत्यका बाहिरका प्रमुख शहरमा घर भाडामा लगाउनेलाई करको दायरामा ल्याउन कार्ड वितरण गर्ने काम तीब्र पारिएको उहाँले बताउनुभयो ।

 

कर कार्यालय र वडा कार्यालयमा संयन्त्रको ब्यबस्था गरिसकिएकोले जेठ १ गतेदेखि पुर्णरुपमा कार्ड बितरणको काम अघि बढ्ने छ ।
पहिलो चरणमा काठमाडौं उपत्यकामा २५ हजारलाई घरबहाल कार्ड बितरण गर्ने लक्ष्य राखिए पनि त्यो भन्दा धेरै हुने शर्माले बताउनुभयो । कार्ड बितरण शुरु भएपछि घरधनीले भाडा बढाउन थालेको गुनासो आएको भन्दै उहाँले भाडामा बस्नेले नभै घरधनीले नै कर तिर्नुपर्ने बताउनुभयो । घर भाडाको मापदण्ड ब्यबस्थित गर्न छुङ्गै संयन्त्र र कानुन बनाउने तयारी समेत शुरु भएको उहाँले जानकारी दिनुभयो । अहिले घरधनीले उठाउने बहालबाट १० प्रतिशत आन्तरिक राजश्व विभाग र २ प्रतिशत नगरपालिकालाई कर बुझाउनुपर्ने ब्यबस्था छ । चालु आर्थिक वर्षको घर बहाल बापत १ अर्ब ३५ करोड उठाउने लक्ष्य राखिएकोमा अहिलेसम्म १ अर्ब ६ करोड उठिसकेको छ ।
