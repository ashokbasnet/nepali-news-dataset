तिहारमा दिनको ३५ किलो सुन बिक्री

काठमाडौ, कात्तिक २० – दशैंको तुलनामा तिहारको बेला सुनचाँदीको कारोबार राम्रो भएको व्यवसायीहरुले बताएका छन् ।
दशैंमा २०-२५ किलोको हाराहारीमा कारोबार भएपनि तिहारमा भने दैनिक ३५ किलो सुन बिक्री भएको सुनचाँदी व्यवसायी तेजरत्न शाक्यले जानकारी दिनुभयो ।
उहाँका अनुसार चाँदी दैनिक दुई देखि अढाई सय किलो बिक्री भएको छ । धनतेरसको दिन भने एकैदिन ५ सय किलो चाँदी बिक्री भएको थियो । धनतेरसका दिन नयाँ भाँडाकुँडा किनेर लक्ष्मीपूजाको दिन नैवेद्य चढाउने चलनले गर्दा चाँदीका भाँडा बढी बिक्री भएको हो ।
यस्तै चाँदीका दियो, कलश, लक्ष्मी गणेशका मूर्तिको पनि धेरै कारोबार भएको व्यवसायीहरुको भनाई छ । तिहारको तुलनामा कारोबार अब केही दिन कम भएपनि मंसिरमा बिहेको लगन हुने भएकाले फेरी बढ्ने व्यवसायीको अपेक्षा छ ।
यसैबीच तिहार बिदापछि बजार खुलेको पहिलो दिन बुधबार सुनचाँदीको भाउ घटेको छ । बजार बन्द हुँदा ५६ हजार ४ सय रहेको सुनको भाउ बुधबार तोलाको ५६ हजार रुपैयाँ कायम भएको छ ।
यस्तै चाँदीको भाउ पनि १५ रुपैयाँ घटेर तोलाको ९ सय २५ रुपैयाँमा झरेको नेपाल सुनचाँदी व्यवसायी महासंघले जनाएको छ ।
