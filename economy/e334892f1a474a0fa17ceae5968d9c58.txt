पहुँचमा पारिएका सबै योजनामा बेरुजु

धनकुटा, साउन २५ – जिल्लामा नेताको पहुँचको आधारमा सञ्चालन भएका अधिकांश योजनाहरुको पेश्की फर्च्छौट हुन बाँकी रहेको पाइएको छ ।
राजनैतिक पहुँचमा केन्द्रबाटै स्वीकृत गरेर ल्याइएको सबै योजनाको बजेट पेश्की फर्च्छ्यौट हुन नसकेको हो । यस्ता योजनाको पेश्की रकम वर्षौदेखि वेरुजुको रुपमा रहेको बोधे गाविस सचिव लिला कार्कीले बताउनुभयो ।
यस्ता योजनाको न्युनतम १० हजारदेखि ८ लाख रुपैयाँसम्म पेश्की बेरुजु देखिएको छ । नेताहरुले योजना चलाउने तर विल भर्पाई नबुझाउने भएकाले उनीहरुको नाममा बेरुजु देखिएको मारेककटहरे गाविसका सचिव बाबुराम ढुंगानाले बताउनुभयो । राजनीतिक दलका नेताहरु आवश्यकता भन्दा पनि कार्यकर्ताको मागको आधारमा चल्ने भएकाले गाउँमा योजना तथा कार्यक्रम सञ्चालनमा अप्ठयारो पर्ने उहाँको भनाई छ ।
योजना छनौट गर्दा हस्तक्षेप गर्ने राजनीतिक दलका नेताहरु कार्यन्वयनको चरणमा सुस्ताउने गरेकाले ग्रामीण क्षेत्रका धेरै योजनाहरु अधुरो भएको धनकुटाका गाविस सचिवहरुको प्रतिवेदनले देखाएको छ । आर्थिक बर्ष २०७०÷०७१ मा सञ्चालन गरेका योजना तथा कार्यक्रमको बार्षिक समीक्षा बैठकमा गाविस सचिवहरुले प्रस्तुत गरेको प्रगति प्रतिवेदनमा राजनीतिक दलका नेताहरु योजना कार्यन्वयनमा संवेदनशील नभएको देखाएको हो ।
प्रमुख जिल्ला अधिकारी भगीराज इङ्नामले ऐन कानुनले नदिने र अप्ठयारो पर्ने कार्य नगर्न सचिवहरुलाई आग्रह गर्नुभयो । स्थानीय विकास अधिकारी मुरारी वस्तीले गाउँमा योजना तथा कार्यक्रम कार्यन्वयनमा वेवास्ता गर्ने राजनीतिक दलका नेता कार्यकर्ताको विषयमा जिल्लास्तरमा छलफल गरी सहज बनाउन प्रयास गर्ने बताउनुभयो ।
