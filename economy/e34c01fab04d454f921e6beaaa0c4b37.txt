डलरमा पिपिएल गरिएका आयोजनाको विवरण बुझाउन संसदीय समितिको निर्देशन

काठमाडौं, असार १ – संसदीय समितीले अमेरिकी डलरमा विद्युत खरिद सम्झौता पिपिए गरिएका सबै जलविद्युत आयोजनाको विवरण तीनदिनभित्र बुझाउन निर्देशन दिएको छ ।
संसदको सार्वजनिक लेखा समितिले अहिलेसम्म पिपिए गरिएको सबै आयोजनाको विवरण बुझाउन ऊर्जा मन्त्रालय र नेपाल विद्युत प्राधिकरणलाई निर्देशन दिएको हो ।
सभासदहरुले जलविद्युत्का क्षेत्रमा वैदेशिक मुद्रामा भएका विद्युत् खरिद सम्झौता पिपिए राष्ट्रिय हित विपरीत भएको आरोप लगाएपछि समितिले यस्तो निर्देशन दिएको हो ।
निजी क्षेत्रले बनाएका खिम्ती र भोटेकोसीदेखि हालसम्मका सबै आयोजनाको विवरण बुझाउन समितिको आइतबार बसेको बैठकले निर्देशन दिएको हो । बैठकमा बोल्ने अधिकांश सभासदले ३६ मेगावाटको भोटेकोसी र ६० मेघावाटको खिम्ती जलविद्युत आयोजनामा डलरमा भएको पिपिए सम्झौता राष्ट्रिय हित विपरीत भएको बताए ।
बैठकमा सभासदहरुले नेपाल विद्युत् प्राधिकरणलाई वार्षिक रुपमा हुने एक अरब रुपैयाँभन्दा बढी घाटामध्ये भोटेकोसी र खिम्ती आयोजनाको मात्र दुई तिहाई हिस्सा रहेको तथ्यांक पेस गर्दै सम्झौता पुनरावलोकनको माग गरेका थिए । सभासदहरुको मागपछि ज्येष्ठ सदस्यको हैसियतमा सभापतित्व गरिरहनुभएका कुष्णकुमार राईले तीन दिनभित्र ऊर्जा मन्त्री, ऊर्जा सचिव र प्राधिकरणका कार्यकारी निर्देशकलाई समितिको बैठकमा उपस्थित हुन निर्देशन दिनुभयो ।
बैठकले जलविद्युत आयोजनामा डलरमा पिपिए सम्झौता भएका आयोजनाको विवरण, सम्झौता गर्नुपर्नाका कारण र सर्त, प्राधिकरणलाई परेको प्रभाव, सम्झौताको दरको विस्तृत विवरणसहित उपस्थित हुनुपर्ने निर्णय गरेको छ ।
