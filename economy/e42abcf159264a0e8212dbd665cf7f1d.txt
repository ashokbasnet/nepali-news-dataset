भेडाच्याङ्ग्रामा अबैध कर उठाएपछि अनुगमन शुरु

पोखरा, कात्तिक ३ – दशैं तिहारका लागि पोखरामा भित्र्याईने भेडाच्याङ्ग्रामा अवैध कर असुलेको गुनासो आएपछि, कास्कीमा प्रहरीले अनुगमन थालेको छ । 

हिमालपारीका जिल्ला मनाङ र मुस्ताङका साथै तिब्बतबाट बिक्रीका लागि ल्याईने भेडाच्याङ्ग्रामा दर्जनौं ठाउँमा कर तिर्नुपर्दा मर्कामा परेको व्यापारीहरुको गुनासोपछि, प्रहरीले अनुगमन थालेको हो ।

 

प्रहरीले बिहीबार कास्कीको हेम्जाबाट ढिकुरपोखरीको काँडेसम्म अनुगमन गरेको थियो भने शुक्रबार नयाँपुलसम्म पुगेर अनुगमन गरिने वडा प्रहरी कार्यालय बगरका प्रहरी निरीक्षक भुवनेश्वर तिवारीले जानकारी दिनुभयो ।

अनुगमनका क्रममा पोखरा उपउपमहानगरपालिकाले ठेकेदारलाई याम्दीसम्म कर उठाउन अनुमति दिएकोमा हेम्जासम्म पुगेर कर उठाएको, अनुमति विना नै कर उठाईएको, कास्कीको काँडेमा भेडाच्याङ्ग्राको संख्या नै नलेखी कर उठाईएको भेटिएको थियो ।

अन्नपूर्ण संरक्षण क्षेत्र आयोजना, जिल्ला विकास समिति कास्की र पोखरा उपमहानगरपालिकाको अनुमतिमा कास्कीमा भेडाच्याङ्ग्रा प्रवेश गराउँदा ठेकेदारहरुले लुम्लेमा १० रुपैयाँ, काँडेमा ५० रुपैयाँ र पोखरा उपमहानगरपालिका छिर्दा प्रतिगोटा १० रुपैयाँका दरले कर उठाउने अनुमति पाएका छन् ।

केही ठाउँमा अनुमति पाएभन्दा पनि बढी कर उठाएको गुनासो आएको र बढी कर लिएको पाईएमा अनुगमनका क्रममा कार्वाही गरिने प्रहरी निरीक्षक तिवारीले बताउनुभयो ।
