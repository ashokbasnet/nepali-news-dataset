भारतीय बजेटले नेपालको निर्यात प्रभावित हुनसक्ने चिन्ता

भारतीय वित्तमन्त्री अरुण जेट्लीले बिहीबार सार्वजनिक गरेको चालू आर्थिक वर्षको बजेटमा भन्सारदरमा १५ प्रतिशत एवं आयातकरमा १० प्रतिशत वृद्धिले नेपालको व्यापार घाटा बढाउने विज्ञहरुले बताएका हुन् ।

राष्ट्रिय योजना आयोगका पूर्वसदस्य अर्थविद् डा. चन्द्रमणि अधिकारी नेपालले यसको उचित सम्बोधन गर्न नसके व्यापार घाटा थप वृद्धि हुने बताउँछन् ।

भारतले आयातमा ५ प्रतिशतको शिक्षा शुल्कलाई हटाएपनि १० प्रतिशतको सामाजिक उत्तरदायित्व शुल्क लगाएको छ ।

भारतले बढाएको आयात शुल्कले नेपालको निकासी–पैठारीलाई प्रभावित पार्नेे अर्थविद् अधिकारीको भनाइ छ ।

भारतको बजेटले कृषि प्रबद्र्धनका विभिन्न योजना ल्याएको छ । बजेटले मल, लघु सिँचाइजस्ता कार्यक्रममा जोड दिएको छ । यसले भारतको उत्पादनको लागत घटाउनेछ भने कृषि उत्पादनको बजार मूल्यमा पनि भारी गिरावट आउनेछ ।

भारतको कृषि उत्पादनले नेपालको कृषि उत्पादनलाई प्रतिस्पर्धामा आउन नदिने अर्थविद् अधिकारीको दाबी छ ।

भारतले उद्योगलाई लक्षित गरी न्यूनतम् सहायता उत्पादन (एमएसपी) योजना ल्याएको छ । जसले एक रुपैयाँ लागतले डेढ रुपैयाँको प्रतिफल दिने क्षमता राख्ने गर्दछ । योजनाले भारतको स्थानीय उत्पादनलाई प्रोत्साहित गर्नेछ भने आयातलाई निरुत्साहित गर्नेछ ।

नेपालले भारतको योजनालाई उचित रणनीति बनाएर सम्बोधन गर्न नसके व्यापार घाटा १५ प्रतिशतमाथि जाने अर्थविद् अधिकारीले शुक्रबार हामीसित बताए ।
