पुस १३ देखि पोखरामा सडक महोत्सव

पोखरा, मंसिर २८ – आगामी पुस १३ गतेदेखि पोखरामा १४ औं पोखरा सडक महोत्सव हुने भएको छ । पोखरालाई पर्यटकको अन्तराष्ट्रिय गन्तव्यस्थल बनाउन विगतका वर्षजस्तै महोत्सवलाई निरन्तरता दिन लागेको आयोजक रेष्टुरेष्ट एण्ड बार एशोसिएसन अफ नेपाल (रेवान) पोखराले जनाएको छ ।

 

विगत १३ वर्षदेखि हरेक अँग्रेजी नयाँवर्षको अवसर पारेर गरिने सडक महोत्सव ५ दिनसम्म चल्नेछ । ‘सडकमै खाँउ, सडकमै नाचौं, सडकमै रमाऔं’ भन्ने नारा सहित लेकसाईडको फिस्टेलगेटदेखि गौरीघाट, बाराहीचोक, हल्लनचोक, खहरे, हुदै डिहिकोपाटनसम्मको ३ किलोमिटर सडकमै महोत्सव हुनेछ ।

महोत्सवका अवसरमा ३ किलोमिटर क्षेत्रका होटल तथा रेष्टुरेण्टहरुले सडकमा नै स्टल राखेर विभिन्न खानाका परिकार बनाउने र खुवाउने गर्दछन् भने बसुन्धरा र्पाकमा विभिन्न सांस्कृतिक एवं खेलकुदका कार्यक्रमहरु समेत हुनेछ ।

यसवर्षपनि महोत्सवमा राष्ट्रिय कलाकारहरुको लोकदोहोरी गीतसँगै बाल उद्यान, ख्यातीप्राप्त पप ब्याण्डहरुको लाईभ प्रस्तुती, फूड फेस्ट, आतिसबाजी, रसियन सामा नाच, पञ्चे बाजा, नेवारी लाखे, गुरुङ, थकाली, मगर, तामाङ, तिब्बती, थारु स्टिक, भक्तपुरको धिमे, भजन चुड्का लगायतका सांस्कृतिक प्रस्तुतीहरु प्रर्दशन गरिने महोत्सव संयोजक भिमसेन भूजेलले जानकारी दिनुभयो ।

यसैगरी, वेटर रेस, ढुंगा दौड, पर्यटक दौड, रस्साकस्सी, मजदुर दौड, संचारकर्मी दौड, साईकल रेस, विच भलिवल लगायतका खेलकुद पनि महोत्सवका आर्कषणका रुपमा रहेका छन् । रेवानले महोत्सवका अवसरमा १० देखि १५ प्रतिशत छुटको व्यवस्था समेत गरिएको छ ।

रेवान पोखराले सडक महोत्सवबाट विभिन्न सामाजिक कार्यका लागि रकम छुट्याएको जनाएको छ । अध्यक्ष भट्टराईका अनुसार फेवाताल संरक्षणका लागि प्रतिटिकट २ रुपैयाँ, लेकसाईड क्षेत्रमा सोलार सडक बत्ती जडानका लागि १ र अक्षयकोषका लागि प्रतिटिकट २ रुपैयाँ छुट्याईनेछ ।

महोत्सवमा सहभागी दर्शकको शान्ती सुरक्षालाई मध्यनजर गर्दै बसुन्धरा पार्कमा ६ देखि ८ वटा सिसिक्यामेरा राख्ने तयारी भएको छ । अहिले लेकसाईड क्षेत्रमा सानाठूला गरि १ सय ५० वटा पर्यटकीय होटल छन् भने रेवानमा आवद्ध होटलको संख्या ७८ छ ।
