आयल निगमले झापामा तेब्बर बढी मूल्य तिरेर जमिन किनेको संसदीय समितिको ठहर

संसदको उद्योग, वाणिज्य तथा उपभोक्ता हित सम्बन्ध समिति मातहतको आपूर्ति उपसमितिले बुधबार मेचीनगर–१३ चारआलीस्थित जमिनको स्थलगत अनुगमन गर्दै यो ठहर गरेको हो ।

निगमले प्रदेश नम्बर–१ का लागि इन्धन भन्डारण गर्न भन्दै चारआलीमा २३ बिगाह ३ कट्ठा १३ धुर जमिन खरिद गरेको छ ।

स्थलगत अनुगमनकाक्रममा निगमले अस्वाभाविक मूल्यमा जग्गा खरिद गरेको पाइएको अनुगमन टोलीका सदस्य सांसद दीपक कार्कीले बताए ।

निगमले उक्त जग्गा प्रतिकट्ठा १३ लाख ५१ हजार रुपैयाँका दरले किनेको जिल्ला मालपोत कार्यालयको मोठमा उल्लेख छ ।

तर, जग्गाधनीले भने प्रतिकट्ठा ४ लाख ४० हजार रुपैयाँमात्र पाएको सांसद कार्कीले जानकारी दिए । अरु रकम आयल निगमले घोटाला गरेको दाबी संसदीय समितिको छ ।

अनुगमन टोलीका अर्का सदस्य रामवीर मानन्धरले निगमले प्रक्रिया मिलाएर जग्गा खरिदमा करोडौं रुपैयाँ घोटाला गरेको आरोप लगाए ।

४ लाख पनि नपर्ने जग्गालाई साढे १३ लाखमा खरिद गरिएको सांसद मानन्धरले दाबी गरे ।
