ब्यवस्थित गुरुयोजना मिचेर नयाँ योजना

भवानी भट्ट/उज्यालो

कञ्चनपुर, फागुन २६ – गुरुयोजना अनुसार काम गर्न नसकेपछि नेपालकै ब्यवस्थित शहर मानिएको महेन्द्रनगर बजारको गुरुयोजना परिवर्तन गरिएको छ । 

महेन्द्रनगरलाई सुन्दर र ब्यवस्थित नगरको रुपमा विकास गर्न २०३४ मा गुरुयोजना तयार गरिएको थियो । तर सडक, ढल निकासजस्ता पूर्वाधारको अभाव र अव्यवस्थित बसोबासका कारण गुरुयोजना अनुसार काम हुन नसकेपछि नगर विकास समितिले नयाँ योजना निर्माण गरेको हो ।

सरकारले व्यवस्थित नगर निर्माण गर्न बजार, शिक्षण संस्था, सरकारी कार्यालय, पार्क, वनबाटिका, धार्मिकस्थल तथा आवासीय क्षेत्रका लागि ६ सय ४० बिघा जमिन छुट्याएको थियो । तर नगर विकास समितिले विभिन्न बहानामा घडेरीका रुपमा जग्गा बिक्री गरेपछि महेन्द्रनगरले नमुना नगरको पहिचान गुमाउँदै गएको हो ।

शहरी विकास विभागले पुरानो योजना कार्यान्वयन हुन नसकेपछि नगर विकास समितिलाई नयाँ योजना बनाउन निर्देशन दिएपछि योजना परिवर्तन गरिएको इन्जिनियर मोहनदेव भट्टले बताउनुभयो । उहाँका अनुसार नगरको पछिल्लो योजना अनुसार बजार क्षेत्रमा एउटा गल्ली थपेर ६ वटा बनाइएको छ ।

पर्यावरणीय बगैचाको अतिक्रमण हटाउन र बजार व्यवस्थित गर्न नसक्दा महेन्द्रनगरको गुरुयोजना परिवर्तन गर्नुपरेको नगर विकास समितिले जनाएको छ । सरकार परिर्वतनसंगै नगर विकास समिति पनि पुनर्गठन हुने परिपाटीका कारण नगर विकासको योजना ओझेलमा परेको नगर विकास समितिका पूर्वअध्यक्ष पतिराम चुनाराले बताउनुभयो ।
