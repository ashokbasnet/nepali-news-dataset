भूकम्प पीडितलाई टेलिकमको २५ करोड सहयोग

काठमाडौं, वैशाख २७ - नेपाल टेलिकमले भुकम्प प्रभावितहरुको राहत र पुनस्र्थापनाका लागि सरकारलाई २५ करोड रुपैयाँ हस्तान्तरण गरेको छ । यस्तै टेलिकमले सम्पदा र सरकारी विद्यालयको पुननिर्माणमा एक अर्ब रुपैयाँ खर्च गर्ने प्रतिबद्धता पनि जनाएको छ । 
नेपाल टेलिकमले भुकम्प प्रभावितहरुको राहत र पुनर्स्थापनाका लागि आइतबार प्रधानमन्त्री दैवी प्रकोप उद्दार कोषमा २५ करोड रुपैयाँ दिएको हो । टेलिकमका संचालक समितिका अध्यक्ष रहेका सूचना तथा संचार मन्त्रालयका सचिव सुनिलबहादुर मल्लले प्रधानमन्त्री सुशील कोइरालालाई २५ करोड रुपैयाँको चेक हस्तान्तरण गर्नुभयो ।
कर्मचारीको २ करोेड ७५ लाख 
प्रधानन्त्री दैवी प्रकोप उद्धार कोषमा टेलिकमका कर्मचारीहरु र सञ्चालक समितिमा सदस्यहरुका तर्फबाट अलग्गै सहयोग गरिएको छ । टेलिकमले कर्मचारीहरुका तर्फबाट २ करोड ७५ हजार ४ सय ७४ रुपैयाँ र संचालक समितिका सदस्यहरुका तर्फबाट तीन वटा बैठकको भत्ता बराबर ८१ हजार ६ सय रुपैयाँ प्रदान गरेको छ । 
टेलिकमका प्रबन्ध निर्देशक बुद्धिप्रसाद आचार्यले सहयोग रकमको चेक प्रधानमन्त्री कोइरालालाई हस्तान्तरण गर्नुभयो । टेलिकमले ऐतिहासिक तथा पुरातात्विक महत्वका संरचनाहरुमध्ये प्राथमिकताका आधारमा काठमाडौको धरहरा, गोरखाको मनकामना मन्दिर, काठमाडौको स्वयम्भुनाथ तथा ललितपुर र भक्तपुर दरबार स्क्वायर तीन वर्षभित्र बनाउने र त्यसका लागि १ अर्ब रुपैयाँ खर्च गर्ने प्रतिबद्धता जनाएको छ । 
टेलिकमले एक अर्ब रुपैयाँको परिधिभिर रही भुकम्पबाट अति प्रभावित क्षेत्रका सरकारी विद्यालयको पुनर्निमाण गर्ने प्रतिबद्धता पनि जनाएको छ । नेपाल टेलिकमले भूकम्प गएको दिनदेखि एक हप्तासम्म सबै प्रकारका मोबाइलबाट निशुल्क कल तथा एसएमएस गर्ने सुविधा पनि दिएको थियो ।
