सरकारी आम्दानी र खर्च हरेक दिन थाहा पाइने

काठमाडौ, जेठ २८ – आउँदो साउन १ गतेदेखि सरकारको खर्च र आम्दानीको बिबरण हरेक दिन थाहा पाउन सकिने भएको छ ।
अहिले ६० जिल्लामा लागु भएको एकल कोष खाता साउन १ गतेदेखि ७५ वटै जिल्लामा लागु हुने भएपछि दिनभरी सरकारी खाताबाट हुने खर्च र राजस्व मार्फत हुने आम्दानीको बिबरण बेलुका कार्यालय समय सकिने बित्तिकै थाहा हुने भएको हो ।
साउनदेखि सरकारको राजस्व र खर्चको बिबरण एकैपटक थाहा पाउन सकिने कार्यबाहक महालेखा नियन्त्रक अर्जुनप्रसाद पोखरेलले जानकारी दिनुभयो ।
थोरै कारोबार हुने १५ जिल्लामा मात्रै एकल कोष खाता लागु हुन बाँकी रहेकोले अहिले पनि झण्डै ९५ प्रतिशत हिसाब दैनिक आउँछ । एकल कोष खाता भनेको सरकारी रकमको कारोबार गर्ने देशभरिका कोष तथा लेखा नियन्त्रण कार्यालयको नाममा रहेको खाताको राष्ट्र बैङ्कमा हुने एउटै खाता हो ।
यस्तै महालेखा नियन्त्रकको कार्यालयले देशको सरकारी खर्चको ब्यबस्थापनलाई अन्तर्राष्ट्रिय मापदण्डको बनाउन गृहकार्य तीव्र बनाएको छ ।
कार्यबाहक महालेखा नियन्त्रक पोखरेलका अनुसार सरकारी खर्चको दुरुपयोग हुन नदिन र अन्तर्राष्ट्रिय स्तरमा नेपालको सार्बजनिक बित्तीय ब्यबस्थापनको तुलना गर्न सकिने गरि सुधारका काम अघि बढाइएको छ ।
