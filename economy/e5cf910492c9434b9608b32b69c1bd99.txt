सुनको भाउ तीन हजार घट्ने

काठमाडौं, असार ८ – व्यवसायीको १० दिनको आन्दोलनपछि खुल्ने सुन बजारमा सुनचाँदीको भाउ घट्ने भएको छ ।
अन्तर्राष्ट्रिय बजारमा सुनको भाउ घट्दै गएकाले १० दिन अघिको तुलनामा भण्डै ३ हजार रुपैँया भाउ घट्ने नेपाल सुनचादी व्यवसायी संघका अध्यक्ष मणिरत्न शाक्यले बताउनुभयो ।
१० दिन अघि व्यव्सायीले सुन पसल बन्द गरेर आन्दोलन शुरु गर्नुअघि नेपालमा सुनको भाउ तोलाको ५३ हजार रुपैयाँ थियो ।
व्यवसायीले १० दिनदेखि नै नेपालमा सुनचादीँको भाउ पनि तोकेका छैनन् । सुनको भाउ हरेक दिन अन्तर्राष्ट्रिय बजार हेरेर व्यवसायी आफैँले तोक्ने गरेका छन् ।
ठगीको आरोपमा सरकारले व्यवसायीहरुलाई कारबाही गरेको विरोधमा आन्दोलन शुरु गरेका व्यवसायी शुक्रबार सरकारसँग सहमति भएपछि पसल खोल्न सहमत भएका हुन् ।
सुनचाँदी कारोबार सम्बन्धी स्पष्ट नीति ल्याउन र कारबाही प्रकृया शुरु गरिएका व्यवसायीको बारेमासमेत निर्णय गर्न कार्यदल बनाएपछि सहमति भएको हो ।
सहमतिपछि पसल खोल्ने भनिएपनि आज शनिबार भएकाले काठमाडौंमा आइतबारदेखि मात्रै सुनपसल खुल्नेछन् । उपत्यका बाहिर केही ठाँउमा शनिबारदेखि नै सुनचाँदी कारोबार शुरु हुने अध्यक्ष शाक्यले बताउनुभयो ।
