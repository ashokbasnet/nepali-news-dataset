आपूर्ति मन्त्रीकै नेतृत्वमा काठमाडौंका ग्यास उद्योगमा छापा

सूर्यकुमार क्षेत्री/ उज्यालो । काठमाडौं, माघ २० – सरकारले काठमाडौंका ग्यास उद्योगमा छापा मारेको छ । आपूर्ति मन्त्रालय, आयल निगम, वाणिज्य विभाग, उपभोक्ता, पत्रकार सहितको टोलीले ग्यास उद्योगमा छापा मारेको हो । 

 

सिद्धार्थ, बाबा, त्रिशुल लगायतका पाँच वटा ग्यास उद्योगमा छापा मारिएको छ । ती ग्यास उद्योगले ग्यास डिलरलाई समेत नदिइ सिधै बिक्री गर्ने गरेको पाइएको अनुगमन टोलीको निष्कर्ष छ ।  बजारमा ग्यासको अभाव भएको गुनासो आएपछि आपूर्ति मन्त्री लेखराज भट्टकै नेतृत्वमा ग्यास उद्योगमा छापा मारिएको हो । 

 

उपभोक्ताले ग्यास नपाएको झोकमा भक्तपुरको सल्लाघारीमा ग्यास बोकेको गाडि नियन्त्रणमा लिएका थिए । काठमाण्डुको बल्खु र ललितपुरको बालकुमारीमा उपभोक्ताले ग्यास बोकेका गाडि रोकेर ग्यास वितरणको प्रयास गरेका थिए । उपभोक्ता आक्रोसित भएपछि सरकारले अनुगमन तिव्र पारेको हो ।
