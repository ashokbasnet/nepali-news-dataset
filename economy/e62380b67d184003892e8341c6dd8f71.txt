काठमाडौं–हेटौंडा सुरुङमार्गमा लगानी गरेका युरोपका नेपालीमा लगानी डुब्ने चिन्ता

सन्तोष न्यौपाने/उज्यालो । बेल्जियम, पुस ५ – साढे दुई वर्षअघि युरोपका बेल्जियम, जर्मनी, डेनमार्क लगायतका देशमा रहेका नेपालीलाई काठमाडौं–हेटौंडा सुरुङमार्गमा लगानी गर्नका लागि आग्रह गर्न उद्योग बाणिज्यसंघका प्रतिनिधी सहित कुश कुमार जोशी युरोप भ्रमणमा आउनुभएको थियो ।
जोशीले युरोपमा रहेका नेपालीमा आयोजनाले राम्रो प्रतिफल दिने र तत्कालै निर्माण सुरु हुनेभनेपछि धेरैले लगानी पनि गरे । तर झण्डै तीन वर्ष भइसक्दा पनि सुरुङमार्गको निर्माणकार्य सुरु नहुँदा लगानीकर्ता चिन्तामा परेका छन् ।
तीन वर्षमा लगानीको प्रतिफल पाउन सुरु हुने भनिएको परियोजनाको निर्माण कार्यसुरुसमेत नहुँदा लगानीकर्तामा चिन्ता छाएको हो  । सुरुङ निर्माता नेपाल पूर्वाधार विकास कम्पनीले बेल्जियम, जर्मनीसहित १० वटा मुलुकमा रहेका नेपालीबाट संस्थापक लगानी भन्दै रकम संकलन गरेको थियो ।
काठमाडौं–हेटौंडा सुरुङमार्ग ५८ किलोमिटर लामो परियोजना हो । चार लेनको बाटोसहित डिजाइन भएको सुरुङमार्ग भएर काठमाडौंबाट हेटौंडा पुग्न एक घण्टामात्रै लाग्ने भनिएको छ । सन् २०१६ मा निर्माण सक्ने लक्ष्य लिँदा सुरुङमार्गमा ३५ अर्ब रुपैयाँ लाग्ने अनुमान गरिएको थियो ।
तर अहिलेसम्म अवधिसम्म निर्माण कार्यसमेत सुरु नहुँदा युरोपका लगानीकर्ता योजना नै डुब्ने हो कि भन्ने चिन्तामा परेको योजनाका जर्मनी संयोजक समेत रहेका सन्तोष भटटराईले बताउनुभयो ।
बेल्जियम र जर्मनीमा रहेका नेपालीले मात्र आयोजनामा दुई करोड २० लाख भन्दा धेरैको लगानी गरेका छन् । त्यसमध्ये विभिन्न किस्ता गरेर अहिलेसम्म झण्डै ३७ लाख रुपैयाँ लगानि भइसकेको छ ।
आयोजना अझैपनि सुरु हुने लगानीकर्तामा आशा भने छ । आयोजनामा लगानी गरेका बेल्जियममा रहेका योजनाका बेल्जियम संयोजक सहदेव गौतममा पनि यस्तै आशा छ । 
नेपाल पूर्वाधार विकास कम्पनीले युरोपमा रहेका नेपालीलाई राम्रोसँग नबुझाइ लगानी गर्न लगाएकाले समस्या भएको हो । सरकारले आयोजनाको निर्माणका लागि तत्काल काम सुरु गर्नुपर्ने र लगानीकर्तालाई लगानी सुरक्षाको आभास गराउनुपर्ने आयोजनाका डेनमार्क संयोजक सोमनाथ सापकोटाको भनाई छ ।
आफ्नो देशको विकास हुने र राम्रो प्रतिफल आउने भनेपछि विदेशी भूमिमा पसिना बगाएर कमाएको रकम कम्पनीमा लगानी गरेका नेपाली आयोजना चाँडो सुरु होस् भन्ने पक्षमा छन् ।
