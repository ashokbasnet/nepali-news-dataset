सुनको कारोवार ४ वर्षकै कमजोर

काठमाडौं, साउन २१ - नेपाली बजारमा सुनको कारोबार चार वर्ष यताकै कमजोर भएको छ । सिजन नहुँदा समेत दैनिक २० किलो सुनको कारोवार हुने गरेकोमा अहिले दैनिक १५ किलो मात्रै सुनको कारोवार हुने गरेको नेपाल सुन चाँदी व्यवसायी संघले जनाएको छ । यो बर्षको बैशाख महिनामा दैनिक ४५ किलो सम्म सुनको कारोवार भएको थियो भने असारमा ३५ किलोसम्म सुन किनवेच भएको थियो ।

 

तर साउनमा भने मुश्किलले दिनको १५ किलो सुन किनवेच भइरहेको संघका अध्यक्ष तेजरत्न शाक्यले जानकारी दिनुभयो । साउनमा ताजा सुनको माग पनि कम आएको शाक्यले बताउनुभयो । ‘आफूसँग भएको सुन राखेर पैसा लैजाने धेरै छन् ।’ शाक्यले भन्नुभयो ‘ताजा सुन किन्न आउने धेरै कम छन् ।’ सुनको कारोवार घट्नुमा नागरिकको आम्दानी, देशको आर्थिक अवस्था लगायतका कारण पनि हुन सक्ने शाक्यले बताउनुभयो ।

आइतवार नेपाली बजारमा सुन तोलाको ५७ हजार रुपैयाँमा कारोवार भइरहेको छ । यस्तै, चाँदी तोलाको १ हजार ३० रुपैँयामा किनबेच भईरहेको छ ।
