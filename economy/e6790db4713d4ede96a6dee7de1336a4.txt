नेपालगन्जमा पाँच क्विन्टल म्याद नाघेका बस्तु भेटिए

नेपालगन्ज, असोज १० — जिल्ला अनुगमन समिति बाँकेले म्याद नाघेका करिब पाँच क्विन्टल खाद्य तथा पेय पदार्थ बरामद गरेको छ । बजार अनुगमनका क्रममा नेपालगन्जबाट एक महिनाको अवधिमा यति ठुलो परिमाणमा म्याद नाघेका बस्तु बरामद गरिएको हो ।
 

 

बरामद भएका सामान दशैँ तिहारका लागि अत्यावश्यक मानिने खाद्यसामाग्री पनि भएको वाणिज्य कार्यालय नेपालगन्जले जनाएको छ ।

‘दशैँ तिहारमा प्रयोग गरिने धेरै सामाग्री पनि म्याद नाघेको भेटिएको छ’, वाणिज्य कार्यालय नेपालगन्जका प्रमुख गोविन्द प्रसाद पाण्डेले भन्नुभयो, ‘एक महिनाको अनुगमनमा उपभोक्ता र व्यापारी सचेत भएको भेटेका छौँ ।’

गत साउन अन्तिम हप्ता देखि समितिले नेपालगन्ज र रांझा बजारमा अनुगमन थालेको हो । अनुगमन समितिले नेपालगन्जका होटल, रेष्टुरेण्ट, खाद्य तथा किराना पसल, औषधि पसल, चमेनागृह, मिठाई पसल लगायतमा अनुगमन  गरेको थियो ।

निरन्तरको अनुगमनपछि बजारमा सुधार देखिएकोले कसैलाई पनि कारवाही नगरिएको अनुगमन समितिले बताएको छ । ‘सुधारका लागि निश्चित समयावधि दिएका छौँ’, वाणिज्य कार्यालयका प्रमुख गोविन्द प्रसाद पाण्डेले भन्नुभयो, ‘होटल रेष्टुरेण्ट र चमेनागृहमा सुरुको भन्दा अहिले निकै सुधार देखिएको छ ।’

बरामाद गरिएका सामग्री अनुगमन समितिले नष्ट गर्ने भएको छ । अनुगमन समितिले एकहप्ता अघि मात्र नेपालगन्जको न्युरोडमा म्याद नाघेको लाखौं मुल्यको पेयपदार्थ नष्ट गरेको थियो ।
