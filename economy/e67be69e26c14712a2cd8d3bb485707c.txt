हिमालय एअरलाइन्सले आजदेखि सुरु गर्‍यो क्वालालम्पुर उडान, यस्तो छ उडान तालिका

काठमाडौं, माघ २८ – हिमालय एअरलाइन्सले शुक्रबारदेखि काठमाडौं–क्वालालम्पुर सिधा उडान सुरु गरेको छ । त्रिभुवन अन्तर्राष्ट्रिय विमानस्थलमा बिहान भएको कार्यक्रममा संस्कृति, पर्यटन तथा नागरिक उड्डयन मन्त्री जीवनबहादुर शाहीले प्रथम उडान सेवाको शुभारम्भ गर्नुभयो ।  
उडानबाट मन्त्री शाही, मन्त्रालयका सहसचिव बुद्धिसागर लामिछाने, नागरिक उड्डयन प्राधिकरणका महानिर्देशक सञ्जीव गौतम, नेपाल पर्यटन बोर्डका प्रमुख कार्यकारी अधिकृत दीपकराज जोशी, मलेसियाली राजदूतावासका कार्यवाहक प्रमुख फादिल इस्माइललगायत २० जनाको उच्चस्तरीय प्रतिनिधिमण्डल मलेसियाली राजधानी क्वालालामपुर प्रस्थान गरेको छ । 
नेपाली प्रतिनिधिमण्डलले शुक्रबार साँझ क्वालालम्पुरमा आयोजना हुने विशेष समारोहमा नेपालमा लगानीका अवसर, पर्यटन प्रवद्र्धनका सम्बन्धमा जानकारी दिने कार्यक्रम छ । काठमाडौं–क्वालालम्पुर दुईतर्फी यात्राका लागि करबाहेक २५ हजार तीनसय ७५ रुपैयाँ तिर्नुपर्ने कम्पनीले जनाएको छ । यो विमान सेवाले कतारको दोहा, श्रीलङ्काको कोलम्बो उडान थालिसकेको छ भने आउँदो १३ गतेदेखि बर्मामा पनि काठमाडौंबाट सिधा उडान गर्ने जनाएको छ ।  
यस्तो छ उडान तालिका
उडान तालिका अनुसार फ्लाइट नम्बर एच ९ ८९० काठमाडौं–क्वालालम्पुर सोमबार, बुधबार, बिहीबार, शुक्रबार र आइतबार बिहान ८ः२५ मा उड्ने छ । यस्तै फ्लाइट नम्बर एच ९ ८९१ क्लालालम्पुर–काठमाडौं दिउँसो ४ः२५ मा सोमबार, मंगलबार, बिहीबार, शुक्रबार र शनिबार उड्ने छ ।
