पोखरा उद्योग बाणिज्य संघको अध्यक्षमा विन्दुकुमार थापा

पोखरा, भदौ २२ - पोखरा उद्योग बाणिज्य संघको आगामी २ वर्षे नयाँ नेतृत्वका लागि विन्दुकुमार थापा विजयी हुनुभएको छ ।
थापाले प्रतिद्वन्द्वी संजिवबहादुर कोइरालालाई २ सय ५९ मतले पछि पार्दै विजयी हुनुभएको हो ।
शनिवार राती निर्वाचन समितिले घोषणा गरेको संघको ३० औं अबिधेशनको मत परिणाम अनुसार कोइरालाको ८ सय ८७ र थापाको १ हजार १ सय ४६ मत रहेको छ । थापा यसअघि प्रथम उपाध्यक्ष र कोइराला अध्यक्ष हुनुहुन्थ्यो ।
अघिल्लोपटकको चुनावमा पनि नाताले ज्वाई जेठान पर्ने थापा र कोइराला लै अध्यक्षका दाबेदार हुनुहुन्थ्यो । अन्तिममा आएर थापाले भद्र सहमति गर्दै ज्वाईलाई अध्यक्ष बनाउनुभएको थियो ।
मतपरिणाम अनुसार कार्यसमितिमा अध्यक्षसहित १० थापा प्यानलका र ६ जना कोइराला प्यानलका विजयी भएका छन् । जस मध्ये सबैभन्दा धेरै १ हजार ५ सय ४५ मत पाउने देव क्षेत्रीलाई प्रथम उपाध्यक्ष घोषणा गरिएको छ भने द्वितिय उपाध्यक्षमा मिनराज काफ्ले, महासचिवमा रविन्सन प्रजु, उपमहासचिवमा प्रकाशदेव पालिखे, कोषाध्यक्षमा दिलिपराज श्रेष्ठ र महिला उद्यमीतर्फ विन्दु कोइराला सुवेदीलाई संयोजक बनाउनुभएको छ । उहाँहरु सबै थापा प्यानलका हुनुहुन्छ । थापा प्यानलबाटै सिता गुरुङ्ग र पवन प्रजापति पनि कार्यसमिति सदस्यका लागि विजयी हुनुभएको छ ।
कोइराला प्यानलबाट हिरा भट्टराई, नारायण कोइराला, दामु अधिकारी, विश्वशंकर पालिखे, ईश्वर कर्माचार्य र दिलिप सुवेदी विजयी हुनुभएको छ । यसपटकको कार्यसमितिमा थापा प्यानलको २ र कोइराला प्यानलका १ गरि पहिलोपटक पोखरा उद्योग वाणिज्य संघको कार्यसमितिमा ३ जना महिला विजयी हुनुभएको छ ।
यसैगरि एशोसियट सदस्यमा अर्जुन पोखरेल र अमृत केसीले समा २० मत ल्याएकोमा गोलाप्रथाबाट अर्जुन पोखरेल विजयी हुनुभएको छ । ४७ मतदाता रहेको एशोसियटका विजयी पोख्रेल पनि थापा प्यानलबाटै हुनुहुन्छ ।
२ हजार २ सय ५८ मतदाता रहेको पोखरा उद्योग वाणिज्य संघको निर्वाचनमा २ हजार ४८ मत खसेको थियो । १४ सदस्यका लागि २७ जना चुनावी मैदानमा उत्रिएका थिए । निर्वाचनका लागि कवि तीर्थ श्रेष्ठको संयोजकत्वमा निर्वाचन समिति गठन गरिएको थियो । उहाँले अत्यन्तै सौहर्दपूर्ण वातावरणमा निर्वाचन सम्पन्न भएको बताउनुभयो ।
पोखरा उद्योग वाणिज्य संघका नवनिर्वाचित अध्यक्ष विन्दुकुमार थापाले आफूले कार्यसमितिमा आएका सबैलाई मिलाएर कामकाजको बाँडफाँड गर्ने बताउनुभएको छ । साथै २ वर्षे कार्यकालमा पोखराका उद्योगी व्यवसायीको हकहितको पक्षमा काम गर्ने प्रतिवद्धता पनि उहाँले जनाउनुभएको छ ।
