आजदेखि पारिवारिक बजेट सर्वेक्षण

काठमाडौं, फागुन १ – नेपाल राष्ट्र बैकले आजदेखि पाँचौ पारिवारिक बजेट सर्वेक्षण सुरु गर्ने भएको छ ।
राष्ट्रिय उपभोक्ता मूल्य सूचकांकलाई अद्यावधिक गर्न नेपाली घरपरिवारको यथार्थ आम्दानी तथा खर्च सम्बन्धी तथ्यांक संकलन गर्न पारिवारिक बजेट सर्वेक्षण गर्न लागिएको राष्ट्र बैंकले जनाएको छ ।
पारिवारिक बजेट सर्वेक्षणको लागि नेपालभरिबाट छानिएका ५५ जिल्लाका ८४ बजारकेन्द्र अन्तर्गत २ सय ७ सर्वेक्षण वार्डबाट ८ हजार २८ घरपरिवार सर्वेक्षणका लागि नमूनाका रूपमा छनौट गरिएको छ ।
तथ्यांक संकलन गर्न छनौट गरिएका सामुदायिक विद्यालयमा कार्यरत शिक्षकहरूले एक वर्षसम्म नियमित रूपमा घरपरिवारबाट तथ्यांक संकलन गर्नेछन् ।
पाचौं पारिवारिक बजेट सर्वेक्षणका लागि विराटनगर उप–महानगरपालिका, इलाम, धनकुटा, दमक, इटहरी र खाँदबारी नगरपालिका, फिदिम, म्याङलुङ, भोजपुर, दिक्तेल, बिर्तामोड (अनारमनी–चारपाने), उर्लाबारी, दुहबी–भलुवा र चैनपुर गाविसका बजारकेन्द्रहरू तथा काठमाडौं महानगरपालिका, ललितपुर र वीरगञ्ज उप–महानगरपालिका, लाहान, कमलामाई, जनकपुर, बनेपा, बिदुर, र्कीतिपुर, भक्तपुर, मध्यपुर–थिमी, भरतपुर, भीमेश्वर, हेटौंडा र मलंगवा नगरपालिका, कटारी, हनुमाननगर, मोहनपुर–कल्याणपुर, रामनगर–मिर्चैया, ढल्केबर, पाँचखाल, निलकण्ठ, नौबिसे, दामन–पालुङ, सीतापाइला–थानकोट, चम्पापुर, चाँगुनारायण–नगरकोट, चौतारा, बाह्रबिसे, हरिऔन, चन्द्रनिगाहपुर र जितपुर–सिमरा गा.वि.स. का बजारकेन्द्रहरू छनोटमा परेका छन् ।
यस्तै पश्चिम क्षेत्रमा पोखरा उप–महानगरपालिका, वालिङ, तानसेन, कपिलवस्तु, बुटवल र सिद्धार्थनगर नगरपालिका, बेसीशहर–गाउँशहर–उदीपुर, अर्थुङगे–घतान–ज्याम्रुककोट, खुर्कोट–शिवालय–दुर्लुङ, तम्घास, सन्धिखर्क, गैंडाकोट, सुनवल, कृष्णनगर र देवदह गाविसका बजारकेन्द्रहरु छनोट गरिएकाछन भने सुर्खेत, घोराही, नेपालगञ्ज र गुलरिया नगरपालिका,  सल्यान–खलङ्गा, लिवाङ, दुल्लु, छिन्चु, लमही, कोहलपुर र चन्दननाथ गाविस, अमरगढी, दीपायल–सिलगढी, भीमदत्त र धनगढी नगरपालिका, मंगलसेन, पाटन, जोगबुढा, श्रीपुर, भजनी र दार्चुला–खलंगा गाविसका बजारकेन्द्रहरू तथ्यांक संकलनका लागि छनोटमा परेको नेपाल राष्ट्र बैंकका प्रवक्ता भाष्करमणी ज्ञवालीले जानकारी दिनुभयो ।
