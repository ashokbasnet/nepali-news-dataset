दोलखाका हिमआरोही एकैठाउँमा

दोलखा, जेठ २२ – दोलखाका हिमआरोहीहरु एउटै थलोमा उपस्थित हुने भएका छन् । प्रथम गौरीशंकर हिमालयन महोत्सव २०६९ मा सहभागी हुन दोलखाका हिमआरोही दोलखाको पर्यटकीय गाउँ सिमिगाउँमा जम्मा हुन लागेका हुन् । 

 

दोलखाको गौरीशंकर गाविसको सिमिगाउँमा आगामी जेठ २७ र २८ गते हुने महोत्सवमा प्रख्यात हिमआरोहीलाई सहभागी गराएर जिल्लाको विकास निर्माणमा सहयोग पुर्‍याउन महोत्सव आयोजना गर्न लागिएको महोत्सव आयोजक समितिका दुर्गा लामाले जानकारी दिनु भयो ।

महोत्सवमा स्थानीय जातजातिको संस्कृती झल्कने झाँकी, प्रदर्शन, स्थानीय खानपान, गौरीशंकर हिमाल, च्छोरोल्पा हिमताललाई नजिकवाट अवलोकन लगायतका कार्यक्रम तय गरिएको छ । नेपालको प्रामाणिक समयको आधार मानिएको गौरीशंकर हिमाललाई कुमारी हिमालको रुपमा पनि लिइन्छ ।
    
राजधानी काठमाडौंबाट सदरमुकाम चरिकोट हुँदै ९ घण्टाको बसयात्रा पछि जगत र जगतबाट २ घण्टाको पैदलयात्रा पछि महोत्सवस्थल सिमिगाउँ पुग्न सकिन्छ ।
