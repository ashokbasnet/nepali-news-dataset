भारततर्फ अदुवाको निकासी खुल्यो

अपडेट

इलाम, भदौ २४ । भारतको कोलकातास्थित खाद्य प्रयोगशालाले नेपाली अदुवामा कुनै विषादी नमिसिएको प्रतिवेदन दिएपछि अदुवा निकासी खुला भएको छ ।

भारतले नेपाली अदुवामा ‘एल्डिकार्ड’ नामक प्रतिबन्धित विषादी फेलापरेको भन्दै ‘भारतीय बजारमा प्रवेश नदिन’ आफ्ना सबै भन्सार कार्यालयलाई परिपत्र गरेको थियो ।

यही परिपत्रका आधारमा करिब दुई सातादेखि कुनैपनि भन्सार नाकाबाट अदुवा भारत छिर्न पाएको थिएन ।

नेपाली व्यवसायीले यसको विरोध गरेपछि भारतीय पक्षले पुनः गुणस्तर परीक्षण गर्न करिब एक हजार किलो नमुना कोलकाता प्रयोगशाला लगेको थियो । त्यसैको रिपोर्टका आधारमा शुक्रबारबाट प्रतिबन्ध हटाइएको हो ।

नेपाल संसारमा चीन र भारतपछि तेस्रो ठूलो अदुवा उत्पादक मुलुक हो । आन्तरिक खपतपछि लगभग सबै अदुवा भारत निर्यात् हुँदै आएको छ ।

गत आर्थिक वर्ष नेपालले ६४ करोड रुपैयाँ बराबरको झन्डै २ करोड ८३ लाख केजी अदुवा भारत निकासी गरेको थियो ।

नेपालबाट निकासी हुने अदुवाको ६५ प्रतिशत बजार कोलकाता हो । बाँकी दिल्लीलगायत अन्य सहरमा खपत् हुने गरेको छ ।

निकासी रोकिँदा इलाम, पाँचथर र ताप्लेजुङका किसानको करोडौं मूल्य बराबरकोे अदुवा गोदाममा थन्किएको थियो ।
