रोयल्टी नतिर्ने क्यासिनो बन्द गर्न लेखा समितिको पुन: निर्देशन

सेञ्छेलुङ लिम्बु/उज्यालो । काठमाण्डौं, मंसिर ६ - संसदको सार्वजनिक लेखा समितिले रोयल्टी नतिर्ने क्यासिनो बन्द गर्न फेरि सरकारलाई निर्देशन दिएको छ । समितिको मंगलवार बसेको बैठकमा अर्थ, पयर्टन लगायत सम्बन्धित निकायका प्रतिनिधिसित छलफल गरेपछि समितिले यस्तो निर्देशन दिएको हो ।

 

पटक–पटक बन्द गराउन निर्देशन दिँदापनि रोयल्टी नतिर्ने क्यासिनोलाई सञ्चालन गर्न अनुमति दिएको भन्दै समितिले आपत्ति जनाएको छ । नेपालमा सञ्चालित १० वटा क्यासिनोले सरकारलाई झण्डै ५० करोड रोयल्टी तिर्न बाँकी छ । यसअघि रोयल्टी नबुझाउनेलाई बन्द गराउने समितिको निर्देशनपछि अरु क्यासिनोको ईजाजत खारेज गरिए पनि पर्यटन मन्त्रालयले क्यासिनो अन्ना र क्यासिनो एभरेष्टलाई सञ्चालन अनुमति दिएको थियो । यी दुबैलाई १५ दिनभित्र रोयल्टी नबुझाए बन्द गराउन समितिले निर्देशन दिएको छ ।

क्यासिनो अन्नाले १२ करोड ९५ लाख रुपैयाँ र क्यासिनो एभरेष्टले २ करोड १० लाख रुपैयाँ रोयल्टी तिर्न बाँकी छ । त्यस्तै क्यासिनो रोयलले ४ करोड ५२ लाख रुपैयाँ, क्यासिनो ताराले १ करोड ३४ लाख रुपैयाँ, क्यासिनो नेपालले १४ करोड ७३ लाख रुपैयाँ, क्यासिनो हायातले २ करोड ५ लाख रुपैयाँ, क्यासिनो भेनसले १ करोड २६ लाख रुपैयाँ, क्यासिनो फुलबारीले ८ करोड ९ लाख रुपैयाँ, र क्यासिनो ग्राण्डले १ करोड ८३ लाख रुपैया रोयल्टी बुझाउन बाँकी छ ।

लेखासमितिले १ महिना भित्र क्यासिनो सञ्चालन सम्बन्धी कार्यविधि बनाएर लागु गर्न पनि सरकारलाई निर्देशन दिएको छ ।
