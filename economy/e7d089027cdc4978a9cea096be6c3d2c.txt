भेरी–बबई डाइभर्सन आयोजनाको पूर्वाधार निर्माणको काम तीव्र

प्रकाश पन्त/उज्यालो ।
सुर्खेत, मंसिर ३० – राष्ट्रिय गौरवको भेरी–बबई डाइभर्सन बहुउद्देश्यीय आयोजनाको पूर्वाधार निर्माणको काम तीव्र गतिमा भैइरहेको छ ।
चिनियाँ ठेकेदार कम्पनी चाइना ओभरसिज इञ्जिनीयरिङ कम्पनी लिमिटेडले सुरुङ निर्माणको काम तीव्र रुपमा अगाडि बढाएको छ । नेपालमै पहिलो पटक विशेष प्रविधियुक्त सुरुङ टनेल बोरिङ मेशिन (टिबिएम) को प्रयोगबाट १२ किलोमिटर लामो सुरुङ निर्माणको आधारभूत काम सुरु भएको हो । आयोजनाले सामाजिक विकास तर्फ लिफ्ट सिँचाइ, कुलो सुधार तथा लाइनिङ सिक्मेण्ट, प्रडक्शन प्लान, इक्वीपमेण्ट, कन्सटेक्शन मेटेरियल एवं कन्सटेक्शन इक्वीपमेण्टको कार्य गरिहेको आयोजना प्रमुख शिवकुरमार बस्नेतले जानकारी दिनुभयो । पूर्वाधार निर्माणको काम सकिएपछि आउँदो मंसिर महिनावाट सुरुङ खन्ने काम अघि बढने उहाँले उल्लेख गर्नुभयो । 
उहाँका अनुसार आउने असार महिनासम्ममा टनेल खन्ने मेसिन आइपुग्ने र आउँदो मंसिर महिनाबाट टनेल खन्ने काम सुरु हुनेछ । यो आयोजना निर्माणमा अहिलेसम्मकै उच्चत्तम प्रविधिको प्रयोग हुन लागेको छ । नयाँ प्रविधिको प्रयोग हुने भएकोले यसबाट भविष्यमा बन्ने अरु आयोजनको लागि पनि सिकाइ हुने आयोजनका सिनियर जगदिशश्वरमान श्रेष्ठले जानकारी दिनुभयो ।
आयोजनाले पूर्वाधार निर्माणसँगै स्थानीय स्तरमा रोजगारीको अवसर पनि बढेको छ । अहिले आयोजनामा ३ सय जनाले रोजगार पाएका छन् । यहाँका कामदारलको दैनिक ज्याला थोरैमा ५ सय रहेको छ । रोजगारीको अवस पाए पछि स्थानीय बासिन्दा पनि उत्साहित भएका छन् ।
स्थानीय युवा वैदेशिक रोजगारीमा जान छाडेर आयोजनाको काममा जुटेका छन् । गाउँमै निर्माण हुन लागेको आयोजनामा काम पाएर घरखर्च जुटाउन पाउँदा निकै खुशी लागेको स्थानीय बासिन्दा देवेन्द्र खत्रीले बताउनु भयो । उहाँले विदेश जानका लागि काटेको टिकट पनि रद्द गरेको बताउनुभयो । 
आयोजनाको काम सुरु भएसँगै स्थानीय स्तरमा विद्युत, यातायात तथा सिंचाईको पहुँच विस्तार भएको छ । जसको कारण स्थानीय बासिन्दाको जीवनस्तरमा समेत परिवर्तन आउन थालेको छ । 
हात्तिखालका भावना विकले आयोजनाको कारण अहिले गाउँमा सडक, वत्तीसँगै स्थानीय कृषिजन्य उत्पादकत्वमा समेत खपत बढ्दै गएको बताउनुभयो । आयोजना शुरु भएपछि आसपासका होटल तथा पसलहरुले राम्रो आम्दानी गरिरहेका छन । 
आयोजनाले तीन चरणमा निर्माण सम्पन्न गर्ने बताएको छ । पहिलो चरणमा १२ किलोमिटर सुरुङ खन्ने, दोस्रो चरणमा ४८ मेगावाटको बिजुली निकाली राष्ट्रिय प्रसारण लाइनमा जोडिने र तेस्रो चरणमा सिँचाइको लागि काम गर्ने बताएको छ ।
सुर्खेतको रामघाटको चिप्लेमा बाँध बाँधेर भेरी नदीको पानीलाई बबई नदीमा मिसाएर सिँचाइ र विद्युत उत्पादन गरिने छ । आयोजनाबाट बाँके र बर्दियाको ५१ हजार हेक्टर जमिनमा सिंचाइ पुग्ने छ भने ४८ मेगावाट विद्युत उत्पादन हुनेछ ।
करिब १७ अर्ब रुपैयाँ लाग्ने आयोजनाबाट वर्षमा किसानले कृषिजन्य उत्पादनबाट २ अर्व १० करोड आम्दानी गर्ने र विद्युतबाट दुई अर्ब प्रतिवर्ष आम्दानी हुने अनुमान गरिएको आयोजनाका प्रमुख शिवकुमार वस्नेतले बताउनुभयो ।
आयोजनको अनुगमन 
पूर्वगृहमन्त्री तथा कांग्रेस नेता पूर्णबहादुर खड्काले निर्माणाधिन भेरी बबई डाइभर्सन बहुउद्देश्यीय आयोजनाको स्थलगत अनुगमन गर्नुभएको छ ।
विद्युत गृह निर्माणस्थल सुर्खेतको हात्तिखाल पुगेर उहाँले आयोजना निर्माणको कामको जानकारी लिनुभएको हो । उहाँलाई आयोजनाका प्रमुख शिवकुमार बस्नेतले अहिलेसम्म भएको कामको प्रगति बारे बिस्तृत जानकारी गराउनु भएको छ । स्थलगत अवलोकनको क्रममा पूर्वगृहमन्त्री खड्काले यो आयोजनाले यस क्षेत्रका जनताको जीवनस्तरमा महत्वपूर्ण परिवर्तन ल्याउने बताउनुभयो । उहाँले निर्धारित समयमै आयोजना निर्माण हुनेमा विश्वस्त हुँदै आयोजना निर्माणका लागि आवश्यक पर्ने सबै किसिमको सहयोग गर्न आफू तयार रहेको उल्लेख गर्नुभयो ।
उहाँले भेरीबबई बहुउद्देश्यीय आयोजनासँगै भेरी करिडोर पनि निर्माण हुने भएकोले भेरी नदि आसपासका घोरेटादेखि लगाम घाटगाउँसम्मका जनताको जीवनस्तरमा सुधारका साथै आयस्तरमा पनि वृद्धि हुने बताउनुभयो ।
