बजार अनुगमनका क्रममा संकलन गरिएका नमूनाको परीक्षणमा ढिलाई

काठमाण्डौं, कात्तिक १ - बजार अनुगमनका क्रममा शंका लागि संकलन गरिएका सयौं नमूनाको परीक्षण गर्ने काममा ढिलाई हुँदा गलत काम गर्नेहरु माथि हुने कारवाही प्रकृयाले गति लिन सकेको छैन । बजार अनुगमनमा संकलन गरिएका नमूना परीक्षणको काम खाद्य प्रविधि तथा गुण नियन्त्रण विभागले गर्दै आएको छ ।

 

तर विभागमा पर्याप्त जनशक्ति नहुँदा काम चुस्त हुन नसकेको विभागका महानिर्देशक जीवनप्रभा लामाले बताउनुभयो । अहिलेसम्म पुष्प डेरीलाई मात्रै कारवाहीको सिफारिस गरिएको छ । शंका लागि नमूना संकलन गरिएका मध्ये सयौं मुद्धाहरु सरकारी वकिल कार्यालयमा दर्ताको क्रममा रहेको लामाले जानकारी दिनुभयो ।

विभागमा अहिले दुई सय ३१ दरबन्दी भएपनि प्रयोगशालामा काम गर्न २५ जना मात्रै छन् । काठमाण्डुमा जम्मा आठ जना बजार निरीक्षक छन् भने देशभर गरेर ४० जना मात्रै निरीक्षक रहेको विभागले जनाएको छ । विभागका देशभर गरेर पाँच वटा क्षेत्रीय चार वटा क्वारेन्टाईन र जुम्लामा एउटा स्याउ परीक्षण केन्द्र छ ।
