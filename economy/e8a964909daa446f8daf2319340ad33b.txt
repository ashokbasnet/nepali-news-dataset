फेवातालमाथि केबलकार बन्ने

पोखरा, चैत १२ - पर्यटकीय नगरी पोखराको फेवातालमाथि मुलुककै दोस्रो केबलकार निर्माण गरिने भएको छ । निर्माणमा स्वदेशीसँगै विदेशी कम्पनीहरु इच्छुक देखिएका छन् । फेवाताल किनारको बसुन्धरा पार्कदेखि पुम्दी–भुम्दीको कोदी डाँडास्थित ‘विश्व शान्ति स्तुप’सम्म केबलकार निर्माण गर्न भौतिक योजना तथा निर्माण मन्त्रालयले प्रस्ताव आह्वान गरेपछि विभिन्न पाँच कम्पनीले आशयपत्र बुझाएका छन् ।

 

मन्त्रालयले एक महिनाअघि इच्छुक कम्पनीलाई आह्वान गरेको थियो । शुक्रबार अन्तिम दिनसम्म पोखराको लक्ष्मी ग्रुप, सुजल फुड्ससँगको सहकार्यमा फ्रान्सको पोमा ग्यालेक्सी, चितवन कोई प्रालि, शर्मा एन्ड शर्मा, दामोदर रोपवे प्रालि, एग्जिम नेपाल र चीनको झेङझ्याङ टिम इन्टरनेसनल इकोनोमिक्स एन्ड टेक्निकल प्रालि, भारतको युनाइटेड बिल्डर्स र लामा कन्स्ट्रक्सन प्रालिले आशयपत्र बुझाएका छन् । यीमध्ये चितवन कोईले हाल कुरिनटारदेखि मनकामनासम्म केबलकार सञ्चालन गर्दै आएको छ । निर्माणको प्रतिस्पर्धाका लागि वार्षिक १ अर्बभन्दा बढीको कारोबार गर्ने कम्पनीले मात्रै आशयपत्र बुझाउन पाउने व्यवस्थाअनुसार यी सबै कम्पनीले आफ्नो वार्षिक कारोबारको विवरणसहित फारम बुझाएका छन् ।

आगामी तीन महिना भित्र सबै प्रकृया पुरागरी मन्त्रालयले कुनै एक कंपनीलाई निर्माणको जिम्मा दिनेछ । पहिलो चरणमा आसयपत्र बुझाउने कंपनीहरुबाट नै छनोट गरी मन्त्रालयले थप विवरण सहितको आवेदन माग गर्नेछ । बशुन्धरा पार्कदेखि फेवाताल,रानी वन हुँदै कोदीडाँडा सम्म करीब ९१.३ कीमी० एक कीलोमिटर तीन सय मिटर लम्बाईको केबलकार निर्माण हुनेछ ।बुट प्रणली अन्तर्गत निर्माण हुने केबलकारले यस क्षेत्रको पर्यटन प्रबद्र्धनमा सघाउने पर्यटन व्यवसायीको विश्वास छ ।
