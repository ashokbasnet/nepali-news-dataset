खानीडाँडा बिमानस्थल पहिरोको खतरामा

दमन राई/उज्यालो । खोटाङ, साउन ८  - कलभर्ट थुनिएपछि धावनमार्गमाथिबाट बगेको भलपानीको कटानका कारण खोटाङको खानीडाँडा बिमानस्थल पहिरोको खतरामा परेको छ । भलपानीले बगाएर झरेको माटोले कलभर्ट थुनिएपछि धावनमार्गमाथिबाट बगेको भलले कटान गर्दा खाल्लेस्थित बिमानस्थल पहिरोको खतरामा परेको हो ।

 

वर्षाको भलपानी निकासा गर्ने टावर नजिकैको कलभर्ट थुनिएपछि धावनमार्गहुँदै बगेको भलपानीको कटानका कारण बिमानस्थलको दक्षिणी भाग भत्किन थालेको खाल्लेका स्थानीय निवर्तमान गाबिस उपाध्यक्ष नन्दप्रसाद घिमिरेले जानकारी दिनु भयो । धावनमार्गमाथिबाटै बग्ने भलपानीले माटो कटान गरे
पछि बिमानस्थलको दक्षिणी छेउका तीन ठाउँमा ठूलो खाल्डो परेको र भत्किएको घिमिरेको भनाई छ । भलपानीका कारण छेउबाट कटान हुँदै बिमानस्थलबीचको सेतो मार्किङ लाईनसम्म खाल्डो बनेको नेकपा एमाले खोटाङका उपाध्यक्ष बबी चामलीङले बताउनु भयो ।
तत्काल कलभर्टको माटो हटाएर भलपानीलाई कलभर्टमार्फत निकासा गर्ने व्यवस्था नगरे बिमानस्थल पहिरोको जोखिममा पर्ने उपाध्यक्ष चामलीङले बताउनु भयो । कलभर्ट थुनिएपछि अहिले बिमानस्थलमुनीबाट निकासा हुनुपर्ने भलपानी सिधै धावनमार्ग हुँदै बिमानस्थलको छेउबाट बाहिर निकासा भइरहेको छ ।
यस्तै वर्षा याममा बिमानस्थलमाथिबाट झर्ने भलपानीलाई अन्यात्रै निकासा गर्ने कुलो नबनाएका कारण पनि बिमानस्थल कटानमा सहयोग पुगेको स्थानीयबासीको भनाई छ । पछिल्लो समय अनुगमन नगरिएका कारण यसबारेमा थाहा नभएको बिमानस्थल निर्माण उपभोक्ता समितिका अध्यक्ष दुर्गा घिमिरेले बताउनुभयो ।
