फूलको निर्यात घट्यो

विनोद चौलागाई/ उज्यालो । काठमाडौं, फागुन ५ – नेपालमा यो बर्ष पुष्प व्यापारको स्वदेशी बजार अनुमानभन्दा वृद्धि भएपनि अन्र्तराष्ट्रिय व्यापार घटेको छ । गएको बर्ष ९१ करोडको पुष्प व्यापार भएको थियो । यो बर्ष बढेर एक अर्ब २५ करोड पुगेको छ ।

नेपाल फ्लोरिकल्चर एशोसियसनका अनुसार गएको बर्ष १९ करोडको फूल निर्यात गरिएकोमा यो बर्ष घटेर ११ करोडको मात्र निर्यात भएको छ । चीनले अर्किड फूल लैजान छोडेको र जापान निर्यात गरिने गुलाब फूलको उत्पादन फार्म बन्द भएकोले अन्र्तराष्ट्रिय व्यापार घटेको एशोसियसनका उपाध्यक्ष कुमार कसजु श्रेष्ठले बताउनुभयो ।

नेपालमा घर बगैंचा सजाउन फूलको माग अत्याधिक भएकोले नियमित वृद्धि दर भने बढेको छ । सामान्यतया १० प्रतिशतको दरमा व्यापार वृद्धि भएको फूल व्यापार यो बर्ष २५ प्रतिशतले बढेको छ ।

नेपालीमा पुष्प मोह र चेतना बढ्दै गएकोले व्यापार उकालो लागेको उपाध्यक्ष श्रेष्ठको भनाई छ । नेपालमा अहिलेसम्म ३५ जिल्लाको १ सय २० हेक्टर क्षेत्रफलमा पुष्प खेती भैरहेको छ ।

सात सय व्यबसायी संलग्न पुष्प खेतीबाट १५ हजार जनाले प्रत्यक्ष रोजगारी पनि पाएका छन् ।
फूलको गानो र टिष्यु कल्चर प्लान्ट युरोपियन मुलुकमा निर्यात भैरहेको छ भने कट् फ्लावर युरोपियन मुलुकका साथै जापान, कुबेत, कतार र भारतमा निर्यात भैरहेको छ ।
