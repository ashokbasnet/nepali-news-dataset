ब्यवसायीले फूलमालाको भाउ बढाए

काठमाडौ, कात्तिक २३ – यसपटक तिहारमा फूलमाला महङ्गो हुनेभएको छ । अरु क्षेत्रमा पनि महङ्गी बढेको कारण त्यही अनुपातमा फूलमालाको भाउ पनि बढ्ने व्यवसायीहरुले बताएका छन् । 

नेपाल फ्लोरिकल्चर एशोसिएशन अफ नेपालका अनुसार यसपाली मालाको मूल्य ४० रुपैयाँभन्दा बढी हुनेछ ।

 

पोहोर व्यवसायीले मालाको मूल्य बढीमा ३० रुपैयाँसम्म तोकेका थिए । पोहोर संघकै तर्फबाट मूल्य तोक्दा व्यवसायीहरुलाई घाटा भएकाले यसपाली मूल्य निर्धारण नगरिएको एशोशियसनका उपाध्यक्ष कुमार कसजु श्रेष्ठले बताउनुभयो ।

पोहोरको तुलनामा केही महङ्गो भएपनि यसपटक उपभोक्ताले नेपाली फूल नै खरिद गर्न पाउने उहाँको भनाई छ । यसवर्ष बजारमा दुई करोड मूल्य बराबरको फूलमाला कारोबार हुने व्यवसायीको अनुमान छ ।

पोहोर एककरोड ३० लाख रुपैयाँको कारोबार भएको थियो । यसपाली नेपाली फूलले नै धान्ने अवस्था भएपनि केही मात्रामा भारतबाट समेत आयात गर्ने तयारी छ । काग तिहारदेखि कारोबार बढ्ने भएपनि बजारमा फूलमाला आउन थालिसकेको छ ।
