आर्थिक गतिविधि सकारात्मक उन्मुख, मूल्यबृद्धि घट्यो

काठमाडौं, वैशाख ८ । इन्धनलगायत अत्यावश्यक वस्तुहरुको आपूर्ति सामान्यीकरण हुनेक्रम जारी रहेसँगै आर्थिक गतिविधि सकारात्मकतर्फ उन्मुख हुनुकासाथै मूल्य बृद्धिदरमा कमी आउन थालेको राष्ट्र बैंकले जनाएको छ ।बैंकले चालु आर्थिक वर्षको आठौं महिना फागुनसम्मको आर्थिकस्थिति सार्वजनिक गर्दै भूकम्पबाट क्षतिग्रस्त संरचनाहरुको पुनःनिर्माणकार्यको तीव्रतासँगै अर्थतन्त्रले गति लिने अनुमान गरेको हो ।प्रमुख हिउँदेबालीहरुमध्ये गहुँको उत्पादनमा केही कमी आउने देखिएता पनि बेमौसमी तरकारी र मकैको उत्पादन केही बृद्धि हुने अनुमान गरिएको छ ।बैंक तथा वित्तीय संस्थाहरुमा पर्याप्त तरलता हुनुकासाथै सरकारको स्रोत परिचालन सन्तोषजनक रहेको र विप्रेषण आप्रवाहमा विस्तार भइरहेकोले समष्टिगत् मागमा विस्तार आउने र सोले आर्थिक गतिविधिमा बृद्धि ल्याउने अपेक्षा केन्द्रीय बैंकको छ ।यस्तै, क्रमिकरुपमा सुधारोन्मुख रहेको उपभोक्ता मुद्रास्फीति २०७२ पुस महिनाको उच्चबिन्दू १२.१ प्रतिशतबाट फागुनमा १०.२ प्रतिशतमा झरेको राष्ट्र बैंकले जनाएको छ ।सीमा नाकाहरुको अवरोध सहज हुँदै गएबाट इन्धनलगायत उपभोग्य वस्तुहरुको आपूर्ति सामान्यीकरण हुँदै गएकोले पुसदेखि मुद्रास्फीति ओरालो लाग्नेक्रममा रहेको हो ।यस अवधिमा खाद्य तथा पेयपदार्थ समूहको मूल्य सूचकांक बृद्धिदर १०.३ प्रतिशत र गैर–खाद्य तथा सेवा समूहको मूल्य सूचकांक बृद्धिदर १०.२ प्रतिशत रहेको छ ।समीक्षा अवधिमा दलहन तथा गेडागुडीको मूल्य ३१.६ प्रतिशत र घ्यू तथा तेलको मूल्य १८.८ प्रतिशतले बढेको जनाइएको छ ।समीक्षा अवधिमा विप्रेषण आप्रवाह १५.२ प्रतिशतले बृद्धि भइ ४२७ अर्ब ३७ करोड पुगेको छ । अघिल्लो वर्षको सोही अवधिमा विप्रेषण आप्रवाह ४ प्रतिशतले बृद्धि भएको थियो ।विप्रेषण आप्रवाहमा भएको बृद्धिका कारण खुद ट्रान्सफर आय १९ प्रतिशतले बृद्धि भइ रु. ५०० अर्ब ६० करोड पुगेको छ । तर, विप्रेषण आप्रवाहलाई प्रत्यक्ष प्रभावपार्ने वैदेशिक रोजगारीमा जाने नेपालीहरुको संख्यामा भने कमी आएको छ ।अन्तिम श्रम स्वीकृतिका आधारमा वैदेशिक रोजगारीमा जाने नेपालीको संख्या आर्थिक वर्ष २०७२/७३ को आठ महिनामा गत वर्षको सोही अवधिको तुलनामा २३.२ प्रतिशतले घटेको छ ।अघिल्लो वर्षको सोही अवधिमा यस्तो संख्या १७.१ प्रतिशतले बढेको थियो ।
