बहुमूल्य गरगहनाको निर्यात् प्रवद्धन गर्न माग

काठमाडौं, वैशाख ३ । नेपाल सुनचाँदी रत्न तथा आभूषण महासंघले आभूषण क्षेत्रलाई उत्पादनमुखी तुल्याउन बहुमूल्य गरगहनाको निर्यात् प्रवद्धन गर्न सरकारसँग माग गरेको छ ।शुक्रबार महासंघको तेस्रो साधारणसभाको अवसरमा अध्यक्ष रमेश महर्जनले आभूषण क्षेत्रले राज्यलाई वार्षिक ६ अर्बभन्दा बढी राजश्व योगदान दिइरहेको र हाल अर्थतन्त्रको उल्लेखनीय अंगकोरुपमा स्थापित भइसकेको बताए ।हाल सुनको आपूर्ति तथा बिक्री–वितरण प्रणाली केन्द्रिकृत रहेकाले यस क्षेत्रमा निजी क्षेत्रलाईसमेत सहभागी गराउनुपर्नेमा उनले जोड दिए ।उनले गरगहना उत्पादन, कारोबार तथा नियमनका लागि बनेको मापदन्ड कागजमामात्र सीमित रहेको गुनासो गरे ।महर्जनले हाल बहुमूल्य गहनाको तौल, गुणस्तर आदि प्राविधिक विषयमा पनि अप्राविधिक शैलीबाट निरीक्षण र अनुगमन गर्ने गरिएकाले यसमा तत्काल सुधारको माग गरे ।कार्यक्रममा नेपाल चेम्बर अफ कमर्सका कार्यबाहक अध्यक्ष ज्ञानेन्द्र तुलाधरले नेपालको क्राफ्टम्यानसिप विश्वमै प्रसिद्ध रहेतापनि यसमा नयाँ पुस्ताको संलग्नता कम हुँदा मौलिकता हराउन लागेको बताए ।उनले यसमा नयाँ पुस्तालाई संलग्न गराउन स्कील डेभलपमेन्ट सेन्टरको स्थापना गर्नुपर्ने बताए ।सो अवसरमा वाणिज्यमन्त्री दीपक बोहराले निजी क्षेत्रका माग सम्बोधन गरिने आश्वासन दिएका थिए ।
