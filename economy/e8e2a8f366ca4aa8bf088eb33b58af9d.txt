कैलालीको १ अर्ब ३५ करोड बजेट फ्रिज

कैलाली, साउन ६ – आवश्यक मात्रामा बजेट विनियोजन नभएको भन्दै सदैव विरोध भइरहने सुदूरपश्चिमको तराईको जिल्ला कैलालीबाट मात्रै यस वर्ष ठूलो रकम फ्रिज गएको छ । कैलाली जिल्लाको ६ अर्ब ४९ करोड रुपैयाँ विकास बजेट मध्ये त्यसको ७९ प्रतिशत रकम अर्थात ५ अर्ब १३ करोड मात्रै खर्च भएको कोष तथा लेखा नियन्त्रण कार्यालय कैलालीले जनाएको छ  । 
कार्यालयका अनुसार कैलालीबाट विकास बजेटका लागि आएको झण्डै १ अर्ब ३५ करोड रुपैयाँ फ्रिज भएको हो । विकास बजेटको ठूलो हिंसा फ्रिज गएपछि सर्वत्र चिन्ता व्यक्त गरिएको छ । धेरैले यस क्षेत्रबाट प्रतिनिधित्व गरेका मन्त्री, सांसद तथा नेताहरु र कर्मचारीहरुको असक्षमताका कारण विकास बजेट फ्रिज गएको आरोप लगाइरहेका छन् । 
कैलालीका ६ वटा निर्वाचन क्षेत्र मध्ये सबैभन्दा बढी रकम क्षेत्र नम्बर ६ धनगढीमा बिनियोजन भएको थियो । तर कार्य प्रगतिको हिसाब पल्टाउने हो भने क्षेत्र नम्बर ६ का विभिन्न योजनाहरुको बजेट सबैभन्दा बढी फ्रिज गएको छ ।
शहरी विकास तथा भवन निर्माण विभाग डिभिजन कार्यालय धनगढीको मात्रै ९० करोड रुपैयाँभन्दा बढि विकास बजेट फ्रिज गएको छ । तराईका जिल्ला सदरमुकामलाई व्यवस्थित र सुन्दर बनाउने लक्ष्यसहित केपी ओली सरकारको पालामा घोषणा गरिएको सघन सहरी विकास कार्यक्रमको ५० करोड रुपैयाँ बजेट यस वर्ष खर्च हुन सकेन । 
कर्मचारी, ठेकेदार तथा उपभोक्ताको लापरबाही र बजेट ढिलो निकासाका कारण आएको रकम खर्च हुन नसक्ने गरेको सरोकारवालाले बताउँदै आएका छन् । तर अघिल्लो वर्ष सरकारले डेढ महिना अघि बजेट ल्याएर बजेटको अख्तियारी समेत समयमै दिएको थियो । यसका बावजुद पनि फ्रिज जाने बजेटमा कमी आउनुको साटो तथ्याङ्क झन् बढेको छ । 
सुदूरपश्चिमका लागि पर्याप्त बजेट बिनियोजन नै भएन भनेर यस क्षेत्रका नेतासहित सरोकारवालाले भाषण गर्न थालेको लामो समय भइसकेको छ । तर पछिल्ला वर्षहरुमा यस क्षेत्रका लागि बिनियोजन भएको ठूलो बजेट फ्रिज हँुदै गएको छ । बजेट विनियोजनमा रस्साकसी गर्ने यस क्षेत्रका सरोकारवालाले बजेट किन समयमै खर्च हुन सकेन भनेर खासै ध्यान दिएका छैनन् ।
