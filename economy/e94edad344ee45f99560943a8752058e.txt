कुहिएर खेर गइरहेको अल्लोबाटै यसरी आम्दानी गर्दैछन् यी महिला

टेकराज अवस्थी (इमेज)डडेल्धुरा, जेठ २६ । डडेल्धुराका उद्यमी महिलाले कुहिएर खेर गइरहेको अल्लो बिक्री गरेर राम्रो आम्दानी गर्न थालेका छन् ।गाङखेत गाविस–१ कमलटुँडाका २६ जना महिलाले गाङखेत खोलाबाट अल्लो संकलन गरी प्रशोधन तथा धागो उत्पादन गरेर राम्रो आम्दानी गरेका हुन् ।उनीहरुले प्रशोधित अल्लो र धागो डडेल्धुरा सदरमुकाममा पुर्‍याएर बिक्री गर्ने गर्दछन् ।उनीहरुले आफ्नो उत्पादन प्रतिकिलो एक हजार रुपैयाँका दरले बिक्री गरेर वार्षिक प्रतिव्यक्ति ३० देखि ४० हजारसम्म कमाउने गरेका छन् ।गत वर्षमात्र ३ क्विन्टल अल्लोको धागो बिक्री गरेका महिला उद्यमीले यस वर्ष ८ क्विन्टलभन्दा बढी बिक्री गरिसकेका छन् ।उनीहरुले अल्लो प्रशोधन गरी बिक्री गर्नुकासाथै आफ्ना लागि कपडा र झोलासमेत बनाउने गरेका छन् ।
