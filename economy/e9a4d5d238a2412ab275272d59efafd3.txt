लगानीको वातावरण नहुँदा पुँजी पलायन बढ्ने चेतावनी

काठमाडौं, साउन ११ – निजी क्षेत्रका प्रतिनिधि र अर्थशास्त्रीहरुले लगानीको वातावरण नभएकोले अबका दिनमा पुँजी पलायन बढ्ने चेतावनी दिएका छन् । नेपाल राष्ट्र बैंकले मौद्रिक नीति मार्फत नेपालीलाई विदेशमा लगानी गर्न दिने प्रक्रिया अघि बढाउने व्यवस्था गरेपछि झन् पूँजी पलायनको बाटो खुलेको उनीहरुले बताएका छन् ।

 

नेपाल उद्योग वाणिज्य महासंघ र नेपाल आर्थिक पत्रकार समाजले बिहीबार काठमाडौंमा गरेको कार्यक्रममा महासघका अध्यक्ष सुरज वैद्यले नेपालमा लगानीको वातावरण बनाउन नसक्नु र विदेशमा लगानीको लागि बाटो खोल्नुले राज्य नै पुँजी पलायनमा संलग्न भएको देखिने बताउनुभयो । बाटो खोलेपछि स्वतः पैसा विदेशिने उहाँले बताउनुभयो ।

राष्ट्र बैकले बुधबार सार्वजनिक गरेको मौद्रिक नीतिमा औचित्यका आधारमा नेपालीलाई विदेशमा लगानी गर्न दिने उल्लेख छ । तर विदेशमा लगानी गर्न प्रतिबन्ध लगाउने कानूनमा अहिलेसम्म कुनै फेरबदल नभएकोले नेपालीलाई विदेशमा लगानी गर्ने अनुमति छैन् ।

व्यवसायीहरुले औपचारिक र अनौपचारिक रुपमा विदेशमा लगानी गर्न बाटो खोल्नुपर्ने माग गर्दै आएपनि राष्ट्र बैकले मौद्रिक नीति मार्फत त्यसको संकेत गरेपछि भने महासंघले विरोध गरेको छ । अहिले पनि गैरकानुनी रुपमा केही ब्यबसायीले विदेशमा लगानी गरेको स्रोतले भनाई छ । त्यसबाहेक हुन्डी मार्फत हुने पुँजी पलायनलाई रोक्ने उद्देश्यले नयाँ ब्यबस्था ल्याउन लागिएको हो ।

तर नेपालमा लगानीको बाताबरण नभएकोले अब पैसा बिदेशीने क्रम बढ्ने अर्थशास्त्री डाक्टर चिरन्जीबी नेपालले बताउनुभयो ।
