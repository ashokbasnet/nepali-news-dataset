फलफूल र तरकारीकाे भाउ कति कति

काठमाडौं, असोज १९ -  काठमाडौंमा फलफूलको खपत र भाउ बढेको छ । दसैंका बेला मान्यजनका हातबाट टीका  लगाउन जाँदा कोसेली स्वरुप फलफूल लैजाने चलन रहेको हुँदा फलफूलको कारोबार बढ्नुका साथै भाउ पनि बढेको हो ।
विशेष गरी स्याउ, केरा र मौसमको बढी कारोबार भएको कालीमाटी तरकारी तथा फलफूूल विकास समितीले जनाएको छ । केरा दर्जनको ४५ देखि ५०, स्याउ किलोको १ सय २० देखि एकसय ३०, मौसम ९० देखि एकसय रुपैयाँ प्रतिकिलोमा किनबेच भैरहेको छ । फलफूलको खुद्रा मुल्य भने अझै बढी हुनसक्ने व्यापारीले बताएका छन् । नेपालका साथै भारत र चीनबाट पनि फलफूल भित्रने गर्दछ ।
यस्तै आज कालीमाटी बजारमा तरकारी भने केहि कम भित्रिएको छ । अरु बेला ७ सयभन्दा बढी मेट्रिक टन तरकारी भित्रने गरेकोमा आज ४ सय मेट्रिक टनभन्दा कम मात्रै भित्रिएको छ । दसैंअघि महँगो भएको काउलीको भाउ किलोमा १० देखि १५ रुपैयाँ घटेको छ । आज काउली किलोको ५० देखि ५५, गोलभेडा ६० देखि ६५, भिन्डी ४० देखि ४२, लौका ३० देखि ३२ रुपैयाँ किलोमा किनबेच भैरहेको छ ।
