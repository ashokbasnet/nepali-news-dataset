एनआरएनको अध्यक्षमा शेष घले र तेन्जी शेर्पाबीच प्रतिस्पर्धा हुने

काठमाडौं, कात्तिक ३ – गैरआवासीय नेपाली संघ एनआरएनएको आगामी दुई वर्षे कार्यकालका लागि आज चुनाव हुँदैछ ।
अध्यक्षमा शेष घले र वर्तमान महासचिव तेन्जी शेर्पाबीच प्रतिस्पर्धा हुने भएको छ । अध्यक्षका प्रत्यासीहरु रामप्रताप थापा, हितमान गुरुङ र रामेश्वर शाहले भने उम्मेदवारी फिर्ता लिएका छन् ।
पहिलेका वर्षहरुमा सहमतिको आधारमा नेतृत्व चयन हुने गरेकोमा यसवर्ष चुनाव हुन लागेको हो । हिजोदेखि काठमाडौंमा चलिरहेको एनआरएनएको सम्मेलनमा ५० मुलुकका १ हजार ३ सय प्रतिनिधिले भाग लिएका छन् ।
अमेरिकी क्षेत्रको संयोजकमा सोनम लामा र युरोपियन क्षेत्रको उपसंयोजकमा सोमनाथ सापकोटा निर्विरोध निर्वाचित हुनुभएको छ ।
अहिले केहीबेरमा अन्तिम नामावली प्रकाशन गरी मतदानको प्रक्रिया सुरु हुने युरोपियन क्षेत्रका नवनिर्वाचित उपसंयोजक सोमानाथ सापकोटाले जानकारी दिनुभयो । आज नयाँ नेतृत्व चयन गरेपछि भोलि र पर्सि काठमाडौंमै छैटौं गैरआवासीय नेपाली विश्व सम्मेलन हुनेछ ।
