प्रथम हिमाली कृषि व्यवसाय प्रवद्र्धन मेला जेठ ७ देखि 

काठमाडौं, जेठ ६ । हिमाली उत्पादनहरुको प्रवद्र्धन गर्ने उद्देश्यले राजधानीमा पहिलोपटक हिमाली कृषि व्यवसाय प्रवद्र्धन मेलाको आयोजना गरिएको छ ।उच्चपहाडी जिल्लाहरुमा कृषि, पशुपछी तथा जडिबुटीजन्य व्यवसायको विकास गरी स्थानीयको आयस्तर बढाउने उद्देश्यले सन्चालित हिमाली आयोजनाले मेलाको आयोजना गर्न लागेको हो ।आयोजना निर्देशक डा. विमलकुमार निर्मलले मेलामा हिमाली क्षेत्रका कृषिउपजहरुको प्रदर्शनी तथा व्यवसाय प्रवद्र्धन गरिने जानकारी दिए ।उनले हालसम्म आयोजना हुँदै आएका कृषिमेलामा पहाड एवं तराईका उत्पादनहरुमात्र प्रदर्शन गरिँदै आइएकोमा यस मेलामा भने हिमाली क्षेत्रका उत्पादन रहने हुनाले मेलाको विशेष महत्व रहेको बताए ।जेठ ७ देखि ९ गतेसम्म राजधानीको भृकुटीमन्डपमा चल्ने मेलामा सोलुखुम्बु, मुगु, मनाङ, मुस्ताङ, डोल्पालगायतका १० जिल्लामा उत्पादित कृषि उत्पादन राखिने छन् ।याक चीज, छुर्पी, फेरुवा, केशर, जुम्ली मर्सी चामल, हिमाली चिया, सिलाजित, ओखर, चिराइतो, अलैंचीलगायतका ७६ ओटा उत्पादनहरु मेलाको मुख्य आकर्षण रहनेछन् ।मेलाबाट हिमाली उत्पादनहरु बिक्री–वितरणका साथै हिमाली वस्तुहरुको उपयोगसम्बन्धी जनचेतना बढाउने एवं हिमाली व्यवसायी तथा व्यापारीहरुबीच दीर्घकालीन व्यापारिक सम्झौता हुने विश्वास आयोजकको रहेको छ ।मेलाको १ लाख बराबरले अवलोकन गर्ने र १ करोड बराबरको कारोबार हुने आयोजकले अपेक्षा गरेका छन् ।
