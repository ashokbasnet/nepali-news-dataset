दुई रंगको सिलिण्डर लागू गर्ने विषयमा ग्यास उद्योगीबीच विवाद

सेन्छेलुङ लिम्बू/उज्यालो । काठमाडौं, माघ १४ - दुई रंगको सिलिण्डर लागू गर्ने विषयमा एलपी ग्यास उद्योगीबीच विवाद भएको छ ।

सरकारले रातो र नीलो सिलिण्डर प्रयोगमा ल्याउन दिएको निर्देशन लागू गर्ने र नगर्ने विषयमा ग्यास उद्योगीबीच विवाद भएको हो । एलपी ग्यास उद्योग संघले दुई रंगको सिलिण्डर लागू नगर्ने निर्णय गर्दे लिखित दबाब दिए पनि केहि ग्यास उद्योगीले भने नीलो रंगको सिलिण्डर लागू गरेका छन् ।

संघको निर्देशन विपरित ६ वटा ग्यास उद्योगले नीलो रंगको सिलिण्डर कार्यान्वयनमा ल्याएका छन् । नोबेल, मनोकामना, भेरी, जगदम्बा, चण्डेश्वरी ग्यास उद्योग र नेपाल साल्ट ट्रेडिङले नीलो रंगको सिलिण्डर लागू गरेको आपूर्ति मन्त्रालयका सहसचिव दीपक सुवेदीले जानकारी दिनुभयो ।

संघले भने यसअघि नै नीलो रंगको सिलिण्डर आवश्यक नरहेको र लागू नगर्न लिखित दबाब दिएको थियो । संघका महासचिव कुशकुमार मल्लीले नेपाल आयल निगमको दबाबका कारण केहि ग्यास उद्योगीले नीलो सिलिण्डर लागू गरेको उज्यालो अनलाईनसलाई बताउनुभयो ।

सरकारले यसअघि नै व्यवसायिक प्रयोजनका लागि नीलो र घरायशी प्रयोजनका लागि रातो ग्यास सिलिण्डर लागू गर्ने निर्णय गरिसकेको छ ।
