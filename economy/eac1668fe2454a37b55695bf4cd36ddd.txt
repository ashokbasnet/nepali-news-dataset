सुनको माग दिनमै ४५ किलोसम्म !

काठमाडौ, कात्तिक १८ – माग अनुसारको सुन नपाएर कारोबार घटेपछि व्यवसायीले सुनको वितरण बढाउन पहल गरिदिन नेपाल राष्ट्र बैङ्कसंग आग्रह गरेका छन् । 

सुन नपाउँदा कारोबार हुन नसकेको भन्दै वितरण प्रणाली प्रभावकारी बनाउने पहल गरिदिन राष्ट्र बैङ्कसंग आग्रह गरिएको सुनचाँदी व्यवसायी संघका अध्यक्ष तेजरत्न शाक्यले जानकारी दिनुभयो ।

 

उहाँले एक हप्ता भित्रमा गभर्नरसंग पनि भेट गरी आफ्ना समस्याबारे जानकारी गराईने बताउनुभयो । शाक्यका अनुसार अहिले चाडपर्वको बेला भएको र बिहेको सिजन पनि शुरु हुन लागेकाले सुनको माग बढेर ४०/४५ किलो पुगेको छ । तर बाणिज्य बैङ्क मार्फत वितरण हुने सुनको कोटा १५ किलो मात्रै छ ।

त्यसमा पनि माग गरेको बेला पाउने अवस्था नरहेको उहाँको भनाई छ । कारोबार धेरै हुने बेला पनि माग अनुसारको वितरण नहुँदा कारोबार ठप्प जस्तै रहेको शाक्यले बताउनुभयो । माग अनुसार वितरण हुन नसक्दा भाउ पनि झण्डै एक महिना यता खासै घटबढ भएको छैन ।

सुन बैङ्कमार्फत ल्याईने भएपनि चाँदी भने व्यवसायीले आफै ल्याउने भएकाले चाँदीको वितरणमा भने कुनै समस्या छैन ।

माग र वितरण सन्तुलित रहेकाले चाँदीको भाउमा पनि लामो समय सम्म खासै अन्तर परेको छैन । तिहारका बेला चाँदीबाट बनेका भाँडाकुँडा र पूजा सामाग्रीको माग धेरै हुने भएकाले कारोबार बढ्ने संभावना रहेको व्यवसायीको भनाई छ ।
