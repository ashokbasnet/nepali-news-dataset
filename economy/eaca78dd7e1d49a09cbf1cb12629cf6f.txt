‘किंबदन्ती’ बन्दै ७५० मेघावाटको पश्चिम सेती जलविद्युत् आयोजना, यस्तो छ नालिबेली

टेकराज अवस्थी (इमेज)डडेल्धुरा, जेठ २८ । पश्चिम सेती जलविद्युत् परियोजना निर्माणमा अन्योल हुँदा यो परियोजना ‘एकादेशको कथा’ बन्नसक्ने भन्दै स्थानीयले चिन्ता व्यक्त गरेका छन् ।सुदूरपश्चिमको आर्थिक विकासको मेरुदन्डकोरुपमा लिइएको पश्चिम सेती जलविद्युत् आयोजनामा राज्यबाट ठोस पहल नभएको भन्दै स्थानीयले गुनासो गरेका छन् ।यो आयोजना बने लोडसेडिङको मार खेपिरहेका जनतालाई अधिकतम् लाभ र राहत दिनेमात्र होइन वर्षौदेखि पिछडिएका, राज्यको मूलधारबाटसमेत उपेक्षित जनतालाई लाभ पुग्ने थियो ।तर, आयोजनाको विषयमा कुनै टुंगो नलाग्दा आफूहरु दुःखित भएको डडेल्धुरा, लाटामाडौंका स्थानीय प्रेमबहादुर बलायर बताउँछन् ।२०४० सालमा भू–बनोटको परीक्षण सुरु गरी विभिन्न समयमा विभिन्न कम्पनीहरुले काम गर्दै छोड्दै गरे ।१९९४ देखि अष्ट्रेलियन कम्पनी ‘स्नोवी माउन्टेन हाइड्रोलिक स्किम’ले रोजगारी सिर्जना, स्थानीय सम्भावनाको उपयोगका साथै सेवा–सुविधा प्रबद्र्धन तथा संरक्षण, अर्थतन्त्रलाई बलियो बनाउन विद्युत् बिक्री र आम्दानीको माध्यम, आकर्षक पर्यटन गन्तव्य , अन्तर्राष्ट्रियस्तरको पूर्वाधार निर्माणसमेत गर्ने गरी जिम्मा पाएको थियो ।उक्त कम्पनीले १६ वर्षसम्म पनि पश्चिम सेती बनाउन नसक्दा निराश बनेका सो क्षेत्रका स्थानीयबासीहरु ‘थ्री गर्जेज’सँगको प्रारम्भिक सम्झौतापछि पनि विश्वस्त हुन सकेका छैनन् ।कार्यान्वयनको प्रक्रिया र पर्खाइ अत्यन्त निराशाजनक रहेको स्थानीय व्यवसायी गणेशदत्त भट्ट बताउँछन् ।उनी भन्छन्–‘हल्लैहल्लाले ३० वर्ष गइसक्यो, हाम्रो त जुनी नै बित्ने भयो ।’निर्माण का लागि उचित र उपयुक्त वातावरण सिर्जना गरी राजनीतिक नाफाघाटा नहेरि विवादरहित ढंगले काम सुरु गर्नुपर्ने माग स्थानीयको छ ।डोटीका बृद्ध स्थानीय जयबहादुर कठायत यस्ता आयोजना कार्यान्वयनमा आए रोजगारीका लागि युवा विदेश जानु नपर्ने बताउँछन् ।७५० मेघावाट जलविद्युत् उत्पादन र सिँचाइको पूर्वाधारसमेत निर्माण हुने भनी तीन दशकदेखि पश्चिम सेतीको चर्चा चलाउँदै आइएको छ ।तर, राज्यको स्पस्ट नीति र विकास गर्ने इच्छाशक्ति नहुँदा यस क्षेत्रकै मुहार फेरिने आयोजना बन्न नसकेको उद्योग वाणिज्य संघ डोटीका अध्यक्ष नरेन्द्र खड्का बताउँछन् ।
