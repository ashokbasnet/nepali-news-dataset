अर्थविद् भन्छन् ‘आर्थिक समृद्धिको लागि पर्यटन, कृषि र उर्जा’

काठमाडौ, फागुन २१ – पर्यटन, कृषि र उर्जाको बिकास गर्न सकेमात्र मुलुकलाई आर्थिक समृद्धिको मार्गमा लान सकिने अर्थविद् तथा कुटनीतिज्ञहरुले बताएका छन् ।
म्यानमारमा सम्पन्न तेस्रो विमेस्टेक शिखर सम्मेलनमा जारी २५ बुँदे घोषणा पत्रलाई कार्यान्वयन गर्न सके त्यसबाट नेपालले धेरै लाभ लिन सक्ने उनीहरुको दावी छ ।
रिपोर्टस् क्लबले बुधबार आयोजना गरेको कार्यक्रममा बरिष्ठ अर्थविद् डा. विश्वम्भर प्याकुरेलले नेपालले क्षेत्रियगत रुपमा आफ्नो प्राथमिकताका योजनालाई कार्यान्वयन गर्न पहल गर्न सके धेरै लाभ लिनसक्ने वताउनुभयो । अर्थविद् प्याकुरेलले छिटो छिटो सरकार परिबर्तन हुँदैमा आर्थिक क्षेत्रमा प्रभाव पर्न नसक्ने दाबी गर्दै संसदमा राजनीतिक दलहरुबीच दीर्घकालिन विकासका लागि सामूहिक सहमति कायम गर्नुपर्नेमा जोड दिनुभयो ।
अमेरिकाका लागि निवर्तमान राजदूत डा. शंकर शर्माले क्षेत्रीय संगठनहरुमा भएको सहमतिलाई कार्यान्वयन गर्दै नेपालको पर्यटन, जलश्रोत र कृषिलाई प्राथमिकतामा राख्नु पर्नेमा जोड दिनुभयो । कुटनीतिज्ञ राजेश्वर आचार्यले आर्थिक कुटनीतिक कुसलताका साथ अघि बढाएर नेपालका प्राथमिकताका योजनालाई क्षेत्रीयस्तरमै कार्यान्वयन गर्न सकिने भन्दै बिमस्टेकलाई उपयोग गर्न सुझाव दिनुभयो ।
अर्थबिद् डा. डिल्लीराज खनालले विमस्टेकजस्तो क्षेत्रिय संगठन मार्फत नेपालले आफ्ना समस्यालाई उठान गर्न सक्नुपर्ने वताउनुभयो । अर्का अर्थबिद् गोबिन्द बहादुर थापाले नेपालको दिगो विकासका लागि सक्षम नेतृत्व नै अहिलेसम्म आउन नसकेको बताउनुभयो ।
