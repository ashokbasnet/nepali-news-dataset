भारतद्वारा नेपालमा निर्यात विद्युत् कटौती

काठमाडौं, साउन २५ - भारतले नेपालमा निर्यात गर्दै आएको विद्युत् कटौती गरेको छ । विद्युत् प्रणालीमा समस्या आएको देखाउँदै भारतले ३५ मेगावाट विद्युत् कटौती गरेको हो । भारतबाट आउने १ सय १५ मेगावाटमध्ये ३५ मेगावाट विद्युत् हिजोदेखि कटौती भएको नेपाल विद्युत् प्राधिकरण प्रणाली संचालन विभागका प्रबन्धक भुवन कुमार क्षेत्रीले उज्यालो अनलाइनलाई जानकारी दिनुभयो ।

 

वर्षा लागे पछि प्राधिकरणले १ सय १५ मेगावाट विद्यूत् मात्रै आयात गरिरहेको छ । क्षेत्रीका अनुसार भारतको कटैयाबाट आउने विद्युत् कटौती भएको हो । कटैयाबाट मात्रै वर्षायाममा ६५ मेगावाट विद्युत् आयात भइरहेको थियो । कटैयामार्फत् आउने विद्यूत् कुसाहा–दुहबी हुँदै पूर्वी नेपालमा खपत हुने गरेको छ ।

विद्युत् कटौती भएपछि प्राधिकरणले राष्ट्रिय प्रणालीबाट पूर्वमा थप विद्युत् पठाइरहेको छ । तर अझै केहि दिन भारतले विद्युत् कटौती गरिरहे पूर्वी नेपालमा लोडसेडिङको समय बढ्ने प्रबन्धक भुवन कुमार क्षेत्रीले बताउनुभयो । वर्षाको बेला नेपालमा विद्यूत्को माग घटे पनि भारतमा भने बढ्ने गर्छ ।
नेपालले भारतको ५ ठाउँबाट विद्यूत् आयात गर्ने गरेको छ ।
