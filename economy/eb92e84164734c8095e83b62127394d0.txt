असार अन्तिममा जिविसमा पैसा लिनेको भीड

नेपालगञ्ज, असार १९ – आर्थिक बर्ष सकिन करिब १० दिन बाँही हुँदा बाँकेको जिल्ला विकास समितिमा उपभोक्ता समिति र ठेकेदारहरुको भीड बढेको छ ।
असार २५ गते जिविसको बैङ्कखाता बन्द गर्नुपर्ने भएकाले बिभिन्न विकास योजनाहरुको भुक्तानी लिन उपभोक्ता समिति र ठेकेदारको भीड बढेको हो । स्थानीय विकास अधिकारी विश्वराज डोटलका अनुसार कार्यालयका कर्मचारीलाई समेत यो बेला भ्याई नभ्याई हुन्छ ।
पछिल्लो समय शनिबार सहित बिदाका दिनमा पनि जिविसका कर्मचारीहरु कार्यालयमा काम गरिरहेका छन् । जिविसले अधिकांश योजनाको यही असार  २५ गतेसम्म शत प्रतिशत काम सकिने दाबी गरेको छ ।
तर केही विकास निर्माणका योजना भने समयमै सम्पन्न हुन नसक्दा एक करोड भन्दा बढी रकम खर्च हुन नसकेर फिर्ता हुने अनुमान गरिएको जिल्ला प्राविधिक कार्यालय बाँकेका प्रमुख जिल्ला इन्जिनियर सानोकाजी कार्कीले बताउनुभयो ।
६ करोड ७० लाख रुपैयाँ विकास बजेटमध्ये करिब ५ करोड ६० लाख रुपैयाँ खर्च हुने अनुमान जिविसको छ । शहीद स्मृति भवन, सिञ्चाइ र सडक बोर्डको रकम खर्च हुन नसक्ने देखिएको हो ।
