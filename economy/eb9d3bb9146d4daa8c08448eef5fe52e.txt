खाद्यवस्तुको गुणस्तर जाँच्ने मान्छे नै छैनन्

काठमाडौ, माघ ३ – खाद्य तथा पेय पदार्थको संख्या थपिने क्रम बढेपनि पर्याप्त खाद्य निरीक्षक नहुँदा खाद्यवस्तुको गुणस्तरको परीक्षण प्रभावकारी हुन सकेको छैन । 

विभिन्न उद्योग, थोक बिक्रेता, खुद्रा पसल, होटल तथा रेस्टुरेण्ट लगायतका ठाउँमा पुगेर खाद्यवस्तु तथा पेय पदार्थको गुणस्तर परीक्षण गर्ने निरीक्षकहरु सीमित मात्रै हुँदा प्रभावकारी परीक्षण हुन नसेकको हो ।

अहिले देशभरी ३७ जना खाद्य निरीक्षक छन् । खाद्यवस्तु पाइने ठाउँमै पुग्नुपर्ने र गुणस्तरमा शंका लागेमा नमुना लिएर प्रयोगशालामा परीक्षण र विश्लेषण गर्ने खाद्य निरीक्षक थोरै मात्र हुँदा यस्तो समस्या परेको खाद्य प्रविधि तथा गुण नियन्त्रण विभागका प्रवक्ता प्रमोद कोइरालाले बताउनुभयो ।

अहिले देशभरमा कम्तिमा पनि एकसय जना खाद्य निरीक्षकको आवश्यकता छ । आवश्यक खाद्य निरीक्षक नियुक्त गर्न पटकपटक कृषि विकास मन्त्रालयमा प्रस्ताव पठाएपनि अहिलेसम्म कार्यान्वयनमा आउन नसकेको उहाँको भनाई छ ।

अहिले उपलब्ध एक जना खाद्य निरीक्षकको भागमा ७ लाख जनसंख्या पर्ने गरेको छ । विभागले १५ ठाउँमा खाद्य प्रविधि डिभिजन कार्यालय स्थापना गर्न प्रस्ताव गरेको छ ।
