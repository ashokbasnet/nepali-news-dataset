पोखरामा दूध डेरी थपिने क्रम जारी

नवराज ढुङ्गाना/उज्यालो । पोखरा, जेठ २२ - पोखरामा दूध डेरी थपिने क्रम बढेको छ ।
स्थानीयस्तरमा दूधको उत्पादन कम हुने गरेपनि माग बढ्दै गएपछि, डेरी थपिने क्रम बढेको हो ।
अहिले पोखरामा दूध उत्पादन गर्ने डेरी १८ वटा पुगेका छन् । स्वच्छ र ताजा दूधको माग बढिरहेको अवस्थामा डेरी उद्योगहरुबिच पनि प्रतिस्पर्धा बढ्दै गएको सप्तगण्डकी दूग्ध उत्पादक सहकारी संघका अध्यक्ष पून्य पौडेलले बताउनुभयो ।
तर पर्याप्त दूध अभावमा अधिकांश दूध डेरी पूर्ण क्षमतामा संचालनमा आउन सकेका छैनन् । पोखराका सबै डेरीले दैनिक ६० हजार लिटर दूध प्रशोधन गर्नसक्ने भएपनि, दैनिक ३५ हजार लिटर भन्दा उपलब्ध हुन सकेको छैन ।
अहिले कास्कीमा आधाभन्दा बढी दूध नवलपरासी, चितवन, तनहुँलगायतका जिल्लाबाट आयात हुँदै आएको छ । स्थानीयस्तरमा चाहिँ दैनिक १५ हजार लिटर मात्रै उत्पादन हुने गरेको छ ।
पोखराको सबैभन्दा ठूलो र धूलो दूध उत्पादन गर्ने एकमात्र सुजल डेरी पनि पूर्ण क्षमतामा संचालनमा आउन सकेको छन । पछिल्लो समय केही दुग्ध सहकारीले पनि पोखरामा डेरी संचालन गर्न थालेका छन् ।
यसै हप्तामात्रै पोखरा दुग्ध उत्पादक सहकारी र त्रिवेणी बचत तथा ऋण सहकारी संस्था लिमिटेडले पनि पोखरामा नयाँ दुग्ध डेरी उद्योग संचालनमा ल्याउने तयारी गरिरहेका छन् ।
सहकारीका सदस्यहरुको आर्थिकस्तर उकास्ने उद्देश्यले दुवै दूग्ध सहकारीले संयुक्त रुपमा पोखरामा डेरी उद्योग संचालनमा ल्याउन लागेका हुन् ।
डेरी स्थापनाका लागि सुरुवाती चरणमा २ करोड रुपैयाँ लगानी गरिने संचालक शोभाकान्त ढकालले जानकारी दिनुभयो । स्थानीय उत्पादनलाई प्रोत्साहन गर्दै उपभोक्तालाई स्वच्छ र ताजा दूध उपलब्ध गराईने उहाँले बताउनुभयो ।
