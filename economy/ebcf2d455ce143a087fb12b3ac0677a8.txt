प्राधिकरणले अघोषित रुपमा लोडसेडिङ बढायो

काठमाडौ, पुस ८ – प्रधानमन्त्री डा. बाबुराम भट्टराईले १२ घण्टाभन्दा बढी लोडसेडिङ नगर्न निर्देशन दिएपनि त्यसको कार्यान्वयन नहुने भएको छ । 

अहिले दिनको १० घण्टा लोडसेडिङको कार्यतालिका भएपनि अघोषित रुपमा १२ घण्टासम्म पुगिसकेको छ ।

शुक्रबारदेखि तोकिएको समयभन्दा एक÷दुई घण्टा थप लोडसेडिङ हुन थालेको हो । तर घोषित रुपमा कहिलेदेखि बढाउने भन्नेबारे प्राधिकरणका कर्मचारीहरु नै अन्योलमा परेका छन् । प्राधिकरणको प्रणाली सञ्चालन विभागका प्रमुख भुवनकुमार क्षेत्रीले यसबारे अहिल्यै केही भन्न नमिल्ने बताउनुभयो ।

लोडसेडिङ तालिका सार्वजनिक गर्दा प्राधिकरणले आवश्यकता अनुसार तोकिएको समयभन्दा एकघण्टा अघिपछि नै बत्ती जान सक्ने सूचना निकाल्ने गरेको छ । यही सूचनाको आधारमा प्राधिकरणले नयाँ तालिका सार्वजनिक गर्नुअघि अघोषित रुपमा लोडसेडिङ थप्ने गरेको हो ।

हिउँदमा विद्युत उत्पादन घट्ने र माग बढ्ने भएकाले लोडसेडिङ १२ घण्टामा सीमित गर्न नसकिने प्राधिकरणका कर्मचारीले भन्दै आएका छन् ।
