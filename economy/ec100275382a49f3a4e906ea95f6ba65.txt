नयाँ नगरपालिकाको काम ब्यवस्थित गर्न समस्या

विद्रोही गिरी/उज्यालो ।
नवलपरासी, साउन ११ – सरकारले हालै घोषणा गरेका नगरपालिकाको काम ब्यवस्थित  हुन सकेको छैन । सरकारले पर्याप्त स्रोत साधन नजुट्दै नगरपालिका घोषणा गर्दा नयाँ नगरपालिकाको कामलाई नियमित गर्न समस्या भएको हो ।
सामाजिक शाखा, लेखा शाखा, प्राविधिक शाखा, सूचना, पञ्जिकरणको लागि पर्याप्त  कर्मचारी नहुदा काममा समस्या देखिएको हो । तीनदेखि चार गाविस गाभिएर बनेका नगरपालिकाहरुमा सेवाग्राहीको चाप अत्याधिक भएपनि कर्मचारी र स्रोतको अवस्था नाजुक छ ।
नवलपरासीमा नयाँ थपिएका पाँच नगरपालिका मध्ये कावासोती नगरपालिकाकामा कर्मचारी अभाव देखिएको छ । गाभिएका गाविस कार्यालयहरुका कर्मचारी संयुक्त वडा कार्यालयको रुपमा त्यहीँ नै काम गर्न थालेका छन् ।
शाखा अनुसारको काम गर्न समस्या भएको कावासोती नगरपालिकाका कार्यकारी प्रमुख बद्रीकृष्ण शंखदेवले बताउनुभयो । उप सचिवको दरबन्दी रहेको कावासोती नगरपालिकाका कार्यालय प्रमुखको लागि आवास र सवारी सुविधा नहुदा प्रमुखको कार्यालयमा बस्ने रुची समेत नहुदा सेवाग्राहीको काममा सहजता हुन सकेको छैन ।
दीर्घकालीन योजना बनाएर अगाडि बढ्नुपर्नेमा कार्यकारी प्रमुखको आधाजसो पनि कार्यालयमा बस्ने बानी नहुदा सेवाग्राही मर्कामा परेका छन् भने नगरपालिकाको काम पनि कछुवाको गतिमा अगाडि बढेको छ । नगरोन्मुख रहेका गाविसहरु मिलाएर बनेको कावासोती नगरपालिकाको मुख्य समस्याको रुपमा रहेको फोहोर ब्यवस्थापन पनि हुन सकेको छैन ।
‘नियमनकारी निकाय नगरपालिकाका प्रमुखले नै यसमा चासो नदिँदा साँझ विहान शहरमा फोहोरको मुस्लोले बसी नसक्नु बनेको छ, दुगन्र्धले हैरान बनाएको छ नगरप्रमुखलाई देख्न पनि पाईंदैन,’ कावासोती ४ का गोविन्द शर्माले भन्नुभयो ।
नगरपालिका घोषण भएका दुई/तीन महिनामै दुई जना कार्यकारी अधिकृत  संघीय मामिला तथा स्थानीय विकास मन्त्रालय पठाएको छ । सुरुमा आएका दुई दिन र पछि आएका पनि नियमित कार्यालयमा नबस्दा काम हुन नसकेको हो ।
नगरपरिषद पनि  मन्त्रालयले तोकेरै पठाएको आधारमा सम्पन्न भएको छ । त्यसले ठोस  काम गर्न सकेन । राजनैतिक दलको रुपमा प्रतिनिधित्व हुने निकायमासमेत पार्टीहरुले नगरकमिटी बनाउने र प्रतिनिधि पठाउने नगर्दा जिल्ला स्तरका नेता नै गुहार्न परेको नगरपालिकाको गुनासो छ । कर्मचारी भर्नाका लागि दरबन्दीको ब्यवस्था गरेर मन्त्रालयले छिटो पठाउनु पर्ने कार्यकारी अधिकृत शंखदेवले बताउनुभयो ।
जिल्लाको गैंडाकोट, देवचुली, कावासोती, बर्दघाट र सुनवलले नगरपालिकाको हैसियत पाएपनि ब्यवस्थापनको हिसाबले गाविस सरह नै चलेका छन् । पूर्वाधार निर्माण, सवारी र जनशक्ति पहिलो चरणमा पुर्ती भए काममा सहजता आउने नगरपालिकाका कर्मचारी बताउँछन् ।
