डब्लुटीओ बैठकमा नेपालले निर्यात सहज गर्न धनी मुलुकसँग आग्रह गर्ने

काठमाडौं, मंसिर २९ – स्वीजरल्याण्डको जेनेभामा बिहप्बार देखि शुरु हुने विश्व व्यापार संगठन (डब्लुटीओ) को आठौँ मन्त्रीस्तरीय बैठकमा नेपालले नेपाली वस्तु निर्यातका लागि वातावरण सहज गर्न धनी मुलुकहरुसँग आग्रह गर्ने भएको छ । वैठकमा भाग लिन वाणिज्य तथा आपूर्तिमन्त्री लेखराज भट्ट सहितको टोली जेनेभा गएको छ । 

 

डब्लुटीओको नियमित बैठक भएकोले यसमा विशेष एउटा देशको एजेण्डामाथि छलफल नहुने भए पनि नेपाल सहित गरिव देशहरुको समुह (एलडिसि) का साझा एजेण्डाका रुपमा निर्यातको लागि रहेका अवरोध हटाउन आग्रह गर्ने तयारी भएको वाणिज्य मन्त्रालय स्रोतले जनाएको छ । वैठकमा सबै देशका वाणिज्य मन्त्रीले सम्बोधन गर्ने कार्यक्रम रहेको वाणिज्य मन्त्रालयका प्रवक्ता दीपक सुबेदीले बताउनुभयो । 

 

नेपाल सहितका गरिव मुलुकहरुले भन्सार सहजीकरण र ब्यापार वृद्धिका लागि पाउने अनुदान तथा कृषि अनुदान बढाउन माग गर्ने भएका छन् । डब्लुटीओमा अहिले १ सय ५३ वटा देश सदस्य छन् । 

 

जेनेभा बैठकमा थप ४ वटा देशलाई सदस्यता दिने तयारी भएको छ । नेपालले सन् २००४ मा विश्व ब्यापार संगठन (डब्लुटिओ) को सदस्यता लिएको हो ।
