पेट्रोलियम पदार्थको मूल्य घट्यो

काठमाडौं, माघ १२ – मूलयवृद्धि बिरुद्ध विद्यार्थी संगठनहरु आन्दोलित बनेपछि सरकारले पेट्रेलियम पदार्थको मूल्य घटाएको छ । सरकारले पेट्रोलमा प्रतिलिटर ३ रुपैँया, डिजेलमा प्रतिलिटर ४ रुपैँया र खाना पकाउने ग्याँसमा प्रतिसिलन्डर ८५ रुपैँया मूल्य घटाएको छ ।

 

बिहीबार वाणिज्य तथा आपूर्ति मन्त्रालयमा पत्रकार सम्मेलन गरि आफूर्तिमन्त्री लेखराज भट्टले मूल्य घटेको जानकारी दिनुभयो । यसअघि पेट्रोल लिटरमा १० रुपैंया बढेकोमा तीन रुपैँया घटेको हो । यस्तै ९ रुपैँया बढेको डिजेल र मट्टितेलमा चार रुपैँया र १ सय ७५ रुपैँया बढेको ग्यासमा प्रति सिलिण्डर ८५ रुपैँया घटेको हो । 

 

मन्त्री भट्टले सरकारले कम आय भएका नागरिक, किसान र विद्यार्थीलाई पेट्रोलियम पदार्थमा सहुलियतको तयारी गरिरहेको जानकारी दिनुभयो । प्रस्ताव अनुसार सरकारी क्याम्पसमा पढ्ने विद्यार्थीलाई परिचय पत्रका आधारमा हरेक सिलिण्डरमा दुई सय  रुपैँया छुट दिईने छ । यसैगरी कम आय भएका नागरिक विद्यार्थीलाई महिनामा १० लिटर मट्टितेलमा १० रुपैँया छुट दिने तयारी गरेको छ । किसानको पम्म र ट्याक्टरमा प्रयोग हुने डिजेलमा लिटरको पाँच रुपैँया कम लिने प्रस्ताव मन्त्रालयको छ । 

 

आपूर्ति मन्त्रालयको निर्णयपछि अहिले आयल निगमको बोर्ड बैठक बसिरहेको छ । 

 

मूल्यवृद्धि भएपछि विद्यार्थीहरुले ग्यास र मट्टितेलमा ५० प्रतिशत सहुलियत र राशन कार्डको व्यवस्थाको माग गर्दै आन्दोलनमा उत्रिएका थिए । सरकारले पेट्रोलियम पदार्थको मूलय घटाएपछि विद्यार्थी नेताहरुले आशिंक उपलब्धी भनेका छन् । उज्यालोसँग कुरा गर्दै अखिल क्रान्तिकारीका अध्यक्ष हिमाल शर्माले विद्यार्थी आन्दोलनको माग पूर्ण रुपमा सम्बोधन नभएको र यसबारे छिट्टै निर्णय गरिने जानकारी दिनुभयो । 

 

सरकारको निर्णपछि आफ्नो धारणा तय गर्न विद्यार्थी संगठनहरुको बैठक बस्दै छ ।
