बजेट पारित भएकै छैन, कसरी महंगी बढ्यो ? : अर्थमन्त्री

काठमाडौं, जेठ २९ – अर्थमन्त्री विष्णुप्रसाद पौडेलले महत्वकांक्षी बजेटका कारण बजार महंगी भएको भन्ने कुरा मिथ्या भएको दावी गर्नुभएको छ । बजेट कार्यान्वयनमा कुनै शंका उपशंका नगर्न सबैलाई आग्रह गर्दै उहाँले बजेटका कारण मंहगी नबढेको बताउनुभयो ।
मन्त्री पौडलले भन्नुभयो, ‘यो मिथ्या हो, बजेट पारित भएकै छैन कसरी महंगी बढ्छ ?’ यतरपनि महंगी नियन्त्रण गर्ने जिम्मेवारी सरकारको भएकोले यसबाट आफू नपन्छिने उहाँको भनाई छ ।
शनिबार रिपोर्टर्स क्लबमा भएको कार्यक्रममा मन्त्री पौडेलले संसदमा प्रस्तुत बजेटबारे आफू पूर्णरुपमा जवाफदेही रहेको उल्लेख गर्दै यसको आधार, कार्यान्वयन र स्रोतको बारेमा युक्तिसंगत जवाफ रहेकोले कार्यान्वयनबारे कसैलाई शंका नगर्न समेत अनुरोध गर्नुभएको छ । 
उहाँले भन्नुभयो, ‘हिजोको राजनीतिक अभ्यासमा अभ्यस्तहरुले यसको कार्यान्वयनमा शंका गर्नु स्वभाविक हो, तर यो बजेट कार्यान्वयन हुन्छ, यो कसैलाई देखाउनका लागि ल्याइएको होइन ।’ बजेट पेश भएसँगै आफू यसको सफल एवं पूर्ण कार्यान्वयनमा लागिपरिरहेको उल्लेख गर्दै छिट्टै संसदमा बजेट कार्यान्वयनवारे प्याकेजमै नयाँ प्रस्ताव पेश गर्ने मन्त्री पौडलले जानकारी दिनुभयो । उहाँले भन्नुभयो, ‘संविधानले देखाएको मुलुककको आर्थिक विकासको लक्ष्य अनुसार नै मैले बजेट प्रस्तुत गरेको हुँ, बजारमा बजेट कार्यान्वय हुँदैन भन्ने हल्ला फैलाइएको छ, त्यो पूरातन सोच हो, र त्यो हल्लाको पछि नलागी बजेट कार्यान्यवनमा सम्बन्धित सबै लाग्न अपिल गर्दछु ।’
मुलुकको आर्थिक वृद्धिदर शून्य दशमलव ७७ प्रतिशतमा खुम्चिनु नियती नभएको उहाँको दाबी थियो । उहाँले भन्नुभयो, ‘यो टार्नैै नसक्ने अवस्थाको पनि होइन, हामी यो वर्ष महाभूकम्प र नाकाबन्दीको मारमा पर्‍यौं, यो त्यसैको उपज हो ।’
अघिल्लो बजेटमा ६ दशमलव ५ प्रतिशत आर्थिक वृद्धिदर हुने उद्देश्यले आफूले यसपटक बजेट प्रस्तुत गरेको भन्दै उक्त लक्ष्य पूरा भएर छाड्ने मन्त्री पौडेलको दाबी छ । 
बजेटको आकार ठूलो भयो भन्ने कुरामा कुनै दम नभएको उहाँको भनाई छ । बजेटको साईजका बारेमा मात्रै नभएर यसको स्रोत परिचालनबारे समेत नकरात्मक टिप्पणी बजारमा भैरहेकोप्रति संकेत गर्दै उहाँले भन्नुभयो, ‘यो चर्चामा खास दम छैन, यो सस्तो टिप्पणी हो ।’ अघिल्लो आर्थिक वर्षको तुलनामा बजेटको साईज बढ्नुमा खासै ठूलो अंकको फरक नपर्ने मन्त्री पौडेलले दाबी छ । 
‘०७१/७२ को तुलनामा ०७२/७३ मा ३२ दशमलव ५ प्रतिशतले अन्तर थियो तर ०७२/७३ को तुलनामा यसपटकको बजेटको साइज २८ प्रतिशतले ठूलो छ, अब भन्नुहोस्, टिप्पणीकारहरुले कसरी यसलाई ठूलो आकारको भनेर टिप्पणी गरिरहनुभएको छ’ उहाँले भन्नुभयो । 
बजेटले भूकम्पपछिको पुनर्निर्माणमा विशेष योजना अघि सारेको, संविधानको सफल कार्यान्वयनको लागि आवश्यक कामकारवाही अघि बढाउन संघ, प्रदेश र केन्द्रको निर्वाचनको लागि यथेष्ट कार्यक्रम अघि सारेको, पूर्वाधारका रणनीतिक योजनामा विशेष ध्यान दिइएको, लोडसेडिङको अन्त्य गर्ने र उर्जा उत्पादनका कार्यक्रमलाई प्राथमिकता दिइएको, सडक विस्तार, हुलाकी राजमार्ग, पूर्व–पश्चिम राजमार्ग, मध्यपहाडी राजमार्ग, रेल र हवाईको बारेमा विशेष कार्यक्रम ल्याइनुजस्ता यो बजेटको महत्व रहेको उहाँको भनाई थियो । 
यस्तै एनसेलसँग लिनुपर्ने बाँकी लाभांश कर सरकारले जसरी पनि उठाउने मन्त्री पौडेलले प्रतिबद्धता व्यक्त गर्नुभयो । उहाँले एनसेलमात्रै नभएर जुन कुनै कम्पनीसँग लिनुपर्ने कर सरकारले लिएरै छाड्ने बताउनुभयो । उहाँले भन्नुभयो, ‘एनसेलसँग हामी बाँकी लिनुपर्ने लाभकर वापतको पैसा उठाएरै छाड्छौं ।’
