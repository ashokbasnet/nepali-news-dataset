एक हप्तामा सुनको भाउ २२ सय रुपैयाँ घट्यो

काठमाडौ, मंसिर १० – विवाहको मौसममा बजारमा सुनचाँदीको भाउ लगातार घट्दै गएको छ ।
पछिल्लो एक हप्तामा मात्रै सुन तोलामा झण्डै २२ सय रुपैयाँले घटेको नेपाल सुनचाँदी व्यवसायी महासंघले जनाएको छ । चुनावको चटारोका कारण विवाहको सिजन सुरु भएपनि सुनको कारोबार खासै बढ्न नसकेको सुनचाँदी व्यवसायी बताउँछन् ।
गएको वर्ष मंसिर महिना सुरु भएपछि दैनिक ४५ किलो सुनको कारोबार हुने गरेकोमा अहिले ३० किलो मात्र माग भएको महासंघका अध्यक्ष मणिरत्न शाक्यले बताउनुभयो । उहाँका अनुसार गएको हप्ताको तुलनामा आइतबारदेखि भने कारोबारमा सामान्य सुधार आएको छ ।
अन्तराष्ट्रिय बजारमा सुनको भाउमा गिरावट आएकाले नेपाली बजारमा पनि सुनको भाउ घटेको उहाँको भनाई छ । सोमबार नेपाली बजारमा तोलामा सुन ५३ हजार ५ सय रुपैयाँमा कारोबार भइरहेको छ ।
अन्तराष्ट्रिय बजारमा अस्थिरता छाएकाले अबका दिनमा भाउ घट्ने र बढ्नेमा यसै भन्न नसकिने अध्यक्ष शाक्यले बताउनुभयो । सुनको भाउसंगै पछिल्लो समय चाँदीको भाउ पनि घटेको छ । चाँदी तोलामा सोमबार ८ सय ६५ रुपैयाँमा किनबेच भइरहेको छ ।
