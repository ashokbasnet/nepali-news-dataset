घरमै बसेर गहना छान्न पाउने सुविधा सहितको एप्स सार्बजनिक

काठमाडौं, पुस १५ - ग्राहकलाई गहना छान्न पसलमै पुग्नुपर्ने अबस्थालाई सहज बनाउन आइटी कम्पनी विधि प्रालीले नेपालमा पहिलो पटक गहनाबारे तस्बिरसहित सम्पूर्ण जानकारी गराउने मोवाइल एप ‘गहना बजार’ सार्बजनिक गरेको छ । घरमै बसिबसि काठमाडौंका प्रतिष्ठित गहना पसलका सुन तथा हिराका गहना छान्न पाउने सुविधा यस एपले मोवाइलमै उपलब्ध गराउने छ । एन्ड्रोइड प्लेटफर्ममा उपलब्ध ‘गहना बजार’ मा उपभोक्ताले गहनाका विभिन्न डिजाइनका तस्बिर हेर्दै छान्न सक्नेछन । आइओएस प्लेटफर्ममा यसै हप्ता उपलब्ध हुनेछ ।
गहना बजार एप प्ले स्टोरमा उपलब्ध भएको एक सातामै ९ हजार पटक डाउनलोड भइसकेको छ । यस एपमा आफ्नो क्षमता अनुसारका मूल्यका औंठी, नेकलेस, इयररिङ, पेन्डेन्ट, जन्तर, तिलहरी, टप, बेंगल, मंगलसूत्र, सिक्रीलगायतका गहना खोज्न सकिने कम्पनीले जनाएको छ । खोजेपछि त्यसलाई आफ्नो फेबरेट बनाएर सेभ गरेर राख्न सकिन्छ । फूर्सदमा बजार गएर त्यही डिजाइनको गहना किन्न सकिन्छ ।
कम्पनीका अनुसार सामान्य ग्राहकलाई पसलेले कति तौलको गहना दिएको छ भन्ने जानकारी हुँदैन । पसलेले जति तौल भन्यो, त्यतिमै विश्वास गर्नुपर्ने अबस्था छ । गहना बजार एपले ग्राहकले किन्ने गहनाको वास्तविक तौल, जर्ती र बनाउने ज्याला छुट्याएर हिसाव गर्ने तरिकासमेत सिकाउँछ । त्यसले गर्दा उपभोक्ता ठगिनबाट जोगिने कम्पनीको दावी छ ।
एप्समा दैनिक सुनको मूल्य आफंै अपडेट हुन्छ । ग्राहकले पसलेको भर पर्नु पर्दैन । त्यस्तै पसलको विश्वसनियताबारे एपबाटै बुझ्न सकिन्छ । दुई पसलका गहनाबीच तुलना गरेर गहना छान्न सकिन्छ । यस्तो सुविधा मोवाइलमा मात्र हैन, गहना बजारको वेवसाइटमा समेत उपलब्ध छ ।
‘ब्यस्त ब्यक्तिहरुलाई घरमै बसेर गहना छान्न सजिलो होस् भनेर यस्तो एप्प विकास गरेका हौं, विधिका प्रमुख कार्यकारी अधिकृत सुवास सापकोटा भन्नुहुन्छ, ‘यसलाई अन्तराष्ट्रिय बजारमा समेत विस्तार गर्ने योजना छ । यस एपले किनमेलको शैली परिवर्तन गर्ने छ । ग्राहक पसलमा गएर गहनाका डिजाइन छानेर बस्न सक्दैन । त्यस्तो बेला उसले मोवाइलमै सबै प्रकारका डिजाइन हेरेर पाइने पसलमा किन्न सक्छ । पसलमा गहना छान्न जानेहरुले गहना बजार एप आफ्नो मोवाइलमा डाउनलोड गरेको देखाए गहना बनाउने ज्यालामा १५ प्रतिशतदेखि ३० प्रतिशतसम्म छुट पाउने ब्यवस्था मिलाएका छौं ।’
