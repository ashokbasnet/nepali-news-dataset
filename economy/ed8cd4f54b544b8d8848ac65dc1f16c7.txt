नेपाल चीनबिच बैकिङ रेगुलेशन सम्झौताले व्यवसायी उत्साहित

नारायण अधिकारी/उज्यालो ।
काठमाडौं, चैत ८– नेपाल र चीनबिच बैकिङ रेगुलेशन सम्झौतामा सोमवार हस्ताक्षर भएको छ । हस्ताक्षर पत्रमा नेपालको तर्फबाट राष्ट्र बैंकका गर्भनर डा. चिरञ्जीवी नेपाल र चीनकोतर्फबाट नियमन तथा सुपरिवेक्षण गर्ने निकाय चाइना बैंकिङ रेगुलेटरी कमिसन (सिबिआरसी) का अध्यक्ष साङ फुलिङले हस्ताक्षर गर्नुभएको छ । यस सम्झौतासँगै राष्ट्र बैंकले नेपालका बैंक तथा वित्तीय संस्थाहरुको नियमन गर्न चीनबाट सहयोग पाउने भएको छ । 
आफ्नो आठ दिने भ्रमणमा आइतवार चीन पुगेका प्रधानमन्त्री केपी शर्मा ओलीको उपस्थितिमा भएका १० वटा सम्झौता मध्ये बैकिङ रेगुलेशन सम्झौता पनि एक हो । यो सम्झौतासँगै नेपालले चीनको जुनसुकै भुभागमा बैंक खोल्न पाउने भएको छ भने चीनले पनि नेपाली भुभागमा चिनियाँ बैंक खोल्न पाउने भएको छ ।
यस सम्झौतासँगै चीनसँग पनि व्यापारमा वृद्धि हुने देखिएको छ । यो सम्झौताले चीन र नेपालको व्यापारमा वृद्धि हुने नेपाल प्लाष्टिक उद्योग महासंघका अध्यक्ष्य शरद शर्माले बताउनुभयो । ‘चिनियाँ बैंक नेपालमा र नेपाली बैंक चीनमा नहुँदा हुण्डीमार्फत कारोबार भई सरकारलाई घाटा हुन्थ्यो भने अब त्यो हुदैन’ उहाँले भन्नुभयो । 
भारतसँगको एकाधिकार तोडिने
त्यसैगरी यस सम्झौताले भारत र चीनलाई पुलको रुपमा जोडी ग्लोबल इकोनोमीको सुरुवात गर्न सक्ने नेपाल चेम्बर अफ कर्मसका महासचिव कमलेश कुमार अग्रवालले बताउनुभयो । ‘यो राम्रो कदम हो, यसलाई हामीले स्वागत गरेका छौं’ उहाँले भन्नुभयो, ‘नेपाल खाद्यान्न, आवतजावत, लताकपडा, औषधिलगायत सम्पूर्ण कुराहरुमा अहिलेसम्म भारतसँग भरपर्दै आएको छ । यस सम्झौताले भारतको एकाधिकार तोडिन्छ ।’ 
अहिलेसम्म चीनसँग व्यापार गर्दा तेस्रो मुलुकसँग भरपर्नु परेको छ, यस सम्झौता कार्यन्वयन भएमा त्यो समस्या हट्ने महासचिव अग्रवालले बताउनुभयो । 
बैंकिङ सम्झौता नहुँदा थुप्रै आए समस्या
बैंकिङ सम्झौता नहुँदा विभिन्न समस्याहरु आउने गरेका थिए । मेलम्ची खानेपानी आयोजना निर्माणको जिम्मा चिनिया कम्पनीले लिएको थियो । ठेक्काका लागि बैंक ग्यारेन्टी पेपर पेश गर्नुपर्ने प्रावधान छ ।
तर नेपालमा चिनिया बैंक नहुँदा चीनमै रहेको चीनको सबैभन्दा ठूलो बैंक इन्ड्रस्टियल एण्ड  कर्मसियल बैंक अफ चाइना आइसिबिसीले बैंक ग्यारेन्टी पेपर पेश गरेको थियो । तर नेपाल मै रहेको बैंक ग्यारेन्टी आवश्यक पर्ने प्रावधान रहेको छ ।
जसको लागि काउन्टर पेपरको रुपमा हिमालयन बैंक र बैंक अफ काठमाडौं बसेका थिए । पछि मेलम्ची र चिनियाँ ठेकेदारबिच काममा विवाद आएपछि चिनियाँ ठेकेदार कम्पनीले काम बिचैमा छाडेका थियो । यसरी काम छाडेपछि  मेलम्ची खानेपानीले ठेकेदार कम्पनीलाई अग्रिम भुक्तानीमार्फत दिएको रुपैयाँ नेपाली बंैक हिमालय र बैक अफ काठमाडौं (जो काउन्टरको रुपमा ग्यारेन्टी बसेका थिए)सँग फिर्ता माग्यो । 
तर त्यो पैसा आइसिबिसीले नतिरेपछि बाध्य भएर हिमालयन बैंक र बैंक अफ काठमाडौंले आफ्नै खाताबाट एक अर्बभन्दा रुपैयाँ भन्दा धेरै मेलम्ची खानेपानी आयोजनालाई तिरेका थिए । यस सम्झौतासँगै यस किसिमका समस्याहरु नआउने  महासंघका अध्यक्ष शर्माले बताउनुभयो ।
भारतसँगको सम्झौताबाट नेपालले लिन सकेन फाइदा
नेपालले यसअघि नै भारतसित यस्तो सम्झौता गरिसकेको छ भने भारत र चीनले पनि यो सम्झौता गरिसकेका छन् । सम्झौतासँगै चीनको इन्ड्रस्टियल एण्ड कर्मसियल बैंक अफ चाइनाले १५ सेप्टेम्बर २०११ मा आफ्नो शाखा खोलेको थियो भने भारतको एक्सिस बैंकले पनि चीनमा १३ मे २०१३ मा आफ्नो शाखा खोलिसकेका छन् ।
भारत र नेपालबिच यो सम्झौता भएपछि भारतका बैंकले नेपालमा आफ्नो शाखा विस्तार गरेका छन् । नेपालले भारतमा हालसम्मपनि भारतमा शाखा खोल्न सकेको छैन । 
चीनसँग पनि त्यस्तै हुनेमा व्यवसायीहरु चिन्तित देखिन्छन् । चीनले नेपालमा सजिलै बैकिङ कारोबार गर्ने देखिन्छ भने नेपाललाई फलामको चिउरा हुन सक्छ । यद्यपी राष्ट्र बैंकले सन् २०१० बाटै विदेशी बैंकलाई नेपालमा शाखा खोल्ने प्रावधानको व्यवस्थाभ भने गरेको थियो ।
