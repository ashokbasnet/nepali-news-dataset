न्यूनतम ज्यालाको मापदण्ड कायम गराउन जिफन्टले श्रमिक परिचालन गर्ने

काठमाडौं, फागुन ९ – नेपाल ट्रेड युनियन महासंघ जिफन्टले २०७० साल वैशाख १ गतेदेखि न्यूनतम ज्यालाको मापदण्ड कायम गराउन श्रमिक परिचालन गर्ने निर्णय गरेको छ । जिफन्टका अध्यक्ष विष्णु रिमालले उद्यमी/ व्यवसायी सामुहिक सौदावाजी मार्फत एकै पटक ज्याला वृद्धि गर्न तयार भए न्यूनतम पारिश्रमिकमा पुनरावोलकनका लागि तयार रहने बताउनुभयो ।

जिफन्ट राष्ट्रिय कमिटिको काठमाडौंमा सम्पन्न ७८ औं बैठकको निर्णय सार्वजनिक गर्न भएको पत्रकार सम्मेलनमा आउँदो चैत मसान्त भित्रमा देशभरी एकैपल्ट आधिकारिक ट्रेड यूनियनको चुनाव गर्न अध्यक्ष रिमालले सरकारसँग माग गर्नुभयो ।

सरकार तथा व्यवसायी चैत मसान्तभित्र देशभरी एकैपल्ट आधिकारिक ट्रेड यूनियनको चुनाव गराउन सहमत नभए दैनिक ज्याला र न्यून्तम ज्याला सुविधा वृद्धिको लागि देशव्यापी श्रमिक परिचालन गर्ने रिमालले बताउनुभयो ।

दुई वर्ष अघि २०६७ साल चैत १० गते श्रमिकको न्युनतम ज्याला वृद्धि गरिएको थियो । श्रम ऐन अनुसार हरेक दुई–दुई वर्षमा औद्योगिक श्रमिकको न्युनतम ज्याला तोक्नुपर्ने प्रावधान छ ।
