गोकर्ण रिसोर्टको श्रमिकको तलब महिनामा ७ सय बढ्यो

काठमाडौ, भदौ २० – काठमाडौको गोकर्ण रिसोर्टमा कार्यरत श्रमिकको तलव महिनाको ७ सय रुपैयाँ बढेको छ । नेपाल स्वतन्त्र होटल तथा रेष्टुरेण्ट मजदुर युनियनसंगको बार्तामा रिसोर्ट व्यवस्थापन गएको जुलाई १ तारिखदेखि लागू हुनेगरी तलव बढाउन सहमत भएको हो ।

 

त्यस्तै, श्रमिकलाई भ्रमण खर्चबापत बार्षिक ३ हजार रुपैयाँ दिन, एउटै पदमा बसेर सात बर्षसम्म काम गर्ने मजदुरलाई बढुवा गर्ने र बढुवा गर्न नमिल्ने भए ५ सय रुपैयाँ तलव बढाउने सहमति पनि भएको छ ।

यस्तै पुरुष कर्मचारीका बुबा आमा तथा विहे नगरेका छोरीको बुबा आमा र विहे गरेकी छोरीका सासु ससुराको निधन भएमा १२ हजार रुपैयाँ किरिया खर्च दिने सहमति पनि भएको युनियनले जनाएको छ ।
