पश्चिम सेतीलाई बहुउद्देश्यीय आयोजनाको रुपमा अघि बढाउ : विज्ञ

सेञ्छेलुङ लिम्बु/उज्यालो । काठमाडौं, चैत १३ - पश्चिम सेतीलाई बहुउद्देश्यीय आयोजनाको रुपमा अघि बढाउनु पर्नेमा विज्ञहरुले जोड दिएका छन् । सरकोकारवाला, प्रभावित क्षेत्रका सभासद र संसदको प्राकृतिक स्रोत साधन समितिका सदस्यबीच काठमाडौंमा भएको छलफलमा विज्ञहरुले पश्चिमसेती बहुउद्देश्यीय रुपमा अघि बढाए त्यसले नेपाललाई दीर्घकालीन फाईदा हुर्ने बताएका हुन् ।

 

त्यसका लागि अहिलेदेखि नै सरकारले रणनीति र तयारी थालि हाल्नुपर्नेमा उनीहरुको जोड छ । कार्यक्रममा जलस्रोत विज्ञ रत्नसंसार श्रेष्ठले पश्चिम सेतीको लाईसेन्स थ्री गर्जेजलाई दिएर सरकार ढुक्क बस्न नहुने बरु बहुउद्देश्यीय संभावनाको खोजी थाल्नुपर्ने बताउनुभयो । उहाँले पश्चिमसेतीबाट बढीभन्दा बढी सिंचाई गर्ने तर्फ ध्यान दिनुपर्ने बताउनुभयो ।

कार्यक्रममा सहभागी माओवादी, कांग्रेस र एमालेका सभासद्ले पनि पश्चिमसेतीलाई बहुउदेश्यीय आयोजनाको रुपमा अघि नबढाई नहुनेमा जोड दिँदै त्यस्का लागि सबै दल प्रतिवद्ध रहेको बताए । प्राकृतिक स्रोत साधन समितिका सदस्य समेत रहेको कांग्रेस सभासद् गगन थापाले पश्चिमसेतीको काम रोक्ने समितिको नियत नभएको भन्दै उर्जा मन्त्रालयको प्रक्रियामाथि नियत देखिएकाले छानविन गरिरहेको बताउनुभयो ।
