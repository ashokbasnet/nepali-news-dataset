पोखरा उद्योग वाणिज्य संघको अध्यक्षमा ज्वाई-जेठान दाबेदार

पोखरा, भदौ २० - पोखरा उद्योग बाणिज्य संघको ३० औं महाधिवेशन तथा ६० औं वार्षिक साधारणसभा पोखरामा सुरु भएको छ ।
महाधिवेशनको उद्योगमन्त्री सुनिल थापाले उद्घाटन गर्नुभएको हो । उद्घाटन सत्रपछि शुक्रबार नै बन्द सत्र भएको छ ।
नयाँ नेतृत्वका लागि चुनाव भने शनिबार मात्र हुने निर्वाचन समितिका संयोजक तिर्थ श्रेष्ठले जानकारी दिनुभयो ।
महाधिवेशनले आगामी २ वर्षे कार्यकालका लागि नयाँ नेतृत्व चयन गर्नेछ । नयाँ नेतृत्वका लागि संघका वर्तमान अध्यक्ष सञ्जिवबहादुर कोइराला र प्रथम उपाध्यक्ष विन्दुकुमार थापा छुट्टाछुट्टै प्यानल घोषणा गरेर चुनावमा होमिनु भएको छ । उहाँहरु नाताले ज्वाई र जेठान पर्नुहुन्छ ।
दुवै पक्षले नतिजा आफ्नो पोल्टामा पर्ने दावी गर्नुभएको छ ।  । अघिल्लो पटकको चुनावमा पनि उहाँहरु दुई जना नै प्रतिस्पर्धामा हुनुहुन्थ्यो । तर अन्तिम समयमा यस पटक नेतृत्व जेठान थापालाई दिने भद्र सहमति गरेर ज्वाई कोइराला अध्यक्ष बन्नु भएको थियो । अहिले पनि कोइरालाले उम्मेदवारी घोषणा गरेपछि आफ्नो प्यानल बनाउन बाध्य भएको थापाले बताउनुभयो ।
अघिल्लो पटकको भद्र सहमति र अहिलेका केहि विवादका कारण पोखरा उद्योग वाणिज्य संघका पूर्व उपाध्यक्षहरु पनि विभाजन भएका छन् । पोखरा उद्योग वाणिज्य संघको ६० वर्षे ईतिहासमा यो वर्ष सबैभन्दा बढि चुनाव लागेको व्यवसायीहरुले बताएका छन् ।
अध्यक्षका प्रत्यासी बिन्दुकुमार थापाको पक्षमा वर्तमान कोषाध्यक्ष रविन्सन प्रजुसहित पूर्व उपाध्यक्ष देव क्षेत्री, कार्यसमितिका सदस्यहरु मिनराज काफ्ले, दीलिपराज श्रेष्ठ, बिन्दु कोईराला सुवेदी, प्रकाशदेव पालिखे, पवन प्रजापति तथा नयाँ उम्मेदवारका रुपमा पुष्पराज पराजुली, सीता गुरुङ्ग, गिरीधारी शर्मा, नारायण पौडेल, जनकराज पराजुली र हरिरात पन्त छन् ।
यसैगरि संजिवबहादुर कोईरालाको प्यानलमा ईश्वरप्रसाद कर्माचार्य, नारायण कोईराला, हिरा भट्टराई, दामु अधिकारी, दिलिप सुवेदी, विश्वशंकर पािलखे, धनिराम बराल, रामबहादुर बसेल, बलराम पहारी, देवकृष्ण काफ्ले, अनिल सिग्देल र मंगल नेपाली रहेका छन् । पोखराको जेठो संस्था पोखरा उद्योग वाणिज्य संघको २ हजार २ सय ५८ मतदाता रहेका छन् भने ६० भदा बढि वस्तुगत संघ रहेका छन् ।
