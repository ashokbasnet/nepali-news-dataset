बेनी–जोमसोम सडकखन्डमा २६ सिटभन्दा बढी क्षमताका गाडी सन्चालनमा रोक

फाइल फोटोजिल्ला प्रशासन कार्यालय मुस्ताङले दुर्घटना जोखिम न्यूनीकरणका लागि म्याग्दीको उत्तरी क्षेत्र हुँदै मुस्ताङ जोड्ने उक्त सडकमा ठूला प्रकृतिका सवारी–साधनको सन्चालनमा रोक लगाएको हो ।

मुस्ताङका प्रमुख जिल्ला अधिकारी भीमनाथ पोख्रेलले ‘अञ्चल यातायात व्यवस्था समितिले यसअघि नै गरेको निर्णयलाई अहिले कार्यान्वयनमा ल्याइएकोमात्र हो’ भन्दै सडक डिभिजन कार्यालय बाग्लुङको सिफारिसअनुसार सडकको अवस्था र सुरक्षालाई ध्यानमा राखेर उक्त सडकखन्डमा ठूला प्रकृतिका सवारी–साधनको सन्चालनमा रोक लगाइएको बताए ।

७६ किलोमिटर दुरीको बेनी–जोमसोम सडकखन्डमा यातायात सेवा दिँदै आएका स्थानीय व्यवसायीले बाहिरबाट आउने गाडीका कारण आफ्नो व्यवसाय धरासायी बनेको भन्दै २६ सिट क्षमताको मापदन्ड लागू गराउन दबाब दिँदै आएका थिए ।

अञ्चल यातायात व्यवस्थापन समितिको २०७१ असार १३ गते बसेको बैठकले उक्त सडकखन्डमा २६ जनासम्म सिट क्षमता भएका गाडीलाईमात्र सन्चालन गर्न दिने निर्णय गरेको थियो ।

यो मापदन्ड लागू भएपछि देशका विभिन्न ठाउँबाट मुस्ताङ जानका लागि बढी सिट क्षमता भएका गाडी ल्याएर आएका पर्यटक तथा तीर्थयात्री अहिले समस्यामा परेका छन् ।

यसअघि, अस्थायी रुट अनुमति लिएर आएका सबै प्रकृतिका गाडीलाई सहजरुपमा उक्त सडकखन्ड भएर मुस्ताङ जान–आउन दिने गरिएको थियो ।

शैक्षिक भ्रमणकाक्रममा काठमाडौंबाट मुस्ताङ जान आएका राममणि शर्माले उक्त मापदन्डका कारण आफूले ल्याएको गाडी त्यही रोकेर स्थानीय व्यवसायीको गाडी प्रयोग गर्न बाध्य भएको गुनासो गरे ।

जिल्ला ट्राफिक प्रहरी कार्यालय म्याग्दीका प्रमुख परशुराम जोशीले मुस्ताङबाट बेनी–जोमसोम सडकमा २६ सिटभन्दा बढी क्षमताका गाडी सन्चालन गर्न नदिने निर्देशन आएको बताए ।

पर्यटकीय याम सुरु भएसँगै मुस्ताङ भ्रमणमा जाने आन्तरिक पर्यटक र तीर्थयात्रीको चाप बढे पनि यातायात सेवा असहज हुँदा यात्रीले दुःख पाएका छन् ।

म्याग्दी जिप तथा बस सन्चालक समितिका सचिव सुमन श्रेष्ठले प्रशासनको निर्देशनअनुसार आफूहरुले २६ भन्दा बढी सिट क्षमता भएका गाडी नचलाएको र बाहिरबाट आएका गाडीलाई पनि मापदन्ड लागू गराउनुपर्ने बताए ।

जोमसोमदेखि बेनी, पोखरा, काठमाडौं छुट्ने लामो दुरीका सवारी–साधनलेसमेत यही मापदन्ड पालना गरेको उनको भनाइ छ । रासस
