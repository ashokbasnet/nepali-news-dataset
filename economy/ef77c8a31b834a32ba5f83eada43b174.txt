संसदद्वारा विनियोजन विधेयक पारित

काठमाडौं, असोज २८ – व्यवस्थापिका संसदले विनियोजन विधेयक पारित गरेको छ ।
व्यवस्थापिका संसदको मंगलबार बसेको बैठकले विनियोजन विधेयक बहुमतले पारित गरेको हो ।
अर्थमन्त्री डा. रामशरण महतले विनियोजन विधेयक पारित गरियोस भनी राखेको प्रस्ताव बैठकले बहुमतले पारित गरेको हो । एकीकृत नेकपा माओवादी, मधेशवादी दल र केहि साना दलका सभासद विधेयकको विपक्षमा उभिएका थिए । संसदमा आर्थिक विधेयकमाथि भने छलफल हुन बाँकि छ ।
सरकारले चालु आर्थिक वर्षको बजेट गएको असार २९ गते सार्वजनिक गरेकामा विनियोजन विधेयकमाथि साउन २२ गते दफाबार छलफल सुरु भएको थियो । बैठकले एमाओवादीका सभासद रामनारायण बिडारी, नेपाल मजदुर किसान पार्टीकी सभासद अनुराधा थापा मगर लगायतका १७ जना सभासदले राखेको खर्च कटौतीको प्रस्ताव भने बहुमतले अस्वीकृत गरेको छ । विनियोजन विधेयक पारित गर्नुअघि सरकारका मन्त्रीहरुले सभासदहरुले मन्त्रालयगत रुपमा उठाएका प्रश्नको जवाफ दिएका थिए ।
व्यवस्थापिका संसदको मंगलबारको बैठकमा प्रधानमन्त्री सुशील कोइराला र अन्य ६ जना मन्त्रीहरुले जवाफ दिएका थिए । प्रधानमन्त्री र अन्य ६ जना मन्त्रीहरुले प्रधानमन्त्री तथा मन्त्रीपरिषदको कार्यालय, राष्ट्रपति तथा उपराष्ट्रपतिको कार्यालय तथा गृह, रक्षा, वन, शिक्षा, कानून, सूचना तथा सञ्चार लगायतका ११ वटा मन्त्रालयका सम्बन्धमा सभासदहरुले उठाएका प्रश्नको जवाफ दिएका हुन् । सभासदहरुले उठाएका प्रश्नको जवाफ दिने क्रममा मन्त्रीहरुले सभासदहरुले दिएका सुझावलाई समेटर कार्यक्रमहरुको कार्यान्वयन गर्ने प्रतिबद्धता जनाए ।
