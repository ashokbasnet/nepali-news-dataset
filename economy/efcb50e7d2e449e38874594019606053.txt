मनोहरा खोलामा बालुवा तस्करको गुण्डाराज

रमेश गिरी/ उज्यालो । भक्तपुर, असोज २९ — बालुवा तस्करहरुले भक्तपुरमा मनोहरा खोला कब्जामा लिएर बालुवा चोरी गर्ने कार्यलाई तीब्र पारेका छन् । स्थानीय प्रशासनले कडाई गरेपछि केही समय रोकिएको बालुवा चोरी दशैँ देखि व्यापक रुपमा बढेको हो ।

 

मनोहरा खोला क्षेत्र अन्तर्गत विश्व सम्पदा सुचीमा सुचिकृत चाँगु नारायण मन्दिर तल रहेको खोलाको क्षेत्र, निलबाराही मन्दिरको क्षेत्र, नगदेश, बोडेको उत्तर पट्टिको क्षेत्र, हरहर महादेव क्षेत्रसम्म करिब सात किलोमिटर क्षेत्रमा खोलाबाट बालुवा चोरी पैठारी गर्ने गरेको चाँगु गाविसका श्रीभक्त प्रधानले बताउनुभयो ।

 

‘बालुवा तस्करहरुले बिहान चार बजे देखि साँझ सात बजेसम्म निर्वाध रुपमा बालुवा चोरी गर्ने गरेका छन्’, प्रधानले भन्नुभयो, ‘केही राजनितिक दलका प्रतिनिधि, संस्थाका प्रतिनिधि र प्रहरी समेतको मिलेमतोमा बालुवा चोरी भएको छ ।’

 

मनोहरा तस्करीको कब्जामा 

 

मनोहरा खोला तस्करीको कब्जामा छ । त्यसबाट सरकारलाई प्राप्त हुने लाखौँको राजस्व समेत गुमेको छ ।  कसैलाई पैसा दिएर त कसैलाई धम्क्याएर तस्करहरुले मनोहरा खोलाको बालुवा गैरकानुनी ढङ्गले बेचिरहेको स्थानीय वासिन्दा बताउँछन् ।

 

‘तस्करले गाउँका केही व्यक्तिलाई पैसाले किनेको र अन्यलाई धम्क्याएका कारण कसैले बोल्न नसके मनहोरा खोलामा गुण्डा र बालुवा तस्करीको राज चलेको छ’, स्थानीय रामेश्वर पन्तले भन्नुभयो । ‘प्रहरी प्रशासनले थाहा पाएर पनि मौन छ ।’

 

मौन प्रशासन

 

बिहान देखि बेलुका सम्ममा खोलामा बालुवा भर्ने ट्रक नै ट्रक हुँदा पनि प्रहरी प्रशासन भने मौन छ । बालुवा चोरी भईरहेको ठाउँमा गाउँका कोही मान्छे जाँदा तस्करका गुण्डाहरुले घेर्ने, सोधपुछ गर्ने जस्ता कार्य गर्ने गरेको स्थानीयहरु बताउँछन् । 

 

मनोहराबाट दैनिक लाखौँ रुपैया बराबरको सयौँ ट्रक बालुवा चोरी हुने गर्छ । बालुवा जडिबुटीबाट कोटेश्वर, बानेश्वर, गौशाला बौद्ध, चाहविल तर्फ दिनदहाडै लैजादा पनि प्रहरीले त्यसलाई नियन्त्रणमा लिँदैनन् ।  स्थानीय रामेश्वर पन्तले भन्नुभयो, ‘प्रहरी प्रशासनले थाहा पाएर पनि मौन छ ।’

 

दुई मन्दिर र दुई पुल उच्च जोखिममा 

 

तस्करीले सिंगो खोला कब्जामा लिएर बालुवा चोरी गर्दा विश्व सम्पदा सुचिकृत चाँगुनारायण मन्दिर जोखिममा परेको छ । त्यस्तै नीलबाराही मन्दिर र मनोहरा खोलाका दुई पुल पनि उच्च जोखिममा परेको छन् । 

 

बालुवा चोरी कै कारण चाँगुनारायण मन्दिर भासिन थालेको छ । ‘चारैतिरबाट बालुवा निकालेको कारण पहिले भन्दा मन्दिर भासिँदै गएको छ’, मन्दिरका पुजारी चक्रधरानन्द राजोपाध्यायले भन्नुभयो, ‘पहिरोको चपेटामा परेकोबारे पटकपटक प्रशासनलाई भन्दा समेत सुनुवाई भएन ।’

 

भक्तपुर प्रहरी, जिल्ला प्रशासन कार्यालय र जिल्ला विकास समितिमा बालुवा चोरीका बारेमा पटक पटक जानकारी गराए पनि रोक्न कसैले चासो नदिएको स्थानियको गुनासो छ ।

 

जिल्ला प्रहरी कार्यालय, जिल्ला प्रशासन कार्यालय र जिविसले भने बालुवा चोरीबारे जानकारी नभएको जनाउदै बालुवा चोरी रोक्न तीनवटै निकाय सक्रिय रहने जनाएको छ ।
