अपर मादी जलविद्युत् आयोजनाको काम ८५ प्रतिशत पूरा

पोखरा, वैशाख १९ - कास्कीको सिल्दुजुरे गाविसमा निर्माणाधीन अपर मादी जलविद्युत् आयोजनाको काम ८५ प्रतिशत सकिएको छ । आयोजनाको चार हजार २ सय मिटर लामो सुरुङ खनिसकिएको र अहिले सुरुङमा दुईवटा टर्वाइन राख्ने काम भइरहेको आयोजनाले जनाएको छ ।
द्रुतगतिमा काम भैरहेको आयोजनाको अहिलेसम्म ८५ प्रतिशत काम पुरा भएको र यही गतिमा काम भए मंसिर महिनासम्ममा विद्युत् उत्पादन गर्न सकिने आयोजनाका संयोजक राजकुमार बरालले जानकारी दिनुभयो ।
आयोजनाको विद्युत् प्रसारण लाइन जोड्ने ३२ वटा टावरमध्ये २० वटा निर्माण गरिसकिएको छ भने बाँकी १२ वटाको पनि दुई महिनाभित्रमा निर्माण सक्ने लक्ष्य राखिएको छ । जलविद्युत् आयोजनाको विद्युत् उत्पादनगृह, बाँध निर्माणको काम पनि अन्तिम चरणमा पुगेको छ ।
२५ मेगावाट क्षमताको यो आयोजना निर्माण गर्न करिब ५ अर्ब २८ करोड खर्च भएको छ । चाइना थ्री गर्जेज कर्पोरेसनको ८० प्रतिशत र आयोजनाका कार्यकारी अध्यक्ष विजय मल्लको २० प्रतिशतको लगानीमा २०६९ सालको पुस महिनादेखि आयोजनाको काम सुरु भएको थियो । सिल्दुजुरे गाविसको वडा नं ९ अन्तर्गत पर्ने बाहुनडाँडाको गहिरीखेतमा आयोजनाको विद्युतगृह निर्माण गरिएको छ ।
