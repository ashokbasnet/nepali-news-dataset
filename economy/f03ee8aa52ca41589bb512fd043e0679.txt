मकै गोड्ने बेलामा रासायनिक मलको अभाव

काठमाडौ, जेठ १०– माग अनुसारको आपूर्ति हुन नसक्दा बजारमा रासायनिक मलको अभाव देखिएको छ । समयमै मल नपाउँदा मकैको गोडमेलमा समस्या आएको किसानको गुनासो छ । अभावसंगै बजारमा मलको कालोबजारी पनि हुन थालेको छ ।

 

माग अनुसारको मल आपूर्तिको लागि बजेटको अभाव भएको कृषि मन्त्रालयले बताएको छ । सरकारले चालु आर्थिक वर्षमा रासायनिक मलका लागि २ अर्ब ८३ करोड रुपैंया छुट्टाएको छ ।  मन्त्रालयका प्रवक्ता डा. हरि दाहालले तत्कालका लागि १० देखि १२ मेट्रिक टन मल आयात गर्ने तयारी भइरहेको बताउनुभयो ।

टेण्डर मार्फत मल आयात गर्नुपर्ने भएकाले यसमा अभाव देखिएको प्रवक्ता दाहालको भनाई छ । यसअघि कृषि सामग्री कम्पनीमा कम तौलका मलको बोरा आएकाले पनि समस्या थपिएको हो ।

मल अभाव हटाउन रासायनिक मल कारखाना बनाउने सरकारको योजना छ । कृषि विज्ञले भने प्राङगरिक मलको बढी भन्दा बढी प्रयोग गर्नू नै रसायनिक मलमा देखिएको समस्या समाधानको उत्तम उपाय हुने बताएका छन् ।
