भारतीय नोट प्रतिबन्द भएपछि युवा कामका लागि भारत जानबाट रोकिए

बझाङ, मंसिर ८ – भारत सरकारले भारतीय पाँच सय र एक हजारका नोट प्रतिबन्ध लगाएपछि बझाङका धेरै युवा भारत जानबाट रोकिएका छन् । 
रोजगारीका लागि भारत जाने गरेका बझाङ ग्रामीण बस्तीका युवा भारु नोट नपाउँदा भारत जानबाट रोकिएको स्थानीय पे्रम खड्काले बताउनु भयो । भारत जाने तयारीमा धेरै युवा भए पनि भारु नोट नपाउँदा रोजगारीका लागि भारत जान नपाएको जयपृथ्वी नगरपालिकाका दिपक जोशिले गुनासो गर्नुभयो । ‘एक सयका भारु रुपैयाँ खोज्न धेरै प्रयास गरेँ तर अहिलेसम्म पाएको छैन । पाँच सय र एक हजारका भारतीय नोट भए पनि सटही नहुँदा भारत जान सकेको छैन ।’
यस्तै भारु रुपैयाँको कारोबार नभएपछि बझाङ जिल्लाको ब्यापारमा समेत असर परेको छ । चिसो मौसममा लुगा कपडा तथा खाद्यन्नसमेत भारतबाट नै आयात हुने गरेको यस जिल्लामा चिसामा लगाउने ऊनीका कपडा नआउँदा समस्या भएको स्थानीय ब्यापारी सुको जोशिले बताउनु भयो ।
