चीनद्वारा अरनिको राजमार्ग मर्मत–सम्भार गरी नेपाललाई हस्तान्तरण

काठमाडौंदेखि सिन्धुपाल्चोकको तातोपानीसम्म ११४ किलोमिटर सडकको पाँच स्थानमा भूकम्पले क्षति भइ यातायात अवरुद्ध बनेको थियो ।

सडक अवरुद्ध भएपछि चीनको रु ७६ करोड बराबरको अनुदान सहयोगमा मर्मत गरी शुक्रबार भौतिक पूर्वाधार तथा यातायात मन्त्रालयमा आयोजित कार्यक्रममा सचिव धनबहादुर तामाङलाई नेपालका लागि चिनियाँ राजदूत यु हङले मर्मतसम्बन्धी कागजात हस्तान्तरण गरिन् ।

चीनको सरकारी निर्माण कम्पनी चाइना रेल्वे सिसिजु ग्रुप कर्पोरेसनले सडक मर्मत गरेको थियो । राजमार्गको ८३, १००, १०३, ११२ र ११४ किमिमा मर्मत गरिएको हो ।

मन्त्री रमेश लेखक र राज्यमन्त्री सीताराम महतोको उपस्थितिमा भएको कार्यक्रमलाई सम्बोधन गर्दै सचिव तामाङले नेपाल र चीन जोड्ने हिमालय राजमार्ग मर्मतमा निरन्तर सहयोग प्राप्त हुने विश्वास व्यक्त गरे ।

राजदूत हङले भूकम्पपछि नेपाललाई चीनले गरेको सहयोगमध्ये राजमार्ग मर्मत पनि एक भएको बताइन् ।

मन्त्रालयका सहसचिव विष्णुओम वादेकाअनुसार मर्मत गरिएका सडकबाहेक अन्यत्र पनि थप मर्मत गर्नुपर्ने आवश्यकता छ ।

बाँकी मर्मतका लागि चीनसँग सहयोग माग गर्ने वा सरकार आफैंले गर्ने भन्ने विषयमा छलफल भइरहेको उनले जानकारी दिए ।

अरनिको राजमार्ग सन् १९६० मा चीन सरकारकै अनुदान सहयोगमा निर्माण भएको थियो ।

भूकम्पपछि विभिन्न स्थानमा क्षति पुगेको राजमार्ग मर्मत भएपनि नेपाल र चीनबीच व्यापार हुँदै आएको खासा नाका भूकम्पपछि बन्द छ ।

राजमार्ग मर्मत भइ पूर्णरुपमा सन्चालन भएपछि नाका पनि खुल्ने आशा गरिएको छ । रासस
