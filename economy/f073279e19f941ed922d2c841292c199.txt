कार्यकारी प्रमुखलाई बैंक प्रवेशमा रोक

नेपालगन्ज, जेठ २४ – मध्यपश्चिमाञ्चल ग्रामिण विकास बैंकमा विभिन्न माग राख्दै जारी कर्मचारी आन्दोलन थप चर्किएको छ ।
आन्दोलनरत मध्यपश्चिमाञ्चल ग्रामिण विकास बैंक कर्मचारी संघले बैंकका निमित्त कार्यकारी प्रमुख प्रभाकर मिश्रा र कम्पनी सचिव रमेशकुमार श्रेष्ठलाई बैंक हाताभित्र प्रवेशमा रोक लगाएको छ ।
कर्मचारीले बैंक प्रवेशमा रोक लगाएपछि मिश्रा र श्रेष्ठसँगै व्यवस्थापनका अन्य कर्मचारी समेत काममा नआएको कर्मचारीहरुले जनाएका छन् । मिश्रा र श्रेष्ठले क्वाटरबाटै बैंकको काम गर्दै आएको आन्दोलनमा उत्रिएका कर्मचारीले जनाएका छन् ।
शुक्रबारसम्म निमित्त कार्यकारी प्रमुख र कम्पनी सचिवलाई बैंक प्रवेशमा रोक लगाएका कर्मचारीहरुले त्यसपछि पनि माग पुरा नभए आन्दोलन अझै चर्काउने चेतावनी दिएका छन् ।
कर्मचारीको आन्दोलन चर्कदै गएपछि मिश्रा र श्रेष्ठले बैंकको तर्फबाट विज्ञप्ती जारी गर्दै आन्दोलनमा उत्रिएका कर्मचारीलाई काममा नफर्किए विभागिय कारबाही गर्ने चेतावनी दिएका छन् ।
