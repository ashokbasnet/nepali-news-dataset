चमेलिया आयोजनाद्वारा ‘वेट टेस्ट’ सुरु

दार्चुलामा निर्माणाधीन ३० मेगावाट क्षमताको चमेलिया जलविद्युत् आयोजनाले पुस अन्तिम सातादेखि परीक्षण उत्पादन थाल्ने तयारी गरेको छ ।

आयोजना प्रमुख अजय दाहालले माघ महिनाभित्र आयोजनाले विद्युत् उत्पादन सुरु गर्ने बताए ।

एक महिनाअघि नै वेट टेस्ट सुरु गर्ने योजना भएपनि ड्यामसाइटको गेट नम्बर–१ मा समस्या देखिएपछि वेट टेस्टको काम पछि सरेको थियो ।

वेट टेस्ट गरेपछि सबै ठीक रहेमा जनवरीको पहिलो सातामा एउटा इकाइबाट भएपनि परीक्षण उत्पादन थाल्ने दाहालले जानकारी दिए ।

अर्को इकाइको परीक्षण भने पहिलो इकाइको परीक्षण भएको १५ दिनपछि गरिने जनाइएको छ ।

सन् २००७ देखि निर्माण सुरु भएको आयोजनाको संशोधित लागत १५ अर्ब ६० करोड रुपैयाँ रहेको छ ।

उत्पादित विद्युत् राष्ट्रिय प्रसारणलाइनमा जोड्न प्रसारणलाइन पनि तयार पारिसकेको आयोजनाले जनाएको छ ।
