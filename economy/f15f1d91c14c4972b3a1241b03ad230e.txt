कलंकीको भूमिगतमार्ग यस्तो बन्दैछ, साउनसम्ममा तयार हुने (भिडियो)

खसीबजारदेखि कलंकी मकालु पेट्रोलपम्पसम्म बन्न लागेको निर्माणाधीन भूमिगतमार्ग आगामी साउन महिनासम्ममा सम्पन्न हुने भएको छ ।

काठमाडौं, कलंकीचोकमा चीन सरकारको सहयोगमा बन्दै गरेको ‘अन्डरपास’ आउँदो वर्षको साउनसम्ममा सम्पन्न भएसँगै प्रयोगकर्ताले सहज महसुस गर्नेछन् ।

दिनहुँ घन्टौं लामो जामको समस्या व्यहोरिहेका सर्वसाधारणले यस समस्याबाट मुक्ति पाउने अपेक्षा त छ नै त्योसँगै भूमिगतमार्गको नयाँ अनुभव पनि गर्न पाउनेछन् ।

कोटेश्वरदेखि कलंकीसम्मको १० दशमलव ३९५ किलोमिटर सडक ८ लेनको बनाउने योजनाभित्र नै कलंकीको भूमिगतमार्ग बनाइएको हो ।

नेपालकै पहिलो भूमिगतमार्ग चीनको सांघाई कन्स्ट्रक्सन कम्पनीले बनाइरहेको छ । यस मार्ग जाने र आउने दुई/दुई लेन गरी चार लेनको हुनेछ । त्यसको दायाँबायाँ दुई/दुई लेनको सहायक सडक पनि बन्नेछ ।

भूमिगत सडकमाथि क्रस गर्ने ८ लेनको बाहिरी सडक बन्दैछ । निर्माणाधीन अन्डरपास बल्खुबाट स्वयम्भूतर्फ जाने सवारी–साधनलेमात्र प्रयोग गर्नेछन् भने एकातिरको सहायक सडक बल्खुबाट थानकोटतिर जान र आउनका लागि प्रयोग हुनेछ ।

अर्कोतिरको सहायक सडक कुलेश्वर–कालिमाटीतर्फ जान र आउन प्रयोग गरिनेछ ।

भूमिगत सडकमाथिको ८ लेन भने थानकोट–कालीमाटी–चक्रपथतर्फ मोडिने सवारी–साधनका लागि हो ।

चक्रपथका सहायक लेनबाट आएका सवारी–साधनले पनि कालिमाटी तथा थानकोटतिर जान उही ८ लेनको सडक प्रयोग गर्न पाउनेछन् ।

२०७२ साल भदौ महिनाबाट सुरु भएको यो योजना यही पुससम्ममा सकाउने बताइएपनि २०७२ सालको भूकम्प र भारतको अघोषित नाकाबन्दीले गर्दा ढिलो भएको निर्माण पक्षको भनाइ छ ।

६ महिनासम्म अलमलमा परेको काम अहिले भने तीव्रगतिमा भइरहेको छ ।

तोकिएकै समयमा सम्पन्न गर्न चीन सरकारकै प्रविधिक टोली काममा खटिएको छ ।

चीन सरकारको करिब ५ अर्ब रुपैयाँ लगानीमा बन्न लागेको यो मार्गको ६० प्रतिशत काम सकिएको काठमाडौं चक्रपथ सुधार आयोजनाका सबइन्जिनयर जितेन्द्रकुमार यादवले जानकारी दिए ।

उनले निर्माण गर्ने जिम्मा लिएको सांघाई कन्सट्रक्सन कम्पनीले तोकिएको समयमा नै काम सम्पन्न गर्नेमा आफूहरु विश्वस्त रहेको बताए ।

कलंकीमा दिनहुँजसो हुने ट्राफिक जामको समस्या समाधान गर्न भूमिगतमार्गसहित ८ लेनको सडक निर्माणको योजना ल्याइएको हो ।

यादवले कलंकीमा निर्माणाधीन अन्डरपास सम्पन्न भएपछि कलंकीमा सर्वसाधारणले वर्षौंदेखि भोग्दै आइरहेको ट्राफिक जाम कम हुने बताए ।

भिडियो हेर्नुहोस्
