सरकारी पेट्रोलपम्पबाट मात्रै पेट्रोलियमको बिक्री

काठमाडौ, फागुन २१ – नेपाल आयल निगमले सरकारी पेट्रोल पम्पहरुलाई इन्धन विक्री गरिरहेको जनाएको छ ।

पेट्रोलियम व्यवसायीले निजी पेट्रोल पम्प बन्द गरेकाले इन्धनका लागि उपभोक्ता, साझा, सेना र प्रहरीले सञ्चालन गरेका पेट्रोल पम्पमा लाइन लागेका छन् ।

पेट्रोलियम पदार्थ बोक्ने ट्याङकरका चालकहरुसँग आयल निगमले पहिलो चरणको वार्ता गरेपनि सहमति हुन नसकेको अखिल नेपाल पेट्रोलियम मजदुर संघका उपाध्यक्ष लक्ष्मण न्यौपानेले बताउनुभयो ।

आयल निगमले भने वार्ता सकारात्मक भएको बताउँदै मंगलबार फेरि छलफल गर्ने बताएको छ । आयल निगमका प्रवक्ता शिवप्रसाद पुडासैनीले आन्दोलनरत पक्ष नियमित आपूर्ति गर्न तयार भएको दावी गर्दै भारतमा रोकिएका ट्याङ्करहरु आउने क्रम बढ्ने र अम्लेखगञ्जबाट पनि वितरण सुचारु गरिने बताउनुभयो ।

मजदुरले पेट्रोल पम्प बन्द गर्ने व्यवसायीको काम प्रति शंका व्यक्त गरेका छन् । कोही पम्पले इन्धन नभएर विक्री नगरेका होलान, संघका उपाध्यक्ष न्यौपानले भन्नुभयो ‘भएर पनि नबेच्ने व्यवसायीको काम हो । हामीले इन्धन विक्री बन्द गर्ने भनेका छैनौ ।’

नेपाल पेट्रोलियम राष्ट्रिय व्यवसायी महासंघले बिक्रेताले पाउनुपर्ने कमिसन बढाउनुपर्ने लगायतका माग पूरा गराउन विज्ञप्तिनै निकालेर देशभर पेट्रोलियम पदार्थको कारोबार बन्द गर्ने निर्णय गरे लगतै निजी पेट्रोल पम्पहरुमा सोमबार इन्धन बिक्री बन्द भएको छ । व्यवसायीहरुको मनोमानीका कारण आम उपभोक्ता मारमा परेका छन् ।
