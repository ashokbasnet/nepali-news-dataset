बन्द भएका सरकारी संस्थान निजी क्षेत्रसँगको सहकार्यमा चलाउने तयारी

काठमाडौं, जेठ १० - सरकारले बन्द भएका सरकारी संस्थानहरु निजी क्षेत्रसँगको सहकार्यमा चलाउने तयारी थालेको छ ।
राम्रो सम्भावना भए पनि व्यवस्थापनको कमजोरीका कारणले बन्द भएका संस्थानहरु सार्वजनिक नीजि साझेदारी मोडलमा चलाउन तयारी थालिएको अर्थ मन्त्रालयका संस्थान समन्वय महाशाखाको समेत जिम्वेवारी सम्हालिरहेका सहसचिब रामशरण पुडासैनीले जानकारी दिनुभयो ।
सरकारले पाँच वर्षअघि बन्द भएको नेपाल औषधि लिमिटेड आफैंले चलाउने निर्णय गरिसकेको छ । यो बाहेक सञ्चालनमा आउन सक्ने अरु सार्वजनिक संस्थानको बारेमा पनि अहिले अध्ययन भैरहेको उहाँले बताउनुभयो  ।
नेपाल औषधि लिमिटेडसहित नेपाल ओरियन्टल म्याग्नेसाईट, वीरगञ्ज चिनी कारखाना, बुटवल धागो कारखाना लगायतका संस्थानहरुलाई कुन मोडलमा चलाउन सकिन्छ भन्नेबारे अध्ययन भैरहेको भन्दै उहाँले संस्थान सञ्चालनबारे आगामी बजेटमा स्पष्ट ब्यबस्था गरिने बताउनुभयो ।
सरकारी ब्यबस्थापन कमजोर हुँदा धेरै संस्थान धराशायी भएको र कतिपय निजी क्षेत्रलाई दिईएको संस्थान पनि चल्न नसकेकोले अब सार्वजनिक निजी साझेदारी मोडलमा संस्थानहरु चलाउने विषयमा अध्ययन भैरहेको उहाँले बताउनुभयो । चलिरहेका संस्थानको पनि प्रभावकारिता बढाउन यहि मोडलमा जाने तयारी भएको उहाँले बताउनुभयो ।
