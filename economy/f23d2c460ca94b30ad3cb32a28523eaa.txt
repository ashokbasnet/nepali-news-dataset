रकमान्तर रोक्ने अख्तियारको निर्देशनले ठूला आयोजनामा बजेट अभाव

काठमाडौ, बैशाख १८– बिभिन्न मन्त्रालयहरुले खर्च गर्न नसकेको आयोजनाको रकम रकमान्तर गरी महत्वपुर्ण आयोजनामा दिने अर्थमन्त्रालयको तयारी अख्तियारको रोकावटपछि अलपत्र भएको छ । लामो समयसम्म ताकेता गर्दा पनि बजेट खर्च हुन नसकेको आयोजनाको रकम अरु आयोजनामा सार्ने काम अर्थ मन्त्राललयले शुरु गरिसकेको थियो ।

 

स्थानीय विकास मन्त्रालय र भौतिक योजना मन्त्रालयको खर्च हुन नसकेको बजेट रकमान्तर प्रकृया शुरु भएपनि अख्तियारले कुनै पनि रकमान्तर नगर्न भनेपछि समस्या भएको अर्थराज्यमन्त्री हरिराज लिम्बुले बताउनुभयो ।
यसले काम अगाडि बढिरहेका तर बजेटको अभाब भएका फास्ट ट्रयाक्ट जस्ता आयोजनाको लागि पैसा दिन समस्या भएको उहाँको भनाई छ । त्यसबाहेक बजेटमा उल्लेख नगरिएका धेरै महत्वपुर्ण शीर्षकमा पैसा दिनुपर्ने भएपनि अख्तियारको रोकावटले समस्या आएको उहाँले बताउनुभयो ।
अख्तियारको निर्देशनका कारण मन्त्रालयले अब तेल किन्न आयल निगमलाई समेत पैसा दिन नसक्ने जनाएको छ । आयल निगमले तेल किन्नको लागि अर्थमन्त्रालयमा पैसाको लागि ताकेता गरिरहेको छ । १५ प्रतिसत रकमान्तर गर्न पाउने अर्थमन्त्रालयको कानुनी अधिकार भएकाले अख्तियारको निर्देशन गैरकानुनी रहेको लिम्बुले बताउनुभयो ।
यसबारे अख्तियारसंग छलफल भैरहेको अर्थमन्त्रालयले जनाएको छ । रकमान्तर गर्न के गर्ने भन्नेबारे केहि निर्णय नभएपनि बाटो खोल्नेमा अख्तियार सकारात्मक रहेको मन्त्रालयका प्रबक्ता राजन खनालले बताउनुभयो ।
