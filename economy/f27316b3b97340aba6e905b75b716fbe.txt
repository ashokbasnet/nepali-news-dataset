करको दर पुनरावलोकन गर्न सभासदको माग

काठमाडौं, असोज २९ – सभासदहरुले बजारको मूल्य अनुसार करको दर पुनरावलोकन गर्न माग गरेका छन् ।
व्यवस्थापिका संसदको बुधबारको बैठकमा आर्थिक विधेयकमाथिको छलफलमा भाग लिदै सभासदहरुले बजारमा निकै महंगो पर्ने सामानको भन्सार दर निकै कम राखिदा सरकारले ठूलो मात्रामा राजस्व गुमाइरहेको बताए ।
उनीहरुले व्यवसायीहरुले भ्याटमा दर्ता नहुने, आयकर लुकाउने, बिल नै नकाटने लगायतका प्रवृत्ति मौलाउनुमा सरकार दोषी रहेको पनि बताए । नेकपा एमालेका सभासद सुरेन्द्र पाण्डेले कर नीति व्यवसायलाई प्रोत्साहन गर्ने खालको हुनुपर्ने बताउनुभयो । उहाँले भन्सार मूल्य बढाए धेरै राजस्व संकलन हुदैन भन्ने कर प्रशासकहरुको सोचाइका कारण मुलुकको आर्थिक प्रगतिमा वाधा पुगिरहेको भन्दै बजार मूल्य अनुसार करको दर पुनरावलोकन गर्न माग गर्नुभयो ।
उहाँले भ्याटको संकलन निकै फितलो रहेको भन्दै भ्याटको संकलनलाई भन्सार नाकाबाट देशव्यापी बनाउन सरकारले आफ्ना संयन्त्रलाई चुस्तदुरुस्त बनाइ अनुगमन प्रणालीमा सुधार गर्नुपर्ने बताउनुभयो । सरकारले संकलन गर्ने भ्याटको ६७ प्रतिशत हिस्सा अहिले भन्सार नाकाहरुबाट उठ्ने गरेको छ । बैठकमा एकीकृत नेकपा माओवादीका सभासद रामनारायण बिडारीले आर्थिक विधेयकमा कर उठाउने विषयलाई महत्व दिइएपनि निमुखा जनताको हितलाई पूरै बेवास्ता गरिएको भन्दै कृषकहरुसँग सम्बन्धित औजारमा पूरै छुट दिन माग गर्नुभयो ।
उहाँले निजी अस्पताल र शिक्षण संस्थामाथि जतिसक्दो धेरै कर लगाइनुपर्ने भन्दै स्वदेशी वस्तुलाई प्रोत्साहित गर्न विदेशबाट आयात गरिने सामानमा शतप्रतिशत भन्सार लगाइनुपर्ने बताउनुभयो । विनियोजन विधेयक मंगलबार पारित भएपछि आर्थिक विधेयकमाथि बुधबार छलफल सुरु भएको हो ।
