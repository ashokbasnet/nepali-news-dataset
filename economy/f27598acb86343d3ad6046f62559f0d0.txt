लाङटाङ भ्रमण गर्ने पर्यटकको संख्या वृद्धि

बलराम घिमिरे/ उज्यालो । रसुवा, मंसिर ३ — रसुवाको पर्यटकीय क्षेत्र लाङटाङ क्षेत्र भ्रमण गर्ने पर्यटकको संख्या बढेको छ । नेपाल पर्यटन बर्ष २०११ को घोषणा भएदेखि लाङटाङ क्षेत्र भ्रमण गर्न आउने पर्यटकहरुको संख्या उल्लेख्य वृद्धि भएको हो । 

 

अक्टोबर महिनामा मात्र झण्डै २५ सय भन्दा बढि पर्यटकले लाङटाङ क्षेत्रको भ्रमण गरेको लाङटाङ राष्ट्रिय निकुञ्जका प्रमुख संरक्षण अधिकृत रामचन्द्र कँडेलले जानकारी दिनुभयो । दैनिक एक सय पचासको हाराहारिमा पर्यटकहरु लाङटाङ क्षेत्रमा भ्रमण गर्ने गरेको लाङटाङ राष्ट्रिय निकुञ्जकको तथ्याङकले देखाएको छ । 

 

पर्यटक आगमन बढेसँगै सदरमुकाम धुन्चे, स्याफ्रुबेसि, लाङटाङको क्याङजिन, चन्दनवारि, लौरिविना, गोसाईकुण्ड, तामाङ सम्पदामार्ग, तातोपानी, लगायताका विभिन्न पर्यटकिय क्षेत्रका होटलहरु खचाखच भएको होटल व्यवसायी तेन्जिन पासाङ लोप्चनले जानकारी दिनुभयो । 

 

यस क्षेत्रका पदमार्गमा पनि पर्यटकको चाप बढको छ । पदयात्राको लागि तेश्रो ठुलो गन्तव्यको रुपमा मानिने पर्यटकीय क्षेत्र लाङटाङ विषेश गरि गणेश तथा लाङटाङ हिमालको मनोरम दृश्यावलोकनका लागि चर्चित मानिन्छ । तामाङ कला संस्कृति, निकुञ्ज क्षेत्रका जैविक विविधता, सिमसार क्षेत्रमा सुचिकृत गोसाईकुण्ड र तातोपानी पर्यटकका लागि प्रमुख आर्कषण बनेका छन् । 

 

लाङटाङ र गोसाईकुण्ड क्षेत्रमा खोज र अनुसन्धानका लगि आउने आन्तरिक पर्यटकको संख्यामा पनि बृद्धि हुँदै गएको निकुञ्जले बताएको छ । पर्यटकहरु सदरमुकाम धुन्चे हुँदै गोसाईकुण्डको पदयात्रा गरेपश्चात नुवाकोट तथा सिन्धुपाल्चोक जिल्ला हुँदै उपत्याका भित्रिने गर्दछन् । 

 

गत बर्ष ११ हजार भन्दा बढि पर्यटकले यस क्षेत्रको भ्रमण गरेकोमा यस बर्ष लगभग १६ हजार भन्दा बढि पर्यटकले भ्रमण गर्ने लाङटाङ राष्ट्रिय निकुञ्जले बताएको छ ।
