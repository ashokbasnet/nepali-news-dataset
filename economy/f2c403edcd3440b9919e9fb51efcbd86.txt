बजेट कार्यान्वयन प्रकृया सुरु भइसकेको अर्थ मन्त्रीको भनाई

काठमाडौं, साउन १२ - अर्थमन्त्री शंकरप्रसाद कोइरालाले बजेट कार्यान्वयन प्रक्रियामा अघि बढिसकेको बताउनु भएको छ ।
अर्थ मन्त्रालय र आर्थिक पत्रकार समाज (सेजन) ले आर्थिक पत्रकारहरुका लागि शनिवार गरेको एकदिने तालिम शुभारम्भ गर्दै मन्त्री कोइरालाले यही प्रक्रिया अन्तर्गत साउन दोस्रो हप्ताभित्र सवै योजना, आयोजना राष्ट्रिय योजना आयोगले स्वीकृत गरिसक्ने जानकारी दिनुभयो ।
बजेट, आर्थिक नीति र राष्ट्र बैंकले ल्याएको मौद्रिक नीति बीचको तालमेल सुखद भएको बताउँदै कोइरालाले बजेट कार्यान्वयनको चुनौतीलाई सहज ढंगले सामना गर्दै जाने स्पष्ट गर्नुभयो ।
उहाँले बजेटको कार्यान्वयनमा सरोकारवालाहरुलाई घच्घच्याएर सहयोग गर्न पत्रकारहरुसंग आग्रह गर्नुभयो । आर्थिक पत्रकारहरुको क्षमता वृद्धिमा अर्थ मन्त्रालय सधैं सकारात्मक रहेको उहाँको भनाई थियो ।
तालिममा विभिन्न सञ्चारमाध्यमका झण्डै ४० जना पत्रकार सहभागी छन् । सहभागीहरुलाई अर्थ मन्त्रालयका प्रमुख आर्थिक सल्लाहकार डा. चिरञ्जीवी नेपाल, सहसचिवद्वय वैकुण्ठ अर्याल र राजन खनालले प्रशिक्षण दिनुभएको थियो ।
