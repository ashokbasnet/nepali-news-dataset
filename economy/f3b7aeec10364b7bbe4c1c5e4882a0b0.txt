भोजपुरमा ९ दिनदेखि उडान अवरुद्ध

फाइल फोटो

भोजपुर, साउन १० । लगातार पानी परेसँगै बाक्लो कुहिरो लागेपछि भोजपुरमा हवाई उडान बन्द भएको बताइएको छ ।

लगातारको वर्षात्सँगै हवाई मैदानमा बाक्लो कुहिरो लाग्नाले ९ दिनयता हवाई उडान हुन नसक्दा सर्वसाधारण निकै समस्यामा परेका छन् ।

खराब मौसमकै कारण गएको असार महिनामा नेपाल वायुसेवा निगमको तालिकाअनुसार भोजपुर–काठमाडौं १९ उडान हुनुपर्नेमा १४ उडानमात्र भएका थिए ।

त्यसैगरी, भोजपुर–विराटनगर १४ उडान हुनुपर्नेमा ८ उडानमात्र भएको भोजपुर विमानस्थलका वरिष्ठ अधिकृत विशाल वरुणले जानकारी दिए ।

असारमा सामान्य उडान भएपनि साउन महिना लागेयता कुनै उडान हुन नसकेको अधिकृत वरुणले बताए ।

उडान रद्ध भएसँगै जिल्ला अस्पताल भोजपुरले उपचारका लागि काठमाडौं पठाएका बिरामी सदरमुकाममै रोकिएका छन् ।

यसैबीच, भोजपुरमा नेपाल वायुसेवा निगम र तारा एअरले उडान भर्दै आएकामा तारा एअरको उडान डेढ महिनायता बन्द रहेको छ । रासस
