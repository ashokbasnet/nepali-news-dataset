भारतीय आयल कर्पोरेशनलाई आयल निगमले आज भुक्तानी दिने

काठमाडौं, पुष १९- नेपाल आयल निगमले भारतीय आयल कर्पोरेशलाई आज एक अर्ब ७० करोड रुपैंया भुक्तानी दिने तयारी गरेको छ । सरकारी जमानीमा कर्मचारी सञ्चय कोष र नागरिक लगानी कोषले आयल निगमलाई पहिलो चरणमा ऋण दिने सम्झौता गरिसकेका छन् । बाँकी ८० करोड रुपैंया एक हप्ताभित्रै निगमले पाउने प्रवक्ता मुकुन्द ढुंगेलले बताउनुभयो । भारतीय आयल कर्पोरेशनलाई भुक्तानी गरेपछि भरे भोलिदेखि नै तेल आपूर्ति केही सहज हुने निगमको भनाई छ । दुई हप्तादेखि तेल अभाव बढ्दा उपभोक्ता मारमा परेका छन् । आज पनि पम्पहरुमा बिहानैदेखि तेल भर्ने गाडीको लाइन छ । पेट्रोलियम पदार्थ अभावका कारण एक हप्तादेखि देशभर ५० प्रतिशतभन्दा बढी सार्वजनिक गाडी चलेका छैनन् । नेपाल राष्ट्रिय यातायात व्यवसायी महासंघका कोषाध्यक्ष सरोज सिटौलाका अनुसार उपत्यकामा दैनिक ७० देखि ८० हजार सार्वजनिक गाडी चल्नुपर्नेमा हिजोआज २० देखि ३० हजार मात्र चलेका छन् ।
