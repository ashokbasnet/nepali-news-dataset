घट्दै छ नेपालमा वैदेशिक लगानी

कमल पराजुली/ उज्यालो । काठमाडौं, असोज १२ – दक्षिण एसियामा नेपाल सबैभन्दा थोरै वैदेशिक लगानी आउने देश रहेको तथ्यांकले देखाएको छ । अहिले दक्षिण एसियामा आउने १ सय रुपैया वैदेशिक लगानी मध्ये नेपालमा ४ पैसा मात्रै आउने गरेको छ ।

 

नेपालमा आउने वैदेशिक लगानी घट्दै गरेको पनि तथ्यांकले देखाएको छ । सन् २००२ सम्म नेपालमा दक्षिण एसियामा आउने १ सय रुपैयाँ वैदेशिक लगानीमा २३ पैसा आउने गरेकोमा अहिले ४ पैसामा झरेको हो । सन् २००२ सम्ममा भुटानमा कुनैपनि वैदेशिक लगानी नगएकोमा अहिले नेपालमा भन्दा धेरै १ सय रुपैयाँमा ८ पैसा जाने गरेको छ ।

भारतमा सबैभन्दा धेरै अर्थात दक्षिण एसियामा आउने १ सय रुपैयामा ८३ रुपैयाँ प्रत्यक्ष वैदेशिक लगानी जाने गरेको छ । भारत पछि पाकिस्तानमा कुल १ सय रुपैयाँ मध्ये ११ रुपैया र बंलगादेशमा ३ रुपैयाँ तथा श्रीलंकामा २ रुपैया वैदेशिक लगानी जाने गरेको तथ्याकले देखाएको छ ।
लगानी बोर्डले शुक्रबार काठमाडौंमा गरेको कार्यक्रममा नेपालमा वैदेशिक लगानीको प्रवृत्तिबारे कार्यपत्र पेश गर्दै अर्थविद केशव आर्चायले बढ्दो राजनीतिक अस्थिरता, भौतिक पुर्वाधारको कमी र ऐन नियममा भएको अव्यवस्थाका कारण नेपालमा वैदेशिक लगानी आर्कषित हुन नसकेको बताउनुभयो । नेपालमा आउने वैदेशिक लगानी मध्ये अहिले सम्म सबैभन्दा धेरै उत्पादनमुलक क्षेत्रमा र त्यसपछि सेवा, पर्यटन, कृर्षि र अन्य क्षेत्रमा रहेको आचार्यले बताउनुभयो ।
