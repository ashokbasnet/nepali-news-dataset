शिक्षा सेवा कर नबुझाउने विद्यालयलाई कारबाही गरिने

रमेश गिरी/ उज्यालो । भक्तपुर, कात्तिक १४ — आन्तरिक राजस्व कार्यालय भक्तपुरले शिक्षा सेवा कर नबुझाउने विद्यालयलाई कारबाही गर्ने भएको छ । यसवर्ष विद्यालयहरुले शिक्षा सेवा कर नबुझाए पछि राजस्व कार्यालयले शिक्षा सेवा कर संकलनमा कडाई गर्ने भएको हो । 

 

कार्यालयले आर्थिक वर्ष ०६८/ ०६९ को सुरुको तीन महिनामा १७ लाख रुपैया शिक्षा सेवा कर संकलन गर्ने लक्ष्य लिए पनि मात्र तीन लाख रुपैँया संकलन भएको कार्यालयका प्रमुख कर अधिकृत दिपक खरेलले उज्यालोलाई जानकारी दिनुभयो ।

 

भक्तपुर राजस्व कार्यालयले यो आर्थिक वर्षमा कूल ५६ लाख रुपैया शिक्षा सेवा कर संकलन गर्ने लक्ष्य राखेको छ । विद्यालयहरुमा यसवर्ष कर तिर्नु पर्दैन भन्ने भ्रम परेकाले कर संकलनमा चुनौती थपिएको प्रमुख कर अधिकृत दिपक खरेलको भनाई छ ।

 

‘यस वर्षको बजेटमा शिक्षा सेवा करमा दुविधा सृजना गरेकाले विद्यालयहरुले कर तिर्नु पर्दैन भन्ने भ्रम पनि उत्पन्न भएको छ’, खरेलले भन्नुभयो, ‘अर्थ मन्त्रालय र आन्तरिक राजस्व विभागले शिक्षा सेवा कर संकलन गर्न निर्देशन दिएकाले कर संकलनमा अब कडाई गरिन्छ ।’

 

शिक्षा सेवा कर तिर्न सबै विद्यालयलाई जानकारी गराईसकेको आन्तरिक राजस्व कार्यालय भक्तपुरले जनाएको छ । कार्यालयले कर्मचारीहरुलाई विद्यालय मै पठाएर कर बुझाउन आग्रह गर्ने योजना पनि बनाएको छ । त्यसो गर्दा पनि कर नर्तिनेलाई राजस्व कार्यालयले कारवाहीको प्रकृया अगाडी बढाउने भएको छ ।
