सम्पत्ति शुद्धीकरण निवारण ऐन उल्लंघन गर्ने २ भारतीय जेल चलान

काठमाण्डौं, कात्तिक २२ - सम्पत्ति शुद्धीकरण निवारण ऐन उल्लंघन गरेको अभियोगमा २ जना भारतीय नागरिकलाई जेल चलान गरिएको छ । स्रोत नखुलेको पैसा सहित पक्राउ परेका भारतको विहार मधुवनी जननगरका सुनील जयसवाल र श्रवण साहलाई बिशेष अदालतले मागेको धरौटी बुझाउन नसकेपछि जेल चलान गरिएको हो ।
उनीहरुलाई स्रोत नखुलेको २८ लाख ४० हजार नेपाली रुपैयाँ सहित राजस्व अनुसन्धानले धनुषाबाट पक्राउ गरेको थियो । विशेष अदालतले सुनील जैसवालसित १९ लाख २० हजार र श्रवण साहसित ९ लाख २० हजार धरौटी मागेको थियो । तर दुबैले धरौटी बुझाउन नसकेपछि जेल चलान गरिएको बिशेष अदालतका रजिष्टार धिरबहादुर चन्दले जानकारी दिनुभयो । विशेष अदालतमा परेको सम्पत्ति शुद्धीकरण सम्बन्धी यो पाँचौ मुद्दा हो । तीन वटा मुद्दामा अदालतले फैसला गरिसकेको छ ।
