चिनियाँ लगानीमा देशकै ठूलो सिमेन्ट उद्योग नवलपरासीमा, ‘दैनिक दुई हजारलाई रोजगारी’

विद्रोही गिरी/पुरुषोत्तम सुवेदी (रासस) कावासोती, जेठ ११ । चिनियाँ कम्पनीको लगानीमा देशकै ठूलो सिमेन्ट उद्योग नवलपरासीको बेणीमनिपुर गाविसको बेलुवामा स्थापना भएको छ ।उद्योग सन्चालन हुने स्थान नवलपरासीको दुम्कीबासबाट १३ किमी उत्तर चुरेको फेदीमा पर्दछ ।चिनियाँ सिमेन्ट उत्पादक होङ्सी कम्पनी र नेपालको शिवम् सिमेन्टको संयुक्त लगानीमा दैनिक ६ हजार टन सिमेन्ट उत्पादन गर्ने गरी होङ्सी शिवम् सिमेन्ट उद्योग स्थापना भएको हो ।होङ्सी शिवम् सिमेन्ट उद्योगसम्बन्धी जानकारी दिन लगानी बोर्डले परासीमा मंगलबार आयोजना गरेको अन्तरक्रियामा उद्योगकाबारेमा जानकारी गराइएको थियो ।‘यो वर्ष जग्गा व्यवस्थापनको काम थालिएको छ । दुईसय बिघा जग्गा आवश्यक पर्ने भएकाले यो वर्ष जग्गा व्यवस्थापनको काममा खटिएका छौं’–होङ्सी शिवम् सिमेन्टका प्राविधिक शिवरत्न अटलले भने–‘बाटो र विद्युत्काबारे सरकारसँग कुरा भइरहेको छ ।’‘उद्योगलाई दैनिक ५० देखि ८० मेगावाट विद्युत् आवश्यक पर्छ’–उनले भने–‘हामीले जग्गाको व्यवस्थापनलाई स्थानीयबासीको समन्वयमा तीव्रता दिएका छौं । एक सय बिघा प्राप्त भइसकेको छ, बाँकी खोज्दैछौं ।’तीन वर्षमा उत्पादन बजारमा ल्याउने गरी कामलाई उद्योगले अगाडि बढाएको छ । यो उद्योगमा होङ्सीको ७० प्रतिशत लगानी र शिवम् सिमेन्टको ३० प्रतिशत लगानी रहेको छ ।दैनिक दुई हजारले रोजगार पाउने भएकाले उद्योग स्थापनासँगै स्थानीयबासी खुसी भएका छन् ।नवलपरासी क्षेत्र नम्बर–३ का सांसद कृष्ण पौडेलले उद्योग स्थापनाले समृद्धिको आधार खोल्ने बताएका छन् ।पाल्पाको ज्यामिरेबाट कच्चापदार्थ (क्लिंकर) ल्याउने र यहाँ सिमेन्ट उत्पादन हुँदा अहिलेको बजारमा ३० प्रतिशत आपूर्ति गर्छ ।‘स्वदेशमै उत्पादन भइरहेको सिमेन्टले अहिले ७० प्रतिशत बजार ओगटेको छ बाँकी ३० प्रतिशत यसको उत्पादनले आपूर्ति गर्छ’–होङ्सी शिवम् सिमेन्टका प्राविधिक अटलले भने–‘देशभित्रको बजारलाई पूर्ति गरेपछि बाहिर पनि पठाउन सकिन्छ ।’सुरुको वर्ष ६ हजार मेट्रिकटन उत्पादन भएपनि दोस्रो चरणबाट १२ हजार मेट्रिकटन दैनिक सिमेन्ट उत्पादन हुने उनले बताए । ओपीसी र पीपीसी दुबै सिमेन्ट यहाँ उत्पादन हुन्छ ।सिमेन्ट उद्योगले गाउँको अनुहार नै फेरिने भएको स्थानीयबासी घनश्याम गिरीले बताए ।नवलपरासी क्षेत्र नम्बर–२ का सांसद जीवन श्रेष्ठले ठूला परियोजनालाई सरकार र स्थानीयबासीको सहयोग हुने भएकाले ढुक्क भएर कामलाई अगाडि बढाउन आग्रह गरे ।क्षेत्र नम्बर–४ का सांसद बैजनाथ चौधरीले समृद्धिको आधार उद्योग–कलकारखाना भएकाले सरकारले लगानीको वातावरण बनाउने काम गरेको बताए ।‘यो सरकार लगानीको वातावरण बनाउँछ, उद्योगी काममा लाग्नुपर्छ’–सांसद चौधरीले भने ।लगानी बोर्डका सहसचिव रवि भट्टराईले उद्योगको स्थापनाबाट हुने फाइदाकाबारेमा बताएका थिए ।‘लगानी बोर्डको काम उद्योगपतिको समस्या समाधान गर्ने र लगानी भित्र्याउने हो त्यसमा प्रधानमन्त्रीको निर्देशन पनि छ, हामी काममै लागेका छौं’–उनले भने–‘जिल्लाका जनप्रतिनिधि र स्थानीयबासीको सकारात्मक भावनाले हामीलाई उत्साहित बनाएको छ ।’
