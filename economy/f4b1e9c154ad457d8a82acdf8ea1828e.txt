​खोटाङमा राहदानीबाट झण्डै ३५ करोड राजश्व संकलन

खोटाङ, फागुन १३– खोटाङमा ५ वर्षमा राहदानीबाट झण्डै ३५ करोड रुपैयाँ राजश्व संकलन भएको छ । आर्थिक वर्ष ०६८/०६९ देखि ०७२/०७३ सम्ममा ३४ करोड ८३ लाख ३ हजार ४ सय २७ रुपैयाँ संकलन भएको हो । 
यो अवधिमा जिल्लाबाट ३८ हजार ६ सय २५ जनाले राहदानी बनाएका छन् । आप्रवासी कामदारको हक हितको लागि दुई वर्ष पहिले स्थापना भएको आप्रवासी कामदार हकहित संरक्षण केन्द्रले यो तथ्यांक सार्वजनिक गरेको हो । तथ्याँक अनुसार अधिकांसले काठमाडौंबाटै राहदानी लिएका छन् । जिल्ला प्रशासन कार्यालयबाट ९ हजार ५ सय ५१ जना र काठमाडौं गएर २९ हजार ७४ जनाले राहदानी बनाएका छन् । 
जिल्लाका ३१ गाविस र १ नगरपालिकामा वैेदेशिक रोजगारीबाट फर्किएका युवाले संगठन विस्तार गरिसकेका छन् । 
खोटाङका प्रमुख जिल्ला अधिकारी प्रल्हाद पोखरेलले वैदेशिक रोजगारमा गएका कामदारको संरक्षणका लागि छुट्टै कोष स्थापना गर्नुपर्ने सुझाव दिनुभयो ।
खोटाङका प्रहरी प्रमुख डिएसपी नविनकिशोर प्रधानले आर्थिक अपारदर्शिताका कारण वैदेशिक रोजगारीमा जानेहरु ठगिएको भन्दै बैंङ्किङ च्यानलबाट आर्थिक कारोबार गर्दा ठगीमा संलग्नलार्ई कारवाही गर्न सहज हुने बताउनुभयो ।
