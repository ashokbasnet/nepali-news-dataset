अब विदेशबाट काँचो सुन ल्याउन नपाइने, यस्ता छन अरु पनि नयाँ व्यवस्था

काठमाडौं, असार १७ । सरकारले नेपाली वा विदेशी कुनैपनि यात्रुलाई आगामी साउन १ गतेदेखि लागू हुने गरी काँचो सुन र काँचो चाँदी ल्याउन पूर्णरुपमा प्रतिबन्ध लगाएको छ ।सो व्यवस्थाविपरीत कुनैपनि यात्रुले काँचो सुन र चाँदी ल्याएको भेटिएमा उक्त सामान जफत गरी कानुनबमोजिम कारबाही हुने त्रिभुवन विमानस्थल भन्सार कार्यालयले शुक्रबार पत्रकार सम्मेलन गरी जानकारी गराएको छ ।अब विदेशबाट आउने यात्रुले सुनको गहना ५० ग्रामसम्म, चाँदीको गहना ५०० ग्रामसम्म र रु एक लाख मूल्यसम्मको जवाहरात जडित सुनका वा चाँदीका साथमा ल्याएको गहना गुरियामात्र ल्याउन पाउनेछन् ।यसअघि, ५० ग्रामसम्म काँचो सुन र ५०० ग्रामसम्मको काँचो चाँदी महसुल नतिरी ल्याउन पाउने व्यवस्था रहेकामा हाल यो व्यवस्था खारेज गरिएको भन्सार विभागका निर्देशक सूर्यप्रसाद सेढाइँले जानकारी दिए ।यही असार मसान्तसम्म ६ महिनाभन्दा कम विदेशमा बसी आउने नेपालीले ४०० ग्रामसम्म सुन तथा सुनको गहना र ६ महिनाभन्दा बढी विदेशमा बसी आउने नेपाली यात्रुले ५०० ग्रामसम्म सुन तथा सुनको गहना तथा एक हजार ग्रामसम्म चाँदी तथा चाँदी गहना तोकिएबमोजिमको महसुल बुझाइ ल्याउन सक्ने सुविधा छ ।सरकारले यी सबै व्यवस्थासमेत खारेज गरेको छ ।कार्यालयले विदेश जाने नेपाली यारुले अतिआवश्यक कारणले ५० ग्रामभन्दा बढी परिणामको सुनको गहना र ५०० ग्रामभन्दा बढीको चाँदीको गहना आफूसाथ लैजानुपरेमा नेपालमा खरिद गरिएको प्यान नम्बर भएको बिललगायत प्रमाण संलग्न विवरण भन्सार कार्यालयमा बुझाउनुपर्ने जनाएको छ ।भन्सार कार्यालयले पेस भएको फारामबमोजिम लैजान लागेका गहना दुरुस्त पाइएमा लगत राखी एकप्रति लगत पुर्जा उपलब्ध गराउनेछ ।सोही व्यक्ति पुनः नेपाल फर्की आउँदा भन्सार क्षेत्रमा सो लगत पुर्जा देखाएका खन्डमा लगत भिडेका गहना जाँच पास गरिनेछ र लगत नभिडेका गहना जफत गरी कारबाही गरिनेछ ।त्यस्तै, कुनैपनि यात्रुले आफूसाथ लिइ आएको एक लिटर मदिरा महसुल नतिरी ल्याउन पाउने तर त्यसभन्दा बढी मदिरा ल्याएमा जफत गरी कानुनी कारबाही गरिनेछ । यसअघि, यात्रुले १.१५ लिटर मदिरा ल्याउन पाउने व्यवस्था रहेकामा खारेज गरिएको छ ।श्रम स्वीकृति लिइ वैदेशिक रोजगारमा गइ कम्तीमा लगातार १२ महिनाभन्दा बढी विदेशमा काम गरी फर्किएका नेपाली यात्रुले आफूसाथ लिइ आएको ३२ इन्चसम्मको एक टेलिभिजन एकपटकका लागि महसुल नतिरी ल्याउन पाउनेछ ।अन्य कुनैपनि यात्रुलाई यो सुविधा नरहेको कार्यालयले जनाएको छ ।सरकारले सार्वजनिक गरेको ‘निजी गुन्टा, झिटी भारी’ सूचनाअनुसार नेपाली वा विदेशी कुनैपनि यात्रुले अमेरिकी डलर पाँच हजार वा सो बराबरको अन्य परिवत्र्य विदेशी मुद्राभन्दा बढी नगद आफूसाथ लैजान पाउने छैन ।कसैले सोभन्दा बढी रकम लिइ आउँदा भन्सार अधिकृतसमक्ष घोषणा गरी प्रमाणित गराउनुपर्ने तर भारतीय तथा नेपाली मुद्राको हकमा नेपाल राष्ट्र बैंकले तोकेबमोजिम हुनेछ ।नेपालमा नियमित उडान भर्ने अन्तर्राष्ट्रिय विमान कम्पनीले नेपाल आउने आफ्ना यात्रुलाई यस कार्यालयले निर्धारण गरेबमोजिम भन्सार घोषणा फाराम उपलब्ध गराउनुपर्नेछ ।यात्रुले उक्त फाराम भरी भन्सार कार्यालयको सम्बन्धित डेस्कमा बुझाउनुपर्नेछ । रासस
