कालिमाटीमा तरकारी नअटाउँदा कारोबार अस्तब्यस्त

काठमाडौ, पुस ९ – तरकारी प्रशस्त आएपछि राख्ने ठाउँको अभाव हुँदा काठमाडौको मुख्य थोक बजार कालिमाटीमा कारोबार अस्तव्यस्त बनेको छ ।
काठमाडौ उपत्यका भित्रैबाट तथा आसपासका जिल्ला र तराईबाट अहिले दैनिक ७ सय मेट्रिक टन भन्दा बढी तरकारी भित्रिरहेको छ । तर बजार साँघुरो भएकाले सामान सबै बजार भित्र लैजान नसकिने हुँदा गेट बाहिर तथा सडकमै तरकारी बोकेका गाडीहरु धेरैबेर सम्म रोकिनुपर्ने अवस्था रहेको बिक्रेताहरुले बताएका छन् ।
कालिमाटीबाटै मझौला तथा खुद्रा बजारमा तरकारी जाने भएकाले बिहानमा भीड लाग्ने र बाहिरबाट ल्याएका सामान अनलोड हुन नपाउँदा किनबेच नै प्रभावित हुने गरेको बजार बिकास समितिका सदस्य भगवानचन्द्र उप्रेतीले बताउनुभयो ।
तरकारी बजार भित्र लैजान नपाउँदा बाहिरबाट तरकारी ल्याएका किसान तथा बिक्रेताले बाटोबाटै कम मूल्यमा बिक्री गर्नुपर्ने बाध्यता पनि रहेको छ । काठमाडौको मुख्य तरकारी थोक बजारका रुपमा २०४३ सालमा कालीमाटी तरकारी बजार स्थापना भएको हो । तर जनसंख्या तथा तरकारीको आन्तरिक उत्पादन बढ्दै जाँदा भार थेग्न नसक्ने अवस्थामा पुगेको छ ।
यतिबेलाको काठमाडौको जनसंख्या र तरकारी बिक्रेताको संख्यालाई हेरेर सानो क्षेत्रफलमा थोक बजार बनाइएकाले अहिलेको अवस्था हेरेर खुला र फराकिलो ठाउँको व्यवस्था गर्न बिक्रेताले माग गरेका छन् ।
