५ तारे होटल पनि अनुगमनमा फेल

बोमलाल गिरी/उज्यालो । काठमाडौं, फागुन २२ - पाँच तारे होटल याक एण्ड यति र अन्नपूर्णले गुणस्तरहीन खाद्य सामाग्री प्रयोग गर्ने गरेको पाईएको छ । जिल्ला प्रशासन कार्यालय काठमाडौं, नागरिक न्यायिक मञ्च, उपभोक्ता अधिकार अनुसन्धान मञ्च र गुणस्तर तथा नाप तौल विभागको संयुक्त अनुगमन टोलीले गरेको अनुगमनमा याक एण्ड यति र अन्नपूर्ण होटलले गुणस्तरहीन खाद्य सामाग्री प्रयोग गर्ने गरेको पाईएको हो ।

 

होटलको भान्छामा लेबल नलगाइएका, उत्पादन तथा उपभोग मिति नै उल्लेख नभएका खाद्य सामग्री भेटिएको टोलीले जनाएको छ । अनुगमनमा जाँदा याक यति होटलका कर्मचारीले आफूहरुलाई बाहिर नै अलमल्याएर भान्छाको सरसफाइ गरेको टोलीले जनाएको छ । अन्नपूर्ण होटलको भान्साबाट पनि मिति नाघेको खाद्य सामाग्री वरामद गरिएको टोलीका उपभोक्ता अधिकारीकर्मी प्रकाश सुवेदीले जानकारी दिनुभयो । अनुगमन टोलीले सुधारका लागि दुवै होटललाई एक हप्ताको समय दिएको छ ।

अरु रेष्टुरेन्ट र ससाना होटलमा बेला बेला अनुगमन हुने गरेपछि तारे होटलमा पहिलो पटक सोमवार अनुमगन गरिएको थियो । तारे होटलको गुणस्तरमा खासै समस्या नहोला भन्ने अनुमान गरिए पनि अनुगमनका थुप्रै समस्या देखिएको अनुगमन टोलीले जनाएको छ ।
