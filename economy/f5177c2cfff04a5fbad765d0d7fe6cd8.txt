जुम्लामा आजदेखि स्थानीय खाना महोत्सव

जुम्ला, बैशाख ११ – जुम्लामा बुधबार स्थानीय खाना महोत्सव शुरु हुँदैछ ।

स्थानीय बालीनालीको उत्पादन बृद्धि, संरक्षण र स्थानीय खाना प्रयोग गर्न जनचेतना जगाउने उद्देश्यले गर्न लागिएको महोत्सव तीन दिनसम्म चल्नेछ ।

कर्णालीमा सधै भोकमरी भनेर स्थानीय वालीलाई महत्व नदिइरहेको अवस्थामा महोत्सवपछि निरन्तर रुपमा स्थानीय खानाको उत्पादन र प्रयोग गर्न अभियान थालिने आयोजक जिल्ला कृषि विकास कार्यालयले जनाएको छ ।

कृषि कार्यालयसंगै अन्य २२ वटा सरकारी तथा गैरसरकारी कार्यालयको सहकार्यमा महोत्सव हुन लागेको हो ।

महोत्सवका लागि ६० वटा स्टल दर्ता भएका छन् । स्थानीय खानाका परिकारमा ५० प्रतिशत छुटको ब्यवस्था गरिएको आयोजकले जनाएको छ ।
