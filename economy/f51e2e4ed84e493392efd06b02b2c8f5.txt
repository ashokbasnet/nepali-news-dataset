विस्तारित सडकको मर्मत असारसम्म सकिने

काठमाडौ, बैशाख ३ – भौतिक संरचना भत्काएर विस्तार गरिएको सडक सरकारले यही आर्थिक वर्षभित्रै मर्मत गरिसक्ने भएको छ । 

विस्तार गरिएको सडक मर्मतमा ढिलाई भइरहेको गुनासो बढेपनि भौतिक पूर्वाधार तथा यातायात मन्त्रालयले भने काम तीव्र रुपमा भइरहेको दावी गरेको छ ।

सडक मर्मतसँगै ढल बिच्छ्याउने, विजुलीका पोल, खानेपानीको पाइप र टेलिफोनका तार सार्ने लगायतका काम पनि एकैपटक गर्नुपर्ने भएकाले केही ढिलाई भएको मन्त्रालयका प्रवक्ता हरिभक्त श्रेष्ठले बताउनुभयो ।

अहिले सडकमा कालो पत्रेसंगै छेउछाउमा पर्खाल बनाउने काम पनि तीब्र पारिएको प्रवक्ता श्रेष्ठले बताउनुभयो ।

भत्काइएका संरचना मर्मतमा ढिलाई हुँदा काठमाडौमा धुलोको समस्या बढेको छ । बढ्दो धुलोले स्वास्थ्य समस्या बढ्दै गएको गुनासो आएपछि सडकको मर्मत संभारलाई तीब्रता दिन मन्त्रिपरिषद्का अध्यक्ष खिलराज रेग्मीले सम्बन्धित निकायलाई सोमबार निर्देशन दिनुभएको थियो ।
