सम्झौता अनुसार सडक नबनेपछि स्थानीयवासी आन्दोलनमा

पर्वत, मंसिर २२ – सडक स्तरोन्नतीको काम सम्झौता अनुसार नभएको भन्दै पर्वत दुर्लुङका वासिन्दा आन्दोलनमा उत्रिएका छन् । 

कुश्मा दुर्लुङ सडकको तल्लो खण्डमा तोकिए अनुसारको गुणस्तर कायम गर्न र समयमा नै  काम सम्पन्न गर्न माग गर्दै दुर्लुङ्गबासीले चक्काजाम र बिरोध प्रर्दशन गरेका हुन् ।

 

कुश्माको दुर्लुङ्गचोकदेखि हलहलेसम्मको ११ किलोमिटर सडकमध्ये पहिलो खण्डमा काम नै नसकिएकोमा पनि स्थानीय वासिन्दाले विरोध जनाएका छन् । राजनैतिक दलका स्थानीय प्रतिनिधिहरुले सदरमुकाम कुस्माबजारमा पत्रकार सम्मेलन गरी काम समयमा सम्पन्न नभएमा जस्तो सुकै कदम चाल्न बाध्य हुने चेतावनी समेत दिएका छन् ।

सडक निर्माणको समय पुस १५ गते सकिदैछ । ग्रामिण पुनर्निर्माण तथा पुनर्स्थापना आयोजनाले स्तरन्नतिको काम समयमा पुरा नगर्ने ८ जना ठेकेदार कम्पनीलाई जरिवाना तिराउने भएको छ ।

२०६८ असारदेखि शुरु भएको स्तरोन्नती ठकेदारको ढिलासुस्तीका कारण ढिलाई भएपनि बाँकी समयमा थप गरेर काम पुरा गर्ने अवसर दिइने आयोजना प्रमुख ओम केसीले बताउनुभयो । ‘आयोजनाको अवधि थप हुने सम्भावना भएकोले केही समय ढिलाई भएपनि सम्झौता अनुसार काम सम्पन्न हुन्छ’ केसीले भन्नुभयो  ।
