देशैभरि सहकारी मार्फत स्वरोजगार कार्यक्रम सञ्चालन हुने

काठमाडौ, साउन २० – युवा स्वरोजगार कोषले देशभरका २ सय ४० वटै निर्वाचन क्षेत्रमा सहकारीमार्फत युवा स्वरोजगार कार्यक्रम सञ्चालन गर्ने भएको छ । कोषले आफ्नो उद्देश्यअनुसार नै देशका सबै निर्वाचन क्षेत्रका युवालाई रोजगारी दिनका लागि यस खालको कार्यक्रम सञ्चालन गर्न लागेको हो ।

 

एउटा निर्वाचन क्षेत्रमा दुईदुई वटा वा हरेक जिल्लामा चारवटासम्म सहकारीलाई कर्जा प्रवाह गर्ने व्यवस्था गर्न लागिएको कोषका उपाध्यक्ष पुण्यप्रसाद रेग्मीले जानकारी दिनुभयो । ७५ वटै जिल्लामा सहकारीमार्फत रकम प्रवाह हुनेछ । सरकारको स्वामित्वमा रहेका ७५ वटै जिल्लामा शाखा भएका बैंकमार्फत पनि कर्जा प्रवाह गर्ने कोषको तयारी छ ।

बैंकको पहुँच नभएका ठाउँमा भने स्थानीय सहकारी तथा सरकारी बैंकमार्फत किस्तामा ऋण दिने व्यवस्था गरिएको छ । अहिलेसम्म कोषले दुई अर्ब ७१ करोड पाँच लाख रुपैंया लगानी गरेको छ भने चालु आर्थिक वर्षमा मागअनुसार लगानी गरिने जनाएको छ ।

आर्थिक वर्ष ०६७/६८ बाट सुरु भएको यो कार्यक्रम ३७ जिल्लामा सञ्चालनमा रहेको छ । चालु आर्थिक वर्षमा कम्तीमा ५० हजारलाई स्वरोजगार बनाउने कोषको लक्ष्य छ ।
