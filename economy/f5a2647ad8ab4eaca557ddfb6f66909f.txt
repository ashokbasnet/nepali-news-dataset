पोखरामा अब विज्ञको सुझावको आधारमामात्रै गगनचुम्बी भवन बनाउन दिइने

विभिन्न स्थानमा बन्दै गरेका गगनचुम्बी भवनका कारण पोखराका प्रत्येक घरबाट देखिने हिमशृंखला छेकिने चिन्ता बढेसँगै महानगरपालिकाले अध्ययनका लागि विज्ञ टोली बनाउने जनाएको छ ।

गन्डकी जग्गा तथा आवास विकास व्यवसायी संघको शनिबार पोखरामा भएको १३औं वार्षिक साधारणसभामा भवनसम्बन्धी नयाँ मापदन्ड तयार गर्ने पक्षमा रहेको पोखरा–लेखनाथ महानगरपालिका र पोखरा उपत्यका नगर विकास समितिले जनाएका हुन् ।

महानगरपालिकाका मेयर मानबहादुर जिसीले महानगरको भूगोलले माग गरे ‘हाई राइजिङ बिल्डिङ’ बनाउन दिने पक्षमा आफूहरु रहेको बताए ।

तर, अहिलेको परिवर्तित अवस्थामा प्राविधिक दृष्टिले उपयुक्त देखिए विज्ञको सुझावका आधारमामात्रै अग्ला भवन बनाउन स्विकृति दिने उनले बताए ।

नेपाल जग्गा तथा आवास विकास व्यवसायी संघका अध्यक्ष इच्छाराज तामाङले बस्ती विकासमा भूमिसुधार ऐन २०२१ बाधक रहेको बताए । उनले जग्गा भाडामा लगाएर व्यवस्थित आवास क्षेत्र निर्माण गर्नुपर्ने बताए ।

यसैबीच, गन्डकी जग्गा तथा आवास विकास व्यवसायी संघको अध्यक्षमा अरुणस्तोम त्रिपाठी चयन भएका छन् ।
