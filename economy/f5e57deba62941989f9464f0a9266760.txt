‘नयाँ विमान राख्ने ठाउँ छैन’

फाइल फोटोत्रिभुवन अन्तर्राष्ट्रिय विमानस्थल साँघुरो भएको र समयमै गौतमबुद्ध अन्तर्राष्ट्रिय विमानस्थल र पोखरा विमानस्थल नबने नेपाल वायुसेवा निगमले खरिद गर्न लागेको र हिमालय एअरलाइन्सले खरिद गर्न लागेको विमान राख्न पनि ठाउँ अभाव हुने प्राधिकरणले जनाएको छ ।

प्राधिकरणले हालसम्मको उपलब्धिबारे जानकारी गराउन बुधबार राजधानीमा गरेको पत्रकार सम्मेलनमा महानिर्देशक सन्जीव गौतमले यही अवस्थामा नयाँ विमान राख्ने ठाउँ नै नहुने बताए ।

वायुसेवा निगमले थप दुईओटा विमान थप्दैछ भने हिमालय एअरलाइन्सले पनि विमान थप्ने भनेको छ ।

‘यस्तै अवस्थामा विमानस्थल विस्तार र नयाँ नभएसम्म विमान राख्ने ठाउँ पनि हुँदैन’–उनले भने ।

भैरहवा र पोखरा विमानस्थल समयमै बन्ने आशा पनि उनले व्यक्त गरे ।

प्राधिकरणले हालसम्म ३८ ओटा देशसँग हवाई सम्झौता भएको, २८ ओटा अन्तर्राष्ट्रिय विमानले नेपालमा हवाई सेवा दिँदै आएको र १९ ओटा आन्तरिक हवाई सेवा कम्पनी दर्ता भएको जनाएको छ ।

यस्तै, ६ ओटा आन्तरिक एअरपोर्ट निर्माणको चरणमा रहेको, तीनओटा कालोपत्रे भइरहेको पनि प्राधिकरणले जनाएको छ ।
