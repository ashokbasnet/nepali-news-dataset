अदुवाको भारत निकासी बढ्यो, काठमाडौमा महङ्गियो

काठमाडौ, मंसिर १९ – भारततिर निकासी हुन थालेपछि काठमाडौमा अदुवाको भाउ बढ्न थालेको छ । 

नेपाली बजारमा राम्रो भाउ नपाएकाले किसान र व्यापारीले भारततिर पठाउन थालेसंगै स्थानीय बजारमा अदुवा कम भित्रिएको र भाउ पनि बढ्न थालेको हो ।

 

केही दिनयता काठमाडौमा भित्रने अदुवाको परिमाण आधाले घटेको थोक बिक्रेताले बताएका छन् । उनीहरुका अनुसार कालिमाटी थोक बजारमा मात्रै यो सिजनमा औसतमा ६०/७० टन अदुवा भित्रने गरेकोमा अहिले यो परिमाण घटेर ३०/४० टनमा झरेको छ ।

कम भित्रिएपछि अदुवाको भाउ अहिले थोक बजारमा ५० देखि ५५ रुपैयाँ र खुद्रा बजारमा ६० देखि ७० रुपैयाँ किलो पुगेको छ । भारतीय बजारमा भने राम्रो खाले अदुवाको भाउ किलोको ६० भारतीय रुपैयाँसम्म पाइने भएकाले किसानले त्यतै पठाउने गरेको बिक्रेताहरुले बताएका छन् ।

जाडोमा अदुवाको माग बढी हुने भएपनि यसवर्ष गानो कुहिने रोगका कारण उत्पादन घटेको र भएको उत्पादन पनि भारततिर जान थालेपछि भाउ बढेर किलोको एक सय रुपैयाँ नाघ्ने बिक्रेताहरुको अनुमान छ ।

काठमाडौमा मकवानपुर, धादिङ, काभ्रे, नुवाकोट, रसुवा लगायतका ठाउँमा उत्पादन भएको अदुवा भित्रने गरेको छ । मध्यपहाडी क्षेत्रका सबै ठाउँमा अदुवा खेती भएपनि इलाम, नवलपरासी, पाल्पा र सल्यानमा राम्रो उत्पादन हुन्छ ।
