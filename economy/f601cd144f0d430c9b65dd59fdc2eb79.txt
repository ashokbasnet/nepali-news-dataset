ऋण काढेर गाउँमा विजुली

आश गुरुङ/उज्यालो । लमजुङ, असार ८ – लमजुङको पूर्वी क्षेत्रको कोल्की गाविस वडा नंबर ४ र ६ का वासिन्दाले ऋण काढेर गाउँमा विजुली बालेका छन् । गाउँको खोलाबाट विजुली निकाल्न गाउँलेले नै २४ लाख रुपैँयाको श्रमदान र ५ लाख २७ हजार नगद खर्च गरेका थिए ।

 

दातृ निकायले गरेको सहयोगले नपुगेपछि ऋण काढेरै भएपनि विजुली बालेको उपभोक्ता समितिका अध्यक्ष जीतराम गुरुङले वताउनुभयो । १० किलोवाट क्षमताको चिल्ली खोला लघु जलविद्युत आयोजनाको निर्माण भएपछि कोल्की ४ र ६ को सिम्ले, साँधीगाउँ र भञ्ज्याङका १ सय ४ घरमा विजुली बलेको छ ।

आयोजना निर्माणका लागि बैकल्पिक उर्जा प्रवद्र्धन केन्द्र उर्जा क्षेत्र सहयोग कार्यक्रमले १३ लाख ५० हजार, जिल्ला विकास समिति लमजुङले ६ लाख, कोल्की गाविसले ५ लाख ७७ हजार र जनचेतना अभिबृद्धि र विकास अध्ययन समितिले ४५ हजार सहयोग गरेका छन् ।

लघु जलविद्युत आयोजनाका लागि बेलायती नागरिक एड्रिन विलियमसले ३ लाख ७५ हजार रुपैँया सहयोग गरेका थिए । पर्यटकका रुपमा कोल्की आइपुगेका एड्रिनले विकासप्रति स्थानीय वासिन्दाको लगाव देखेर आर्थिक सहयोग गरेका थिए । सबै निकाय र स्थानीय वासिन्दाको समेत गरी आयोजना निर्माणका लागि ५९ लाख ४९ हजार खर्च भएको अध्यक्ष गुरुङले बताउनुभयो ।

गाउँमा विजुली बलेपछि स्थानीय वासिन्दा खुसी भएर नाचगान समेत गरेका लघु जलविद्युत आयोजनाको निर्माणकर्ता ग्रामीण सशक्तिकरण समाज दमौलीका फिल्ड कोअर्डिनेटर रामकृष्ण भटराईले जानकारी दिनुभयो ।

विजुली वलेपछि गृहिणीलाई भान्साको काम गर्न, बालवालिकालाई पढ्न रेडियो, टेलिभिजन चलाउन र मोवाईल चार्ज गर्न सुविधा भएको छ । स्थानीय वासिन्दाले विजुलीको सहायतामा बिभिन्न आयआर्जनका कामहरु पनि गर्न थालेका छन् ।
