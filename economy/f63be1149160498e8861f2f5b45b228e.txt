कालोबजारी आशंकामा उपत्यकाका ग्यास डिपोमा अनुगमन

काठमाडौं, फागुन १८ – अभावको मौका छोपेर कालोबजारी हुनसक्ने आशंकामा वाणिज्य विभागले आज उपत्यकाका विभिन्न ग्यास डिपोको अनुगमन गरेको छ । तत्कालको माग पुरा गर्ने गरी भारतबाट ग्यास आएपनि अभाव हट्न नसकेपछि डिलरहरुले लुकाएर राखेको आशंकामा विभागले अनुगमनलाई तिव्रता दिएको हो । 

 

उजुरीका आधारमा बानेश्वर, सामाखुशी लगायतका ग्यास डिपोहरुको अनुगमन गरिएपनि ग्यास लुकाएको फेला नपरेको अनुगमनमा संलग्न विभागका शरद उप्रेतीले जानकारी दिनुभयो ।

 

महिनौँ बितिसक्दा पनि उपत्यका लगायत देशभर खाना पकाउने ग्यासको सहज आपूर्ति हुन सकेको छैन । एक हप्ता अगाडी मात्र वाणिज्य तथा आपूर्ति मन्त्री लेखराज भट्टले जेठ महिनासम्म आपूर्ति सहज बनाउन ९ अर्ब रुपैयाँ आवश्यक बताउनुभएको थियो ।
