बैंकमै थुप्रियो ८० अर्ब

कमल पराजुली/उज्यालो । काठमाडौं, पुस २६ – बजारमा धेरै पैसा भएपछि त्यसलाई तान्न राष्ट्र बैंकले रिभर्स रिपो जारी गर्छ ।
बुधबार मात्रै राष्ट्र बैंकले साढे १९ अर्बको रिभर्स रिपो जारी गर्दा बैंकहरुले ४६ अर्बको निवेदन दिए । यसले बैंकहरुसंग कति धेरै लगानी योग्य रकम छ भन्ने प्रष्ट हुन्छ । राष्ट्र बैकले यो आर्थिक वर्षमा अहिलेसम्म १ खर्ब २६ अर्बको रिर्भस रिपो जारी गरिसकेको छ  तर पनि बजारमा अधिक तरलता कायमै छ ।
पछिल्लो ६ महिनामा मात्रै बैंकहरुमा निक्षेप १ खर्बले बढ्दा कर्जा ५० अर्ब पनि गएको छैन् । अहिले पनि बैकहरुमा झण्डै ८० अर्ब लगानी योग्य रकम छ । ‘अहिले बैंकसँग झण्डै १ खर्ब तरलता छ त्यो मध्ये ८० अर्ब त लगानी योग्य रकम हो,’ एनएमबी बैकका प्रमुख कार्यकारी अधिकृत उपेन्द्र पौड्यालले भन्नुभयो ।
तर त्यो रकम राम्रो परियोजनामा लगानी गर्नुको साटो बैकहरुले असाध्यै थोरै ब्याजदर र जम्मा सात दिनको हुने रिर्भस रिपो जस्तो अल्पकालिन औजारमा हानथाप गरिरहेका छन् । यो तरतला व्यवस्थापनको दीर्घकालिन समाधान भने नभएको बताउनुहुन्छ नेपाल राष्ट्र बैकका पूर्व गर्भनर दीपेन्द्रबहादुर क्षेत्री ।
बैकहरुले जोमिख मोल्न तयार नभएर थोरै प्रतिफल हुने भए पनि रिर्भस रिपोमा गएको क्षेत्रीको भनाइ । यस्तो रिर्भस रिपोको ब्याजदर शून्य दशमलब ५५८७ प्रतिशत मात्रै छ । ‘बैंकहरुले यति थोरै ब्याजदरमा हानथाप गर्नु भन्दा तरलता ब्यबस्थापनको दिर्घकालिन समाधानको लागि लगानीका नयाँ नयाँ क्षेत्रहरु खोज्नुपर्छ,’ पूर्वगर्भनर क्षेत्रीले उज्यालो अनलाईनसँग भन्नुभयो ।
कतिपय जलविद्युत आयोजना लगायत अन्य ठुला आयोजनाले रकम अभावमा काम गर्न नसकेको बताईरहेको भन्दै क्षेत्रीले बैकहरुले ति आयोजना खोज्नुपर्ने बताउनहुन्छ ।
समयमै आएको बजेट, चुनाव र बढेको डलरका कारण विदेशबाट आउने रेमिट्यान्सका कारण अहिले बैंकहरुमा यसरी पैसा थुप्रीएको हो । त्यसैले बैंकरहरुले अहिले देखिएको अधिक तरलता अल्पकालिन रहेको बताएका छन् ।
त्यसैले तत्काल त्यो पैसा लगानी गरे फेरी तरलता अभाब हुने उनीहरुको तर्क छ । अर्थमन्त्रालयका प्रमुख आर्थिक सल्लाकार समेत रहेका अर्थविद डा चिरन्जिवी नेपाल पनि अहिलेको रकम ठूला परियोजनामा लगानी गर्न बैकहरुलाई सजिलो देख्नुहुन्न ।
‘यो अधिकत तरलता अल्पकालिन हो , यो पैसा ठुला परियोजनामा लगानी गरे फेरी बैकमा पैसा आउँछ कि आउँदैन भन्ने निश्चितता छैन,’ नेपालले भन्नुभयो, ‘त्यसैले लगानी गर्न गार्‍हो छ ।’ त्यसबाहेक देशमा पर्ण रुपमा लगानीको वातावरण समेत बनिनसकेकोले लगानीको माग नआएको बताउनुहुन्छ नेपाल ।
तर पूर्वगर्भनर क्षेत्री भने बैकहरुले कर्जाको ब्याज नघटाएकोले लगानीको माग नआएको हो भन्नुहुन्छ । ‘जति रकम थुप्रिएपनि बैकहरुले कर्जाको ब्याज घटाएका छैनन्’ क्षेत्रीले भन्नुभयो, ‘निक्षेपको ब्याजदर स्वाट्टै घटाउने तर कर्जाको नघटाउने बैकहरुले लगानीको वातावरण भएन मात्रै भन्न पाउँदैनन् । ७ प्रतिसत रहेको निक्षेपको औषत ब्याजदर ३ प्रतिशत सम्ममा समेत झरिसक्दा पनि कर्जाको औषत ब्याजदर १० प्रतिसतमै छ ।’
