जलस्रोत र ऊर्जाका लागि पठाइएको प्रस्ताव अन्तिम होइनः भारत

काठमाडौं, साउन ४ – भारतले नेपालसँग जलश्रोत र ऊर्जाका क्षेत्रमा सहकार्यका लागि पठाएको प्रस्ताव नै अन्तिम नभएको बताएको छ ।
नेपालमा रहेको भारतीय दूतावासले विज्ञप्ती निकालेर प्रस्ताव, छलफलका लागि तयार पारिएको मस्यौदा मात्रै भएको बताउँदै त्यसलाई अन्तिम रुप दिनुअघि द्धिपक्षिय वार्ता आवश्यक हुने जनाएको हो ।
भारतको मस्यौदा प्रस्तावका बारेमा सञ्चारमाध्यममा आएका समाचार प्रति आफ्नो ध्यानाकर्षण भएको जनाउँदै दूतावासले मस्यौदाले नेपाललाई आफ्नो जलविद्युत सम्भावनाको विकास गर्ने सार्वभौम अधिकारलाई कुण्ठित नगर्ने दावी गरेको छ ।
यसैगरी हरेक विद्युत परियोजना कार्यान्वयनका लागि एक छुट्टै परियोजना कार्यान्वयन सम्झौता आवश्यक पर्ने साथै यसका लागि विद्युत खरिद सम्झौता र आवश्यक नियम र शर्तहरुमा पनि सहमति हुन आवश्यक पर्ने दुतावासको भनाइ छ ।
भारतीय प्रस्तावका बारेमा एकीकृत नेकपा माओवादी र नेकपा–माओवादीले प्रश्न उठाउँदै त्यसलाई सार्वजनिक गर्न माग गरेका थिए भनें सञ्चारमाध्यममा पनि यस बारेमा खवर सार्वजनिक भएको थियो । त्यसपछि भारतको यस्तो प्रतिक्रिया आएको हो ।
