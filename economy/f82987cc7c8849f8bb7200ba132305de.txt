‘१० वर्षमा २० हजार मेगावाट बिजुली उत्पादनको लक्ष्य’

चालु आर्थिक वर्ष सरकारले साढे ६ प्रतिशतको आर्थिक वृद्धि हुने बजेटमा प्रक्षेपण गरेको छ ।

पछिल्लो समय नेपाल राष्ट्र बैंकले चालु आर्थिक वर्ष प्रक्षेपित आर्थिक वृद्धि हुने देखिएको जनाएको छ ।

साथै, विश्व बैंक, एसियाली विकास बैंक, अन्तर्राष्ट्रिय मुद्रा कोषलगायतले पनि ६ प्रतिशत हाराहारीसम्म आर्थिक वृद्धिदर पुग्ने अनुमान गरिसकेका छन् ।

ऊर्जा मन्त्रालयले सोमबार काठमाडौंमा गरेको ‘नियमित विद्युत आपूर्तिको अर्थतन्त्रमा प्रभाव’सम्बन्धी छलफलकाक्रममा मन्त्री शर्माले वर्तमान सरकारले ल्याएको ‘उज्यालो नेपाल’ अभियानअन्तर्गतको लोडसेडिङ अन्त्यले अर्थतन्त्रमा ठूलो प्रभाव परेको दाबी गरेका हुन् ।

पछिल्ला दशक लोडसेडिङकै कारण उद्योग–व्यवसाय र सर्वसाधारको दैनिकी प्रभावित हुँदै आएको थियो ।

यो वर्ष नियमित विद्युत् आपूर्तिसँगै औद्योगिक वातावरणमा सुधार आइ साढे ६ प्रतिशतको आर्थिक वृद्धि हासिल हुने र उत्पादन लागत घट्न गइ मूल्यवृद्धिसमेत न्यून हुन जाने देखिएको मन्त्री शर्माले उल्लेख गरे ।

‘ऊर्जासंकट समाधान एक्लै दौडेर सम्भव नहुने सामूहिक म्याराथन दौड भएको’ भन्दै सबैको प्रयास आवश्यक रहेको पनि उनले उल्लेख गरे ।

सरकारकोे प्रत्यक्ष नेतृत्वमा आगामी ७ वर्षभित्र ठूला आयोजनाबाट ८ हजार मेगावाट विद्युत् उत्पादन गर्न सकिने उनले उल्लेख गरे ।

१० वर्षमा १० हजार मेगावाट बिजुली उत्पादनको लक्ष्य पछि परिसकेको भन्दै निजी क्षेत्रसमेतको गरी १० वर्षमा २० हजार मेगावाट बिजुली उत्पादनको लक्ष्य रहेको उनले बताए ।

कार्यक्रममा विद्युत् प्राधिकरणका कार्यकारी निर्देशक कुलमान घिसिङले उज्यालो नेपाल अभियानबारे कार्यपत्र प्रस्तुत् गर्दै प्राधिकरण निर्माणाधीन आयोजनाहरुलाई तीव्रता दिएर उत्पादन बढाइ आयात घटाउँदै लाने लक्ष्यका साथ अगाडि बढिरहेको उल्लेख गरे ।

१०/१२ प्रतिशत विद्युत् आपूर्ति बढेपनि सस्तो बिजुलीमात्र ल्याइएकाले लागत वृद्धि नभएको पनि उनले बताए ।

सुरु नै नभएका र विभिन्न कारणले बन्द रहेका आयोजनाहरुलाई पूर्णरुपमा अगाडि बढाइएको उनले उल्लेख गरे ।

लोडसेडिङ अन्त्य अल्पकालीन कार्ययोजना भएपनि मागअनुसारको आपूर्ति र गुणस्तरीय सेवाका लागि थुप्रै गर्नुपर्ने भन्दै प्राधिकरण दीर्घकालीन योजनाका साथ अगाडि बढेको उनले उल्लेख गरे ।
