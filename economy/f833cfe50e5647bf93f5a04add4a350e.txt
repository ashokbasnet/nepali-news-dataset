अत्याबश्यक सेवा ऐन कार्यान्वयनमा सरकार उदासीन

काठमाडौ, साउन २६ – अत्यावश्यक बस्तुको बिक्री वितरणमा असर पर्ने गरी आन्दोलन गर्नेलाई अत्यावश्यक ऐन अनुसार कारबाही गर्ने सरकारले बताएपनि प्रकृया अघि बढेको छैन । ग्याँस उद्योगीले कमिसन लगायतको विभिन्न १६ बुँदे माग राखेर आन्दोलनमा उत्रिएपछि सरकारले ‘अत्यावश्यक सेवा सञ्चालन ऐन’ अनुसार कारबाही गर्ने बताएको थियो ।

 

ऐन कार्यान्वयनको लागि वाणिज्य तथा आपूर्र्ति मन्त्रालयले गृहमन्त्रालयलाई पत्र पठाईसकेको छ । तर गृह मन्त्रालयका प्रवक्ता र सहप्रवक्ताले भने कहिलेबाट ऐन कार्यान्वयन गर्ने भन्नेबारे यकिन भइनसकेको बताएका छन् । ऐन कार्यान्वयन गर्न राजपत्रमा सूचना सार्वजनिक गर्नुपर्ने भएकाले अहिले त्यसको तयारी भईरहेको गृह मन्त्रालयले जनाएको छ ।

उद्योगीहरु आन्दोलनमा उत्रेपछि ग्याँस नपाउने डरमा उपभोक्ताहरुले सञ्चित गर्न खाली सिलिन्डर भर्न थालेपछि बजारमा अहिले ग्याँसको माग बढेको छ । पछिल्लो समयमा बजारमा २० प्रतिशतले ग्याँसको माग बढेको ग्याँस बिक्रेता महासंघले जनाएको छ ।

महासंघका अनुसार अहिले सञ्चितिका लागि उपभोक्ताहरुले नयाँ सिलिन्डर पनि किन्ने गरेका छन् । बजारमा ग्याँस आपूर्ति भईरहेकाले अभाव भने नहुने महासंघले जनाएको छ । अहिले देशभर मासिक १२ लाख सिलिण्डर खपत हुने गरेको छ ।
