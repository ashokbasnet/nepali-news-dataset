​नेपाललाई चीनले फेरि १४ लाख लिटर इन्धन दिने

काठमाडौं, पुस १४ - चीनले नेपाललाई फेरि १४ लाख लिटर इन्धन अनुदानमा दिने भएको छ । चीन भ्रमणबाट फर्किएका उपप्रधानमन्त्री तथा परराष्ट्रमन्त्री कमल थापाले विमानस्थलमा पत्रकारसित कुरा गर्दै चीनले १४ लाख लिटर इन्धन अनुदानमा दिने जानकारी दिनुभयो ।
चीनले भारतको नाकाबन्दीपछि यसअघि पनि नेपाललाई १३ लाख लिटर पेट्रोल दिएको थियो । तर पछि नेपालमा रहेको चिनियाँ दुतावासले १३ लाख लिटर पेट्रोलको १८ करोड रुपैयाँ नेपाललाई दिने घोषित अनुदानबाट कट्टा गरिएको सूचना सरकारलाई दिएको थियो । जस अनुसार चीनले दिएको पेट्रोलको दाम लिटरको १ सय ७० रुपैयाँ परेको थियो । पेट्रोलियम पदार्थको व्यवसायिक कारोवारका लागि आफूले चिनियाँ अधिकारीसँग कुरा गरेको जानकारी दिँदै थापाले प्राविधिक विषयमा आयल निगमको टोलीले चिनियाँ पक्षसँग कुराकानी गर्ने जानकारी दिनुभयो । 
प्रधानमन्त्री केपी शर्मा ओलीले छिट्टै चीन भ्रमण गर्ने जानकारी दिँदै उपप्रधानमन्त्री थापाले पेट्रोलियम पदार्थको व्यवसायिक कारोवारको सम्झौता ओलीको भ्रमणका बेलामा हुने स्पष्ट पार्नुभयो ।
