सुनचाँदीको भाउ घट्यो

काठमाडौं, कात्तिक १४ — आइतबार एक्कासी बढेको सुनचाँदीको भाउ सोमबार फेरि घटेको छ । आइतबार तोलाको ५२ हजार ९ सय रहेको सुन आज घटेर ५२ हजार ३ सयमा कारोबार भैरहेको छ । यस्तै चाँदीको भाउ पनि घटेर तोलाको एकहजार ९० रुपैंयामा कारोबार भैरहेको छ । चाँदी आइतबार तोलाको एक हजार एकसय १० मा कारोबार भएको थियो । 

 

यसैबीच यसपाली तिहारमा सुनचाँदीको कारोबार सन्तोषजनक भएको व्यापारीहरुले बताएका छन् । दशैंमा ७५ प्रतिशतले गिरावट आएको व्यापार तिहारमा राम्रो भएको नेपाल सुनचाँदी व्यवसायी संघले जनाएको छ । दशैंपछि भाउमा स्थिरता आएकाले ३५ किलो हाराहारीमा सुन बिक्री भएको संघका अध्यक्ष तेजरत्न शाक्यले बताउनुभयो । तर पोहोरको तुलनामा चाहिं कारोबार कम भएको उहाँको भनाई छ ।

 

तिहारमा लक्ष्मीपूजाको लागि सुनचाँदी किन्ने प्रचलन छ । तिहारमा चाँदीबाट बनेका थाल, प्लेट, कचौरा, भगवानका मूर्ति, गाग्री लगायतका सामान बिक्री भएका छन् । कागतिहारको दिनदेखि बिक्री शुरु भएपनि लक्ष्मीपूजाको दिन सबैभन्दा बढी कारोबार भएको व्यवसायीको भनाई छ ।
