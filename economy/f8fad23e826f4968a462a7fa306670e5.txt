बिग्रिएका वायोग्याँस प्लान्ट सरकारले बनाइदिने

हिम विष्ट/उज्यालो

काठमाडौ, कात्तिक ४ – सरकारले पुराना र बिग्रिएका वायोग्याँस प्लान्ट पुनर्निमाण गर्ने भएको छ । पहिलो चरणमा डेढ बर्षभित्रै ६० हजार पुराना र बिग्रिएका वायोग्याँस प्लान्ट पुनर्निमाण गर्ने गरी सरकारले कार्यक्रम ल्याउन लागेको हो ।

 

यसअघि नयाँ वायोग्याँस जडानमा मात्रै ध्यान केन्द्रीत गरेको सरकारले यो आर्थिक बर्षदेखि २०४९ सालदेखि यता बनेका पुराना वायोग्याँस प्लान्ट पुनर्निमाण गर्न लागेको हो ।

त्यसको सबै तयारी पुरा भएको र तिहार लगत्तै पुराना वायोग्याँस प्लान्ट पुनर्निमाणको काम सुरु गर्ने बैकल्पिक उर्जा प्रर्वद्धन केन्द्र वायोग्याँस कार्यक्रमका म्यानेजर समीर थापाले जानकारी दिनुभयो ।

अहिले देशभर जडान गरिएका २ लाख ७० हजारमध्ये झण्डै १५ प्रतिशत वायोग्याँस प्लान्ट बिग्रेका छन् । पहिलो चरणमा ६० हजार वायोग्याँस सुधार गर्ने गरी कार्यक्रम तयार भएको वायोग्याँस कार्यक्रम म्यानेजर थापाले जानकारी दिनुभयो ।

नेपालमा झण्डै १२ लाख वायोग्यासको सम्भावना भएपनि अहिले त्यसको २५ प्रतिशत मात्रै जडान गरिएको छ । नयाँ वायोग्याँस प्लान्ट जडानलाई पनि निरन्तरता दिने र पुराना तथा विग्रिएका वायोग्याँस प्लान्ट पुनर्निमाणका लागि तालिम दिएर प्राविधिकहरु परिचालन गर्ने जानकारी दिनुभयो ।
