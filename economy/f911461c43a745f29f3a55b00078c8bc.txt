डेढ करोड रुपैँया विद्युत रोयल्टी आएन

आश गुरुङ/उज्यालो । लमजुङ, फागुन १९ - चालु आर्थिक बर्षको दोश्रो चौमासिक वित्नै लाग्दा पनि सरकारले विद्युत रोयल्टी बापत लमजुङलाई पठाउनु पर्ने १ करोड ५० लाख रुपैँया अझै पठाएको छैन ।

जलश्रोत मन्त्रालयको विद्युत विकास विभागले अर्थ मन्त्रालयमार्फत विद्युत रोयल्टी जिल्ला विकास समिति लमजुङमा विद्युतको रोयल्टी दिनुपर्ने भएपनि अहिलेसम्म नपठाएको जिल्ला विकास समितिको कार्यालयले जनाएको छ ।

समयमा रोयल्टी रकम प्राप्त नहुँदा जिल्लाका विकास निर्माणकार्यमा समस्या परेको जिविसले जनाएको छ । स्थानीय स्वायत्त शासन नियमावलीमा विद्युत उत्पादनको कुल रकममध्ये ५० प्रतिशत विकास क्षेत्र भित्रका जिल्लालाई दिने र त्यही ५० प्रतिशत मध्ये विद्युत उत्पादन भएको जिल्लालाई १२ प्रतिशत र ३८ प्रतिशत अन्य जिल्लालाई बराबरी वितरण गर्ने प्रावधान रहेको छ ।

तर, विद्युत विकास विभागले यसवर्ष लमजुङलाई डेढ करोड रुपैँया बढी दिनुपर्ने भएपनि आधामात्रै दिने सम्भावना रहेको जिविस श्रोतले जनाएको छ । लमजुङमा ७० मेगावाट क्षमताको मध्यमस्र्याङ्दी जलविद्युत परियोजना, खुदी जलविद्युत आयोजना र स्याँगे जलविद्युत आयोजनाको विद्युत रोयल्टी पाउनुपर्नेमा यसवर्ष नपाएको जिविसले जनाएको छ ।

पहिले विद्युत विकास विभागले विद्युत रोयल्टी सिधै जिल्ला पठाउने गरिए पनि पछिल्लो समयमा अर्थमन्त्रालयमार्फत पठाउने प्रावधान राखेको छ । विद्युत रोयल्टीको रकम समयमा नआउँदा विकास निर्माणका कार्यहरु प्रभावित भएको जिल्ला विकास समितिका स्थानीय विकास अधिकारी विष्णुदत्त गौतमले वताउनुभयो ।

गतवर्षहरुमा विद्युत रोयल्टीबापत जिल्लालाई प्राप्त भएको रकममध्ये ५० देखि ६० प्रतिशतसम्म विद्युतमा खर्च गरिएको छ । लमजुङले गत बर्ष १ करोड २ लाख लाख रुपैँया विद्युत रोयल्टी प्राप्त गरेको थियो ।
