अघिल्लो दिन ३ लाख कठ्ठा पर्ने जग्गा भोलिपल्ट साढे ९ लाख !

अर्जुन पोख्रेल/उज्यालो । 
काठमाडौं, साउन १८ – पेट्रोलियम पदार्थको भण्डारन स्थल बनाउन नेपाल आयल निगमले खरिद गरेका जग्गाको भाउ अचाक्ली महँगो भएको भन्दै सांसदहरुले आपत्ती जनाएका छन् । 
बुधबारको सार्वजनिक लेखा समितिको बैठकमा सांसदहरुले चलनचल्तीको भाउ भन्दा १० गुणा महँगोसम्म जग्गा खरिद गरेर निगमले करोडौंको अनियमिता गरेको भन्दै उनीहरुले छानविन समिति बनाउन माग पनि गरेका छन् ।  
आर्थिक वर्ष २०७३/७४ को नीति तथा कार्यक्रममा ९० दिनसम्मलाई पुग्नेगरि सात वटै प्रदेशमा पेट्रोलियम पदार्थ भण्डारन स्थल बनाउने उल्लेख थियो । सोहि बमोजिम नेपाल आयल निगमले झापा, सर्लाही, भैरहवा र चितवनमा जग्गा खरिद गरिसकेको छ भने भुक्तानी दिन बाँकी छ । तर सांसदहरुले भने निगमले कमिसनको लोभमा कम मूल्य पर्ने जग्गा दलालमार्फत निकै महँगो मूल्यमा किनेको भन्दै आपत्ती जनाएका हुन् ।
‘विज्ञको अनुसन्धानबाट होइन नांगो आँखाले देखिनेगरि भ्रष्टाचार भएको छ, तीन लाखको जग्गालाई १० लाख तिर्ने, उल्टै देशमा तेलको भण्डारन क्षमता बढाउन नदिने षड्यन्त्र भयो भनेर यस्तो गैरजिम्मेवार कुरा गर्न मिल्छ ?’ सांसद धनराज गुरुङले भन्नुभयो, ‘तपाइँले कस्लाई च्यालेन्ज गर्न खोज्नुभएको हो ? जनताको पसिनाबाट उठाएको पैसा वालुवामा खन्याउन मिल्छ ?’ प्रतिकठ्ठा १ लाख पर्ने जग्गालाई दलालसँग मिलेर १० लाख रुपैयाँसम्ममा निगमले खरिद गरेको भन्दै उहाँले छानविन गर्नुपर्ने माग राख्नुभयो । 
यस्तै सांसद भरत साहले रुपन्देहीको रोहिणी नदीको किनारको कमसल जग्गाको मूल्य २ लाख रुपैयाँ कठ्ठासम्म पाइने भए पनि १० लाख ९३ हजार रुपैयाँमा किनेको भन्दै आपत्ती जनाउनुभयो । 
अघिल्लो दिन तीन लाख रुपैयाँ कठ्ठा पर्ने जग्गा भोलिपल्ट साढे ९ लाख ! 
नेपाल आयल निगमले सर्लाहीको लालबन्दीमा प्रतिकठ्ठा ९ लाख ६१ हजार रुपैयाँमा १५ विगाह १२ कठ्ठा १४ धुर जग्गा खरिद गरेको छ । बुधबारको लेखा समितिको बैठकमा रौतहटकी सांसद डिम्पल कुमारी झाले लालबन्दीको जग्गा खरिदमा चरम अनियमितता भएको प्रमाण नै दिनुभयो । 
उहाँले भन्नुभयो, ‘सर्लाहीको जग्गा आयल निगमले ९ लाख ६१ हजार रुपैयाँ कठ्ठामा किनेको रहेछ, मैले फोन गर्दा उहाँहरुले खरिद गरेको एक दिनअघि त्यहि ठाउँमै ३ लाख रुपैयाँ प्रतिकठ्ठाका दरले जग्गा पास भएको छ, म जान्दिन कुन प्रक्रियाका आधारमा ३ लाखको जग्गा एकै रातमा ९ लाख पुग्यो ।’ सस्तो जग्गा हुँदाहुँदै निगमले महँगो जग्गा खरिद गर्नुमा ठूलै भ्रष्टाचार भएकाले छानविन हुनुपर्ने उहाँका माग छ । 
राष्ट्रसेवकप्रति भरोसा गर्ने दिन गएकै हो ?
नयाँ कामको थालनी गर्दा हरेक ठाउँमा भ्रष्टाचार र अनियमितता भएकोमा सांसदहरुले चिन्ता पनि जनाएका छन् । देशमा प्रहरी प्रशासन, स्थानीय तह, सञ्चारमाध्यम र सामाजिक सञ्जालको खबरदारी हुँदा हुँदै पनि भ्रष्टाचार संस्थागत हुँदै गएकाले राष्ट्रसेवकहरुप्रति भरोसा गर्ने दिन गएका हुन त भन्ने प्रश्न सांसदहरुको छ ।
‘सरकारी कामकाजको कुरा आयो कि त्यहाँ कमिसनको खेल सुरु भैहाल्यो, के राष्ट्रसेवक कर्मचारी सबै भ्रष्ट भैसकेका हुन त ?’ सांसद भरत साहले भन्नुभयो, ‘अब हामीले राष्ट्रसेवक प्रति आशा र भरोसा गर्ने स्थिति सकिएकै हो ?’
नियमअनुसार जग्गा खरिद गरिएको हो : खड्का
सांसदहरुले प्रमाण नै दिएर जग्गा खरिदमा व्यापक अनियमितता भएको बताए पनि नेपाल आयल निगमका कार्यकारी निर्देशक गोपाल बहादुर खड्काले भने जग्गा खरिद कानुन बमोजिम नै भएको बताएका छन् । सार्वजनिक खरिद ऐन २०६३ र निगमको आर्थिक प्रशासन तथा खरिद सम्बन्धी विनियमावली २०६४ बमोजिम सञ्चालक समितिबाट निर्णय गराइ जग्गा खरिद भएकाले अनियमिता नभएको निर्देशक खड्काले दावी गर्नुभयो ।
‘जग्गा खरिदको मूल्य धेरै भयो भनेर धेरै माननीयहरुले भन्नुभयो, तर हाम्रो पनि केही लिमिटेशन छ, हामी टेन्डरमा गयौं जस्ले सबैभन्दा कम मूल्यमा प्रस्ताव गर्‍यो उसैबाट खरिद गरेका छौं’ कार्यकारी निर्देशक खड्काले भन्नुभयो, ‘हामीले सिधै जग्गाधनीसँग सम्झौता गरेर किन्न सक्ने सम्भावना छैन्, पारदर्शी ढंगले टेन्डर गरेरै खरिद भएको छ ।’
अहिले नेपालसँग पेट्रोल, डिजल, मट्टितेल र हवाइ इन्धनको भण्डारन क्षमता ७१ हजार ७ सय ९ किलोलिटर रहेको छ । यसले जम्मा ५ दिनको माग धान्न सक्छ । तर ९० दिनसम्मलाई पुग्नेगरी पेट्रोलियम भण्डारन बनाउन निगमले ७ वटै प्रदेशमा पेट्रोलियम पदार्थ तथा ग्यासको भण्डारन स्थल बनाउन थालेको हो । निगमले भैरहवा, सर्लाही, चितवन र झापामा जग्गा खरिद गरिसकेको छ भने धादिङ र तनँहुको जग्गा खरिद प्रक्रियामै रहेको छ ।
