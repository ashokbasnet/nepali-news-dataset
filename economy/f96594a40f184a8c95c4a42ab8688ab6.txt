बिकास निर्माणको काम सुस्त

सेन्छेलुङ लिम्बु/उज्यालो । काठमाडौं, माघ ७ - चालु आर्थिक वर्षको ६ महिनामा विकास निर्माणको काम सुस्त भएको छ । 

आर्थिक वर्षमा छुट्याएको विकास बजेट खर्च हुन नसक्दा विकास निर्माणको काम सुस्त भएको हो ।

चालु आर्थिक वर्षको ६ महिनामा विकास निर्माणमा खर्च गरिने पूँजिगत खर्च १४ दशमलव ९२ प्रतिशत मात्रै रहेको अर्थमन्त्री वर्षमान पुन अनन्तले जानकारी दिनुभयो ।

सिंहदरबारमा भएको राष्ट्रिय विकास समस्या समाधान बैठकमा अर्थमन्त्रीले पछिल्लो ६ महिनाको पूँजिगत खर्च असाध्यै खराब अवस्थामा रहेको बताउनुभयो ।

उहाँले भन्नुभयो ‘पूँजीगत खर्चको प्रगति भन्दा पनि दुर्गतीको समिक्षा गर्नुपर्ने अवस्था छ ।’ अर्थ मन्त्रालयले पूँजिगत खर्च गर्ने २९ वटा निकायमध्ये अधिकांशले १० प्रतिशत भन्दा थोरै मात्रै विकास खर्च गरेका छन् ।

अर्थ सचिव शान्तराज सुवेदीले ४ वटा निकायले मात्रै २० प्रतिशत भन्दा बढी, ८ वटाले १५ प्रतिशतको हाराहारीमा र १७ वटा निकायले १० प्रतिशत भन्दा पनि कम मात्रै पूँजिगत खर्च गरेका छन् ।

बैठकमा प्रधानमन्त्री डाक्टर बाबुराम भट्टराईले पूरानै कार्यक्रमलाई अगाडि बढाउँदा पूजीगत खर्च खराव अवस्थामा रहन गएको बताउनुभयो । उहाँले यो गंभीर चिन्ताको विषय भएको बताउँदै ठोस योजना बनाएर कार्यान्वयन गर्न मन्त्रालयहरुलाई निर्देशन दिनुभयो ।
