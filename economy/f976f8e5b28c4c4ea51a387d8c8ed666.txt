मुस्ताङमा २० वटा जर्सी गाई पालेर चिज उद्योग स्थापना 

बोक्सीखोलामा स्थापना गरिएको धौलागिरि गुरुसाङ्बो सहकारी संस्थामा आवद्ध किसानले गाउँमै उन्नत जातका २० वटा जर्सी गाई पालेर चिज उद्योग स्थापना गरेका हुन् ।

उद्योगमा ६ कोठा छन् भने जर्सी गाई व्यवस्थापन गर्न अलग्गै टहरो बनाएका छन् ।

गरिब तथा विपन्न समुदायलाई लक्षित गरेर आर्थिक स्वरोजगारको अवसर सिर्जना गर्ने उद्देश्यले यो उद्योग स्थापना गरिएको हो ।

हिमाली उपआयोजनाको ४३ लाख अनुदान र संस्थामा आवद्ध सदस्यबाट १३ लाख गरेर ५६ लाख रुपैयाँ लागतमा व्यवसायिक गाई पालन तथा चिज उद्योग संचालनमा ल्याइएको हो ।

जिल्लामै एकमात्र चिज उद्योग भएकाले मुस्ताङका विदेशी पर्यटक लक्षित होटल तथा रेष्टुरेन्ट व्यवसायीले चिज, छुर्पी र घ्यू आपूर्ति गर्नुपरे उद्योगमा सम्पर्क गर्ने गरेको संस्थाका अध्यक्ष नरप्रसाद हिराचनले जानकारी दिए ।

उपल्लो मुस्ताङदेखि म्याग्दीको दाना र तातोपानीमा रहेका होटल सञ्चालकले समेत चिज, छुर्पी र घ्यूको अग्रिम बुकिङ गर्ने भएकाले बजारीकरणमा समस्या नपरेको बताइएको छ ।
