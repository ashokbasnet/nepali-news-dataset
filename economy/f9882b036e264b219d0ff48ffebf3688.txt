हिमाली क्षेत्रमा पर्यटक प्रहरीलाई वासको समस्या

काठमाडौ, मंसिर १३ – चिसोको मौसम सुरु भएकाले हिमाली क्षेत्रमा पर्यटक प्रहरी पुर्‍याउन कठिनाई भएको छ । आवासको समस्याका कारण उनीहरुलाई समयमै तोकिएको ठाउँमा पुर्‍याउन कठिनाई भएको संस्कृति पर्यटन तथा नागरिक उड्डयन मन्त्रालयले जनाएको छ ।
मन्त्रालयका सहसचिव मधुसुदन बुर्लाकोटीका अनुसार नयाँ पहिचान गरिएका पर्यटकीय क्षेत्रमा अहिले समस्या देखिएको छ । बजार र चहलपहल भएका ठाउँमा समस्या नभएपनि हिमाली क्षेत्रमा खटिएका पर्यटक प्रहरीका लागि आवास गृहको समस्या भएको उहाँले बताउनुभयो ।
तर समस्याका बाबजुद पनि केही ठाउँमा पर्यटक प्रहरी खटाइसकेको र केही ठाउँमा खटाउने तयारी भइरहेको छ । पर्यटकको सेवा सुविधा एवं आवश्यक सूचना उपलब्ध गराई उनीहरुको समस्या समयमै समाधान गर्न र सुरक्षाका लागि भन्दै सरकारले २ सय भन्दा धेरै पर्यटक प्रहरी खटाएको छ । मन्त्रालयले अहिले देखिएको समस्या दोहोरिन नदिन अर्को वर्षदेखि पर्यटक प्रहरीका लागि छुट्टै कार्यक्रम पनि ल्याउने तयारी गरिरहेको छ ।
यस्तै सरकारले पर्यटकको आवागमन बढाउन सांस्कृतिक पर्यटनलाई जोड दिएको छ । स्थानीय वस्तुको प्रचारप्रसार गरी त्यही ठाउँको विकास गर्ने उद्देश्यले सांस्कृतिक पर्यटनलाई प्राथमिकतामा राखिएको र त्यसका लागि नयाँ नयाँ ठाउँको खोजी भईरहेको सरकारले जनाएको छ ।
