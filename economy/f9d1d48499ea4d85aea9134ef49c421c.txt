म्यानपावर व्यवसायी आक्रोशित

काठमाडौं, असार १६ । वैदेशिक रोजगारी व्यवसायी संघले मलेसिया भ्रमणकाक्रममा मलेसियाका श्रममन्त्रीसँगको बैठकमा संघलाई सहभागी नगराएकोप्रति आपत्ति जनाएको छ ।संघले विहीबार राजधानीमा पत्रकार सम्मेलन गरी श्रममन्त्री दीपक बोहराको नेतृत्वमा मलेसिया भ्रमणमा गएको संघका प्रतिनिधिलाई नियतबस् बैठकमा बस्न नदिएर क्वालालम्पुरस्थित नेपाली दूतावासबाट दुःखदरुपमा फर्कनुपरेको जनाएको हो ।श्रममन्त्रीसँगको टोलीमा संघका तर्फबाट अध्यक्ष विमल ढकाल, महासचिव रोहन गुरुङ, पूर्वअध्यक्ष तिलकबहादुर रानाभाट र अरु दुई व्यवसायी थिए ।अध्यक्ष ढकालले नेपाली कामदारका पक्षमा आफूहरुले छलफल गर्नुपर्ने विभिन्न राय पेस गरेसँगै सरकारी अधिकारी र मलेसियाका लागि नेपाली राजदूत निरञ्जनमान सिंह बस्नेतले आफूहरुलाई नियतबस् बैठकमा सहभागी नगराएको आरोप लगाए ।मलेसियामा नेपाली कामदारको अवस्था खराब रहेको र यस क्षेत्रका विकृति–विसंगतिलाई समाधान गर्न सरकारका जिम्मेदार अधिकारीहरुसँग बारम्बार आग्रह गर्दा पनि ‘कमिसनमा बिकेर सुनुवाइ नभएको’ पनि संघको आरोप छ ।भीएलएन नेपाल, आइसीएसजस्ता विभिन्न संस्था खोलेर र बायोमेट्रिक मेडिकलका नाममा मलेसिया जाने नेपाली कामदारमाथि अनावश्यक आर्थिकभार थोपरेर नेपाली युवामाथि ठगिँदै गरेको आरोप पनि संघको छ ।
