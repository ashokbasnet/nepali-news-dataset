शिक्षित समुदायमा लोकप्रिय बन्दैछ कल्याणकोषको कारोबार

मदन ठाकुर/उज्यालो । रौतहट, भदौ १६ - आफ्नो रकम बचत गरी आफूहरुले बनाएको नियमको आधारमा बचत परिचालन गर्ने प्रवृत्तिले रौतहटमा राम्रै विकास गरेको बढ्दै गएको पाइएको छ । नियमित आय गर्नेहरूले आफ्नै पेशाकर्मीहरूको समूह बनाएर बचत गर्ने गरेका हुन् । हरेक महिना नियमित बचत गरेर कतिपय समूहले प्रति बचतकर्ता लाखौँ रुपैया पुर्‍याउन समेत सफल देखिएका छन् ।

 

रौतहटको गरुडा उच्च माविका शिक्षकहरू डेढ दशकदेखि नियमित बचत गरिरहेका छन् । शुरूमा प्रतिमहिना एक सय रूपैया बचत गर्ने शिक्षकहरूले अहिले प्रति बचतकर्ता एक लाख पचास हजारभन्दा बढी पुर्‍याएका छन् । आफ्नो बचत रकमको नब्बे प्रतिशतसम्म ऋण लिँदा १२ प्रतिशत ब्याज तिर्नुपर्ने र बढी लिनुपरेमा १८ प्रतिशत ब्याज तिर्नुपर्ने नियम शिक्षक बचतकर्ताहरूे बनाएका छन् । धरौटी केही राख्न नपर्ने तर वर्षको एकपटक अनिवार्य ब्याज तिर्नुपर्ने हुनाले सबैको चित्त बुझाउन सकिएको बचत परिचालनको जिम्मा पाएका शिक्षक नन्दु साह बताउँनुहुन्छ । बचतमा रहेको करिब २५ लाख रूपैयाजति सबै लगानीमा रहेको साहको दाबी छ ।

रौतहट बहुमुखी क्याम्पसका शिक्षक–कर्मचारीहरू महिनाको पाँच सयको दरले बचत गर्छन् । यसको सम्पूर्ण बचत लगभग चारलाख रूपैया पुगेको र सबै रकम २४ प्रतिशत वार्षिक व्याज दरमा लगानीमा रहेको सहायक क्याम्पस प्रमुख प्रेमलाल साह बताउँनुहुन्छ । रकम लिन कुनै धरौटी नचाहिने, चाहेको बेला रकम झिक्न पाउने, लिएको ऋणको व्याज वा मूल धन आफूले सकेको जति तिर्न सक्ने तथा नियमित बचतबाहेक अन्य रकम तिर्न त्यत्ति बन्देज नहुने हुनाले कर्मचारीहरूको गर्जो टार्ने प्रमुख माध्यम कल्याणकोष बनेको शिक्षकहरूको भनाइ रहेको छ ।

रौतहटको सखुअबा धमौरा, वीरनगरा, गौर, चन्द्रनिगाहपुरलगायत जिल्लाभरि कल्याणकोष खुलेको छ । गाउँ तथा टोलसम्म कल्याणकोष खुल्ने क्रम बढेको छ । आएको व्याजमा सबै बचतकर्ताले समान प्रतिफल पाउने हुनाले कल्याणकोषको रकम नचलाउनेले पनि कुनै पछुतो मान्ने अवस्था नरहने मध्य क्षेत्रीय प्रहरी आवासीय मावि बसबिट्टी जिंगडियामा शिक्षकहरूबीच बचत गर्दै आएका जामुन राय यादव बताउनुहुन्छ ।

कल्याणकोषले बचतको आधारमा ठूलो लगानी पनि गरेको छ । गत वर्ष आफू सदस्य रहेको कल्याणकोषबाट बिनाधरौटी साढे दुई लाख रूपैया ऋण लिएर ठूलै घरायसी काम गरेको गरूडामा आफ्नो कल्याणकोषमा नियमित रूपले हरेक महिना तीन सय रूपैया बचत गरिरहेका संजय साहको भनाइ छ । कल्याणकोषमा आफ्नै रकम भएपनि बचतकर्ताको भरपर्दो वित्तिय साथी बनिरहेको बचतकर्ताहरू  बताउँछन् ।
कल्याणकोषमा पेशा मिल्ने र नियमित आय हुने वा एकै टोलका बचतकर्ता हुने हुनाले यसमा रकम डुब्ने डर नहुने बचतकर्ताहरू बताउँछन् । कल्याणकोषलाई अलिकति पनि कोहीबाट खतराको अनुभूति भएमा निजले बचत गरेका सबै रकम र पाउनुपर्ने व्याजसहित सबैको सामूहिक निर्णयले त्यस्तो सदस्यलाई विदा गर्ने गरिन्छ । जिल्लामा यस्ता कल्याणकोषहरू सयौँको संख्यामा संचालित छन् तर कतै पनि रकम डुबेको सुन्नमा नआएको बचतकर्ताहरूको दाबी छ ।

बचतको रकम बढी पुग्न थालेको अवस्थामा कतिपय कल्याणकोषका सदस्यले रकमलाई बराबरी बाँडेर फेरि कल्याणकोषलाई निरन्तरता दिएका उदाहरणहरू पनि छन् । बचतकर्ता समूहका सदस्यहरूको व्यवहारमा चल्ने भएकोले कतिपय कल्याणकोषहरू विवादले चल्न नसकेको पनि देखिएको छ । कल्याणकोष भरपर्दा साथीहरूमा चल्ने भएकोले नियम कानुनले नमिले पनि व्यवहारमा शिक्षित समुदायबीच रौतहटमा फस्टाउँदै गएको देखिएको छ ।

संघसंस्थामा जागिर गर्ने तर संजयकोष नकाटिने कर्मचारीहरूदेखि सानातिना व्यवसाय संचालन गर्नेहरूबीचसमेत कल्याणकोष रौतहटमा लोकप्रिय बन्दै गएको छ । निकै सावधानीपूर्वक कल्याणकोषहरू चलेको हुनाले बचतकर्तालाई साधारण वित्तीय संस्थाको विकल्पको रूपमा सहयोग गरेको बचतकर्ताहरूको दाबी रहेको छ ।
