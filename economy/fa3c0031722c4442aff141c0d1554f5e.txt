गार्मेन्टको काम : स्वदेशमा विकर्षण-जोर्डनको आकर्षण

विनोद चौलागाईं/उज्यालो । काठमाडौं, माघ २४ – काठमाडौं कमलपोखरीको ट्राफिक प्रहरी कार्यालय अघिल्तिर छ, गार्मेन्ट मेशिन अपरेटिङ तालिम दिने संस्था सम्झना ट्रेड एण्ड ट्रेनिङ सेन्टर ।
यो महिना २५ जनाले तालिम लिँदैछन् । तालिम लिने सबै महिला हुन् । देशका बिभिन्न क्षेत्रबाट आएका उनीहरु सबैको सपना एउटै छ–विदेश गएर पैसा कमाउने ।
मकवानपुर बसामाडीकी सानुमाया थिङको तालिमको तेस्रो दिन थियो । उहाँले यसअघि नै लुगा सिउने मेशिन चलाउन सिक्नुभएको थियो । त्यसैले तालिम सजिलो हुँदै गएको छ । तर पहिले चलाएको मेशिन हात र खुट्टाले चलाउनुपथ्र्यो भने गार्मेन्टको काम गर्ने मेशिन चाहिँ बिजुलीबाट चल्छ ।
त्यसैले अलि छिटो चल्ने हुँदा मेशिनको गतिमा आफु पनि चल्न उहाँलाई केहि अप्ठेरो महशुस भएको छ । तर केही दिन नै मेशिनलाई नियन्त्रण गर्न सक्ने आत्मविश्वास उहाँले व्यक्त गर्नुभयो । टेलरिङको काम सिकेका महिला धेरै भएपछि सहजै काम पाउन नसकिएको सानुमायाको अनुभव छ । त्यसैले उहाँले बिदेश जाने सोच बनाउनुभयो । आफ्नो पहिलेकै सीपसँग मिल्दोजुल्दो भएकाले गार्मेन्टको तालिम लिएर उहाँ विदेश जाने सपना बुनिरहनुभएको छ ।
यस्तै सपनाले तानेको छ धरानकी ईन्द्रकुमारी राईलाई पनि । उहाँचै विदेशमा राम्रो अवसर छ भन्ने सुनेर यस्तो तालिम लिन आइपुग्नुभएको हो । ‘तालिम लिएर बिदेश जाँदा कमाई पनि राम्रो हुन्छ, यहाँबाट भनेकै काम गर्न पाईन्छ भन्ने सुनेर तालिम लिन आएको हो’ उहाँले भन्नुभयो ।
तालिममा सिंगल निडिल, ओभर लक, फ्लाईट लक र कन्साई मेशिन चलाउन सिकाईने तालिम सञ्चालक भोजविक्रम सोम्याहाङ बताउनुहुन्छ । तालिम लिएका सबैलाई मध्य पूर्वको देश जोर्डन पठाउने तयारी रहेको उहाँको भनाई छ । सन् २०१४ का लागि जोर्डनको दुईवटा कम्पनीले एक हजार महिला र एक हजार पुरुष गार्मेन्ट कालिगढ मागेका छन् । जसमध्ये १ सय ५० पुरुष र १ सय ८७ जना महिलाको भिषा आइसकेको छ । भिषा आएकाहरु तालिम लिइसकेका र पहिल्यैदेखि नेपालमा काम गरिरहेकाहरु छन् । अहिले तालिममा रहेकाहरु पनि भिषा प्रक्रियामा छन् ।
जोर्डनको गार्मेन्ट कम्पनीमा काम गर्ने नेपाली कामदारले सुरुमा २ सय ५० अमेरिकी डलर न्यूनतम तलब पाउँछन भने सुपरभाइजरको ५ सय डलर तलब छ । प्रस्तुतिका आधारमा उनीहरुको तलब बढ्दै जाने सोम्याहाङ्गले जानकारी दिनुभयो । सबै कामदारलाई सञ्चयकोषको सुविधा छ ।
सञ्चयकोषमा कामदारका तर्फबाट प्रतिमहिना १५ डलर र कम्पनीले २० डलर थपेर ३५ डलर जम्मा हुन्छ । टिकट र भिषा शुल्क नलाग्ने तथा खान र बस्न समेत सुविधा भएकाले जोर्डनको गार्मेन्ट क्षेत्रमा नेपालीको आकर्षण बढ्दो छ भन्नुहुन्छ तालिम सञ्चालक भोजविक्रम सोम्याहाङ ।
अहिले पनि नेपालका गार्मेन्टमा काम गर्ने झण्डै १५ हजार कामदारको अभाव छ । नेपाली कामदारको रोजाईमा नपरेको यो क्षेत्रमा भारतीय कालिगढको बर्चस्व कायम छ ।
सोम्याहाङको भनाइ अनुसार गार्मेन्टको तालिम लिएपछि महिनाको २५ देखि ३० हजारसम्म कमाउन विदेश जानुपर्दैन । अहिले नेपालमा झण्डै ८ सय गार्मेन्ट उद्योग छन् । गार्मेन्ट उद्योगीहरु कामदार पाईएन भन्दै सार्वजनिक ठाउँमा भाषणको विषय बनाउँछन् ।
तर उनीहरुसँग नेपाली कामदारलाई कसरि काममा लगाउन सकिन्छ र आकर्षण गर्ने भन्ने योजनाचाहिँ छैन । यहाँका व्यबसायीहरु आफैं कामदारलाई तालिम दिँदैनन् र उनीहरुले तालिम दिएमा अरुकोमा काम गर्न जान्छन् भन्ने मानसिकताले पनि गार्मेन्ट क्षेत्रमा नेपाली कामदारले अवसर पाएका छैनन् । यसैको परिणाम हो स्वदेशमा विकर्षण र जोर्डनमा आकर्षण बन्दै गएको गार्मेन्टको काम ।
