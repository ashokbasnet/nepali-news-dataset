नयाँ सरकार कुर्दै विदेशी लगानीकर्ता

कमल पराजुली/उज्यालो । काठमाडौं, पुस १९ – नयाँ सरकार बन्ने वित्तिकै नेपालमा ६ खर्ब भन्दा धेरै वैदेशिक लगानी भित्रिने भएको छ ।
यस अघिदेखि नै नेपालमा लगानी गर्न चासो देखाएका बिभिन्न बिदेशी कम्पनीहरुले आयोजना विकास सम्झौता गर्न नयाँ सरकार पर्खिएको लगानी बोर्डले जनाएको छ । नयाँ सरकार गठन र राजनीतिक स्थायित्व हुने देखिएपछि नेपालमा ६ खर्ब भन्दा धेरैको लगानी आउने प्रतिबद्धता आइसकेको लगानी बोर्डका म्यानेजर घनश्याम ओझाले जानकारी दिनुभयो ।
‘६ सय अर्ब भन्दा धेरैको प्रतिबद्धता आईसकेको छ’ ओझाले उज्यालो अनलाईनसँग भन्नुभयो, ‘तर यो लगानी आउन नयाँ सरकारको गठन र राजनीतिक स्थायित्वको ग्यारेन्टी चाहिन्छ ।’ 
उहाँका अनुसार नाइजेरियन कम्पनीले नेपालमा सिमेन्ट उद्योग खोल्ने तयारी गरिरहेको छ ।
‘नाईजेरियन कम्पनी डाङगोटेले सिमेन्ट उद्योगको लागि जग्गा मासिकेको छ, अब सरकारले जग्गा उपलब्ध गराउने वित्तिकै लगानी आउँछ’ उहाँले भन्नुभयो । यस्तै भारतीय, चिनियाँ र नर्वेजियन कम्पनीले जलविद्युुतमा चासो देखाएका छन् भने कोरियन, फिनिस र चिनियाँ कम्पनीहरुले पर्यटन र पूर्वाधार बिकासको क्षेत्रमा लगानी गर्न इच्छुक देखिएका छन् ।
नयाँ सरकार गठन भए लगत्तै तीन वटा ठुला जलविद्युत आयेजनासँग आयोजना विकास सम्झौता पिडिएको तयारी भैरहेको छ । भारतीय कम्पनी जीएमआरले बनाउन लागेको ९ सय मेगावाटको माथिल्लो कर्णाली र ६ सय मेगावाटको माथिल्लो मर्स्याङदी तथासतलजले बनाउन लागेको ९ सय मेगावाटको अरुण तेश्रोको पिडिएको अन्तिम तयारी भैरहेको छ ।
यसको लागि केही कानुनमा संसोधन गर्नुपर्ने भएकोले त्यसको प्रक्रिया सुरु भैसकेको छ । ‘समयमै कानुन संसोधन भयो र स्थिर सरकार गठन भयो भने यि तीन आयोजनाको पिडिए चाँडै हुन्छ’ ओझाले भन्नुभयो । यि तीनवटै आयोजना निर्यातमुलक समेत भएकोले नेपालको लोडसेडिङको समस्या समाधानसँगै ब्यापार घाटा घटाउन समेत सघाउने उहाँले बताउनुभयो ।
नेपालमा आउन लागेका लगानीकर्तालाई सहज वातावरण बनाउन लगानी बोर्डले कानुन संसोधनको काम गरिरहेको छ । त्यस्तै राजनीतिक रुपमा पनि वातावरण सहज भयो भने अब बिदेशी लगानी आउने क्रम सुरु हुने ओझाले बताउनुभयो । ‘लामो राजनीतिक अस्थिरताले गर्दा लगानीकर्ता डराएका थिए तर अब उनीहरु जुर्मुराएका छन्’ ओझाले भन्नुभयो, ‘हामीले पनि यहि मौका छोपेर उनीहरुलाई लगानीको वातावरण दिनुपर्छ ।’
जीएमआरले नेपाल छोड्दैन
लगानीबोर्डले भारतीय पूर्वाधार निर्माण कम्पनी जीएमआरले नेपाल छाड्न लागेको भन्ने हल्लामा सत्यता नभएको दाबी गरेको छ । भारतीय आर्थिक टेलिभिजन सिएनबिसि टिभी १८ ले जीएमआर कम्पनीले नेपालमा रहेको सम्पत्ति झण्डै १० अर्ब भारतीय रुपैयाँमा बेच्ने तयारी गरेको खबर सार्वजनिक गरेपछि लगानी बोर्डले यो हल्लामा मात्रै भएको जनाएको हो ।
लगानी बोर्डका राजनीतिक तथा संचार मामिला व्यवस्थापक घनश्याम ओझाले लगानीको वातावरण बनाउने विषयमा जिएमआर बोर्डसँग निरन्तर छलफलमा रहेको भन्दै उसले नेपाल छाड्ने कुरामा सत्यता नभएको बताउनुभयो ।
‘यसबारे जिएमआर आफैले पनि बिज्ञप्ती निकालेर खण्डन गरिसकेको छ हामीसंगको निरन्तर छलफलका आधारमा पनि उनीहरुले नेपाल छाड्ने कुरामा सत्यता देखिँदैन, यो हल्ला मात्रै हो’ ओझाले भन्नुभयो ।
नेपालमा अहिले जीएमआर इनर्जी र जीएमआर इन्फ्रास्ट्रक्चरले संयुक्त रुपमा आयोजनामा काम गरिरहेको छ । जीएमआरले ९ सय मेगावाटको माथिल्लो कणार्ली र ६ सय मेगावाटको माथिल्लो मर्स्याङ्दीमा लगानी गर्ने तयारी गरेको छ ।
यस्तै उसले नेपालको अन्तर्राष्ट्रिय विमानस्थल विस्तार र ब्यवस्थापनमा पनि चासो देखाएको छ । जिएमआरले बनाएको र ब्यवस्थापन गरिरहेको दिल्लीको इन्दिरा गान्धी अन्तर्राष्ट्रिय विमानस्थल विश्वकै १० उत्कृष्ट विमानस्थलमा पर्छ ।
