बर्षाले ६ करोडको इँटा नोक्सानी

नेपालगञ्ज, माघ ४ – शनिबार भएको बर्षाका कारण बाँकेमा ६ करोड रुपैयाँको इँटा नष्ट भएको अनुमान गरिएको छ ।
इँटा व्यवसायी सङ्घका अनुसार जिल्लाका ३० वटा भट्टामा सुकाएर राखेका र काँचो सबै इँटा पानीले नष्ट पारेको छ ।
सुकाएर राखिएका करिब तीन करोड र त्यति नै मुल्यका काँचो इँटा पानीले गलाएको सङ्घका सचिव  केशव भण्डारीले जानकारी दिनुभयो । अधिकांश इँटा पानीले नष्ट गरेका कारण करिब एक महिनासम्म अभाव हुने र मुल्य वृद्धि समेत हुनसक्ने व्यवसायीले बताएका छन् ।
घाममा सुकाइएका काँचो इँटा नष्ट भएका कारण फेरि नयाँ बनाउनुपर्ने हुन्छ । त्यसका लागि करिब एक महिना समय लाग्ने व्यवसायीले जनाएका छन् । हिउँदमा इँटा बनाउन उपयुक्त मानिएपनि बर्षाका कारण एकै पटक धेरै ठूलो क्षति हुने इँटा व्यवसायी सङ्घका अध्यक्ष प्रकाश शाहले बताउनुभयो ।
