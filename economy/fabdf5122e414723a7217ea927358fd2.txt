उद्योगबाटै ग्याँस बेच्दा समस्या : ग्यास विक्रेता महासंघ

काठमाडौं, पुस ५  - ग्यास विक्रेता महासंघ नेपालले सिधै उद्योगबाट बिक्री भैरहेका कारण उपभोक्ताले ग्याँस नपाएको दावी गरेको छ ।
केही कम्पनीले ढुवानी भाडा र डिलर कमिसनको लोभले उद्योगबाटै सिधै ग्याँस बेचेकोले थोरै आयात भएको ग्याँस पनि सर्वसाधारणसम्म नपुगेको महासंघको आरोप छ । 
काठमाडौंमा  भएको कार्यक्रममा ग्याँस विक्रेता महासंघ नेपालका महासचिव चन्द्र थापाले उद्योगबाट रिफिलिङ भैसकेपछि स्थानीय बिक्रेता हुँदै ग्याँस बेच्नु पर्नेमा उद्योगको आँगनबाट ग्याँस बिक्री हुँदा टाठाबाठाले मात्र ग्याँस पाएको बताउनुभयो । 
‘बोटलिङ कम्पनीले बिक्रेतामार्फत ग्याँस वितरण गर्नुपर्नेमा कम्पनी परिसरबाटै वितरण गर्दा उपभोक्ताको घर नजिकको डिलरमा ग्याँस जान सकेन’ महासंघ महासचिव थापाले भन्नुभयो, ‘नेपाल आयल निगम र उद्योगीले विक्रेतालाई  ग्याँस नदिएकाले न्युन आय भएका उपभोक्तासँग ग्याँँस पुग्न सकेको छैन ।’
बिक्रेतालाई नदिई तारे होटल र पहुँचवालालाई  उद्योगबाटै ग्याँस दिँदा भारतबाट आएको थोरै परिमाणको ग्याँस पनि सर्वसाधारणले नपाएको महासंघको ठहर छ ।
उद्योगबाट ग्याँस वितरण हुँदा एकातिर उपभोक्ताले नपाएको र अर्कातिर देशभरका १५ हजार ग्याँस बिक्रेतालाई भाडा तिर्न र कर्मचारीलाई तलब खुवाउन पनि गाह्रो भएको महासंघका महासचिब थापाले बताउनुभयो ।
विक्रेताबाट ग्याँसको कालोबजारी नभएको बरु उद्योगीले नै कालोबजारीको बाताबरण बनाएको उहाँको आरोप छ । नेपालमा दैनिक ३० हजार मेट्रिक टन ग्याँसको माग भएपनि अहिले  दैनिक औसत ५ हजार मेट्रिक टन मात्र ग्याँस आएकोले वितरणमा समस्या भएको छ ।
