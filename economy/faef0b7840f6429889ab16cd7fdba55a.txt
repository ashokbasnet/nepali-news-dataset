जापान पठाउने भन्दै कामदार ठग्ने व्यवसायीमाथि अनुसन्धान शुरु

काठमाडौं, पुष ७ – जापान पठाउने भन्दै कामदारबाट लाखौ रुपैंया असुल्ने रोजगार ब्यबसायीको बिषयमा वैदेशिक रोजगार विभाग र वैदेशिक रोजगार व्यवसायी संघले अनुसन्धान शुरु गरेका छन् । हाल सम्म कुनै उजुरी नपरे पनि ठगीको आशंकामा विभागले अनुसन्धान थालेको हो । 

 

अनुसन्धान सँगै सतर्कतामा ध्यान दिईएको विभागका महानिर्देशक पूर्णचन्द भट्टराईले जानकारी दिनुभयो । यसबारे छलफल गर्न शुक्रबार विभागले स्वीकृत प्राप्त सबै कम्पनी र संघका पदाधिकारी सहितको छलफल बोलाएको छ । माग ल्याएकै भरमा कामदारबाट मोटो रकम असुलेर जम्मा गरेको सार्वजनिक भएपछि यसबारे अनुसन्धान शुरु गरेको संघले जापान कामदार पठाउन स्वीकृत प्राप्त गरेका कम्पनीहरुसँग विवरण मागेको छ । 

 

कम्पनीहरुले अहिलेसम्म ल्याएको माग, पठाएको कामदारको सख्या र लिएको पैसाको विवरण मागिएको संघका महासचिव कुमुद खनालले बताउनुभयो । ‘धेरै पैसा लिएको भेटिए संघबाट निलम्बन गरि कारबाही प्रकृया अघि बढाईन्छ’, उहाँले भन्नुभयो ।  जिट्को मार्फत कामदार जापान पठाउन हालसम्म बिभागबाट ७४ वटा कम्पनिले अनुमति पाएका छन् । 

 

एक हजार ३ सय ३१ कामदारको माग ल्याएपनि ति मध्ये १३ कम्पनीले १ सय ४८ कामदारलाई मात्रै जापान पठाएका छन् । तर अरु कम्पनिले माग ल्याएकै भरमा ६ देखि ७ लाख रुपँैयासम्म लिएको गुनासो आएपछि त्यसबारे अनुसन्धान शुरु गरिएको महासचिव खनालले बताउनुभयो । 

विभागका अनुसार जापान जान अहिले ५० हजार रुपैंया मात्रै लाग्छ । सरकारले यो भन्दा धेरै रकम लिने कम्पनीलाई खारेज गर्ने निर्णय गरिसकेको छ ।
