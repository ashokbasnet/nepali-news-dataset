अख्तियारको निर्णय उर्जाले मान्नु पर्दैन : अर्थ समिति

काठमाडौं, कात्तिक २१ - अख्तियार दुरुपयोग अनुसन्धान आयोगले क्षेत्राधिकार बाहिर गएर निर्णय गरेको भन्दै १० वटा जलविद्युत आयोजनाको अनुमति रद्द गर्ने अख्तियार दुरुपयोग अनुसन्धान आयोगको निर्णय कार्यान्वयन नगर्न उर्जा मन्त्रालयलाई निर्देशन दिएको छ ।
अख्तियारका प्रमुख आयुक्त लोकमानसिंह कार्की, उर्जामन्त्री राधा ज्ञवाली, अर्थमन्त्री डा. रामशरण महत र विभिन्न जलविद्युत आयोजनाका प्रवद्र्धकहरुसँग छलफल गरेको समितिले १० वटा आयोजनाको अनुमति रद्द गर्ने अख्तियारको आदेश नमान्न उर्जा मन्त्रालयलाई निर्देशन दिएको समितिका सभापति प्रकाश ज्वालाले जानकारी दिनुभयो ।
अख्तियारले विश्व बैंक र अन्तर्राष्ट्रिय मुद्रा कोष आइएमएफको समेत लगानी भएको ३७ दशमलव ६ मेगावाट क्षमताको काबेली ए जलविद्युत आयोजनासहित १० वटा आयोजनाको अनुमति रद्द गर्न निर्देशन दिएको थियो । २० मेगावाट क्षमताको तल्लो बलेफी, बलेफी बी, माथिल्लो सोलु, भोटेकाशी ५, माथिल्लो इङवाखोला लगायतका विभिन्न १० वटा आयोजनाले समयमै विद्युत खरिद् सम्झौता र वित्तिय व्यवस्थापनको काम नगरेको भन्दै ती आयोजनाको अुनमति रद्द गर्न गत भदौको दोस्रो हप्ता उर्जा मन्त्रालयलाई निर्देशन दिएको थियो ।
अर्थ समितिले अख्तियारको निर्णय उल्टाउँदै काबेली ए, बलेफी बी, तनहुँ, माथिल्लो सोलु लगायतका १० वटा आयोजनाको तत्काल अध्ययन गरी संचालन हुन सक्नेलाई आवश्यक प्रक्रिया पूरा गरेर अघि बढाउन  र कामै नगर्ने आयोजनाको अनुमति रद्द गर्न उर्जा मन्त्रालयलाई तीन महिनाको समय दिएको सभापति ज्वालाले बताउनुभयो ।
अख्तियार प्रमुखको अभिव्यक्तिप्रति आपत्ति
समितिले अख्तियारका प्रमुख आयुक्त लोकमानसिंह कार्कीले समितिको क्षेत्राधिकारमाथि नै प्रश्न उठाएकामा आपत्ति समेत जनाएको छ ।  उनीहरु कार्कीले समितिको गरिमामाथि नै प्रहार गरेको बताका छन् ।
समितिको शुक्रबारको बैठकले समितिलाई जुनसुकै व्यक्तिलाई समितिमा बोलाएर छलफल गर्ने, बयान गराउने, बकपत्र दिन लगाउने लगायतका कानूनी अधिकार रहेको भन्दै अख्तियार प्रमुख कार्कीको अभिव्यक्तिप्रति आपत्ति जनाएको हो । समितिको बुधबारको बैठकमा अख्तियारका प्रमुख आयुक्त कार्कीले अख्तियार सुशासन तथा अनुगमन समितिको मात्र क्षेधिकारमा पर्ने भन्दै अर्थ समितिको क्षेत्राधिकारमाथि प्रश्न उठाउनुभएको थियो ।
समितिको बैठकमा अधिकांश सभासद्हरुले अख्तियारको कामकारवाहीको आलोचना गरेका थिए ।
उर्जामन्त्री राधा ज्ञवालीले अख्तियारले क्षेत्राधिकार नाघेर निर्देशन दिएकाले आफूले जलविद्युत आयोजनाका प्रवर्द्धकहरुलाई मन्त्रीपरिषद्बाट निर्णय गराएर भएपनि आयोजनाको अनुमति रद्द नगर्ने व्यवस्था गर्न लागेको आश्वासन दिएको बताउनुभयो ।
बैठकमा उर्जा मन्त्रालयका सचिव राजेन्द्र किशोर क्षेत्रीले भने सुरुमा नै अख्तियारको निर्देशनलाई स्वभाविक रुपमा लिएर निर्देशन कार्यान्वयनका बारेमा अध्ययन गर्न समिति गठन गरेको बताउनु भएको थियो । त्यसपछि सभासदहरुले उर्जा मन्त्रालयको कार्य शैलीको आलोचना गर्दै मन्त्रालय अख्तियारसँग डराएको आरोप लगाएका थिए ।
