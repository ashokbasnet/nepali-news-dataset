तयारी पोशाकको निर्यात घट्यो

स्वीकृति खड्का/उज्यालो । काठमाडौं, कात्तिक १३ – कुनै समय नेपालबाट सबैभन्दा धेरै निर्यात हुने तयारी पोशाकको कारोबार अहिले घटेको छ ।
सन् २०११/०१२ मा ४ करोड रुपैयाँको तयारी पोशाक निर्यात भएको थियो तर यो रकम घटेर अहिले सन् ०१२/०१३  मा ३ करोड ६२ लाख मात्र छ ।
विभिन्न देशमा नेपालमा उत्पादित यस्ता सामग्रीको माग भएपनि दक्ष कालिगढको अभाव, समयमा उत्पादन गर्न नसक्नु, विद्युतको अभाव र राजनीतिक अस्थिरता जस्ता समस्याले निर्यातमा कमी आएको नेपाल तयारी पोशाक सघंका अध्यक्ष उदयराज पाण्डे बताउनुहुन्छ ।
त्यसो त नेपालबाट युरोपेली देशमा शून्य भन्सारमा निर्यात हुन्छ भने एसियाली मुलुकमा १४ देखि २२ प्रतिशत भन्सार शुल्क तिर्नुपर्छ । तयारी पोशाकका लागि आवश्यक पर्ने कच्चा पदार्थ भारत, पाकिस्तान र चीनबाट ७५ प्रतिशत आयात गरिन्छ भने बाकी नेपाली बजारमा नै उपलब्ध हुने गरेको छ ।
ब्लाउज, कमिज, भेष्ट, प्यानटस, कोट, ओभरकोट, टोपी, ज्याकेट, स्वेटर, स्कट लगाएतका पोशाक नेपालमा उत्पादन हुने गरेका छन् । यस्ता सामग्री मध्य पनि नेपालमा उत्पादित महिलाले प्रयोग गर्ने सामग्रीको विदेशमा माग उच्च छ ।
नेपाल तयारी पोशाक एशोशिएसनका मुख्य कार्यकारी प्रमुख अशोक कुमार कोइराला पनि नेपालमा उत्पादित महिलाले प्रयोग गर्ने कपडाको विदेशमा माग उच्च रहेको बताउनुहुन्छ । नेपालमा उत्पादन हुने तयारी पोशाक युरोपेली देशहरु तथा अमेरिका, भारत, जापान, कोरिया, हंगेरी, भुटान लगायत मुलुकमा निर्यात हुने गरेको छ ।
नेपालमा उत्पादन भए पनि तयारी पोशाक शतप्रतिशत बाहिरी मुलुकमा निर्यात हुने गरेको छ । सरकारले विद्युत आपूर्ति सहज र कामदारको व्यवस्थापन गरिदिएमा पनि उत्पादन बढाउन सकिने अध्यक्ष कोईरालाको भनाई रहेको छ ।
