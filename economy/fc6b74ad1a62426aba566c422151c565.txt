चिसो आइसक्रिमको ‘तातो’ व्यापार

दीपा तिमल्सिना/उज्यालो
काठमाडौं, साउन ३० – काठमाडौंको न्यूरोडमा रहेको नेपाल डेरी एनडिजमा दिउँसो पुग्दा खुट्टा राख्ने ठाउँ थिएन ।
सबैजना आइसक्रिम किन्न तँछाडमछाड गर्दै थिए । ‘गर्मीमा शितल पनि हुने, मीठो पनि’ आइसक्रिम किन्न चाबहिलदेखि आउनुभएकी भवानी भट्टराईले भन्नुभयो । फुर्सद हुने बित्तिकै साथीसँग न्यूरोड पुग्ने उहाँ अरुबेला नजिककै पसलमा गएर आइसक्रिमको स्वाद लिनुहुन्छ ।
गर्मीमा त आइसक्रिम सबैले मन पराउँछन् नै । अरु सिजनमा पनि आइसक्रिम र कुल्फीको व्यापार राम्रो हुने व्यापारीहरु बताउँछन् । व्यापार राम्रो हुने भएकाले आइसक्रिममा लगानी गर्नेहरुको संख्या पनि वर्षेनी बढ्दै गएको छ । वर्षेनी १५ देखि २० प्रतिशतले यो क्षेत्रमा लगानी गर्नेहरुको संख्या थपिँदो छ ।
काठमाडौं लगायतका शहरमा खुलेका डिपार्टमेन्टल स्टोर, मिनी मार्ट, खाद्य स्टोर लगायत गल्ली र फूटपाथमा समेत आइसक्रिमको किनबेच मज्जाले हुन्छ । जाडो महिनामा केही कम बिक्री भएपनि गर्मीको सिजनमा भने आइसक्रिमको माग निकै धेरै हुने गरेको व्यापारीहरु बताउँछन् ।
माग बढेसँगै यसको उत्पादन पनि बढ्दो छ । पहिले दैनिक तीनसय लिटर उत्पादन गर्दै आएको दुग्ध विकास संस्थानले अहिले ५ सय लिटर उत्पादन गर्दै आएको छ । पछिल्लो समय भोजभतेर र पार्टीमा पनि आइसक्रिम राख्ने चलन चलेकाले मागको अनुपातमा उत्पादन वृद्धि भएको संस्थानका महाप्रबन्धक सियारामप्रसाद सिंहले बताउनुभयो ।
चिया र चिसोलाई नाईंनास्ती गर्नेहरु समेत आइसक्रिम भनेपछि हुरुक्क हुन थालेपछि व्यापार त बढ्नै नै भयो । तर सबैको रोजाई बन्दै गएको आइसक्रिम खाँदा शरीरलाई कतिको हानी या फाइदा हुन्छ भन्नेमा भने कसैले ध्यान दिएको पार्इंदैन ।
गुणस्तर भन्दा कारोबारलाई महत्व
माग बढेपछि व्यापारीलाई कारोबार गर्न भ्याइनभ्याइ हुन्छ । कारोबार बढेपछि मख्ख पर्ने व्यापारीले गुणस्तरलाई भन्दा पनि बढी कारोबारलाई महत्व दिन्छन् । 
कारोबार गर्ने अधिकाँशले सरसफाई र आईसक्रिमका लागि चाहिने आवश्यक तापक्रममा ध्यान नदिएको पाइएको वाणिज्य तथा आपूर्ति व्यवस्था विभागले जनाएको छ । विभागका निर्देशक हरिनारायण बेल्बासेले अनुगमनका क्रममा कतिले मिति सकिएका आईसक्रिम र कम्पनीको लेबल टाँस नभएका बिक्री गरेका पाइएको बताउनुभयो ।
निश्चित तापक्रममा नराखिएका र मिति सकिएका आईसक्रिममा ब्याक्टेरिया हुन्छ । यसले प्रत्यक्ष र अप्रत्यक्ष रुपमा स्वास्थ्यमा असर पुग्ने चिकित्सकहरु बताउँछन् । विशेषगरी बालबालिकालाई यस्ता आईसक्रिमले बढी हानी गर्ने  फिजिसियन डाक्टर वासुदेव पाण्डे बताउनुहुन्छ ।
‘यस्ता आईसक्रिमले  बालबालिकाको मानसिक विकासमा पनि असर पुग्छ’ डा. पाण्डे भन्नुहुन्छ ‘विभिन्न थरी रंगमा पाइने आईसक्रिम स्वास्थ्यका लागि फाइदाजनक हुँदैन ।’ उहाँका अनुसार आईसक्रिम खाँदा ध्यान नपुर्‍याइए दाँतमा असर गर्ने, रुघाखोकी लाग्ने,  टनसिल,  निमोनिया, दम, टाइफाइड लगायतका रोगको जोखिम उच्च हुन्छ ।  
आईसक्रिममा प्राकृतिक र खान हुने अर्गानिक फलफूलको रंग राख्नुपर्ने भनिएपनि यसको पालना भएको पाईंदैन । यसबारे आईसक्रिम कारोबार गर्ने व्यापारीलाई पनि ज्ञान छैन, उपभोक्ता पनि सचेत छैनन् ।
