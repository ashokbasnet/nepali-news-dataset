१३ औँ पञ्चवर्षीय योजनाको प्रारम्भिक मस्यौदाको तयारी

काठमाडौं, साउन ११ – सरकार १३ औँ पञ्चवर्षीय योजनाको प्रारम्भिक मस्यौदाको तयारीमा जुटेको छ । अहिलेको त्रिवर्षीय योजनाको मध्यावधि मूल्याङ्कन गर्दै १३ औँ योजना निर्माणको काम पनि थालिएको योजना आयोगका सचिव युवराज भुसालले बताउनुभयो ।

 

अहिलेको योजनाका अत्यावश्यक विषयवस्तु र प्राथमिकतालाई निरन्तरता दिइने उहाँले बताउनुभयो । ‘विगतका योजनाको अध्ययन भइरहेको छ, अत्यावश्यक विषयवस्तु र प्राथमिकतालाई निरन्तरता दिइने छ,’ १३ औँ योजना निर्माणबारे उहाँले भत्रुभयो । छ महिनाभित्र मध्यावधि समीक्षाको विस्तृत प्रतिवेदन तयार गरेपछि राष्ट्रिय परिषद्को बैठकले योजनालाई अन्तिम रूप दिने सचिव भुसालले बताउनुभयो ।

आगामी असार मसान्तसम्म त्रिवर्षीय योजना लागू हुने भएकाले २०७० साउन १ गतेदेखि सो योजना सुरु हुनेछ ।

नेपालको आधुनिक विकासका आधारशीला तयार गर्दै यसलाई अति कम विकसित राष्ट्रबाट विकासशील राष्ट्रमा रूपान्तरण गर्ने सोचसहित नेपाली नागरिकलाई रोजगारी सिर्जनामार्फत आर्थिकरूपमा सबल बनाउन साढे छ दशकअघि योजनाबद्ध विकासको थालनी भएको हो ।

प्राथमिकताका साथ उत्पादनमूलक क्षेत्रमा लगानी अभिवृद्धि गरी व्यापक मात्रामा रोजगारीका अवसर सिर्जना गर्ने अनुकुल वातावरण बनाउँदै दिगोरूपमा गरिबी न्यूनीकरण गरी आम नागरिकको जीवनस्तर उठाउनु १३ औँ योजनाका निम्ति ठूलो चुनौती हुनेछ । –रासस
