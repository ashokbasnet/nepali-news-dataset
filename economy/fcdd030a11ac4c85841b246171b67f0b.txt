नेपाली बंगुर निर्यात हुन थाल्यो

काठमाडौं, मंसिर २८ – नेपाली बंगुरको  उत्पादन बढेसँगै विदेशमा निर्यात हुन थालेको छ ।
नेपाली बंगुर स्वादिष्ट हुने र पोषक तत्व राम्रो हुने भएकाले भारत, चीन, भुटान, थाइल्याण्ड, भेनेजुयला लगायतका देशमा निर्यात भएको पशुसेवा विभागले जनाएको छ ।
विभिन्न देशमा मासुको स्रोत मध्य धेरै बंगुरले  ओगटेपनि नेपालमा भने मागको साँढे ६ प्रतिशत मात्र बंगुरले ओगटेको छ । विभिन्न देशमा ३८ प्रतिशत मासुको हिस्सा बंगुरको रहेको पशुसेवा विभागका डा लोकनाथ पौडेलले बताउनुभयो । उत्पादन गर्न सके बजारको समस्या नभएको उहाँले जानकारी दिनुभयो ।
यसैबीच नेपालमा पनि फुड ह्याबिट बदलिन थालेको छ । पहिले पहिले बंगुरको मासु बिक्री गर्न नराख्नेहरुले अहिले कुखुरा, खसीबोका र राँगाभैंसीको मासुसंगै बंगुरको मासु राख्न थालेका छन । आन्तरिक खपत पनि बढ्दै गएको पौडेलले बताउनुभयो । सरकारले पनि बंगुर पालक किसानलाई सहयोग गर्नेगरी योजना बनाएको छ ।
सरकारले प्राविधिक सहयोगसंगै सहुलियत व्याजमा ऋण, बंगुरको बिमाको व्यवस्थागर्ने लगायतका सुविधा दिने तयारी गरेको छ । सरकारले किसानलाई सहकारी मार्फत सहयोग गर्न यो आर्थिक वर्षका लागि २० करोड रुपैयाँ छुट्टाएको छ ।
