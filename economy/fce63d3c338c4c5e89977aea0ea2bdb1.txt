प्रबन्ध सञ्चालकलाई हटाएको विरोधमा रसुवा बन्द गर्ने चेतावनी

काठमाडौं, भदौ ३ - रसुवाका वासिन्दाले चिलिमे जलविद्युत कम्पनीका प्रबन्ध सञ्चालक कुलमान घिसिङलाई हटाउने निर्णय गृहमन्त्री र उर्जामन्त्रीले ठाडो हस्तक्षेपमा भएको भन्दै तत्काल निर्णय फिर्ता नलिए आगामी भदौ ६ गतेबाट अनिश्चितकालिन रसुवा बन्द गर्ने चेतावनी दिएका छन् ।
मंगलबार रिपोर्टर्स क्लब नेपालमा पत्रकार सम्मेलन गरेर रसुवाका बासिन्दाले उर्जामन्त्री राधा ज्ञवालीले चिलिमे हाईड्रो पावरमा एकाधिकार जमाई राजनीतिक दलका मतियारलाई भर्ती गरेको आरोप लगाउँदै तत्काल निर्णय फिर्ता नलिए अनिश्चितकालिन रसुवा बन्द गर्ने चेतावनी दिएका हुन् ।
उनीहरुले चिलिमे राष्ट्रकै नमूना हाईड्रो पावरका रुपमा परिचित भएकाले यसको छवीलाई धुमिल्याउने जो कोहीका विरुद्धमा पनि रसुवाली जनताहरु लड्ने उद्घोष गर्दै आफूहरु कम्पनीको छवीलाई बचाउन लागिपरेको बताए । उनीहरुले रसुवाली जनताहरुले शान्तिपूर्ण आन्दोलन गरिरहेको वेला आन्दोलनकारीहरुलाई जबरजस्ती प्रहरी हिरासतमा लिने काम गरेर जनताको विरुद्धमा गृहमन्त्री नै खनिएको आरोप लगाएका छन् ।
सवै पार्टीको सहभागिता रहेको संयुक्त पत्रकार सम्मेलनमा नेपाली कांग्रेसका जिल्ला सभापति ल्हामा कार्पु तामाङ्ले चिलिमे जलविद्युत कम्पनीका प्रबन्ध सञ्चालक कुलमान घिसिङलाई हटाउने निर्णयका विरुद्ध आफूहरु आन्दोलनमा उत्रिरहेको वेला राज्यले जनतालाई आतंकित बनाएर मुठभेड सिर्जना गरेको आरोप लगाउनुभयो ।
त्यस्तै एकिकृत माओवादीका पूर्व सभासद प्रेमबहादुर तामाङ्ले रसुवाली जनता कुलमान घिसिङ्को पक्षमा भन्दा पनि नेपालमा हाईड्रो पावर बचाउनु पर्छ भन्ने हेतुका कारण उर्जामन्त्रालयको विरोधमा शान्तिपूर्ण आन्दोलनमा उत्रिएको बताउनुभयो ।
त्यस्तै नेपाली कांग्रेस रसुवाका जल स्रोत विभाग संयोजक जनकजीवन उपाध्यायले कमिशन, घुसखोरी र जलमाफियाका नाममा द्वन्द्व नचर्काउन चेतावनी दिनुभयो ।  पत्रकार सम्मेलनमा सहभागीहरुले पव्लिक कम्पनीमाथिको सरकारी हस्तक्षेपको अन्त्य, तत्कालिन प्रबन्ध संचालक घिसिङको पूर्नवहाली गरिनुपर्ने, आन्दोलनकारीमाथि भएको प्रहरी दमनको अन्त्य गर्नुपर्ने, उर्जामन्त्रीले गरेका निर्णय तत्काल फिर्ता गर्नुपर्ने लगायतका मागसहित भदौ ६ गतेबाट अनिश्चितकालिन रसुवा बन्द गर्ने चेतावनी दिएका छन् ।
हटाइएका प्रबन्ध सञ्चालक कुलमान घिसिङसँगको कुराकानी पढ्नुहोस : सुरुमा बहुला भने, चिलिमे सफल हुनै लाग्दा हटाए
