पुष्प मेलामा २१ लाखको कारोवार

काठमाडौं, कात्तिक १० - ललितपुरको जावलाखेलमा तीनदिनसम्म चलेको गोदावरी पुष्प मेला सकिएको छ ।
मेलामा २२ हजारले अवलोकन गरेका र २१ लाखको कारोबार भएको फ्लोरिकल्चर एशोसियसन अफ नेपालले जनाएको छ ।
तिहार नजिक भएकाले सोचेकोभन्दा राम्रो पुष्प व्यापार भएको कार्यक्रम संयोजक जेवी तामाङले बताउनुभयो । गएको बर्ष यहि सिजनमा मेला हुँदा २० हजार दर्शकले अवलोकन गरेका थिए भने १९ लाख रुपैंयाको कारोबार भएको थियो ।  
फूलप्रति अवलोकनकर्ताको चासो र आकर्षण बढ्दै जानु मेलाको राम्रो पक्ष भएको व्यबसायीहरुले बताएका छन् ।
गएको ८ गतेदेखि चलेको मेलामा ६ वटा प्रतिस्पर्धात्मक नर्सरी, २४ वटा व्यापारिक नर्सरी तथा ५ वटा सुचनामुलक स्टल र पहिलो पटक गोदावरी कट फ्लावर भेराईटीको एक वटा स्टलको सहभागिता थियो । मेलामा सहभागि भएका सबै नर्सरीले हरेक दिन कम्तिमा पाँच हजार पाँच सयदेखि बढिमा ६५ हजारसम्मको पुष्प व्यापार गरेका थिए ।
