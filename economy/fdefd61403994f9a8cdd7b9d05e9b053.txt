थाइल्याण्डमा नेपाल महोत्सव राजकुमारीले उद्घाटन गर्ने

वैशाख २९ – गैरआवासीय नेपाली संघ (एनआरएन) थाइल्याण्डले पहिलो पटक राजधानी बैंककमा मे १७ मा नेपाल महोत्सव गर्दैछ ।
महोत्सवको थाइल्याण्डकी  राजकुमारी प्रापापान पनुवान कोर्नकोसियाज़ले उद्घाटन गर्ने कार्यक्रम रहेको गैरआवासीय नेपाली संघ थाइल्याण्डका अध्यक्ष खगेन्द्रराज ढकालले पत्रकार सम्मेलनमा जानकारी दिनुभयो । नेपाली समुदायको आयोजनामा भएको कार्यक्रममा थाइ राजपरिवारका सदस्य सहभागी हुन लागेको यो पहिलो पटक हो ।
संस्कृतिक रुपमा धेरै कुरा मिल्ने नेपाली र थाई नागरिकबिच महोत्सवले झन् सम्बन्ध प्रगाढ बनाउने र साझेदारीको अवसरको सिर्जना गर्ने ढकालले बताउनुभयो । महोत्सव सफल बनाउन नेपाली समुदायका अतिरिक्त थाई नागरिकहरु पनि खटिएका छन् । महोत्सवको तयारीका लागि थाइल्याण्डमा रहेका नेपाली ब्यवसायीहरु बढी सक्रिय छन् ।
नेपालमा थाई पर्यटन प्रवर्द्धन गर्नुका साथै दुई देशीय व्यापार, लगानी तथा सांस्कृतिक प्रवर्द्धन गर्नु महोत्सवको मुख्य  उद्देश्य भएको एनआरएन थाइल्याण्डका माहासचिव केदारप्रसाद तिमिल्सिनाले बताउनुभयो । महोत्सवमा नेपालीहरुले  हस्तकला, बुटिक, नेपालको प्राकृतिक सौन्दर्य तथा संस्कृति झल्कने फोटो तथा पेन्टिङको प्रर्दशनी गर्ने उहाँले बताउनुभयो ।
महोत्सवको मुख्य आकर्षणको रुपमा मे १७ को साँझ विशेष साँस्कृतिक टोलीले अन्गुलिमाला नाच, शिवा तान्ड़प, कौडा नाच, शेर्पा नाच, आरती नाच, लाइभ सीतारा संगीत, कुमारी नाच, लाखेनाचसहितका विभिन्न गीत, संगीत तथा कला प्रस्तुत गर्नेछ । जसका लागि २३ सदस्यीय संस्कृतिक टोली नेपालबाट बैंकक आइपुगेको छ । संचार संयोजक आसाजिता अवालेका अनुसार संस्कृतिक टोलीले नेपालको सबै भौगोलिक क्षेत्रको सांस्कृतिक पक्ष महोत्सवमा प्रस्तुत गर्नेछ ।
बौद्ध धर्मप्रति  आस्था राख्ने थाईहरु पछिल्लो समयमा बौद्ध जन्मस्थल लुम्बिनीलगायतका स्थानमा भ्रमण गर्ने क्रम बढ्दै गएको छ। तीब्र आर्थिक विकासतर्फ लम्कदै गएको थाइल्याण्ड नेपालको व्यापार तथा लगानी प्रवर्द्धनको लागि संभावना भएको मुलुक भएकोले महोत्सवले त्यसमा सकारात्मक भूमिका निर्वाह गर्ने एनआरएन थाइल्याण्डका सल्लाहकार विजय आचार्यले दाबी गर्नुभयो।
