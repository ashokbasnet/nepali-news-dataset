पाँचथरबाट २३ करोड ८० लाखको सुन्तला निर्यात्

जितेन्द्र भण्डारी/इमेजपाँचथर, वैशाख ४ । गत वर्ष पाँचथरबाट २३ करोड ८० लाख ३३ हजार रुपैयाँ बराबरको सुन्तला निर्यात् भएको छ ।गत साउनदेखि चैत १५ गतेसम्ममा ४ हजार ३ सय २८ मेट्रिकटन सुन्तला निर्यात् भएको जिल्ला कृषि विकास कार्यालय पाँचथरले जानकारी दिएको छ ।गत आर्थिक वर्ष २०७१/७२ मा २२ करोड ७६ लाख १० हजार रुपैयाँको सुन्तला निर्यात् भएको थियो ।गत आर्थिक वर्षकोभन्दा यस आर्थिक वर्षमा सुन्तलाको उत्पादनमा बृद्धि भएकाले निर्यात् पनि बढेको हो ।गत आर्थिक वर्ष ६ सय ७ हेक्टर क्षेत्रफलमा सुन्तला लगाइएकामा यस आर्थिक वर्षमा भने ६ सय २१ हेक्टर क्षेत्रफलमा लगाइएको थियो ।पाँचथरमा उत्पादन भएको सुन्तला झापाको बिर्तामोड, दमक, धुलाबारी हुँदै भारत तथा काठमाडौंसम्म निर्यात् हुने गरेको छ ।फिदिम नगरपालिकासहित नाँगी, लुम्फाबुङ, आङसराङ, चिलिङदेन, कुरुम्बा, रानीगाउँलगायतका गाविसलाई सुन्तलाको पकेट क्षेत्रकोरुपमा लिइन्छ ।व्यापारीहरु बगानमै गएर सुन्तला खरिद गर्ने गर्दछन् ।
