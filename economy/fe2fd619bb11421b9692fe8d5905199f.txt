स्थानीय निकायका अनियमितताको उजुरी पर्दैन

काठमाडौ, चैत १६ – स्थानीय निकायको अनियमितता बारेमा उजुरी नपर्दा कारबाही गर्न समस्या परेको सरकारले बताएको छ । सरकारका विभिन्न निकायले अनुगमन गर्न जाँदा कतैबाट पनि उजुरी नपरेपछि त्यत्तिकै फर्किनुपरेको बताएका छन् ।
गाउँ विकास समिति, नगरपालिका र जिल्ला विकास समितिमा विभिन्न राजनीतिक दल तथा समाजका विभिन्न क्षेत्रका प्रतिनिधि नै अनियमिततामा संलग्न भएकाले स्थानीय निकायको अनियमितता बढ्दै गएको छ । प्रधानमन्त्री कार्यालयका सचिव कृष्णहरि बाँस्कोटाले स्थानीय निकायमा भएको भ्रष्टाचार तथा अनियमितताका बारेमा उजुरी नै नपरेको बताउनुभयो ।
गाउँ विकास समिति, जिल्ला विकास समिति र नगरपालिकामा सर्वदलीय प्रतिनिधित्वका आधारमा बजेटको बाँडफाँड भइरहेकोले स्थानीय नेता र कर्मचारीको मिलेमतोमा अनियमितता हुने गरेको पाइएको छ । स्थानीय निकायको अनियमितता र भ्रष्टाचार अन्त्यका लागि पहिले नागरिक नै जिम्मेवार बन्नुपर्ने बाँस्कोटाले बताउनुभयो ।
संघीय मामिला तथा स्थानीय विकास मन्त्रालयले क्षेत्र र अञ्चलस्तरीय अनुगमन टोली बनाएर काम गरिरहेको छ । मन्त्रालयका सहप्रवक्ता गोबिन्दबहादुर कार्कीका अनुसार सहसचिवको नेतृत्वमा विकास क्षेत्र र उपसचिवको नेतृत्वमा अञ्चलहरुमा अनुगमन भैरहेको छ । तर सुरुसुरुमा जस्तो अनुगमन प्रभावकारी हुन नसकेको मन्त्रालयले जनाएको छ ।
