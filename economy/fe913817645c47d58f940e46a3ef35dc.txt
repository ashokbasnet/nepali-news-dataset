विद्युत महसुल वृद्धि गर्ने अन्तिम तयारी

सेन्छेलुङ लिम्बु/उज्यालो | काठमाण्डौं, कात्तिक २३ - ११ वर्षदेखि यथावत रहेको विद्युत महसुल वृद्धि गर्ने अन्तिम तयारी भइरहेको छ । नेपाल विद्युत प्राधिकरणको प्रस्तावमा केहि थपघट गरी महशुल वृद्धि गर्ने तयारी भइरहेको विद्युत महशुल निर्धारण आयोगको उच्च स्रोतले जनाएको छ ।

 

चार दिनपछि प्रस्तावित महशुल माथि अन्तिम पटक छलफल गर्ने र केहि हप्तामै महशुल वृद्धिको निर्णय गर्ने आयोग स्रोतको भनाई छ ।

प्राधिकरणले २० युनिटसम्म विद्युत खपत गर्ने निम्न वर्गका ग्राहकलाई असर नपर्ने गरी अन्य ग्राहकका लागि ३० प्रतिशतको हाराहारीमा महशुल बृद्धि गर्ने प्रस्ताव गरेको थियो । आफ्नो नाजुक वित्तीय अवस्थालाई सुधार्न प्राधिकरणले पटकपटक आग्रह गरेपनि महशुल वृद्धिको अधिकार पाएको विद्युत महशुल निर्धारण आयोगले विद्युत महशुल वृद्धि गर्न मानेको छैन ।

प्राधिकरणको वाषिर्क घाटा ६ अर्ब ५१ करोड पुगेको छ भने सञ्चित नोक्सानी २७ अर्ब ५३ करोड रुपैंया छ । प्राधिकरणले अहिले प्रतियुनिट २ रुपैंया ३९ पैसा घाटामा बिजुलीको कारोबार गरिरहेको छ ।
