भारतको आर्थिक वृद्धिदर १० वर्षयताकै कम

जेठ १७ – भारतको आर्थिक वृद्धिदर १० वर्षयताकै सबैभन्दा कम भएको छ ।
नयाँ तथ्याङ्कले आर्थिक वर्ष २०१३ को जनवरीदेखि मार्चसम्मको तीन महिनाको अवधिमा आर्थिक वृद्धिदर ४ दशमलव ८ प्रतिशत मात्रै रहेको देखाएको हो ।
उत्पादनमूलक क्षेत्रमा देखिएको निराशासँगै सरकारले गत फेब्रुअरीमा यस वर्षको कुल आर्थिक वृद्धिदर ५ प्रतिशतमा सिमित रहने प्रक्षेपण गरेको थियो ।
गत वर्षको कुल आर्थिक वृद्धिदर  ६ दशमलव २ प्रतिशत रहेको थियो भने पहिलो ३ महिनाको आर्थिक वृद्धिदर ५ दशमलव १ प्रतिशत थियो । २ वर्षअघिसम्म पनि भारतको आर्थिक वृद्धिदर ९ प्रतिशत थियो ।
उत्पादन तथा सेवा क्षेत्रमा आएको भारी गिरावटका कारण आर्थिक वृद्धिदर घटेको विश्लेषकहरुले बताएका छन् । तथ्याङ्कका अनुसार गत ३ महिनामा उत्पादन क्षेत्रमा २ दशमलव ६ र कृषि क्षेत्रमा १ दशमलव ४ प्रतिशतले मात्रै वृद्धि भएको छ ।
प्रधानमन्त्री मनमोहन सिंहले भने आर्थिक वृद्धिदरमा देखिएको गिरावट अस्थायी भन्दै अझै पनि ८ प्रतिशतसम्मको वृद्धिदर हासिल गर्न सकिने विश्वास व्यक्त गर्नुभएको छ ।
