सरकारले दाताको सुझाव अनुसार नीति तथा कार्यक्रम बनाउने गरेको सभासदको आरोप

काठमाडौं, फागुन ६ – सभासदले सरकारले राष्ट्रिय आवश्यकता भन्दा विश्व बैंक र एसियाली विकास बैंकको सुझाव अनुसार नीति तथा कार्यक्रम बनाएको आरोप लगाएका छन् ।
व्यवस्थापिका संसदको अर्थ समितिको बुधबारको बैठकमा सत्तारुढ दलकै सभासदले सरकारले विश्व बैंक र एसियाली विकास बैंकको सुझाव अनुसार नीति तथा कार्यक्रम बनाएका कारण पूँजीगत बजेट खर्च हुन नसकेको बताए ।
समितिको बैठकमा उपस्थित राष्ट्रिय योजना आयोगका सदस्य डा. स्वर्णिम वाग्ले र अर्थ मन्त्रालयका सचिव सुमनप्रसाद शर्माले पूँजीगत बजेटको खर्चस्थिति सन्तोषजनक नरहेको बताएपछि सत्तारुढ दलकै सभासदले सरकारले राष्ट्रिय गौरवका आयोजनालाई प्राथमिकता नदिइ दाताले भनेका आयोजनालाई हुबहु कार्यक्रममा समावेश गरेका कारण खर्च नै नहुने स्थिति आएको धारणा राखे ।
बैठकमा समितिका अन्य सभासदले पनि आर्थिक वर्ष सकिन पाँच महिना मात्र बाँकी रहँदा पनि पूँजीगत बजेट न्युन तथा चालु बजेट धेरै खर्च हुनुले योजना तर्जुमामा कमजोरी देखिएको बताए । उनीहरुले उर्जा संकट रहेका बेला उर्जा मन्त्रालयले नै ६ दशमलव ६ प्रतिशत मात्र पूँजीगत बजेट खर्च गर्नुले योजना तर्जुमा र कार्यान्वयन प्रक्रियामा थुप्रै कमजोरी रहेको देखाएको बताए ।
सभासदले आगामी आर्थिक वर्षमा अहिलेको प्रवृत्ति दोहोरिन नदिनका लागि योजना छनोट गर्दा स्थानीय आवश्यकतालाई सबैभन्दा बढी प्राथमिकता दिइनुपर्ने बताए ।
समितिले योजनाको सुपरीवेक्षण र मूल्यांकन, पर्यटन प्रबद्र्धन, उत्पादन र निर्यात बढाउने योजना, सहकारी क्षेत्रको विकास लगायतका विषयमा ठोस योजना तयार पार्न अर्थ मन्त्रालय र राष्ट्रिय योजना आयोगलाई निर्देशन दिएको छ ।
