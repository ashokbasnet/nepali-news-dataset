आइतबार वीरगञ्ज भन्सारबाट साढे ६ करोड राजस्व संकलन

वीरगञ्ज, माघ २४ – एक सय ३५ दिनपछि सञ्चालनमा आएको वीरगञ्ज भन्सारबाट आइतबार ६ करोड ५५ लाख रुपैयाँ राजस्व संकलन भएको छ ।
शनिबार ३ करोड ८५ लाख रुपैयाँ राजस्व संकलन भएको वीरगञ्ज भन्सार कार्यालयका प्रवक्ता सुशिल शर्माले जानकारी दिनुभयो । 
आइतबार एकसय भन्दा धेरै मालवाहक गाडी वीरगञ्जबाट भित्रिएको छ । शुक्रबार मध्यान्न देखि सञ्चालनमा आएको वीरगञ्ज भन्सार क्षेत्रमा चहल पहल पनि बढेको छ । नाकाबन्दीका कारण बेरोजगार जस्तो भएका भन्सार एजेण्टहरु काममा फर्किएका छन् । तीन दिन अगाडीबाट नाका सहज भएपनि पुरानै अवस्थामा पुग्न भने केही दिन लाग्ने वीरगञ्ज भन्सार कार्यालयले जनाएको छ । 
दैनिक ३२ करोड रुपैयाँ राजस्व संकलन गर्ने वीरगञ्ज भन्सारबाट पेट्रोलियम पदार्थको आयात भएपछि राजस्व संकलन पनि बढ्ने बताइएको छ । नाका सहज भएपछि अहिले कोलकता बन्दरगाहबाट समेत कन्टेनर लोड भएर वीरगन्ज नाकाबाट आउने जानकारी भन्सार कार्यालयका प्रवक्ता शर्माले दिनुभयो । 
तेस्रो मुलुक र भारतबाट भित्रिने नयाँ कन्साइनमेन्ट आउन कम्तिमा पनि ७/८ दिन लाग्ने भन्सार प्रवक्ता शर्माले बताउनु भयो  । लामो समय नाका अवरोध हुँदा वीरगञ्ज नाकाका सबै बस्तु रिरुट भएर मुलुकका अन्य नाकाबाट भित्रिन थालेका थिए । पुनः नाका परिर्वतन गरि वीरगञ्ज नाकालाई केन्द्र बनाउन समय लाग्ने भएकोले नाका पुरानै अवस्थामा संचालनमा आउन समय लाग्ने भएको हो ।
वीरगञ्ज नाका अवरोध भएको समयमा रक्सौलबाट इन्धन लोड गरी ट्यांकर जोगबनी हुँदै विराटनगर भएर नेपाल भित्रिदै आएका थिए । ‘नाका परिवर्तनको नयाँ कागजात नबन्दा सम्म ट्याकंरको चलानमा जोगबनी नाकानै उल्लेख भएको हुन्छ । चलानमा जोगवनी नाका उल्लेख भएपछि  रक्सौल भंसारले ती टंयाकरहरुलाई जाँचपास नदिने नेपाल आयल निगमको अमलेखगंज क्षेत्रीय कार्यालयका प्रमुख भानु खनालले बताउनु भयो ।  आइओसीको दुई दिन बिदा भएकाले सोमबार रक्सौल नाकाबाटै ट्यांकर भित्र्याउने कागजात तयार हुने सम्भावना रहेको उहाँको भनाई छ ।
