सुनको भाउ हालसम्मकै उच्च

काठमाडौं, जेठ २१ – सुनको भाउले नयाँ रेकर्ड कायम गरेको छ । एकैदिन १ हजार ६ सय रुपैंयाले बढेर आइतबार सुनको भाउ अहिले सम्मकै उच्च ५६ हजार ८ सय रुपैयाँ पुगेको नेपाल सुनचाँदी व्यवसायी संघले जनाएको छ ।

 

यसअघि गएको बैशाखमा सुनको भाउले ५६ हजारको बिन्दु छोएको थियो । सरकारले सुनको भन्सार दर बढाउनुका साथै अमेरिकी डलरको तुलनामा भारतीय रुपैयाँ कमजोर हुँदा गएको बैशाख २२ गते सुनको भाउ ५६ हजार रुपैयाँ तोला पुगेको थियो । त्यसपछि घट्दै गएको सुनको भाउ डलरको भाउ महँगो हुँदा उकालो लागेर आज फेरी नयाँ बिन्दुमा पुगेको हो ।

यस्तै आज चाँदी पनि तोलामा २० रुपैयाँ बढेको छ । अस्ति शुक्रबार १ हजार ३५ रुपैयाँ रहेको चाँदी आज १ हजार ५५ पुगेको सुनचाँदी व्यवसायी संघले जनाएको छ ।
