सरकार र जिएमआरबीच पिडिएमा हस्ताक्षर

काठमाडौं, असोज ३ - माथिल्लो कर्णाली जलविद्युत आयोजना निर्माणका लागि नेपाल सरकार र भारतको जिएमआर कम्पनीबीच परियोजना विकास सम्झौता भएको छ ।
सरकारका तर्फबाट नेपाल लगान बोर्डले जिएमआरसँग सम्झौता गरेको हो । बिहीबारको मन्त्रीपरिषद बैठकले जिएमआरसँग पिडिए गर्न हिजो मात्र अनुमति दिएको थियो ।
सरकारले नेकपा माओवादी लगायतका केही दलको विरोधका वाबजुद भारतको निजी क्षेत्रको कम्पनी जीएमआरसँग पिडिएमा हस्ताक्षर गरेको हो ।
प्रधानमन्त्री सुशिल कोइराला, उपप्रधानमन्त्री तथा गृहमन्त्री वामदेव गौतम, अर्थमन्त्री डा. रामशरण महत र सरकारका एक दर्जन मन्त्री तथा भारतीय गृहमन्त्री राजनाथ सिंहको उपस्थितिमा लगानी बोर्डका प्रमुख कार्यकारी अधिकृत राधेश पन्त र जिएमआरका उपाध्यक्षले पिडिएमा हस्ताक्षर गर्नुभएको छ ।
भारतीय कम्पनी जीएमआरले ६ वर्षअघि नै प्रतिस्पर्धामार्फत माथिल्लो कर्णाली जलविद्युत आयोजनाको अनुमति लिएको थियो । अनुमति लिएको चार वर्षसम्म आयोजनाको कुनै काम अघि नबढाएको जिएमआरसँग लगानी बोर्डले दुई वर्षदेखि पिडिएमा हस्ताक्षरका लागि वार्ता गरेको थियो । पिडिएमा शुक्रबार भएको हस्ताक्षर अनुसार माथिल्लो कर्णाली जलविद्युत आयोजनामा लाग्ने सबै लगानी जिएमआरले जुटाउने छ ।  आयोजनाबाट उत्पादित विजुलीमध्ये नेपालले निःशुल्क रुपमा १२ प्रतिशत पाउने छ । बाँकी ८८ प्रतिशत विजुली जिएमआरले भारतलाई बेच्ने छ  र त्यसबाट आउने पैसा सबै उसको हुने छ । नेपालले चाहे ३० प्रतिशतसम्म विजुली खरिद् गर्न पाउने सम्झौतामा उल्लेख छ ।
सम्झौता अनुसार जिएमआरले लगानी गर्ने रकम जुटाउन २ वर्षको समय पाएको छ । यो बीचमा काम सुरु नगरेपनि उसले २ वर्षपछि काम सुरु गरेर २०२१ अर्थात अबको ७ वर्षपछि माथिल्लो कर्णाली जलविद्युत आयोजनाबाट ब्यवसायिक रुपमा विजुली निकाल्नु पर्ने छ ।
लगानी बोर्डका अधिकारीहरुका अनुसार, १२ प्रतिशत विजुली र २७ प्रतिशत शेयर निःशुल्क पाउने गरी पिडिएमा हस्ताक्षर गरिएको हो । विजुली उत्पादन सुरु भएको २५ वर्षपछि जीएमआरले आयोजना चालु हालतमा नेपाल सरकारलाई हस्तान्तरण गर्ने पनि सम्झौतामा उल्लेख छ ।
उपप्रधानमन्त्री तथा गृहमन्त्री वामदेव गौतमले पिडिएमा भएको हस्ताक्षरले मुलुकमा उर्जा विकासको मात्र नभइ आर्थिक समृद्धिको ढोका खोलेको बताउनुभयो ।  भारतीय गृहमन्त्री राजनाथ सिंहले पीडीएमा गरिएको हस्ताक्षर नेपाल र भारत दुवै देशका ऐतिहासिक भएको बताउनुभयो । उहाँले माथिल्लो कर्णाली जलविद्युत आयोजनाबाट दुवै देश लाभान्वित हुने भन्दै समयमै काम सम्पन्न गर्न जीएमआरका प्रतिनिधिहरुसँग आग्रह गर्नुभयो ।
माथिल्लो कर्णाली जलविद्युत आयोजना सम्पन्न गर्नका लागि १ खर्ब ३९ अर्ब रुपैयाँ लाग्ने अनुमान गरिएको छ । ९ सय मेगावाटको माथिल्लो जलविद्युत परियोजना अछाम, सुर्खेत र दैलेख जिल्लामा बन्ने छ ।
