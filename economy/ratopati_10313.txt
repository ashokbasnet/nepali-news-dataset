एनसेलद्वारा एक सातामा ६० लाख बढी एसएमएस

काठमाडौं–एनसेलले गएको एक हप्तामा  बाढी प्रभावित तथा बाढीपहिरोको उच्च जोखिम रहेको स्थानमा बसोबास गर्ने ग्राहकलाई ६० लाख भन्दाबढी बाढीपहिरोको सम्बन्धि पूर्वसूचना पठाएको छ ।   विगत तीन दिन शनिबार, आइतबार र सोमबारमा मात्र ५० लाख भन्दाबढी पूर्व सूचना एसएमएस एनसेलले पश्चिम राप्ति, बबई, पुर्व राप्ति नदी रजैया, बागमति (रौतहट र सर्लाही) को तटिय क्षेत्र लगायत डुबानमा पर्ने स्थानका ग्राहकलाई पठाएको जनाएको छ ।   आइतबार मात्र लगातारको अविरल बर्षा पछि विभिन्न नदीमा बढेको पानीको बहाबका बारेमा एनसेलले ३५ लाख ७० हजार भन्दाबढी पूर्व सूचनाका एसएमएस पठाएको थियो । त्यस्तै एक दिन अघि शनिबार ७ लाख ३० हजार भन्दाबढी एसएमएस पठाईएको कम्पनीले जनाएको छ ।   पश्चिम राप्ति नदीको कुसुमको जल सतह खतराको तह भन्दा माथि पुगेकोले सुरक्षित स्थानमा जान अनुरोध, बर्दियाको बबई तटीय क्षेत्रका ग्राहकलाई पानीको बहाब खतरा तह भन्दा निकै माथि पुग्दै गरेकाले सुरक्षित स्थानमा रहन तथा जान अनुरोध र बागमति नदीको तल्लो तटीय क्षेत्र (रौतहट, सर्लाही) मा भारी वर्षा भएकोले नदीको तटीय र डुबान भईरहने क्षेत्रमा रहनेहरुलाई सुरक्षित स्थानमा रहन अनुरोध लगायतका एसएमएस शनिबार पठाईएको कम्पनीले जनाएको छ ।   नदीमा पानीको जलसहतको स्थिती अनुसार जल तथा मौसम विज्ञान विभागले प्रदान गरेको एसएमएस कन्टेन्ट एनसेलले तोकिएको क्षेत्रमा रहेका व्यक्तिलाई एसएमएस सम्प्रेषण गरेको हो । बाढी तथा पहिरोबाट हुने क्षति न्युनिकरण गर्न विभागले एनसेललाई नदीमा पानीको बहाब र जलसहतको अवस्था अनुसार एसएमएस पठाउन जानकारी दिने गरेको छ । पानीको सहत खतराको तह भन्दा माथि गएको एसएमएस पाएपछि मानिसहरु सरकारले तोकेको वा अन्य कुनै सुरक्षित स्थानमा जान सक्ने जनाइएको छ । पानीको सतह सामान्य अवस्थामा फर्किए पछि पनि तत्काल कुनै खतरा नभएको जानकारी ग्राहकले एसएमएस मार्फत पाउँछन् ।  एनसेलले आफ्नो व्यवसायीक सामाजिक उत्तरदायित्व कार्यक्रम अन्र्तगत गतवर्ष जल तथा मौसम विज्ञान विभागसँग पूर्वसूचना प्रदान गर्नका निमित्त समझदारी पत्रमा हस्ताक्षर गरको थियो । सोही अनुरुप एनसेलले बाढी र पहिरोको उच्च जोखिम रहेका स्थानमा बस्ने परिवारलाई सम्भावित बाढी पहिरोको पूर्व चेतावनी का लागि एसएमएस प्रदान गर्दै आएको छ । समझदारीपत्र अनुसार एनसेलले बर्षा र नदीमा जल सहतको आधारमा बाढीपहिरोको जोखिमका बारेमा पश्चिम राप्ती, नारायणी, कन्काई, कोशी, बागमती, कर्णाली, बबई, कमला लगायतका नदीका तल्लो तटिय क्षेत्रमा बसोवास गरिरहेका परिवारलाई एसएमएस मार्फत पूर्वानुमान तथा पूर्वसूचना पठाउँदै आएको छ । 
