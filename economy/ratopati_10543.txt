एन.आई.सि. एसिया बैंकको डबल निक्षेप योजना

काठमाडौँ  – एन.आई.सि. एसिया बैकले आफ्नो दुई दशकको सफल यात्राको सुखद उपलक्ष्यमा ग्राहकवर्ग माझ ‘डबल डिपोजिट’ नामक नयाँ निक्षेप योजना ल्याएको जनाएको छ ।  आफ्ना ग्राहकहरुलाई अधिकतम प्रतिफल दिने उद्देश्यले ल्याएको यस निक्षेप योजनामा व्यक्तिगत तथा संस्थागत निक्षेप ग्राहकहरुलाई सिमित अवधि पश्चात आफूले जम्मा गरेको रकमको दोब्बर भुक्तानि गरिने बैंकले जनाएको छ । न्यूनतम रु.१ लाख (अक्षेरुपि रु. एक लाख मात्र) निक्षेपका साथ भाग लिन सकिने उक्त योजनामा व्यक्तिगत निक्षेपकर्ताको हकमा ९ बर्ष र संस्थागत निक्षेपकर्ताको हकमा १० वर्षमा आफुले सुरुमा जम्मा गरेको रकमको नियमानुसार संस्थागत निक्षेपको हकमा १५ प्रतिशत तथा व्यक्तिगत निक्षेपको हकमा ५प्रतिशतका दरले व्याज आम्दानीको श्रोतमा करकट्टी गरे पश्चात बैंकले दोब्बर भुक्तानि दिने जनाएको हो । यस योजनाले ग्राहकलाई निक्षेपमा थपघट हुन सक्ने व्याजदर तथा बजारमा व्याजको जोखिमले योजनालाई कुनै असर नपर्ने सुनिश्चितता प्रदान गर्ने दावी गरेको छ ।  आफ्ना १ सय १९ वटा शाखा र ४ एक्सटेन्सन काउन्टर मार्फत आफ्ना ग्राहकहरुलाई सेवा दिईरहेको यस बैंकले गत आर्थिक वर्ष २०७३÷७४ को नाफाबाट २०प्रतिशत वोनस सेयर र १.०५प्रतिशत नगद लाभांस प्रदान गर्ने निर्णय समेत गरेको प्रेस विज्ञप्ति मार्फत जानकारी गराएको छ । 
