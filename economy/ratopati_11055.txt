अब घरमै बसीबसी बिजुलीको बिल तिर्न सकिने

काठमाडौं– विद्युत महशुल तिर्न विद्युत प्राधिकरणका ग्राहकले लामो समय देखि खेप्दै आएको झन्झटबाट मुक्ति पाउने भएका छन् । अनलाईनबाटै विद्युत महसुल तिर्ने व्यवस्था लागु भएपछि ग्राहकले विद्युत प्राधिकरण धाउनु पर्ने बाध्यताको पनि अन्त्य हुने भएको छ ।सेवाप्रदायक बैंक तथा वित्तिय संस्थामार्फत अनलाइनबाटै विद्युतको महशुल तिर्न सकिने व्यवस्था मिलाइएको हो । ऊर्जा मन्त्रालयमा सोमबार आयोजित समारोहमा ऊर्जा मन्त्री महेन्द्रबहादुर शाहीले अनलाइन बिल भुक्तानी प्रणालीको शुभारम्भ गरेका छन् । यो सँगै तत्काल काठमाडौंका ग्राहकले मोबाइलबाट बैंकिङ सेवा मार्फत मोबाइलबाट विल भुक्तानी गर्न सक्नेछन् । कार्यक्रममा ग्राहकले प्रभु बैंक तथा इ सेवाका मोबाइल एप्प डाउनलोड गरेर पनि  भुक्तानी गर्न सक्ने व्यवस्था मिलाइएको जानकारी गराइएको छ । त्यस्तै ग्राहकले आफ्नो महसुल तिर्न नजिकैको इ सेवा, प्रभु बैंक, महालक्ष्मी विकास बैंक, हिमाल रेमिट, सिटी एक्सप्रेस, पे प्वाइन्ट नेपाललगायतका संस्थाबाट विना शुल्क महसुल तिर्न सक्ने व्यवस्था गरिएको छ ।कार्यक्रममा ऊर्जा मन्त्री शाहीले आगामी डेढ महिना भित्रै नेपाल टेलिकमको रिचार्ज कार्डबाट समेत महसुल तिर्न सक्ने प्रणालीको विकास गरिने जानकारी दिए । त्यस्तै प्राधिकरणका कार्यकारी निर्देशक कुलमान घिसिङले ग्राहकलाई बढी भन्दा बढी सहज सेवा दिने लक्ष्यका साथ अनलाइन भुक्तानी प्रणाली सुरुवात गरिएको जानकारी दिए । उनले प्राधिकरणको काम कारवाहीलाई बढी भन्दा बढी सरल तथा सहज बनाउन नयाँ प्रविधिको विकास गरिएको र त्यसलाई आत्मसात् गरिएको भन्दै कुनै पनि प्रकारको प्राविधिक समस्या नआउने बताए ।  
