तत्काल मुआब्जा वितरण नगरे बुढीगण्डकी आयोजना फिर्ता हुन्छः चीनकाजी श्रेष्ठ

काठमाडौं– नेपाली काँग्रेसका प्रमुख सचेतक चीनकाजी श्रेष्ठले बुढीगण्डकी जलविद्युत आयोजनाबाट प्रभावित जनताहरूलाई असारभित्र मुआब्जा वितरण गर्न सरकारलाई चेतावनी दिएका छन् ।आइतबार काठमाडौमा बुढीगण्डकी जलविद्युत आयोजना सरोकार समितिले आयोजना गरेको अन्तरक्रिया कार्यक्रमलाई सम्बोधन गर्दै प्रमुख सचेतक श्रेष्ठले बुढीगण्डकी आयोजनाबाट जनताले धेरै दुःख पाएको भन्दै सरकारलाई यस्तो चेतावनी दिएका हुन् ।उनले भने,‘विगत ०६६ सालदेखि यस आयोजनाबाट जनताले धेरै दुःख व्यहोर्दै आएका छन्, अब हामी जनताको दुःख देखेर बस्न सक्दैनौ, हामी त्यहाँका प्रतिनिधि हौँ, त्यसैले सरकारलाई आग्रह गछौँ, असारभित्र मुआब्जा दिन सकिँदैन भने साउनबाट जग्गा फुकुवा गर्नुपर्छ, जनताले न त अन्य बस्न पाएका छन्, न त कुनै व्यवसाय सञ्चालन गर्न पाएका छन्, यस्तो स्थितिमा सरकार र यो आयोजनासँग सम्बन्धित निकाय मौन    जस्तै बनेको छ, हाम्रो खुल्ला अपिल छ, कि आयोजना तत्काल निर्माण सुरु होस् कि होईन भने यो आयोजना फिर्ता गरियोस् ।’  त्यस्तै कार्यक्रममा गृहमन्त्रालयका प्रवक्ता दिपक काफ्लेले पीडितका माग सम्बोधन गर्नको लागि सरकार गम्भिर रहेको बताउँदै भने,‘हामी धादिङ र गोरखाका जिल्ला प्रशासन प्रमुखसँग यस आयोजनाको प्रगति विवरण तत्काल माग्नेछौं, मुआब्जा वितरण गर्ने कामलाई तत्काल अघि बढाउँछौं, हाम्रो मन्त्रालयले खेल्नुपर्ने भूमिकामा म तयार छु, तपाईहरु ढुक्क हुनोस्, प्रचलित कानूनले दिएको अधिकार तपाईहरुलाई प्रदान गर्नेछु ।’  सांसद पर्शुराम तामाङ्ले उक्त आयोजना सम्पन्न गर्न र मुआब्जा वितरण गर्नको लागि आफुले संसदमा निरन्तर आवाज उठाउँदै आएको स्पष्ट पारे ।  त्यस्तै राप्रपका सांसद दिलमान पाख्रिनले तत्काल मुआब्जा वितरण नगरिए जनता चुप लागेर नबस्ने चेतावनी दिए ।   कार्यक्रममा भीमसेन गाउँपालिका, आरुघाट गाउँपालिका र त्रिपुरा गाउँपालिकाका अध्यक्षहरु क्रमशः पूर्ण बहादुर दाहाल, शम्भु थापा, ईश्वर पाण्डेले जनतालाई दुःख दिने र आश्वासनमा राख्ने काम सरकारले अबिलम्ब अन्त्य गर्नुपर्ने माग गरे । कार्यक्रममा सरोकार समितिका सचिव अब्दुल मिया, बूढीगण्डकी डुबान राष्ट्रिय सरोेकार समितिका अध्यक्ष हरेराम ढकाल लगायतले आफ्ना बिचार राखेका थिए ।   
