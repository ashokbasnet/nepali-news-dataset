इजरायलबाट फर्केका श्रीकृष्णले यसरी मारे कृषिमा छलाङ

सालोम एग्रिकल्चर प्रा.लि.का सञ्चालक श्रीकृष्ण अधिकारीसँग मङ्गलबार अपरान्ह बागबजारमा भेट्ने समय निर्धारण गरिएको थियो । कम्पनीका लागि आवश्यक एक्जिम नम्बरका लागि बबरमहलमा रहेको वाणिज्य विभागमा पुगेका अधिकारी धेरै समय विभागमा अल्झिरहे । सूर्यास्त हुने क्रममा भेटिएका अधिकारीसँग एक कफी सपमा उनको विगत र वर्तमान खोतल्न सुरु गरियो । उनले आफ्नो जीवनको पोयो खोल्ने क्रममा सन् २००२ लाई स्मरण गर्न पुगे । द्वन्द्वको पीडाले थिलिएको त्यो समयमा उनले मकवानपुरमा फार्मेसी सञ्चालन गरिरहेका थिए । औसतमा उनको आयस्रोत राम्रै थियो । द्वन्द्वका कारण दुई पक्षको चेपमा परे । गरिआएको पेसा छोडी मुग्लान लाग्ने निधो गरेँ र इजरायल पुगे । त्यहाँको अनुभवले उनलाई सफलताको शिखरमा पुर्यायो । इजरायल यात्रा सन् २००३ को सुरुमा अधिकारी इजरायल पुगे । कृषि कार्यमा त्यहाँ पुगेका उनले कृषि टनेल ग्रिन हाउसमा साढे आठ वर्ष काम गरे । त्यहाँ रहेको बखत ४० देखि ५० डिग्रीसम्म तापक्रम हुने टनेल खेतीमा निरन्तर काम गरेको उनले स्मरण गरे । टमाटरको खेती गरिने उक्त कम्पनीको कार्यमा आफ्नी श्रीमती पनि बोलाए । अधिकारीले विदेशको दुःखको साथै समय र कामलाई सम्मान सिके । त्यसका  अतिरिक्त र महत्वपूर्ण विषय जीवनलाई फलदायी बनाउने सीप  सिके । कामप्रतिको लगाव र समयको महत्व बुझ्न सकेका कारण नै अहिलेको अवस्था आएको उनले बताए । प्रविधिको उच्चत्तम प्रयोग, टनेल निर्माण र थोपा सिंचाइका निर्माण र प्रयोग विधिको सैद्धान्तिक र व्यावहारिक ज्ञान लिए । अधिकारीका लागि आधुनिक कृषि प्रणली सिक्न इजरायल बसाइ उर्वर समय रह्यो । श्रीमान र श्रीमतीसँगैको  बसाइ साथै मासिक कमाइ पनि राम्रो थियो । त्यसलाई चटक्क छोडेर अधिकारी दम्पत्तीलाई प्राप्त ज्ञान र सीप नेपालमा खर्चने सोंच पलायो । २०१० को मध्यमा अधिकारी दम्पती स्वदेश फिरे ।स्वदेशमै कृषि कर्मको सुरुवात  इजरायलबाट फर्केलगत्तै राजधानीको धर्मस्थलीमा अधिकारीले प्लास्टिक टनेलमार्फत टमाटर खेती सुरु गरे । प्रवासको ज्ञान, सीप र प्रविधिको उच्चत्तम प्रयोग गरी तरकारी उत्पादनमा सफल सुरुवात गरे । ग्रिन हाउसमार्फत गरिएको कृषि उत्पादनमा अधिकारीले इजरायलमा प्रयोग गरिएको थोपा सिंचाइलाई पनि भित्र्याएका थिए । इजरायलबाट आयातित थोपा सिंचाइ अधिकारीका लागि टर्निङ पोइन्ट  बन्यो । उनले सञ्चालन गरिहेको थोपा सिंचाइ परम्परागत प्रणालीभन्दा नितान्त फरक थियो । बीस वर्षअघिदेखि आईडी नेपालले सुरु गरेको परम्परागत थोपा सिंचाइ प्रणाली विस्थापन गरी आधुनिक थोपा सिंचाइ भित्र्याउने अभियानको जस अधिकारीलाई गएको छ । सबै प्वालबाट समान वितरण गर्न सकिने तथा उत्पादन पनि बढी गर्न सकिने सिंचाइ प्रणालीबाट कृषि विज्ञ डा. केदार बुढाथोकी प्रभावित भए । उनले वितरण गरेको थोपा सिंचाइ प्रविधिमा घुलित रासायनिक  मललाई पनि बिरुवासम्म पुर्याउन सकिन्छ । बुढाथोकीले इजरायलमा निर्मित थोपा सिंचाइको अधिकारीसँग माग गरे । कृषि कर्म गरिरहेका उनी बुढाथोकीको सङ्गतमा पुगेपछि व्यवसायी बन्न पुगे । बुढाथोकीका कारण  अन्य कृषकहरू पनि अधिकारीको थोपा सिंचाइमा आकर्षित भए । आफ्नो फर्मका लागि प्रयोग गरिएको थोपा सिंचाइ माग बढेपछि उनले सुरुवातका चरणमा इजरायलबाट ल्याई वितरण गरे । ढुवानी तथा भन्सारका कारण लागत बढेकाले इजरायलबाट आयात गर्न असम्भव भएपछि भारतबाट आयात गर्न सुरु गरे ।देशविदेशसम्म विस्तार  सालोम एग्रिकल्चर प्रा.लि.मा अहिले १६ जना कामदार काम गरिरहेका छन् । सो कम्पनीमा आश्रित कामदारहरू काम र पारिश्रमिकबाट पूर्ण सन्तुष्ट रहेको अधिकारीले बताए । लामो समय विदेशमा रहेर श्रमिक समस्या भोगेको हुनाले कामदारहरूलाई खुसी राखेको उनको दाबी छ । सन् २०१० मा धर्मस्थलीमा सञ्चालन गरिएको तीन रोपनीको टनेल ग्रिन हाउस  बिस्तारित भएर हाल काठमाडौँको गोलढुङामा १२ रोपनी क्षेत्रफलमा फैलिएको छ ।  सुरुवातको समय करिब ३० लाख रुपियाँको लागतमा सञ्चालन गरिएको कम्पनीले एक सिजनका लागि तीन करोड रुपियाँको प्लास्टिक मात्रै निर्यात गर्नसक्ने हैसियत बनाएको छ ।  कम्पनीले हाल ४२ जिल्लामा रहेका कृषकलाई थोपा सिंचाइ र टनेल प्लास्टिक आयात गरिरहेका छ । कृषिमा आधुनिक प्रविधि लागू गर्ने कृषकका लागि  आयातकर्ता र सहजकर्ता बनेको छ । विगत ५० वर्षदेखि दक्षिण कोरियामा टनेल प्लास्टिक निर्माण तथा निर्यात गर्दै आएको लिउन्सु कम्पनीको पार्टनर बनेको छ ।  नेपाल र भारतका लागि उक्त कम्पनीले उत्पादन गर्ने प्लाटिकको आधिकारिक आयातकर्ता र वितरकमा छनौट भएकोमा सञ्चालक अधिकारीले खुसी व्यक्त गरे । ड्याङ छोप्ने प्लास्टिकका लागि मुल्चिङ प्लास्टिक भने भारतबाट निर्यात गरिएको उनले जानकारी दिए । ड्याङ छोप्ने प्लास्टिक अन्तर्राष्ट्रिय गुणस्तर प्राप्त फिनोलेक्स कम्पनीको निर्यात गरिएको उनले बताए ।कृषि अवलोकन गर्न विदेश यात्रा  सन् २००३ मा कृषि कामका लागि इजरायल पुगेका अधिकारी सन् २०१६ मा कृषि अवलोकनकर्ता बनेर दक्षिण कोरिया पुगे । ग्रिन हाउस टनेल खेती अवलोकनका लागि कोरिया पुगेका उनले  प्लास्टिक कम्पनीहरूको पनि अवलोकन गरे । अमेरिका र युरोपका लागि टनेल प्लास्टिक निर्यात गर्दै आएको लियन्सुसँग नेपालका लागि प्लास्टिक आयात गर्ने समझदारी गरे । भ्रमण उनका लागि दोहोरो फाइदामा परिणत भयो । स्ट्रबरीको खेती अध्ययनका लागि अधिकारीले जापानको पनि भ्रमण गरे । साधारण प्लास्टिकमा निर्भर नेपालीहरूका लागि आठ वर्षसम्म टिक्ने र उत्पादन बढी दिने कोरियन युभी प्लास्टिकको आयातको बाटो खुल्यो । नेपाली कृषकहरूलाई दक्षिण कोरियाको कृषि प्रणालीको अवलोकन गर्न कृषकहरूको भ्रमण टोली लिएर पुनः कोरिया जान लागेको पनि उनले बताए ।  श्रीकृष्णलाई अर्को   संयोग  कस्तो रह्रो  भने  उनले कोरियबाट निर्यात गरिएको प्लाष्टिकको मुख्य ग्राहक नै टोखामा कृषि उब्जाउ गरिरहेका कोरियाली नागरिक नै ग्राहक भए ।सरकारसँग आग्रह कृषकका लागि सरकारले दिने अनुदान तथा भन्सार छुट वास्तविक कृषकहरूका लागि हुनै नसकेको उनले प्रष्ट्याए । नेपालमा अधिकांश कृषकहरू निर्वाहमुखी पेसाका रूपमा कृषिलाई अँगालिरहेका हुनाले ती सुविधा ठूलाबडाका लागि गरिखाने बाटो बनेको उल्लेख गरे । सानो परिणाममा कृषिउपज आयात गर्ने कृषक कसरी भन्सारसम्म पुग्ने  उनले प्रतिप्रश्न गरे ।  साधारण कामका लागि प्रयोग हुने कमसल प्लास्टिकलाई ५० देखि ७० प्रतिशत फाइदा लिएर सीमित व्यक्ति मोटाइरहेको प्रति सरकारको नियमन निकाय फितलो भएको भन्दै दुःख व्यक्त गरे । नाफाका लागि  व्यवसायीले ल्याएका कृषि सामग्री एक वर्ष पनि नटिक्ने अधिकारीले दाबी गरे । सरकारले प्राथमिकताको क्षेत्र निर्धारण गरे पनि अनुदान र भन्सारसम्म कृषकको पहुँच पुग्न नसकेको औँल्याए । पछिल्लोपटक सरकारले आयातकर्ता र निर्यातकर्तालाई व्यवस्थित गर्न बनाएको एक्जिम कोडले साधारण कृषकहरूलाई नकरात्मक असर गर्ने उनले बताए । विशुद्ध कृषि कामका लागि आयात गरिने ग्रिनहाउस प्लास्टिक वा अन्य कृषि औजारहरूलाई कृषिका सामग्रीका अन्तर्गत भन्सारमा सूचीकृत नगरिएकाले भन्सार छुट कागजी रूपमा मात्रै रहेको बताए । कृषिका सामग्री भन्सारमा सूचीकृत गर्न र कृषि क्षेत्रका आयातित सामग्री पहिचान गर्न सक्ने कर्मचारी खटाउन सरकारलाई सुझाव दिए ।  
