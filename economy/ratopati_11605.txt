शेयर वितरणका लागि एनआईसी एशिया बैंकलाई राष्ट्र बैंकको स्वीकृति, २० प्रतिशत बोनस शेयर वितरण गरिने

काठमाडौं– एनआईसी एशिया बैंकलाई बोनस शेयर वितरणका लागि नियामक निकाय नेपाल राष्ट्र बैंकले स्वीकृती प्रदान गरेको छ । बैंकले भाद्र ३० गते हुने बैंको २० औं साधारण सभामा २० प्रतिशत बोनस शेयर र कर प्रयोजनार्थ १.०५ प्रतिशत नगद लाभांस गरी जम्मा २१.०५ प्रतिशत लाभांस वितरण गर्ने प्रस्ताव निर्णयार्थ पेस गरिने बैंकले जनाएको छ ।बैंकको सञ्चालक समितिले प्रस्ताव गरेको उक्त लाभांश साधारणसभाले पारित गरेपछि लगानीकर्तालाई वितरण गरिनेछ । गत आर्थिक वर्षमा समग्र बाणिज्य बैंकको निक्षेप र कर्जा बृद्धि क्रमशः १० प्रतिशत र २० प्रतिशत रहेकोमा यस बैंकले निक्षेपतर्फ २५ प्रतिशत र कर्जातर्फ २२ प्रतिशतको बृद्धि हासिल गरी समग्र बजार भन्दा उच्चस्तरको र उत्साहपूर्ण परिणाम हासिल गरेको छ ।   यसैगरी समग्र वाणिज्य बैंकहरुको गत वर्षको कुल निक्षेपमा यस बैंकको ३.७९ प्रतिशतको बजार हिस्सालाई सुधार गर्दै यस बर्ष ४.१५ प्रतिशतको बजार हिस्सा ओगट्न बैंक सफल भएको छ । साथै, गत आर्थिक वर्षको समग्र वाणिज्य बैंकहरुको कुल निक्षेप बृद्धिमा बैंकले ६.७ प्रतिशत हिस्सा ओगट्न सफल भएको बैंकले जनाएको छ ।   कर्जा तथा बचत योजनाहरु सञ्चालन गरिरहेको यो बैंकले आफ्ना बचतकर्ताहरुलाई बचत खातामा ९ प्रतिशतसम्म ब्याजदर प्रदान गर्दै आएको छ । बैंकले हालै मात्र सेयर धितो कर्जा प्रवाहलाई समेत निरन्तरता दिने निर्णय गरेको छ ।   शाखा विस्तारलाई निरन्तरता दिँदै आएको यो बैंकले गत बर्ष ५३ वटा शाखा बैंकले थप गरेको छ । हाल यो बैंकले १२१ शाखा तथा ४ विस्तारित काउन्टर मार्फत् बैंकिङ्ग सेवा प्रदान गरिरहेको छ । अघिल्लो वर्ष बैंकको खराब कर्जा अनुपात शून्य दशमलव ७६ प्रतिशत थियो । बैंकको प्रतिशेयर आम्दानी २२ रुपैयाँ रहेको छ । एनआईसी एशिया बैंकको २० औं साधारणसभा  भदौ ३० गते विहान ९ बजे कार्की ब्याङक्वेट, बबरमहलमा हुने बैंकले जनाएको छ ।   
