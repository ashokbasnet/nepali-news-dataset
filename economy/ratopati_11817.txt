दराजले सुरु गर्यो चार दिने अनलाइन कार्निभल

काठमाडौं–अनलाइन सपिङ प्लेटफर्म दराज डटकम डटएनपीले चार दिने अनलाइन सपिङ कार्निभल सुरु गरेको छ । केमु डटकम डटएनपीबाट दराज डटकम डट एनपीमा रुपान्तरण भएको उपलक्ष्यमा दोहोरो छुट सहित ‘दराज कार्निभल सेल’ सुरु भएको हो । केमु नेपालको अनलाइन प्लाटफर्ममा अग्रणी स्थानमा रहँदै आएको थियो । आगामी दिनमा उसले दराज ब्राण्डबाट अझै परिष्कृत रुपमा आफ्नो उपस्थिति जनाउन लागेको हो । भदौ १२ देखि १५ गतेसम्म सञ्चालन हुने कार्निभल सेलमा सेवाग्रहीले हरेक सामानको खरिदमा दोहोरो छुट पाउने छन् । दराजले अहिले प्रदान गरिरहेको छुटमा कार्निभल अवधि भर थप १० प्रतिशत छुट दिनेदराजका प्रबन्ध निर्देशक राजिव अमात्यले बताए । कानिर्भल अवधिमा दराज डटकम डटएनपीमा लग इन गरी मोबाइल, विद्युतीय सामग्री, लत्ता कपडा, सैन्दर्यका उत्पादन लगायत दैनिक उपभोग्य सामान खरिद गर्नेले छुट पाउने बताइएको छ । आफुले खरिद गरेको सामान चित्त नबुझेको खण्डमा सेवाग्राहीले सात दिन भित्रमा सामान फिर्ता गर्न सक्ने दराजले जनाएको छ । सबै किसिमका ब्राण्डेड उत्पादन एकै स्थानबाट सेवाग्राहीलाई सुपथ मूल्यमा उपलब्ध गराउने लक्ष्य सहित दराजले नयाँ ब्राण्ड नाम अघि सारेको हो । दराज समुहले नेपाल सहित पाकिस्तान, श्रीलङ्का, बंगलादेश र म्यानमारमा पनि विगत तीन वर्षदेखि आफ्नो सेवा दिंदै आएको छ । पाँच मुलुकमा जनाएको उपस्थितिले अनलाइन प्लेटफर्ममा ठुलो संख्यामा सेवाग्राही आबद्ध हुने दाबी दराज समुहको छ ।  दराजले परिष्कत रुपको नयाँ वेबसाइट सहित एण्ड्रोइड तथा एप्पल स्टोरमा एप समेत सञ्चालनमा ल्याएको छ । सेवाग्राहीले आफुलाई पायक पर्ने गरी कम्प्युटर तथा मोबाइलबाट सामान खरिद गर्न सकुन भन्नका लागि दराजले सबै प्लेटफर्ममा उपस्थिति जनाएको हो । नेपालमा वस्तु तथा सेवाको विद्युतीय कारोबार प्रणालीको विकासमा प्रतिबद्ध रहेको दराजले आगामी दिनमा पनि यस्ता अनलाइन मेलाको आयोजना गर्ने लक्ष्य लिएको छ । केही समय अघि मात्र दराजले अनलाई मोबाइल सप्ताह आयोजना गरेको थियो । 
