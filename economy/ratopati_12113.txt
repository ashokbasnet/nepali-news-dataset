एक हजार बट्टाई चरा, जसले सारालाई बिदेश जान रोक्यो (भिडियोसहित)

काठमाडौं–लतिलपुरको मंगलबजार, खोकना र  काठमाडौंका विभिन्न ठाँउमा हरेक बिहान सारा वाइवा र उनका श्रीमान सानुकान्छा वाइवा एउटा रातो बाल्टिन लिएर हिँड्छन् । त्यो रातो बाल्टिनमा धानको भुसमा मिसाएर राखिएको हुन्छ ८ सय वटासम्म बट्टाई चराको अण्डा । काठमाडौंको दक्षिणकाली नगरपालिका छैमलेदेखि हरेक बिहान बट्टाइको अण्डा ब्यापारका लागि सारा र सानुकान्छा पालैपलो शहरमा आउने गरेका हुन् । उनीहरुले व्यवसायीक रुपमा आफ्नै घरमा १ हजार बट्टाई चरा र ३ सय हाँस पालेका छन् । छैमलेमा भूकम्पले भत्काएको पूरानो घरलाई नै उनीहरुले फार्मको रुप दिएका छन् र त्यसैमा बट्टाई र हाँस पालेका छन् । ललितपुरको पाटनमा बट्टाई चराको अण्डा विक्री गरिरहेको अवस्थामा भेटिएकी साराले भनिन्–‘विदेशमा काम गर्न पनि धेरै दुःख, कमाएको जति सबै खर्च भएरै सकियो, बुवाआमालाई पनि दिनुप¥यो । आफैं केही गर्नुप¥यो भनेर अहिले यो काम थालको ।’ अब बिदेश नजाने र यही आत्मनिर्भर बन्ने उनले सुनाइन् । दुई छोरी भएपछि उनले फेरि पनि बिदेश जाने बिचार गरेकी थिइन् । तर गाँउका केही मान्छेले ब्यवसायीक रुपमा बट्टाई पाल्न सुझाव दिएपछि ऋण गरेर हाँस र बट्टाई पाल्न थालेको उनले बताइन् । सारा र उनका श्रीमान सानुकान्छाले हाँसका लागि ४० हजार र बट्टाईका लागि २ लाख लगानी गरेका छन् । व्यवसायीक रुपमा बट्टाई पाल्नु अघि उनी दैनिक ज्यालामा अरुको काम गर्न जाने गरेकी थिइन् । अहिले बट्टाईको अण्डा ब्यापारबाट सन्तोषजनक आम्दानी भइरहेको उनले बताइन् ।  बिदेशको दुःख  पाँच बर्ष बिदेशमा गरेको दुःख सम्झेर पनि उनलाई पैसा कमाउन आफ्नै ठाँउमा मिहेनत गर्नुपर्छ भन्ने लागेको हो । उनी ५ बर्ष लेबनानमा बसेर उनी २०६८ सालमा नेपाल आएकी थिइन् । लेबनानमा उनी ३५ हजार बुझाएर गएकी थिइन तर भनेजस्तो पैसा भने कमाउन सकिनन् । काम गर्न निकै गाह्रो थियो । अंग्रेजी बोल्न आउदैनथ्यो, उनीहरुको भाषा पनि बुझिदैनथ्यो । त्यसैले पनि उनले काम गरेअनुसारको पैसा पाउन सकिनन् । उनले सुनाइन्–‘अंग्रेजी पनि नजानेको, उनीहरुको पनि भाषा नबुझ्ने, अनि पैसा पनि घटाएर दिने गरे ।’ बिदेशमा कमाएको पैसा माइतीमा घर खर्च चलाउदैमा सकिएको र अहिले ७० हजार जति बाबु आमालाई चलाउन दिएको उनले बताइन् । अहिले पनि पहिला काम गरेको ठाँउमा बोलाउने गरेको तर अब बिदेशमा गर्ने दुःख यहीँ गर्ने उनको सोचाई छ ।  नचिन्नेले भने–सर्पको अण्डा  साराको फार्ममा रहेका बट्टाईले नियमित जसो अण्डा उत्पादन गर्ने गर्दछन् । उनीहरुलाई आहार र पोषण पु¥याउन सक्यो भने बट्टाईले नियमित अण्डा दिने उनले बताइन् । २ महिनादेखि उनले काठमाडौं र ललितपुरका शहर बजारमा बट्टाइको अण्डा बिक्री शूरु गरेकी हुन् । कुखुराको अण्डाभन्दा सानो र छिर्केमिर्के भएका कारण कतिपयले सर्पको अण्डा समेत भने । उनीहरुलाई कुखुराको अण्डाभन्दा बढी तागत दिने बट्टाई चराको अण्डा भनेर चिनाउदै ब्यापार गर्ने गरेको उनले सुनाइन् । बट्टाईको अण्डा सधै एकनासले बिक्री पनि हुँदैन् । काठमाडौंमा अण्डाको बजार ठूलो छ तर उनले बजार चिन्न सकेकी छैनन् । बट्टाईको अण्डा कहाँ बढी माग र खपत हुन्छ उनले भेउ पाउन सकेकी छैनन् । त्यसैले सारा र उनका श्रीमान सानुकान्छा शहरका टोल तथा गल्लीमा ग्राहक खोज्दै ब्यापार गर्न बाध्य छन् । ‘कहिले दिनको आठ–नौ सय सम्म ब्यापार हुन्छ कहिले चार पाँच सयको मात्र ब्यापार हुन्छ । बिक्री नभएको अण्डा घरमा फिर्ता पनि ल्याउनुपरेको छ’–उनले सुनाइन् । बजारको दुःख, एक सयको १२ वटा अण्डा  उनले एउटा अण्डाको ११ रुपैयामा बिक्री गर्ने गरेकी छिन् । १ सय रुपैयाको अण्डा किन्नेलाई भने ९ रुपैया प्रतिगोटामा दिने गरेकी छिन् । हेरेक बिहान ४ देखि साढे ४ बजेभित्र उठेर बाल्टिभित्र धानको भूसमा अण्डा राखेर सारा र सानुकान्छा बट्टाइको अण्डा बिक्रीका लागि काठमाडौं आउने गरेका छन् । थोरै अण्डा घरबाटै बिक्री पनि हुने गरेको छ । तर बिक्रीका लागि बजारको दुःख भएको उनले सुनाइन्–‘अण्डा बेच्न धेरै हिँड्नुपर्छ, कहाँ खोज्नु बजार ।’ यसरी थालेको नयाँ कामले घरखर्च चलाउन र दुई छोरीलाई पढाउन सजिलो भएको उनले बताइन् । उनका ६ बर्ष र ४ बर्षका दुई छोरी छन्, उनीहरु नर्सरी र एलकेजीमा पढ्दैछन् । छोरीको भविष्यका लागि अलिअलि पैसा बचत पनि भइरहेको उनले सुनाइन् । अब बारीमा मकै भाँचेपछि फार्म बनाउने र त्यसमा बट्टाई, कुखुरा र हाँस पाल्ने योजना बनाएको उनले बताइन् । उनका श्रीमान सानुकान्छा पनि १ बर्ष मलेसिया बसे । भनेजस्तो कमाई पनि थिएन् भने ग्याष्ट्रिकका कारण ७ महिना अघि नेपाल फर्किएका थिए ।  अब उनीहरुले दुवै जनाले बिदेश नजाने निर्णय गरेका छन् । साराले भनिन्–‘बिदेशमा कुनै पनि डलरको बोट छैन्, त्यहाँ निन्द्रा भन्न पाइदैन । भोक भन्न पाइदैन, आइरनले डाम्छ, पिट्छ पनि ।’बिदेशमा काम गर्दा आफ्नो हातभरी ठेला उठेको भन्दै उनले आफ्नो हात देखाइन् । विदेशमा दुःख गर्नुभन्दा आफ्नै देशमा मिहेनत गर्न उनको सुझाव छ । नेपालीहरु काम गर्न लाज मान्ने भएकोले प्रगति गर्न नसकेको उनको ठम्याई छ । उनी थप्छिन्–‘म त भन्छु, कोही पनि बिदेशमा नजाओस् । आफ्नै देशमा काम गरोस् । मुख्य कुरा भनेको काम गर्दा हामीले लाज हटाउनुपर्ने हुन्छ । नेपालीहरु काम गर्न लाज मान्छन् । भारतीयहरु आएर प्लाष्टिक टिपिरहेका हुन्छन् । तिनीहरुले कति धेरै पैसा कमाउँछ । हामीले टिपेको भए हुँदैनथ्यो ।’बिदेश जान रहर गर्नेहरुलाई यही दुःख गरेर आत्मनिर्भर बन्न उनको सुझाव छ ।     
