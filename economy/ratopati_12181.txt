भदौ ३० देखि माडी मेला, मेलाको मुनाफाबाट सीसी क्यामेरा जोडिने

चितवन– माडी साँस्कृतिक उत्सव, कृषि पर्यटन तथा व्यापार मेला–२०७४ हुने भएको छ । ग्रामीण सञ्चार सञ्जाल, माडीको आयोजनामा यही भदौं ३० देखि असोज ८ गतेसम्म मेला हुन लागेको छ ।  आयोजक सञ्जालले मंगलबार भरतपुरमा पत्रकार सम्मेलन गरी मेलाबारे जानकारी गराएको हो । सञ्जालका अध्यक्ष सूर्य पाठकले चितवनको दक्षिणी भेगमा पर्ने माडीको पहिचान र कला, सँस्कृती, धार्मीक पर्यटन तथा ऐतिहासिक माडीको पहिचानको लागि यो मेला आयोजना गरिएको जानकारी दिए ।दश दिनसम्म चल्ने मेलामा १५० वटा स्टल रहनुको साथै राष्ट्रिय स्तरका ख्यातीप्राप्त कलाकारहरुको प्रस्तुती रहने अध्यक्ष पाठकले जानकारी दिए । त्यस्तै कृषि पर्यटन सम्बन्धि विभिन्न खालका रचनात्मक कार्यक्रमहरु माडी डान्स आईडल, बाल उद्यान, माछा पोखरी राखिने उनले बताए ।   अध्यक्ष पाठकले यस मेलाबाट हुने नाफा रकमबाट माडीको बसन्तपुर बजारमा सुरक्षालाई साथ दिन सीसी क्यामरा जडानका गरिने बताए ।  मेलामा सहज प्रवेशका लागि विद्यार्थीलाई रु.४० र अन्यलाई ५० रुपैयाँको टिकट व्यवस्था तथा वृद्धवृद्धाहरुलाई निःशुल्क प्रवेशको व्यवस्थाको लागि छलफल भइरहेका आयोजकले जनाएको छ ।   मेलामा कुल ५० लाखको कारोबार भई करिव १० लाख बचत गराउने लक्ष्य राखिएको अर्का सल्लाहकार नारायण सापकोटाले बताए । मेलाको तयारी तीव्र पारिएको आयोजक संस्थाका सचिव विकास भुषालले जानकारी दिए ।   
