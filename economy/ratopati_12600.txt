बाढीपीडितलाई टेलिकमको निःशुल्क स्वास्थ्य सेवा

काठमाडौं– नेपाल टेलिकमले हालैको बाढीबाट अति प्रभावित पूर्वाञ्चलका दुई जिल्लामा निःशुल्क स्वास्थ्य शिविर सञ्चालन गरी औषधि र सेवा उपलब्ध गराएको छ ।   कम्पनीले महोत्तरीको लोहारपट्टीमा गत भाद्र १२ गते र सप्तरीको भेडियामठमा भाद्र १४ गते शिविर सञ्चालन गरेर यो सेवा प्रदान गरेको हो ।   महोत्तरीको लोहारपट्टीमा नेपाल टेलिकमका प्रबन्ध निर्देशक कामिनी राजभण्डारीले सेवाग्राहीलाई औषधि वितरण गरेर निःशुल्क स्वास्थ्य शिविरको शुभारम्भ गरेकी थिइन्  ।  लोहारपट्टीमा ७ सय ३२ र सप्तरीको भेडियामठमा ४ सय २३ जनाले  निःशुल्क स्वास्थ्य परीक्षण सेवा र निःशुल्क औषधि प्राप्त गरेका छन् । शिविरमा चिकित्सक तथा स्वास्थ्यकर्मी गरी १३ जनाको टोलीले सेवा उपलब्ध गराएका थिए ।यसका साथै सञ्चार सुविधामा सहज होस भन्ने उद्देश्यले कम्पनीले जीएसएम प्रिपेड मोवाइलको सिमकार्ड निःशुल्क वितरण गरेको थियो । नेपाल टेलिकमले बाढी प्रभावित २३ वटा जिल्लाहरुमा गत भाद्र १२ गतेदेखि जीएसएम प्रिपेड सिम निःशुल्क वितरण गरिरहेको छ ।   
