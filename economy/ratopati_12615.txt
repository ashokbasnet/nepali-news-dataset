सौर्य एअरलाइन्सद्वारा काठमाण्डौं–धनगढी उडान सुरु

कैलाली–सौर्य एयरलाइन्सले काठमाडौं–धनगढी रुटमा सेवा विस्तार गरेको छ । नेपालको आन्तरिक हवाई यातायातमा पहिलोपल्ट जेट जहाज सेवा भित्र्याएको सौर्यले आजबाट काठमाण्डौं–धनगढी रुटमा  सेवा विस्तार गरेको हो ।सौर्य एयरलाइन्सले  हरेक दिन दिउँसो १२ः१५ बजे काठमाडौंबाट र १३ः२५ बजे धनगढीबाट काठमाडौंका लागि उडान भर्ने सौर्य एयरलाइन्स प्रालिका म्यानेजिङ्ग डाइरेक्टर गोपाल भट्टराईले बताए ।   सौर्य एयरको सेवा सञ्चालनपछि काठमाडौं–धनगढीको उडान समय बढीमा ४५ मिनेटको हुने बताइएको छ । अहिले अरु एअरलाइन्सको उडान समय ७५ मिनेटसम्मको हुने गरेको छ । काठमाडौंबाट नेपालगञ्ज उडानमा अरु जहाजले ६५ मिनेट समय लगाइरहेकोमा सौर्य एयरको उडान समय ३५ मिनेट रहेको छ । दुई वर्षदेखि ५० सिट क्षमताको एउटा जहाजबाट आन्तरिक उडान सुरु गरेको सौर्यले क्यानडामा निर्मित ‘सीआरजे २०० जेट जहाज’ सञ्चालन गर्दै आएको छ ।सो एयरलाइन्सले हाल काठमाडौंदेखि नेपालगञ्ज, विराटनगर,भद्रपुर र भैरहवासम्म हवाई सेवा सञ्चालन गरिरहेको  भट्टराईले बताए । सौर्यको भाडादर ४९ सय रहेको जनाइएको छ ।   
