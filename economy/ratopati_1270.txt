राष्ट्र बैंकको मौद्रिक नीति ल्याउने तयारी

काठमाडौं – नेपाल राष्ट्र बैंकले आगामी आर्थिक बर्षको मौद्रिक नीति तर्जुमाको लागि सोमबारबाट सुझाव संकलन गर्न थालेको छ । सोमबार काठमाडौमा अन्तरक्रिया कार्यक्रम गर्दै बैंकले लामो समयपछि बढेको आर्थिक वृद्धिदरलाई कायम राख्न अबलम्बन गर्नुपर्ने नीतिहरुका बारेमा सुझाव मागेको थियो ।  कार्यक्रममा सहभागी बैंकर उद्योगी ब्यवसायीले पछिल्लो समय बजार नियन्त्रण गर्न लगाईएको व्यवस्थाले ब्यबसाय अप्ठेरोमा परेको भन्दै पुनर्विचार गर्न आग्रह गरेका थिए । उद्योग बाणिज्य महासंघका वरिष्ठ उपाध्यक्ष शेखर गोल्छाले सुन आयातमाथि लागाइएको नियम हटाउदै ब्यबस्थापन गर्न छुटै निकाय गठन गर्न माग गरे ।  यस्तै ब्यबसायी सौरभ ज्योतिले जल बिद्युतमा प्रवाह भएको ऋणको ब्याजदरलाई स्थिर राख्न माग गरे । ब्यबसायी ज्योतिले बैकिंङ प्रणालीमा ऋण लिदा चलायमान ब्याज प्रणाली वा स्थिर ब्याज प्रणालीमध्य एक रोज्न दिनु पर्ने पनि माग गरे । कार्यक्रममा सहभागीहरुले बिमा र बैंकको धितो मुल्यांकन प्रणाली फरक परेकोले कर्जा असुली र बिमाको सोध भर्नामा कठिनाई परेको बताएका थिए । 
