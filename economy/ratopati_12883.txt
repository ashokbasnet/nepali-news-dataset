अदुवाको भाउ घटेपछि नवलपरासीका ५ हजार किसान चिन्तित

परासी–वर्षैंदेखि व्यवसायीक अदुवा खेति गर्दै आएका नवलपरासीका किसान उचित मुल्य नपाउँदा चिन्तित बनेका छन् । दुई वर्षदेखि अदुवाको उचित मुल्य नपाउँदा कृषकहरुले साेंठ बनाएर स्थानीय बजारमा सस्तो दरमा विक्रि वितरण गर्न बाध्य बनेका हुन् । जिल्लामा व्यवसायिक अदुवा खेती गर्दै आएका ५ हजार घरधुरीका किसानले प्रति धार्नी ३५ देखि ५० रुपैयाँमा अदुवा तथा सोंठी प्रतिधार्नी करिब २ सय ५० रुपैयाँसम्ममा विक्री गर्नुपरेको बताएका छन् । यस्तै गतवर्ष पनि अदुवा र सोठीको भाउ नपाउँदा प्रतिधार्नी ५० देखि सय र साेंठी प्रति धार्नी २ सय ५० देखि ४ सय रुपैयाँसम्ममा विक्री गरेका थिए ।  गतवर्ष आन्दोलनको क्रममा भएको ५ महिने नाकाबन्दीबाट भारतले नेपाली अदुवा र सोठी किन्न छाडेपछि यहाँका किासनहरु मर्कामा परेका थिए । ‘नेपाली अदुवा र सोठीको प्रमुख बजार भारत नै हो । जहाँ अदुवा प्रतिधार्नी २ सय ५० र सोठी प्रतिधार्नी १ हजार २ सय सम्ममा विक्री हुने गर्दथ्यो ।’, अदुवा प्रवद्र्धन समितिका कोषाध्यक्ष भुपाल लुंगेलीले दुखेसो पोखे । अदुवालाई पोलेर बनाइएको सोठीलाई एक वर्षभन्दा बढि समय राख्न नसक्ने भएपछि किसानहरु बाध्य भएर स्थानीय बजार बुटवल, नारायणघाट, दलदले, कावासोती, चोरमारा लगायतका क्षेत्रमा लगेर सस्तोमा बेचिरहेका छन् । जिल्लाको पहाडी क्षेत्रका रतनपुर, कोटथर, डाँडाझेरी, बुलिङटार, अर्खला, जौवारी, भारतीपुर, मिथुकरम, रुचाङ, रकुवा, नरम, डेढगाउँ, धौवादी, मैनाघाट, हुप्सेकोट, राकाचुली, धुर्कोट, वेणिमणिपुर, देउराली लगायतका २२ वटा साविकको गाविसहरुमा करिब १ हजार ३ सय १० हेक्टेयर क्षेत्रफलमा व्यवसायिक अदुवा खेती हुँदै आएको छ । उक्त खेतीबाट १३ हजार ३ सय ३६ मेटिक टन अदुवा उत्पादन भएको जिल्ला कृषि विकास कार्यालयले जनाएको छ । कार्यालयका अनुसार पहाडी क्षेत्रका किसानहरुको अदुवा मुख्य नगदे बाली हो । अदुवाको खेती फागुन र चैत्र महिनामा हुने गर्दछ । ९ महिनामा तयार हुने अदुवा पुष र माघ महिनामा खनिन्छ । अदुवा राम्रो उत्पादन हुने भएकाले जिल्लाका करिब ५ हजार घरधुरी परिवार यस खेतीमा निरर्भर छन् । पहाडी क्षेत्रको मुख्य बालीका रुपमा रहेको अदुवा खेतीको बजारीकरणको सहज र उपयुक्त वातावरण बनाई यसको उत्पादन बृद्धिका लागि कृषि कार्यालयले प्राविधिक परामर्श, तालिम, गोष्ठी र उन्नत विउविजन उपलब्ध गराउनुपर्ने आयस्तर बढ्ने कृषकहरुको भनाई छ । जिल्लाको हाईवेबाट ५० किलोमिटर भन्दा टाढा रहेको पहाडी क्षेत्रमा पुग्न एकदिन लाग्ने गर्दछ । 
