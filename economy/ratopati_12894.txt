नाडा अटो शो २०१७ अवलोकनकर्ता ५० हजार नाघ्ने, कारोवार भने बढेन

काठमाडौं – राजधानीको भृकुटीमण्डपमा गत भदौ १३ गतेवाट सुरु भएको ६ दिने नाडा अटो शो आईतबार सकिदै छ । नाडा अटोमोवाइल्स एसोसिएसन अफ नेपाल एवं ग्लोवल एक्सपोजिसन एण्ड म्यानेजमेन्ट सर्भिसको संयुक्त आयोजनामा सुरु भएको १२ औं नाडा अटो शोमा शनिबारसम्म ४७ हजार ६ सयले अवलोकन गरेका छन् ।  मेलाको ५ औं दिनसम्म ३० हजार टिकट विक्रि भएको छ भने करिव २० हजार पास वितरण भएको नाडा अटोमोवाइल्स एसोसिएसन अफ नेपालले जनाएको छ । मेलाको अन्तिम दिन आईतबार ८ हजार ५ सयले अवलोकन गर्ने अनुमान गरिएको छ ।  नाडाका एसोसिएसन सचिव सुरेन्द्र प्रधानका अनुसार यो पटक अवलोकनकर्ताको संख्या गत बर्षको तुलनामा कम नभएपनि कारोवार भने घटेको छ । नेपाल राष्ट्र बैंकले सवारी कर्जामा गरेको नयाँ व्यवस्थाले सवारी कारोवारमा कमी आएको प्रधानले बताए । ‘गत बर्ष बैंकले ९० प्रतिशतसम्म फाइनान्स सुविधा दिएका थिए, जसले मेलामा सवारीको कारोवार राम्रो देखिएको थियो’, प्रधानले भने, ‘यो बर्ष राष्ट्र बैंकको नीतिका कारण समग्रमा ३५ प्रतिशतसम्म फाइनान्स सुविधा छ, यसले कारोवार भने घटाएको छ ।’ प्रधानका अनुसार ६ दिने नाडा अटो मेलामा ६० हजारको हाराहारिमा अवलोकनकर्ता पुग्ने र कारोवार पनि ४ अर्ब बराबरको हुने अनुमान गरिएको छ । यस्तै, बैंकको ब्याजदरमा आएको परिवर्तनले पनि कारोवार कम भएको जनाइएको छ ।  अटो शोमा सवारी साधानको प्रदर्शनीका साथै नयाँ प्रविधिक विकास, सवारी सुरक्षा प्रविधि, स्पेयर पार्टस, लुव्रिकेन्ट्स लगायतको प्रदर्शनी सहित सवारी सम्वन्धी सम्पूर्ण जानकारी उपलब्ध गराएको नाडाले जनाएको छ । सर्भोद्वारा प्रयोजित नाडा अटो शो २०१७ मा सावरी साधन तथा अटो क्षेत्रको विकासका लागि विभिन्न व्राण्डका सावारी साधन, पार्टपुर्जा तथा फाइनान्स र बीमा सुविधा उपलब्ध गाइएको छ ।  यो बर्षको अटो शोमा साना ठूला गरि एक सय ३० वटा स्टल रहेका छन् । यसमा ९० वटा संस्थागत (कम्पनी) सहभागिता रहेको र प्रदर्शनीमा १६ वटा व्राण्डका ४ पाङ्ग्रे, १९ व्राण्डका दुई पाङग्रे तथा ६ वटा व्राण्डका हेवी कमर्सियल सावरी साधनको स्टल रहेको छ । १० बटा बैंक र २ वटा बीमा कम्पनीले पनि मेलामा स्टल राखेका छन् । प्रवेश टिकट बम्पर उपहार स्वरुप आईएमई अटोमोटीभसले प्रायोजन गरेको युएम कमाण्डो २३० सीसी मोटरसाइकल समेत रहेको आयोजकले जनाएको छ । प्रवेशका लागि यो पटक एक सय ५० र २ सय रुपैयाँको टिकटको व्यवस्था गरेको छ ।  मेलामा पहिलो दिन ४ हजार टिकट विक्रि भएको थियो भने देस्रो दिन ६ हजार, तेस्रो दिन ६ हजार, चौथो दिन ७ हजार र पाँचौ दिन ८ हजार ५ सय टिकट विक्रि भएको एसोसिएसन सचिव प्रधानले जानकारी दिए । उनका अनुसार गत आवको असार सम्म साढे ४ लाख सवारी आयात भएको छ भने अघिल्लो बर्ष ३ लाख ५० हजार सवारी आयात भएका थिए । यो पटकको मेलामा ३ करोड ५० लाख रुपैयाँको फोर्डको मुस्ताङ सवैभन्दा महंगो गाडी हो । किया, हुण्डाइ, रेनाल्ट लगायतका व्राण्डका केही सस्ता गाडी पनि यो अटो शोमा छन् भने फोर्डले प्रदर्शनीकै लागि मात्र ३ करोड ५० लाख भन्दावढीको ‘मुस्ताङ’ ल्याएको हो । फोर्ड मस्टङको तेस्रो जेनेरेसनको यो गाडी भातवाट ल्याइएको हो । यद्यपी, यो विक्रिका लागि भने होइन । अमेरिकामा बनेको यो गाडी यो पटकको नाडा अटो शोमा प्रर्दशनमा रहेको गाडी मध्ये सवैभन्दा महंगो हो ।  भि ८ इन्जिन भएको यो गाडी ८ वटा सिलिण्डर छन् । इन्जिन क्षमता ५ हजार सीसी छ भने टच स्क्रिन, लेदर सिट, एयर ब्याग आदी विषेशता भएको छ । मेलामा १८ लाख रुपैयाँ भन्दामाथिका विभिन्न कम्पनीका सावरी प्रदर्शनमा थिए ।   
