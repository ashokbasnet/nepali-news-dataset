बजेट कृषि र पशु क्षेत्रको, खर्च  सडकदेखि विद्यालयसम्म

 काठमाडौं– कृषि र पशु क्षेत्रमा बिनियोजन हुने बजेट अरु नै क्षेत्रमा प्रयोग हुने गरेको पाइएको छ । आर्थिक बर्ष २०७४/०७५ मा ९ अर्ब ६८ करोड रकम विनियोजन भएमध्ये पशु सेवा विभागले स्थानीय निकायमा ३ अर्ब ४१ करोड रकम विनियोजन गरेर पठाइसकेको छ । तर, विनियोजन भएको यो रकम पशु सेवाका क्षेत्रमा भन्दा अन्य क्षेत्रमा खर्च गरेको पाइएको हो  । विभागका अनुसार पशु कार्यक्रमका लागि पठाईएको रकम मुलुकका ४० जिल्लामा सडक, विद्यालय र खानेपानीको काममा खर्चिएको पाइएको छ । पशु सेवा विभागले गाउँपालिका या नगरपालिकाको जनसंख्या, भूगोल र पशुको संख्या अवलोकन गरेर एउटा स्थानीय तहका लागि बढिमा १ करोडसम्मको रकम विनियोजन गर्छ । कुन ठाँउमा कुन कार्यक्रम उपयूक्त हुन्छ र कति बजेट आवश्यक पर्छ ? भन्ने विषयमा अर्थ मन्त्रालयले पशु सेवा विभागसँग माग गर्नेगर्छ । तर, विभागले माग गरेअनुसार कार्यक्रमको लिस्ट पेश गरेपनि अर्थले सबै बजेट वित्तिय समानिकरणमा विनियोजन गरिदिँदा बजेटको उदेश्य खुल्दैन ।  जसले गर्दा उक्त बजेट पशु सेवामा नै खर्चिनुपर्ने बाध्यकारी अवस्था आउँदैन ।  बजेट विनियोजन गर्ने समयमा अर्थ मन्त्रालयले शीर्षक नतोक्दा समस्या उत्पन्न भएको विभागका कर्मचारीहरुको  भनाई छ । उनीहरुका अनुसार पशु क्षेत्रका लागि विनियोजन हुने बजेट त्यही क्षेत्रमा भने निकै कम मात्रै खर्च हुन्छ । प्रायजसो गाँउपालिका र नगरपालीकाको रकम सडक ,नाला,विद्यालय निर्माण जस्ता कार्यक्रममा खर्च गरेको पशु सेवा विभागले जनाएको छ । नेपालमा केही वर्षदेखि कृतिम गर्भधान कार्यक्रम सञ्चालन भइरहेको छ । कृतिम गर्भधानको सेवा जिल्ला पशुसेवा कार्यलयमार्फत हुदै आएको छ । यो सेवा लिन किसानहरु जिल्लाका पशुसेवा कार्यालयमा जानेगरेका छन् । तर, पशु सेवा कार्यालयमा बजेट नहुँदा कृतिम गर्भधारणमा समस्या आईरहेको कतिपयको गुनासो आउने गरेको छ । एक तथ्यांकका अनुसार प्रजननका लागि नेपालमा ५ लाख भन्दा धेरै गाई ,भैँसीमा कृतिम गर्भधान गरिदै आएको छ । तर बजेट अभावमा यो सेवा प्रभावित भइरहेको सरोकारवालाहरुको भनाई छ । यस्तै गत वर्ष कुखुराको अण्डामा आत्मनिर्भर भएको नेपाल यो वर्ष मासुमा आत्मनिर्भर हुने लक्ष्यको साथ काम गरीरहेको थियो । तर बजेट यसरी प्रयोग हुदा लक्ष्य अनुसार काम नहुने सरोकारवालाहरुनै बताउँछन् । नेपाल पाराभेटेनेरीका अध्यक्ष रामप्रसाद मेहेताका अनुसार पशु सेवाबाट विनियोजन गरेको बजेट सशर्त अनुदान अर्थात स्थानीय निकायको शीर्षक भित्र पर्नु पर्ने हो ।  तर वित्तिय समानिकरण शिर्षकको बजेट स्थानीय तहका अन्य क्षेत्रमा पनि खर्च गर्न सकिने भएकाले पशुसेवाको बजेट अन्यत्र खर्च गरिन्छ । यतिसम्म की स्थानीय निकायमा कार्यक्रम र बजेट विनियोजन गर्दा पशु सेवा शिर्षकबाहेक अन्य शिर्षकमा बजेट छुट्याइन्छ । केन्द्रबाट वित्तियमा पशु सेवाको बजेट आएको जानकारी स्थानीय निकायलाई गराउँदा आव २०७४÷०७५ मा पशुपन्छी तथा पशु सेवा कार्यक्रमतर्फ कुनै पनि रकम विनियोजन नगरिएको जानकारी आउने गरेको छ । मेहेताले स्थानीय निकायमा यसवारे जानकारी गराउदा समेत स्थानीय जनप्रतिनिधिले आफ्नो हिसाबले बजेटिङ गर्ने भएकाले अरुको कुरा किन मान्ने भन्दै नसुन्ने गरेको गुनासो गरे ।पशु विकास सेवा कार्यक्रम,नेपाल एकिकृत व्यापार रणनीति,बंगुर,कुखुरा सहकारी कार्यक्रम,पशु स्वास्थ्य रोग अन्वेषण सेवा तथा क्वारेन्टाईन कार्यक्रम,पशु आहारा सेवा कार्यक्रम,पशुपन्छी बजार प्रबद्र्धन कार्यक्रम ,पशु सेवा प्रसार कार्यक्रम ,कर्णाली अञ्चल पशु विकास कार्यक्रम,पशु सेवा विभाग कार्यक्रममा बजेट बिनियोजन हुदै आएको छ ।   यता कृषि विभागले विनियोजन गरेको बजेटमा पनि यस्तै समस्या देखिएको छ । ७ सय ४४ र पछि थप गरिएको ९ वटा स्थानिय तहमा ५ अर्ब १२ करोड रकम विनियोजन गरिएको छ । विभागका कृषि अर्थविज्ञ विष्णु कान्त सेढाईले बजेटलाई कृषि क्षेत्रमा लगाउने विषयमा छलफल भईरहेको बताए । पशु सेवा विभागका उप–महानिर्देशक विजय चन्द्र झाले पनि सरकार अहिले संघीयताको अभ्यासमा रहेका कारण यस्तो समस्या भएको बताए ।      
