ठूला परियोजनामा चिनियाँ लगानीकर्तालाई प्रोत्साहित गर्न चौधरीको आग्रह

काठमाडौं– चौधरी ग्रुपका अध्यक्ष विनोद चौधरीले नेपालका ठूला परियोजनामा लगानीका लागि चिनियाँ लगानीकर्तालाई प्रोत्साहित गर्न नेपालका लागि चिनका राजदूत यु होङलाई आग्रह गरेका छन् । मंगलबार चौधरी ग्रुपको अवलोकन भ्रमणका क्रममा चौधरीले चिनियाँ लगानीकर्ताका लागि नेपालमा लगानी गर्ने उपयुक्त समय रहेको बताए । ‘पक्कै पनि नेपालमा चिनियाँ लगानी बृद्धि भईरहेको छ, तर, जलस्रोत, पूर्वाधार र वित्तिय क्षेत्रका वृहत परियोजनामा चिनियाँ लगानीकर्तालाई प्रोत्साहित गर्नु जरुरी छ’, चौधरीले भने, ‘नेपाल चिनियाँ लगानीकर्तालाई स्वागत गर्न तयार छ ।’नेपालका वृहत परियोजनामा चिनियाँ र नेपाली लगानीकर्ताबीचको साझेदारी प्रभावकारी हुने उनले बताए । चिनियाँ राजदूत होङले नेपाल र चिनबीचको आर्थिक सम्वन्ध थप बलियो बन्दै गएकोमा खुसी ब्यक्त गर्दै दुई देशका निजी क्षेत्रबीच सहजीकरण गर्न आफु तयार रहेको बताइन् । नेपाल र चीनका विभिन्न शहरबीच सिधा हवाई सम्पर्क कायम हुनुले दुई देशवीचको आर्थिक सम्वन्ध विस्तार हुदै जाने उनको भनाइ छ । 
