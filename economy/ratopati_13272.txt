इजराइलबाट फर्केर 'कृषि क्रान्ति'

काठमाडौं–वैदेशिक रोजगारीबाट फर्केका वालिङ १४ स्याङ्जाका अर्जुन लुइटेललाई कृषिमा नयाँपन ल्याउने हुटहुटीले सताइरहन्थ्यो । सात वर्ष इजरायलको कृषि कर्ममा बिताएका लुइटेलले २०६८ सालबाट सुरु गरेको कृषि फर्मलाई कृषि तालिम केन्द्रमा  परिणत गर्न त्यही हुटहुटीले बल दियो । पाँच जनाबाट सुरु गरिएको कृषि फर्म विस्तारित हुँदै कृषि तालिम केन्द्र भएपश्चात हजारौँ कृषक लाभान्वित भएका छन् ।कृषि फर्मदेखि प्राङ्गारिक पाठशालामा फड्को  इजरायलमा काम गरी लुइटेलसँगै फर्केका केही जुझारु युवाको टिमले स्वदेशमै कृषि क्षेत्रमा विकसित रुपको कृषि फर्म स्थापना गर्ने सोच बनाए । आधुनिक प्रविधि भित्र्याएर उब्जाउमा वृद्धि गर्ने उनीहरुको सोच थियो । उक्त सोचलाई मूर्त रुप दिनका लागि पाँच जनाको समूह बनाई सुन्दरीजलमा ३० रोपनीको जग्गालाई लिजमा लिए । आधुनिक प्रविधि मार्फत तरकारी खेती सुरु गरे ।  मलखाद र थोपा सिंचाइमा  इजरायलको प्रविधि मार्फत उत्पादन वृद्धि गर्न सफल भए । ग्रिन हाउस, पोली हाउस र थोपा सिंचाइमा नेपाली किसानलाई तालिमको अभाव रहेको लुइटेलले महशुस गरे । गरिरहेको टनेल खेती दुई जनालाई सुम्पिएर तीन जना साथीको साथ लिएर खुमलटारमा जी सेभेन एग्रिकल्चर प्रालि सञ्चालनमा ल्याए ।तालिम केन्द्रबाट देशभरका किसान लाभान्वित जी सेभेन एग्रिकल्चरले देशभरका व्यावसायिक किसानलाई तालिम मार्फत कृषि क्षेत्रमा  उब्जाउ बढाउन कृषि कक्षा सञ्चालन गरिरहेको छ । तीन दिनका लागि सञ्चालन गरिने कक्षामा नेपालका अधिकांश क्षेत्रका किसानले कक्षा लिएको लुइटेलले बताए । दश बजेदेखि पाँच बजेसम्म सञ्चालन गरिने तालिमपश्चात व्यावसायिक किसान बनाउनका लागि आवश्यक ज्ञान प्रदान गरिने उनले बताए ।  २० देखि ४० जनाको समूहलाई एक पटकमा तालिम प्रदान गर्ने जी सेभेनले प्रतिव्यक्ति २५ सय रुपयाँमा कक्षा दिइने जनाएको छ । सैद्धान्तिक तथा व्यावहारिक तालिम सञ्चालन गर्ने संस्थाको तालिमबाट फर्केका किसानमा अधिकांशले व्यावसायिक रुपमा खेती गरिरहेको जनाएको छ । जी सेभेन एग्रिकल्चरले कक्षा लिन आएका कृषकहरुलाई उब्जाउ भइरहेको क्षेत्रमा लगेर फिल्ड भिजिट पनि गराउने गरेको छ । कृषि तालिमका लागि केन्द्रमा आउने कृषकहरुले दश जना प्रावधिक मार्फत तालिम लिने गरेका छन् ।थोपा सिंचाइ र टनेल हाउस ५२ जिल्लामा विस्तार  जी सेभेन एग्रिकल्चर प्रालिले किसानका लागि ५२ जिल्लाका किसानलाई थोपा सिंचाइ र टनेल हाउस निर्माण गरी आफ्नो सञ्जाल विस्तार गरेको छ । तालिम केन्द्रका निर्देशक तथा  तालिम प्रमुख रहेका अर्जुन लुइँटेलले केरा खेतीमा उल्लेख्य प्रगति गरेको बताए । मुख्य गरी तराई क्षेत्रमा उत्पादन गरिने केराका लागि बाँके, बर्दिया र कैलालीमा मात्रै ८० विघामा थोपा सिंचाइ प्रणाली जडान गरेको बताए । तालिम केन्द्रले थोपा सिंचाइ, पोलिटनेल र ग्रिन हाउसको निर्माण गरिदिनुका साथै किसानलाई भविष्यमा आइपर्ने समस्याका बारेमा परामर्श दिइरहने लुइटेलले बताए ।  हिमाली जिल्लाको मनाङदेखि तराईका बाके, बर्दिया कैलाली हुँदै पश्चिममा दार्चुलासम्म तालिम लिएका किसान निरन्तर सम्पर्कमा रहेकोमा उनी प्रसन्न देखिए । उत्पादनमा वृद्धि, कीटनासक औषधीको प्रयोग र मलखादको व्यवस्थापनका विषयमा तालिम छोडिसकेपछि पनि आवश्यक ज्ञान दिइरहने गरेको छ । पछिल्लो समय कौसी खेतीको प्रविधि पनि कक्षा सुरु गरिएको लुइटेल बताए । विदेशबाट आयात गरी कृषि सामग्री वितरण  कृषि क्षेत्रमा निर्माण गरिएका सामग्री नेपाली कृषकका लागि पर्याप्त नरहेको अवस्थामा जी सेभेन एग्रिकल्चर प्रालिले अत्याधुनिक औजारहरु आयात गरी वितरण गरेको जनाएको छ । चीन र भारतमा उत्पादित कृषि औजारहरु आयात गरी भएको उत्पादनमा वृद्धि भएको लुइटेलको ठम्याइ रहेको छ । कृषि उपकरण आयातमा भन्सार मार्फत हुने कृषि छुटमा भनिए अनुसारको छुट प्राप्त गर्न नससिएकोमा सरकारप्रति लुइटेलको गुनासो रहेको छ । कृषिका लागि आयातित वस्तुको भन्सार छुट कागजी रुपमा उल्लेख गरे पनि स्पष्ट मापदण्डको निर्धारण नभएकाले समस्या पर्ने गरेको उनले बताए । ७० लाखबाट सुरु गरिएको कृषि फर्म प्राङ्गारिक पाठशालामा आइपुग्दा सात करोड रुपयाँको पुँजी भएको छ । प्राङ्गारिक तालिमपछि सन्तुष्ट कृषक कानुन र राजनीति विषयमा अध्ययन गरेका लमजुङ बेँसीहरका ४८ वर्षे कृष्ण अधिकारीको आजभोलिको दैनिकी फेरिएको छ । प्राङ्गारिक पाठशालाबाट तालिम लिएपछि अधिकारीलाई बेँसीसहरको सहरी जीवन छोडेर लमजुङको राइनसको तार्कुघाटमा कृषि फर्म सुरु गर्ने आँट पलायो । अधिकारीले श्रीमतीलाई शहरमै छोडेर भाइको साथ लिएर तार्कुघाटमा कृषि फर्म सुरु गरे । विगत पाँच महिनाको अवधिमा उनको फर्मबाट दैनिक २०० केजी उत्पादन दिएको छ भने कामदार सङ्ख्या पाँच जना पुगेको छ । लगानी बढाउँदै लगेका अधिकारीले हालको पुँजी पचास लाख रुपयाँभन्दा बढी रहेको बताए ।  बेमौसमी तरकारी उत्पादन गर्दैै आएका अधिकारीले बेँसीसहरमा आफ्नो सबै उत्पादन खपत हुने गरेको बताए । तालिमपछि कृषि कर्ममा प्रवेश गर्दा व्यावसायिक कृषक बन्न सहज हुने अधिकारीले सुझाए ।  
