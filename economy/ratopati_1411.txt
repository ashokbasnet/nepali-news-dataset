लेखा प्रणाली प्राथमिकतामा परेन : चार्टर एकाउन्टेन्ट

काठमाडौं– चार्टर एकाउन्टेन्टहरुले लेखा प्रणाली अझै पनि मुलुकको प्राथमिकतामा नपरेको गुनासो गरेका छन् । सरकारी कार्यालयका चार्टर एकाउन्टेन्टहरुले लेखा प्रणालीलाई व्यवस्थित बनाउन राज्य आफैं अग्रसर नदेखिएको पनि बताए । उनीहरुले सरकारी कार्यालयहरुको लेखा प्रणालीलाई व्यवस्थित बनाउन महालेखा परीक्षकको कार्यालयले आवश्यक निर्देशन दिनुपर्ने आवश्यक्ता पनि औंल्याएका छन् । महालेखा परीक्षकको कार्यालयले मंगलबार काठमाडौंमा आयोजना गरेको अन्तरक्रिया कार्यक्रममा बोल्दै सरकारी कार्यालयका चार्टर एकाउन्टेन्टहरुले दैनिक रुपमा हुने गरेका खर्च व्यवस्थित गर्ने काम नहुँदा अर्डिट गर्ने काममा समस्या आउने गरेको बताए । महालेखा परीक्षकको कार्यालयले लेखा परीक्षण प्रणालीलाई व्यवस्थित बनाउने गरी रणनीति तय गर्न सरोकारवाला निकायसँगको परामर्शलाई तीव्रता दिँदै आएको छ । महालेखा परीक्षक टंकमणि शर्माले अव लेखा प्रणालीलाई व्यवस्थित बनाउन आवश्यक सबै खालका रणनीति तयार पार्ने प्रतिवद्धता व्यक्त गरे । महालेखा  परीक्षकको कार्यालय सरकारी तथा अर्धसरकारी संस्थाहरुको लेखा प्रणालीलाई व्यवस्थित गर्ने मुलुकको सबैभन्दा ठूलो संवैधानिक निकाय हो ।
