हिमालयन बैंकको परिमार्जित इ–कमर्स पेमेन्ट गेटवे सुरु

काठमाडौं–हिमालयन बैंक लिमिटेडले विद्युतीय भुक्तानी प्रणाली ‘एचबीएल ईकमर्स पेमेन्ट गेट वे’ को नयाँ संस्करण शुरु गरेको छ ।  यसपछि स्वदेशी तथा विदेशी व्यापारी तथा ग्राहकले अनलाईन सेवा मार्फत वस्तु तथा सेवाको खरीद बिक्री डेविट वा क्रेडिट कार्ड प्रयोग गरी गर्न सक्ने जनाइएको छ ।  बैंकले सन् २०१५ को जनवरी देखिनै अन्तर्राष्ट्रिय कार्डधारकलाई लक्षितगरी नेपाली व्यापारी माझ ई कमर्स सेवा प्रदान गर्दै आईरहेको छ । यसै सन्दभमा सरकारलाई सन् २०१५ को भूकम्प पश्चात प्रधानमन्त्री भूकम्प सहायता कोषमा विभिन्न देशवाट उपलब्ध सहयता रकम बैंकको ई कमर्स सेवा मार्फत संकलन भएको थियो । उक्त समय करीव अमेरिकी डलर ९३ हजार ५ सय  एचबीएल ई कमर्सको माध्यमद्वारा संकलन भएको जनाइएको छ ।  बैंकले हाल शुरु गरेको ई कमर्सको नयाँ सँस्करण एशिया प्यासिफिक क्षेत्रको प्रतिष्ठित विद्युतीय भुक्तानी सेवा प्रदायक २ पी २ थाइल्यान्डसँगको सहकार्यमा शुरु गरेको हो । नेपालकै इतिहासमा हिमालयन बैंकले सर्वप्रथम ई कमर्स सेवाको शुरुवात गरेको हो । जसले व्यवसाय गर्ने प्रविधमै क्रान्ति ल्याइदिएको बैंकले दावी गरेको छ ।  ई कमर्सको माध्यमले वस्तु तथा सेवाको खरीद तथा विक्री विद्युतीय प्रणाली मार्फत गर्न सकिन्छ । बैंकको विद्युतीय भुक्तानी प्रणाली प्रयोग गरी स्थानीय व्यवसायीहरुले आफ्ना उत्पादनहरु सजिलो तथा सुरक्षित किसिमले स्थानीय तथा अन्ताराष्ट्रिय वजारमा विक्री गर्न सक्छन् । हाल परिष्कृत गरिएको विद्युतीय भुक्तानी प्रणालीले सवै भिसा तथा माष्टरकार्ड ब्राण्डका कार्डहरु स्वीकार गर्ने जनाइएको छ । निकट भविष्यमै अमेरिकन एक्सप्रेस, जेसिबि तथा युपिआई कार्डहरु समेत यस प्रणालीले स्वीकार गर्ने बैंकले जनाएको छ ।  बैंकद्वारा परिमार्जित यस ई कमर्स सेवा सवै प्रकारका व्यवसायहरु जस्तै उड्डयन, होटेल, ट्राभल तथा टुर, अनलाईन खरिद विक्री साईट, सिनेमा थिएटर आदिहरुको लागि समेत उपलब्ध छ । हाल बुद्ध एअर, यती एअरलाइन्स, सिम्रिक, गोमा तथा श्री एअरलाइन्स, मुन्चा, चेयर्स, ओलिज, स्मार्ट डोको, हिमालयन सोसल जर्नी र नेपाल सोसल ट्रेक्स आदि ले एचविएल ई कमर्स पेमेन्ट गेटवे प्रयोग गरिरहेका छन् । यस विद्युतीय भुक्तानी प्रणाली थ्री डि सेक्युर प्रविधिमा आधारित भएको हँुदा यस प्रणालीमा रही डेविट तथा क्रेडिट कार्ड मार्फत गरिने सम्पूर्ण कारोवारहरु अत्यन्त सुरक्षित रहेको बैंकले जनाएको छ । इ कमर्स गेट वे तथा कार्ड प्रविधिमा बैंकद्वारा प्रयुक्त यस प्रकारको उच्चतम सुरक्षा प्रविधिले गर्दा व्यापारी तथा ग्राहक दुवैलाई उच्च सुरक्षाको अनुभूति गराउने छ ।
