वीरगञ्ज महानगरमा नविलको नयाँ काउन्टर सञ्चालन

वीरगञ्ज– नबिल बैंकले वीरगंजमा नयाँ एक्सटेन्सन काउन्टर सञ्चालनमा ल्याएको छ । वीरगंज महानगरपालिकाको कार्यालय भित्र बैंकले नयाँ काउन्टर सञ्चालनमा ल्याएको हो । बुधबार एक समारोहकाविच वीरगंज महानगरपालिकाका कार्यकारी अधिकृत पिताम्बर अधिकारीले काउन्टरको उद्घाटन गरेका हुन् । महानगरपालिकाले राजश्व संकलन लगाएतका काम छिटो छरितो र पारदर्शी बनाउन बैंक काउण्टर स्थापना गर्न बोलपत्र आह्वान गरेकोमा नविल बैंकले पाएको बैंकका वीरगंज शाखा प्रमुख केशव नेपालीले बताए । नेपाल राष्ट्र बैंकबाट स्वीकृती लिएर सञ्चालनमा आएको महानगरस्थित काउन्टरले राजश्वसँग सम्बन्धीत दैनिक कारोवार र कर्मचारीहरुको तलब भत्ता वितरणको काम गर्नेछ ।बैंकिङ कारोवार शुरुवात गरेसँगै नगद कारोवार बन्द हुनेहुँदा राजश्व संकलनका क्रममा कर्मचारीबाट हुनसक्ने आर्थिक अनियमितता पनि बन्द हुने महानगरपालिकाले जनाएको छ । बैंकले महानगरपालिका परिसरमा एटिएम सेवा पनि सञ्चालनमा ल्याएकोले कर्मचारी र सर्वसाधारणलाई थप सहजता हुने अपेक्षा गरिएको छ । उद्घाटन कार्यक्रममा महानगरपालिकाका प्रमुख योजना अधिकृत प्रकाशमान अमात्य, वरिष्ठ लेखा अधिकृत हरिकिशोर प्रसाद, कर अधिकृत शम्भु गुप्ता, सरसफाई शाखा प्रमुख मनोज कर्ण, र बैंकका तर्फबाट पावर हाउस शाखा प्रमुख त्रिलोकध्वज जोशी, वीरगंज सम्पर्क प्रवन्धक नितिन नन्दवाना, अपरेशन ईन्चार्ज कलिमुल्लाह अंसारी लगाएतको सहभागिता रहेको थियो ।
