भुटानमा शुरु अन्तराष्ट्रिय मेलामा १ सय २ नेपाली स्टल

राजेश बज्राचार्य  भुटान (थिम्पु) – भुटानको थिम्पुस्थित चाङलिङमिथाङ्ग मैदानमा विहीबार शुरु सातौं अन्तराष्ट्रिय मेलामा नेपालका तर्फबाट १ सय २ वटा स्टलहरु राखिएको जनाएको छ । भुटान उद्योग बाणिज्य संघले सो मेलाको आयोजना गरेको हो । मेलामा नेपालको तर्फबाट विशेषत मूर्तिकलासँगै थाङ्का कार्पेट, पश्मिना र पूजा तथा धार्मिक महत्वका विविध सामाग्रीहरु राखिएका छन् ।  त्यसैगरी नेपालका नेवारी लगायत विभिन्न खाना परिकारहरुको राखिएका छन् । पुस्तौदेखि मूर्तिकलाको काम गर्दै आएका ललितपुरको लुभू, नागबहाल, ओकुबहाल हःखा भिच्छेबहाल लगायत क्षेत्रका करिब ३ सय जना कालिगढ, हस्तकला व्यवसायी, व्यवसायीहरु एकल र संयुक्त रुपमा  स्टल राखेको मेलामा सहभागी नेपाली पत्रकार राजेश बज्राचार्यले जानकारी दिए ।मेलामा नेपालसंगै भारत, भुटान, थाईल्याण्ड गरी चार देशका २ सय ३४ वटा स्टलहरु राखिएको छ । सो मेलाको उद्घाटन भुटानका अर्थमन्त्री नाम्गे दोर्जीले गरे । मेलामा सहभागी नेपाली पत्रकार बज्राचार्यका अनुसार सो मेलालाई सम्बोधन भुटानका अर्थमन्त्री नाम्गेले मेलाले छिमेकी मुलुकहरुसँग औद्योगिक सम्बन्धसँगै भुटानमा लगानीको सम्भावना बढाएको धारणा राखे । सो मेलामा भुटान उद्योग बाणिज्य संघका महासचिव फूप छिरिङ्गले नेपाल र भुटानको बाणिज्य संघबीचको सम्बन्धनमा विशेष जोड दिए । ‘दुई देशबीचको कला संस्कृति, बुद्ध धर्मको अत्यधिक प्रभाव, भाषा, रहनसहन, भौगोलिक अवस्थामा समानता रहेका कारण त्यहाँका हस्तकला, मूर्तिबाहेक धार्मिक तथा पूजा सामाग्रीको पनि भूटानमा माग बढ्दो छ ।’ उनले हालै नेपालमा भएको अवलोकन भ्रमण स्मरण गर्दै अन्य देशहरुझैं दुइ देशबीचको वाणिज्य संघबीचको आत्मियता पनि प्रगाढ रहेको धारणा राखे ।‘मेलामा आउने विदेशी तथा स्वदेशीहरु विस्तारै बढ्नेक्रम जारी छ, मेलाको अपेक्षाकृत व्यापार हुने विश्वास छ । मेलामा सहभागी मिलुश्री आर्टस्का योमेश डंगोले भने । डंगालको  ६ ईन्चदेखि ठूला साईजका  महायानी बौद्ध धर्मसंग सम्बन्धित मूर्तिकलाहरुको स्टल रहेको छ ।  नेपालको हस्तकला सामग्री निर्यातका लागि भुटानमा राम्रो सम्भावना रहेको मानिन्छ ।ललितपुर उद्योग वाणिज्य संघ भुटान उद्योग बाणिज्य संघबीच सम्झौता भएको २००९ देखि नेपाली व्यवसायीहरुले हरेक वर्ष हुने मेलामा सहभागी जनाउँदै आएका हुन् । हालसम्म पनि अन्य नेपाली वस्तुको भारतीय वस्तुसंँग प्रतिस्पर्धा रहे पनि धातुकलाको वस्तुमा भने नेपाली एकछत्र रहेको पाइन्छ । प्रत्येक वर्ष औद्योगिक मेलामा नेपालीहरुको पहुँच सहज बन्दै गइरहेको अध्यक्ष सविन श्रेष्ठ बताउनुभयो । ‘यस पटकको मेलामा पनि करिब १० करोड हाराहारीको कारोबार अपेक्षा गरेका छौं’ अध्यक्ष श्रेष्ठले भने ।  ललितपुर उद्योग बाणिज्य संघका महासचिव भरतलाल जोशीले दुई देशका व्यवसायीहरुबीचको सम्बन्ध अझ सुमधुर बनाउन संघको अग्रसरमा हरेक वर्ष झै विहीबार नै नेपाल नेपाल डे विशेष रुपमा मनाएको बताए । सो मेला असोज २ गते सोमवारसम्म चल्ने छ ।        
