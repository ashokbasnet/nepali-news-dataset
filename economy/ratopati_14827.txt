नर्भिक हस्पिटलले मनायो विश्व मुटु दिवस

काठमाडौं–नर्भिक इन्टरनेशनल हस्पिटलले विश्व मुटु दिवस मनाएको छ । नर्भिकले नेपाल हार्ट नेटसँगको संयोजनमा शनिबार यो दिवस मनाएको हो ।  विश्व मुटु महासंघको आह्वामा हरेक वर्ष सेप्टेम्बर महिनाको २९ तारीख यो दिवस मनाइन्छ । सन् २००० को सेप्टेम्बर २४ तारीखदेखि मनाउन थालिएको यसदिवसले डेढ दशक पार गरिसकेको छ । विश्व मुटु दिवस असोज १३ परेको छ । विश्वव्यापी रुपमा बढ्दै गएको मुटुरोगबारे वृहत् जनचेतनाको अभिवृद्धि गर्ने, रोग रोकथामका उपाय अवलम्बन गराउन जनमानसलाई अभिप्रेरित गराउने अभिप्रायले यो दिवस मनाउने गरिएको छ ।  सूर्ति तथा सूर्तिजन्य पदार्थको व्यापक प्रयोग, मधुमेह, अस्वस्थ आहार–व्यवहार, मद्यपान, उच्च रक्तचाप, उच्च रक्त कोलेस्टेरोल, ज्यादा मोटोपना, शारीरिक निस्क्रियता वा विलासपूर्ण जीवनशैलीका कारण विश्वभर नै अझ हालै आएर विकासोन्मुख राष्ट्रहरूमा मुटुरोगका बिरामीहरू बढ्दै गइरहेको अस्पतालले जनाएको छ । हाल विश्वमा १ करोड ७३ लाखभन्दा बढी मानिसले प्रत्येक वर्ष यस रोगका कारण ज्यान गुमाइरहेको जनाइएको छ । नेपालमा पनि शहरी जनसंख्याको झण्डै ७ देखि ८ प्रतिशत मानिस कुनै न कुनै प्रकारका मुटुरोगबाट ग्रसित रहेका छन् । विश्व मुटु दिवस मनाउने सिलसिलामा नेपाल लगायत विश्वका १५० भन्दा बढी देशमा हरेक बर्ष मुटुरोग परीक्षण शिविरहरू, रोगबारे जनचेतना तथा रोकथामका उपायहरूबारे प्रवचन तथा अन्य विविध कार्यक्रमहरू गर्ने जनाइएको छ । नर्भिकमा आयोजित कार्यक्रममा नर्भिकमा गत वर्ष सफल मुटुरोग उपचार गराएका करिब २ सय जना सहभागी थिए । 
