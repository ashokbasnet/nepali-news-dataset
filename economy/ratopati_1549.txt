समयमै जिम्मेवारी पूरा गर्न सरकारले गरायो ‘एडीबी’ लाई सचेत

काठमाडौं– सरकारले एशीयाली विकास बैंक ‘एडीबी’ लाई समयमै आफ्नो जिम्मेवारी पूरा गर्न सचेत गराएको छ । अर्थ सचिव शान्तराज सुवेदीले एडीबीले कुनै पनि परियोजना समयमै सम्पन्न नगरेर सेवाग्राहीलाई मारमा परेको उल्लेख गर्दै अव त्यसो नगर्न सचेत गराए । उनले मेलम्चीको खानेपानी दशैंपछि काठमाडौं आउने व्यवस्था गर्ने हो–होइन्, त्यसको तत्काल जवाफ दिन पनि ‘एडीबी’सँग आग्रह गरे । बुधबार काठमाडौंमा आयोजित ‘एडीबी’को अनुदानमा संचालित परियोजनाहरुको पुनर्विचारसम्बन्धि कार्यक्रमलाई सम्बोधन गर्दै अर्थ सचिव सुवेदीले समयमै परियोजनाहरु सम्पन्न नहुँदा नेपाल र नेपाली जनतामा व्ययभार बढने गरेको पनि उल्लेख गरे ।  उनले  एडीबीद्धारा संचालित धेरै परियोजनाहरु सयममै पुरा नहुँदा सरकार आफै अप्ठयारोमा परिरहेको गुनासो पनि गर्नु भयो । कार्यक्रममा उहाँले एडीबीलाई आवश्यक सबैखाले सहयोग गर्न सरकार तयार रहेको उल्लेख गर्दै समयमै आफ्नो जिम्मेवारी पुरा गर्न एडीबीलगायतका विकास साझेदार संस्थाहरुलाई आग्रह पनि गरे  । अर्थ सचिव सुवेदीे भूकम्पपछिको पुनर्निर्माणको काममा ढिलाई हुनुमा पनि विकास साझेदार संस्थाहरु बढि जिम्मेवार रहेको आरोप लगाए ।  एडीबीले नेपालको विभिन्न परियोजनामा आर्थिक तथा प्राविधिक सहयोग उपलब्ध गराउँदै आएको छ । तर समयमा ती परियोजनाहरु पूरा हुन भने सकेको छैन । सरकारले विकास साझेदार संस्थाहरुलाई समयमै आफनो काम पुरा गर्न सचेत गराउँदै आएको छ । 
