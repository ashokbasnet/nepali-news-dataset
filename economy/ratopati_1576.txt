संयुक्त व्यवसायिक समुहको उम्मेदवार घोषणाः यस्ता छन् उम्मेदवार

 काठमाडौं–नेपाल वैदेशिक रोजगार व्यवसायी संघको असार ३० गते हुने २५ औं साधारण सभा तथा निर्वाचनका लागि संयुक्त व्यवसायिक समुहले आफ्ना उम्मेदवार चयन गरेको छ । संयुक्त व्यवसायिक समुहले यसअघिनै रोहन गुरुङलाई अध्यक्षको उम्मेदवार बनाइसकेको छ ।  यो संयुक्त व्यवसायिक समुहले प्रथम उपाध्यक्षमा रामकुमार भान्तना, द्वितिय उपाध्क्षमा सुवर्णा श्रेष्ठ, तृतीय उपाध्यक्षमा शुक्र पाख्रिनलाई उम्मेदवार बनाएको छ । यस्तै, महासचिवमा नरेश गेलाल, सचिवमा इश्वर जीसी र कोषाध्यक्षमा रिमला ताम्राकार यो समूहवाट उम्मेदवार वनेका छन् । एमाले निकट व्यवसायीको संगठन प्रगतिशिल वैदेशिक रोजगार व्यवसायी मञ्च, माओवादी निकट व्यवसायीको संगठन, तमुधी समाज, विक समूह लगायतको यो संयुक्त समुह हो ।  यो समूहवाट सदस्यमा तेजुमाया लिम्वु, सुरेश गौतम, सञ्जु गुरुङ, सविना श्रेष्ठ, प्रेमवहादुर विश्वकर्मा, कुन्छादोर्जे दिमदोङ, परमेश्वर अधिकारी, तिलक वहादुर तामाङ, वविनकुमार सिंह र प्रितम वहादुर मगर उम्मेदवार तय भएको जनाइएको छ । वैदेशिक रोजगार व्यवसायलाई ‘सुरक्षित, व्यवस्थित र मर्यादित’ बनाउने भन्ने मूल नारासाथ यो समूहले  संशोधनको प्रकृयामा रहेको वैरो ऐन–२०६४ को प्रस्तावित मस्यौदालाई पूर्णरुप दिने, दश हजार सेवा शुल्कको निर्णय खारेज गरी कामदारले पाउने १ महिनाको तलब बराबरको रकम व्यवसायीले सेवा शुल्क बापत लिन पाउने व्यवस्था गर्ने, सार्क मुलुकबाट रोजगारीमा जाने कामदार जस्तै नेपाली कामदारले पनि हवाई टिकट खरिद गरी रोजगारीमा जान सक्ने व्यवस्था गर्ने, मलेशिया जानेलाई अनावश्यक आर्थिक भार पार्ने वायोमेट्रिक, भीएलएन, माइग्रेमस, ओएससी, आइएससी जस्ता अबैधानिक संस्थालाई विस्थापित गर्ने लगायतका प्रतिवद्धता आफ्नो घोषणा पत्रमा उल्लेख गरेको छ ।  यस्तै, गाम्का नेपाल लगायत यस्ता प्रकृतिका अन्य स्वास्थ्य संस्थाहरुले कामदारलाई पार्ने उच्च आर्थिक भारलाई न्यूनिकरण गर्ने, रोजगारदाता मुलुकसँग (घरेलु कामदार तथा संगठित क्षेत्र) श्रम सम्झौता गर्नका लागि नेपाल सरकारलाई दवाब दिने, रोजगारदाता मुलुकहरुसँग श्रम सम्झौता गर्नका लागि उच्च स्तरीय राजकीय भ्रमणको लागि समन्वयात्मक भूमिका निर्वाह गर्ने लगायतका प्रतिवद्धता पनि घोषणा पत्रमा उल्लेख छ । 
