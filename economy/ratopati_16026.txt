खिम्ती–२ का लागि लगानी जुट्यो, तीन वर्षभित्र बत्ती बालेर देखाउने प्रतिबद्धता

काठमाडौं–  पिपुल्स इनर्जी लिमिटेडले निर्माण गर्न लागेको ४८. ८० मेगावाटको खिम्ती–२ आयोजना निर्माणका लागि वित्तीय व्यवस्थापन सम्झौतामा हस्ताक्षर भएको छ । राजधानीको होटल हिमालयमा आइतबार आयोजित कार्यक्रममा वित्तीय व्यवस्थापन सम्झौतामा हस्ताक्षर भएको हो । जलविद्युत आयोजना निर्माणका लागि सानिमा बैंकको नेतृत्वमा सिद्धार्थ बैंक लिमिटेड, नबील बैंक लिमिटेड, जनता बैंक लिमिटेड, एनआईसी एसिया बैंक लिमिटेड, एनएमबी बैंक लिमिटेड, बैंक अफ काठमाण्डु, सिभिल बैंक लिमिटेड, ग्लोबल आईएमई बैंक लिमिटेड र एनसीसी बैंक लिमिटेडले लगानी गर्ने भएका छन् । सम्झौता कार्यक्रममा पिपुल्स इनर्जी लिमिटेडका अध्यक्ष कृष्णप्रसाद आचार्य र बैंकहरुको नेतृत्व गरेको सानिमा बैंकका प्रमुख कार्यकारी अधिकृत (सिईओ) भुवन दाहालले हस्ताक्षर गरी सम्झौता पत्र आदानप्रदान गरिएको थियो । आचार्यले तोकिएकै मितिमा आगामी २०७८ असार मसान्तसम्ममा बत्ती बालेर देखाउने प्रतिबद्धता जनाए ।आयोजनाको विद्युत खरिद सम्झौता (पीपीए) मा दुई वर्षअघि २०७४ साल असोज १४ गते हस्ताक्षर भइसकेको आचार्यले जानकारी दिए । आयोजना निर्माणका लागि टेण्डर प्रक्रियामार्फत ठेकेदार नियुक्ति भइसकेको पनि उनले जानकारी दिए । उनका अनुसार आयोजनको हाइड्रोलिक अध्ययन, विस्तृत सर्वेक्षण, भौगर्भिक अध्ययन सम्पन्न हुनुका साथै आयोजनाका लागि आवश्यक जग्गा खरिद भइसकेको छ । यस्तै आयोजनाको विद्युत गृहसम्म पुग्नो मोटर बाटो निर्माण अन्तिम चरणमा पुगेको र खिम्ति खोलामाथि पुल निर्माण कार्य जारी रहेको आचार्यले बताए ।सानिमा बैंकका सिईओ दाहालले खिम्ती–२ निजी क्षेत्रको लगानीमा निर्माण हुन लागेको मुलुककै ठूला १० आयोजनामध्येको भएको जानकारी दिए ।नदीको बहाव (रन अफ रिभर) मा आधारित आयोजनाको मुख्य निर्माणस्थल दोलखाको जिरी नगरपालिका र रामेछापको रसनालुमा रहेको छ । आयोजना निर्माणको कुल अनुमानित लागत ८ अर्ब ६५ करोड रुपैयाँ छ ।साथै यो कम्पनीले पर्वतमा रहेको १० मेगावाटको युनाइटेड मोदी–२ आयोजनामा समेत लगानी गरेको छ ।  
