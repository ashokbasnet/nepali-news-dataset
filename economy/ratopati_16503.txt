मोबाइलबाटै सहज यात्रा

काठमाडौं– बुद्ध एयरले मोबाइलबाट नै टिकट बुकिङ गर्न मिल्ने किसिमको एप्प सञ्चानमा ल्याएको छ । प्रविधिको तीब्र विकास विभिन्न ब्यापार ब्यवसाय पनि इन्टरनेटबाटै हुन थालेपछि बुद्ध एयरले पनि एप्प सञ्चालनमा ल्याएको हो ।    सबै सेवा सुविधा दिने गरी एप्प सञ्चालनमा ल्याउनेमा बुद्ध एयर नेपाली विमान कम्पनीमै एक हो । यसको स्मार्टफोन एप एन्ड्रोइड र आईओएस दुवै प्लेटफर्ममा निःशुल्क उपलब्ध छ । यो एयरको एप्पमार्फत टिकट बुकिङ, उडान समय, उडानको अवस्थालगायत जानकारी पाउन सकिन्छ ।   बुद्ध एयरे एप्प सञ्चालनमा ल्याएको सुरु भएको तीन महिना नपुग्दै ८ हजारभन्दा बढी डाउनलोड भइसकेको छ । टिकट बुकिङ गर्नका लागि यसमा उडान मिति र गन्तव्य लेखेर उपलब्ध उडान र त्यसको भाडादर हेर्न सकिन्छ । ई–सेवामा खाता भएकाले सिधैं अनलाइनबाट भुक्तानी गर्न सक्ने पनि ब्यवस्था गरिएको छ ।  ई–सेवामा खाता नहुनेले भने टिकट बुकिङ गरेको ३० मिनेटभित्र टिकट निश्चित गरी नजिकैको बुद्ध एयर काउन्टर अथवा आधिकारिक ट्राभल एजेन्सीबाट किन्न सक्ने कम्पनीले जनाएको छ ।   एपमा माउन्टेन फ्लाइटको उडान बुक गर्ने सुविधा पनि राखिएको छ । यसमार्फत २४ घण्टामा हुने उडानको समेत जानकारी दिने गरिएको छ । बुकिङ गरेको उडानबारे ‘रिजर्व फ्लाइट सेक्सन’मार्फत जानकारी पाउने कम्पनीको भनाई छ । एपमा बोर्डिङ समयको समेत जानकारी राखिएको छ ।   रोयल क्लबका सदस्य भएका नियमित यात्रुलाई यो एप्पमा छुट्टै सेक्सन राखिएको छ । उनीहरुले प्रत्येक उडानमा पाएको ‘माइल्स’ बारे जानकारी पाउनेछन् ।  यो एप्पले हरेक दिनका प्रत्येक उडानको समय तालिकाबारे जानकारी दिनुका साथै यसले उडान स्थगन र बोर्डिङ समयको बारे पनि जानकारी दिने जनाइएको छ ।  यो एप्पले बुद्ध एयरसम्बन्धी हरेक जानकारी प्रदान गर्नुका साथै हरेक फिचर्सको प्रयोग गर्न सक्ने ब्यवस्था छ । यो कम्पनीले निकाल्ने उडान पत्रिका ‘यात्रा’ समेत पढ्न मिल्ने गरी एप्पको डेभलप गरिएको छ । यात्रुका गुनासा र प्रश्नको जवाफका लागि पनि यो एपको मद्दत लिन सक्ने कम्पनीले जनाएको छ । भिडियोमा हेर्नुहोस् एप्पको विशेषता  
