सर्वियामा वाइवाइ चाउचाउको प्लान्ट, सर्वियाका राष्ट्रपतिले गरे उद्घाटन

काठमाडौं– नेपाली लोकप्रिय ब्राण्ड वाइवाइ चाउचाउले सर्वियामा चाउचाउ प्लान्ट स्थापना गरेको छ । उक्त प्लान्टको सर्वियाका राष्ट्रपति अलेक्जेण्डर भुचिसले एक कायक्रमकाबीच उद्घाटन गरे ।वाइवाइलाई युरोपेली बजारमा उच्च महत्व दिदै नवनिर्मित प्लान्ट उद्घाटनका लागि राष्ट्रपति भुचिस आफै सहभागि भएका थिए । यसअघि वाइवाइले सर्वियाको रुमास्थित प्लान्टबाट व्यवसायिक उत्पादन शुरु गरेको थियो । वाइवाइले सर्वियाको स्थानीय बजारको रोजगारी सिर्जनामा महत्वपूर्ण योगदान गर्ने राष्ट्रपति भुचिसले विश्वास ब्यक्त गरे ।   उद्घाटन कार्यक्रममा सिजी कर्प ग्लोबलका अध्यक्ष विनोद चौधरी, प्रवन्ध निर्देशक निर्वाण चौधरी एवं यस ग्रुपका उच्च पदस्थ अधिकारीहरूको उपस्थिति थियो ।  कम्पनीका अध्यक्ष चौधरीले युरोपेली बजारमा वाइवाइ प्रवेशका लागि सर्विया प्रस्थान विन्दू बनेको बताउदै वाइवाइको विश्वब्यापीकरण अभियानमा यो कोशेढुंगा सावित हुने विश्वास ब्यक्त गरे ।   सर्वियामा उत्पादित वाइवाइ युरोपभरको बजारमा वितरण हुने चौधरीले जानकारी दिए । कच्चा पदार्थ र दक्ष जनशक्तिको उपलव्धता एवं उत्पादनको लागत मूल्य लगायतको विश्लेषणका आधारमा सर्विया आफ्नो ग्रुपका लागि युरोप प्रवेशको रणनीतिक केन्द्र बनेको उनले बताए । यस प्लान्टको उच्च व्यवस्थापनमा नेपाली व्यवस्थापकहरू रहेका छन् भने चार सयभन्दा बढी सर्वियाका स्थानीय नागरिकले रोजगारी प्राप्त गर्नेछन् ।   सिजी कर्प ग्लोबलका प्रवन्ध निर्देशक निर्वाण चौधरीले रुमाबाट एक हजार किलोमिटरको दुरीभित्रै युरोपका थुप्रै ठूला बजारहरु रहेकाले यहाँ उत्पादीत वाइवाइलाई युरोपको बजारमा प्रवेश गर्ने प्रवेशद्वारका रुपमा लिएको बताए । गत सेप्टेम्बरदेखि वाइवाइले उक्त प्लान्टबाट व्यवसायिक उत्पादन शुरू गरेको थियो ।  सीजी कर्प ग्लोबलले विश्वका ३० देशमा पूर्वाधार निर्माण, आतिथ्य सत्कार, वित्तीय क्षेत्र, खाद्य तथा पेय, इलेक्ट्रोनिक, जलविद्युत, शिक्षा लगायतका क्षेत्रमा लगानी गर्दै आएको छ । सीजी कर्प ग्लोबलमा प्रत्यक्ष रुपमा दश हजार भन्दा बढी जनशक्ति कार्यरत छन् । यस ग्रुपले विश्वब्यापी रुपमा १२२ कम्पनी र ७६ ओटा ब्राण्ड व्यवस्थापन गरिरहेको छ ।   
