आपूर्ति सचिव भन्छन्– भारतमा अड्किएका ग्यास बुलेट नेपाल भित्रयाउन मन्त्रालयले सक्दैन

काठमाडौं–  आपूर्ति सचिव प्रेमकुमार राईले भारतमा अड्किएका करिव चार सय ग्यास बुलेट नेपाल भित्रयाउन आपूर्ति मन्त्रालय एक्लैले सक्ने अवस्था नरहेको बताएका छन् ।   सचिव राईले भारतीय आयल निगमलाई अड्किएका ग्याँस बुलेट नेपाल पठाउन पटक–पटक गर्दै आएको पत्राचारले समेत काम गर्न नसकेको पनि स्पष्ट पारे ।  व्यवस्थापिका संसद अन्तरगतको आपूर्ति तथा उपभोक्ता हित उपसमितिको बैठकमा बोल्दै उनले भारतमा अड्किएको ग्यास बुलेट नेपाल भित्रयाउन कुटनीतिक पहल गर्नुपर्ने आवश्यक्ता पनि औल्याए ।   नेपालका करिव ४ सय ग्यास बलेट नौं महिनादेखि भारतमा अड्किएका छन । ग्यास ढुवानीमा भारतीय निर्भरता हटाउनका लागि सरकारले बुलेट खरिद आयातमा नेपाली उद्योगीलाई छुट दिएपछि भारतीय पक्षबाट नेपाली ग्यास बुलेट भित्रयाउन समस्या देखिएको छ ।सचिव राईले कुटनीतिक पहल गरेर मात्रै सो समस्या समाधान हुने स्पष्ट पारे ।  उनले कुटनीतिक पहल गरेर पनि समस्या समाधान नभए दुई सरकारबीचमै सो समस्या समाधान लागि पहल गर्नुपर्ने अवस्था आउने पनि उल्लेख गरे ।   नेपाली उद्योगीहरु आफैले ग्यास बुलेट ढुवानी गरेर ल्याउँदा भारतीय व्यापारीहरु मर्कामा परेपछि भारतीय पक्षले ग्यास बुलेटको ढुवानीमा अवरोध खडा गरेको हो ।ग्यास ढुवानीका लागि समेत भारतले अनुमति दिनुपर्ने दुवै मुलुकबीचको समझदारीमा उल्लेख गरिएको छ । नेपाल–भारतबीच सन १९७४ मा दुई देशबीच पेट्रोलियम पदार्थ कारोबार गर्ने समझदारी भएको थियो । आपूर्ति मन्त्रालयले सो सम्बन्धि समझदारी पत्र पुनरावलोकन गर्नुपर्ने आवश्यक्तामा पनि जोड दिँदै आएको छ ।  
