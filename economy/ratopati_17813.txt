दीपावालीमा १५ लाख माला आवश्यक, फूलमा मात्रै १० करोड खर्च

काठमाडौं– नेपालीहरुको महान पर्व दिपावीलाई फूलैफूलको पर्व भनेर चिनिन्छ । दशैँपछिको दोस्रो ठूलो चाड तिहारमा अत्याधिक फूलको प्रयोग गरिन्छ । काग तिहारदेखि भाइटीकाको दिनसम्म दैनिक फूल आवश्यक हुन्छ । भाइटीकाको दिन अन्य दिनको तुलनामा धेरै फूल आवश्यक हुन्छ ।   दिदीभाइको पर्वको रुपमा मान्दै आएको तिहारमा घर सजाउनेदेखि विभिन्न कार्यमा फूलको प्रयोग हुन्छ । यो समयमा प्रयोग गर्ने फूल भारतबाट पनि किन्ने गरिएको छ । नेपाल फ्लोरीकल्चर एशोसिएसनले दिएको जानकारीअनुसार वार्षिक रुपमा फूलमा मात्रै १० करोड खर्च हुन्छ ।   अहिलेको तिहारको समयमा नेपालीलाई १५ लाख मालाको आवश्यक पर्ने, जसअनुसार ११ लाख सयपत्री, ३ लाख मखमली, १ लाख गोदावारी र अन्य मालाहरु आवश्यक हुने एशोशिएसनले जनाएको छ । गोदावरी र मखमली फूलमा नेपाल ५ वर्ष अघिनै आत्मनिर्भर भइसकेको तर सयपत्री फूलमा आत्मनिर्भर हुन बाँकी रहेको जनाइएको छ । तिहारको समयमा भारतबाट ३ लाख माला किन्नु पर्ने बताइएको छ ।    तिहारको समयमा भारतबाट नेपालले प्रतिमाला ४० देखि ६० रुपैयाँ तिरेर ल्याउने गरेको छ । यो वर्षको तिहारमा पनि भाइटीकाको ४ दिन अगावै भारतबाट आश्यक माला ल्याउने गरिएको छ ।  समग्रमा नेपालले भारतसँग बार्षिक २० प्रतिशत माला किन्दै आएको छ । जसको लागि १० करोड खर्च हुन्छ । ३ वर्षसम्ममा सम्पूर्ण फूलमा आत्मनिर्भर बन्ने फ्लोरिकल्चर एशोसिएसनले जनाएको छ ।   ८० प्रतिशत फूल नेपालमै उत्पादन हुन्छ भने बाकी २० प्रतिशत फूल उत्पादनको लागि तिव्र रुवमा कार्यक्रमहरु संचालन भइरहेको छ ।  नेपालमा अहिले फूल राम्रो बजार भएको कारण व्यवसायीहरुको संख्यामा पनि बृद्धि भएको छ । सरकारले फूल व्यवसायको लागि प्रत्येक वर्ष बजेट पनि दोब्बर बढाउदै लगेको छ ।   गत वर्ष २ करोड ५० लाख विनियोजन गरेको थियो भने यो आर्थिक वर्ष २०७४÷०७५ मा ४ करोड ५० लाख विनियोजन गरिएको छ । वार्षिक रुपमा ५ देखि १० प्रतिशत फूल उत्पादनमा बृद्धि भएको हुदा आत्मनिर्भरमा धेरै समय नलाग्ने देखिएको छ ।     
