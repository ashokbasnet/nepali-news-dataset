बादाम खेतीमा २० प्रतिशतले ह्रास

  परासी–प्रतिकुल मौसमका कारण यसवर्ष बदाम खेतीमा २० प्रतिशतले ह्रास हुने देखिएको  छ ।  डुबान र किरा फट्यान्ग्राको प्रकोपले बदाम उत्पादनमा २० प्रतिशतले ह्रास हुने आंकडा जिल्ला कृषि विकास कार्यालयले निकालिएको छ ।   लामो समयदेखि जिल्लाको गण्डक कमाण्ड क्षेत्र प्रतापपुर, सुस्ता र सरावल गाउँपालिकमा बदाम खेती हुदै आएको छ । बलौटे माटोमा हुने बदाम १ सय हेक्टेयर क्षेत्रफलमा खेती हुदै आएको कार्यालयले जनाएको छ । गतवर्ष एक सय ६० मेट्रिक टन बादाम उत्पादन भएको थियो तर यसवर्ष बाढीले बदाम खेतीमा पु¥याएको क्षति र मौसम प्रतिकुलका कारण २० प्रतिशतले बदाम उत्पादन घटने कार्यालयको अनुमान छ । यतिबेला किसानहरु बदाम खन्ने कार्यमा व्यस्त छन् ।   जिल्लामा बिफोर, जनक र ज्यन्ती, उन्नत जातका बादामको खेती गरिदै आइएको छ । बादामको मुख्य बजार चितवन, बुटबल, नारायणघाट, पोखरा र स्थानिय बजारहरु हुन् । बदामको उत्पादन घटेका कारण यसवर्ष प्रतिकिलो १ सय ४० रुपिया सम्ममा विक्रीे हुने अनुमान रहेको प्रतापपुर ८ पिपरपातीका कृषक युवराज मौर्यले बताए ।   जेष्ठ महिनाबाट सुरु हुने बादाम खेती ४ महिनामै तयार हुने गर्दछ । बादाम खेतीका लागि गण्डक क्षेत्रका जमिनहरु उत्तम मानिन्छ । उखुभन्दा कम लगानी र थोरै समयमा बढि मुनाफा दिने बादाम खेती यस गण्डक क्षेत्रमा लोकप्रिय बन्दै गएपनि कृषकलाई यस खेतीबारे प्राविधिक ज्ञान तथा परामर्श र सिंचाईको उचित व्यवस्था नरहेकाले बदाम खेती बढ्न सकेको छैन ।  
