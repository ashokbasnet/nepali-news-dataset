विराटनगरलाई माया गर्ने उद्योगी

मोती दुगड विराटनगरका स्थायी बासिन्दा हुन् । यहीँ जन्मेहुर्केका दुगड नेपालको प्रतिष्ठित औद्योगिक घराना दुगड ग्रुपका सदस्य पनि हुन् । शिक्षित, शान्त स्वभावका दुगडले विराटनगरका लागि लगानीको जोखिम मोलिरहेका छन् । पहिले पोलिमर, खाद्यन्नलगायतका नवीनतम उद्योग सञ्चालन गरेर सफलता पाएका दुगडले यही वर्ष विराटनरमा ४० करोड लगानीमा पर्यटक स्तरको नमुना होटल ह्यारिसन सञ्चालनमा ल्याएका छन् । एक वर्षभित्रै फाइभ स्टार होटलसहितको नेपालकै नमुना व्यपारिक महल पनि विराटनगरमै निर्माण गरिरहेका छन् । भौतिक वस्तु उत्पादनबाट सेवामूलक व्यवसायमा युटर्न गरेका विराटनगरलाई औधी माया गर्ने उद्योगी मोती दुगडसँग आर्थिक समृद्धिबारे कुराकानी गर्दा उनले यसरी बताए :विराटनगरको धेरै माया लाग्छ  म विराटनगरमा जन्मेको, हुर्केको, पढेको, बढेको युवा हुँ । मलाई विराटनगरवासी हुँ भन्दा गर्व लाग्छ । विराटनगर नेपालको सुन्दर नगर हो । यो पूर्वको मात्र नभएर देशको आर्थिक राजधानी हो । अग्रणी औद्योगिक नगर हो– उनी भन्छन्, यसैले मैले विराटनगर बाहिर जाने कहिल्यै सोच बनाइनँ । विराटनगरमै केही गर्नुपर्छ भन्ने अठोट बनाएँ । अहिले त्यही गरिरहेको छु । जन्मभूमि हाम्रो देश हो । आमा हो । यसैले बाहिर गएर उद्यम गर्नुभन्दा देशमै गरेको उत्तम हुन्छ । मैले विराटनगरमा धेरै प्रकारका नवीनतम उद्योगहरु स्थापना गरेँ र सफल पनि भएको भइरहेको छु । मलाई मेरो देशका धेरै ठाउँ मनपर्छन् । तर मलाई अधिक मनपर्ने र माया लाग्ने विराटनगरकै हो । किनभने यो मेरो जन्मभूमि हो । म बाहिर गएँ भने धेरै दिन बस्नै सक्दिनँ । कतिखेर विराटनगर पुगौँ भन्ने लागिहाल्छ । विराटनगर सबै जातजाति भाषाभाषी, वर्ग, समुदाय मिलेर बसोवास गरेको ठाउँ हो । यहाँ कुनै असुरक्षा छैन । नेपालका अन्य धेरै सहरहरु असुरक्षित छन् । तर विराटनगरमा राति बाह्र बजे पनि महिलाहरु निर्धक्क हिँड्न सक्छन् । विराटनगरमा बौद्धिकता पनि छ । यहाँका मानिसहरु सहयोगी भावनाका छौँ । मलाई लाग्छ, भौतिक पूर्वााधारमा ध्यान दियो भने विराटनगर सधैँ देशको अग्रणी नगर बनिरहने छ । विराटनगरले अझै धेरै प्रगति गर्नेछ । यसका लागि हामी विराटनगरबासी सधैँ सचेत रहनुपर्छ र सरकार पनि गम्भीर हुनुपर्छ ।विराटनगरका लागि लगानीको जोखिम मोलेको हुँ  मलाई धेरै साथीहरुले भनेका थिए र अझै पनि भन्दैछन् विराटनगरमा हैन आउटअफ विराटनगर लगानी गर । विराटनगरमा गरेको लगानी डुब्छ । किनभने विराटनगर ‘डेड सिटी’ हुँदैछ । तर मैले विराटनगरकै मायाले नेपालमै सुरु नभएका धेरैवटा नवीनतम उद्योग यहाँ स्थापना गरेँ । चाहे त्यो मसला होस् वा पोलिमर होस् । म सबैमा सफल भएँ । लगानी डुबेन । आखिर हामीले आफ्नो देश पहिले आफ्नै ठाउँबाट बनाउन सुरु गर्ने हो । आफ्नै ठाउँलाई पहिले न्याय दिने हो । धेरै कुरा गर्नुभन्दा जति जहाँबाट सकिन्छ योगदान गर्ने हो । यसैले म पनि विराटनगरबाट देशका लागि आर्थिक योगदान दिने प्रयत्न गरिरहेको छु । भर्खरै ४० करोड लगानीमा अन्तराष्ट्रिय स्तरको होटल ह्यारिसन विराटनगरमा यसै वर्ष सञ्चालनमा ल्याएँ । राम्रो चलिरहेको छ । सबैले विराटनगरको नमुना होटल भनेर चर्चा गरेका छन् । धेरै पर्यटक होटल हेर्नकै लागि मात्र पनि आउने गरेका छन् । यसले मलाई लाग्छ विराटनगरको विकासमा सघाएको छ । विराटनगरमा पनि अन्तराष्ट्रिय स्तरको नमुना होटल छ भन्ने सन्देश गएको छ । पहिले विराटनगरमा मान्छे बस्दैन थिए । काठमाडौँ नै फर्कन्थे । तर आजकल बास बस्न थालेका छन् । विराटनगरलाई हेर्ने बुझ्ने मौका पाएका छन् । यो पनि विराटनगरका लागि उपलब्धि हो । मलाई लाग्छ, विराटनगरमा अझै अन्तराष्ट्रिय स्तरका दुई चार होटल मज्जाले चल्न सक्छन् । किनभने विराटनगर सेफ सिटी हो । विराटनगरमा होटल चल्दैन भन्ने सोच गलत हो । राम्रा होटल नभएर नचलेको हो । अहिले मेरो होटलमा पार्टी गर्नेहरुको घुइँचो हुन्छ । रुम सबै प्याक छन् ।अर्को एक वर्षभित्र विराटनगरमा मैले फाइभ स्टार होटलसहितको व्यपारिक मल सञ्चालनमा ल्याउँदै छु । धमाधम निर्माण भइरहेको छ । त्यसले पनि ए विराटनगरमा त केही छैन भन्नेहरुका लागि गतिलो जवाफ हुने छ । मैले सञ्चलनमा ल्याउन लागेको मल नेपालकै नमुना मल हुनेछ । मल सञ्चालनमा आएपछि विराटनगरको सोसाइटीमा धेरै चेन्ज आउनेछ भन्ने पनि मैले ठानेको छु ।मैले जस्तै सबैले ढुक्क भएर नवीनतम उद्योगहरुमा जोखिम नमानी लगानी गर्ने हो भने विराटनगर सधैँका लागि अग्रणी औद्योगिक नगर रहिरहने छ । किनभने विराटनगरलाई समृद्ध बनाउन दायित्व हाम्रो पनि हो । सबै थोक काठमाडौँ मात्र हो विराटनगरमा केही छैन । केही होइन भन्ने सोच अब त्याग्नुपर्छ अग्रणी विराटनगर बनाउनु हामी सबैको दायित्व हो । सरकारले त नीति र पूर्वाधार तैयार गरिदिने मात्र हो । हामीले हाम्रो ठाउँलाई माया नगर्ने अनि विकास भएन भनेर गुनासो मात्रै गरेर हुँदैन ।नेपालमा भएका प्रायः सबै घरानियाँहरु विराटनगरकै हुन् । तर उनीहरुले सबैथोक काठमाडौँ नै हो भनेर आफूलाई सिफ्ट गरे । आखिर उनीहरु फस्टाएका त विराटनगरबाटै हो नि । यसैले उनीहरुले पनि विराटनगरका लागि बोल्नुपर्छ । नवीनतम उद्यमहरु विराटनगरमा सञ्चालन गर्नुपर्छ । पूर्वाधार तयार भए पनि विराटनगर नेपालकै सेफ र सुन्दर सिटी पक्का हुन्छ ।सरकारले आधार बनाइदिनुपर्छ  अग्रणी औद्योगिक नगरी भने पनि विराटनगरमा अझैसम्म एउटा औद्योगिक प्रदर्शनी स्थल छैन । अझैसम्म विमानस्थलको स्तरोन्नति भएको छैन । चक्रपथ बन्न थालेको बीस वर्ष भयो, कहिल्यै पूरा भएको छैन । भारतले ड्राइपोर्ट सञ्चालनमा ल्याइसक्दा हाम्रोमा अझै निर्माण कार्यले तीव्रता लिएको छैन । जोगबनी–किमाथान्का नाकाको कुरा पनि कथाजस्तै छ । यदि विराटनगरलाई समृद्ध बनाउने हो भने सरकारले पनि आधारभूत कुरा पूरा गरिदिनुपर्छ । विराटनगर धेरै नेता, मन्त्री र प्रधानमन्त्री जन्माउने, हुकाउने सहर भएर पनि अहिलेसम्म कसैले विराटनगरका लागि भनेर केही गरेको देखिएन । सबै कुरा गर्ने तर काम नगर्ने भए । गृहथलो विराटनगरलाई बताए पनि आफ्नो बासस्थान चाहिँ राजधानीतिरै बनाए । यसैले पनि विराटनगरको विकास नभएको हो । देशको ऐतिहासिक अग्रणी औद्योगिक नगर भएर पनि खै त विराटनगर महानगरपालिका किन बन्न सकेन ? यो पालिको बजेटमा सरकारले चासो दिनुपर्छ भनेर मैले पनि अर्थमन्त्रीज्यूलाई भनेको छु ।विराटनगरकै लागि व्यवसायमा ‘यूटर्न’ गरेको हुँ  हामी घरानियाँहरु परम्परागत लगानीमा रमाइरहेका छौँ । यसैले पनि ठूलो उद्यमको क्षेत्र सेवामूलक व्यवसायमा लगानी गर्न डराइरहेका छौँ । नेपालका लागि होटल, अस्पताल, विद्यालय, कलेज आदि माटो सुहाउँदो व्यवसाय हुन् । यसमा लगानी डुब्दैन । सुरुमा लगानी गर्ने जोखिम मात्र गर्नुपछ । सेवामूलक व्यवसाय दिगो व्यवसाय पनि हो ।परम्परागत लगानीमा बानी परेकाले होला अझै घरानियाँहरुले आफूलाई परिवर्तन गर्न नसकेका हुन् । तर अब सोच फेरिँदै गएको छ । घरानियाँहरुका नयाँ पुस्ता बाबुबाजेले गरेकै उद्यममा रमाउन छाडेका छन् । उनीहरु नयाँ–नयाँ उद्यम गर्न अग्रसर भइरहेका छन् । कोही आईटी, कोही पर्यटन त कोही शिक्षा, स्वास्थ्य क्षेत्रको उद्यममा लागेका छन् । यो राम्रो हो । यसले नेपालको सेवामूलक व्यवसाय वृद्धि गर्ने छ । स्तर बढाउने छ । अब परम्परागत उद्योगहरुमा मात्र लगानी गरेर हुँदैन र एकै घरका सदस्यहरु एकैखाले उद्यममा भुलिनु हुँदैन । विस्तार हुनुपर्छ भन्ने सोच पनि फैलिँदै गएको छ ।मलाई पहिलेदेखि नै होटल व्यवसाय गर्ने सोच थियो । तर समय अनुकुल भएकै थिएन । मेरो पहिलेदेखि नै नयाँ–नयाँ होटलमा बस्ने सोख पनि थियो । होटल व्यवसाय मेरो सोख पनि हो । यसैले मैले होटल व्यवसायमा जोखिम मोलेर लगानी गरेको हुँ ।खाद्य, केमिकल, पाइप, उद्योग सञ्चालन गरेर सफल उद्योगी बनिसकेको पनि मलाई विराटनगरमा एउटा राम्रो होटल नभएको महसुस भइरहेको थियो । यस क्षेत्रमा किन लगानी भइरहेको छैन भन्ने लाग्यो । यसैले साथीहरुले तँ डुब्छस भने पनि मैले लगानीको जोखिम मोलेर विराटनगरलाई चिनाउने होटल खोलेको हुँ । मैले विराटनगरमै पहिले नै रिसोर्ट पनि सञ्चालन गरिसकेको छु । अब फाइभ स्टार होटल पनि बनाउँदै छु ।होटल व्यसायमा धेरै रिक्स पनि छहोटल व्यवसाय नाफा थोरै भए पनि रमाइलो पेसा पनि हो । धेरै नयाँ–नयाँ र ठूला मानिसहरुसँग सम्पर्क हुन्छ । पब्लिक रिलेसन बढ्छ । राम्रो सेवा दिँदा ठाउँको राम्रो सन्देश पनि दिन सकिन्छ । तर होटल व्यवसायमा रिक्स पनि धेरै छ । यो व्यवसायमा धेरै विकृतिहरु पनि छ । ती विकृतिलाई अँगालियो भने ठाउँको मात्र हैन, देशकै बेइज्जत हुन्छ । अर्कोतिर आफ्नो इज्जत प्रतिष्ठा पनि गुम्छ । यसैले विकृति मुक्त भएर होटल सञ्चालन गर्नुपर्छ । होटल व्यवसायमा धेरै चुनौती छन् । यसका लागि सरकारले पनि प्रोत्साहन गर्नुपर्छ । होटलमा लगानी गर्नेहरुलाई सुरुका केही वर्ष कर छुट दिने, सामग्रीहरु आयात गर्दा भन्सारमा प्रोत्साहन गर्ने र बैङ्क व्याजमा सहुलियत दिनुपर्छ । जसले न्यू कमर र घरानियाँहरुलाई पनि यो व्यवसायमा आर्कषित गर्छ । होटल व्यवसाय भनेको देशमा मुद्रा भित्र्याउने व्यवसाय पनि हो । नेपाल पर्यटकीय देश भएकाले सरकारले यो व्यवसायका लागि विशेष नीति तयार गर्नुपर्छ । बाटो, बिजुली, यातायात, अध्यागमनजस्ता पूर्वाधारहरु सहज बनाइदिनुपर्छ ।देश चिनाउन राजनीतिमा पनि लागेको हुँनेपालमा कुनै पनि आवाज उठाउँदा निजी क्षेत्रको आवाज सुनिँदैन । निजी क्षेत्रले बोलेका आवाजहरु त्यसै दबिने गरेका छन् । सबैले कुरा सुन्छन् तर सुनिसकेपछि बिर्सन्छन् । हामीले पनि धेरै पटक उद्योग सङ्गठन, मोरङ व्यपार सङ्घ, मार्फत नेता, मन्त्री र प्रधानमन्त्रीहरुलाई आफ्नो गुनासा र रोदन सुनायौँ । तर सुनवाइ भएनन् । सुने पनि कार्यान्वयन गर्न टेरेनन् । यसैले मलाई लाग्यो राजनीतिमा पहुँच नभई हुँदैन । पहुँच बनाउनुपर्छ । सधैँ राजनीतिबाट भागेर तर्केर हुँदैन । सधैँ राजनीतिलाई गाली गरेर मात्र पनि हुँदैन । यसैले म राजनीतिमा लागेँ । सुरुमा एउटा पार्टीबाट संविधान सभाको सदस्य पनि भएँ । तर मैले त्यो पार्टीमा धेरै विकृति देखेँ । यसैले आफ्नै नयाँ पार्टी खोलेँ । आर्थिक समृद्धिको नारा दिएर नयाँ भिजन ल्याएँ । धेरै मन पराए । तर सङ्गठन नभएकाले सिट जित्न सकेन । त्यसपछि मैले आर्थिक समृद्धिका लागि नेकपा एमालेको नीतिलाई मन पराएँ । पार्टी मर्ज गरे । मलाई एमालेले उच्च सम्मान दिएको छ । म एमालेको केन्द्रीय सल्लाहकार छु । मैले पार्टीलाई र मलाई पार्टीको धेरै खाँचो छ । सहयोग आदानप्रदान भइरहेको छ । म अहिले पार्टीमा रहेर पनि आर्थिक गतिविधिमा लागेको छु ।नेपालको राजनीतिमा धेरै विकृति छन् । बन्द, हड्ताल, चन्दा आतङ्क आदि विकृति हुनसक्दैन । म अहिले पनि त्यही भनिरहेको छु । नेपालमा डोमोक्रेसी त छ तर हामीले गलत ढङ्गले उपयोग गरिरहेका छौँ । म बारम्बार चनाइना गइरहन्छु । त्यहाँ म सोध्ने गर्छु, तपाईंहरुले के कति डेमोक्रेसीको प्रयोग गर्न पाउनु भएको छ ? तर चाइनिजहरु रिसाउँछन्, हामीलाई चाहिएको छैन अराजक डेमोक्रेसी भन्छन । उनीहरु आप्mनो देशका व्यवस्थासँग खुसी भएको बताउँछन् । देशको प्रगति भएकोमा गर्व गर्छन् । नेपालमा पनि राजनीतिको दुरुपयोग रोक्न सक्यौँ भने देशले चाँडो आर्थिक फड्को मार्छ भन्ने मलाई विश्वास छ ।म उद्योगी भए पनि पूर्णकालीन राजनीतिमा लागिसकेका व्यक्त्ति हुँ । मेरो लक्ष्य मेरो देश बनाउने हो । म किन पनि सन्तुष्ट छु भने मेरो भिजन करेन्ट छ । म देशको जिम्मेवार नागरिक हुँ । कतै डगेको छुइन । कतै धोका दिएको हैन । अझै धेरै आर्थिक गतिविधिसँग राजनीतिमा सकृय भएर देशको सेवा गर्ने मेरो लक्ष्य हो । म मेरो सुन्दर र शान्त देशलाई विश्वमा आर्थिक समृद्धिको देश भनेर चिनाउन चाहन्छु । विश्वमा नेपालजस्तो सुन्दर र शान्त देश कतै छैन, आर्थिक रुपले समृद्धशाली छ भनेर गर्वले भनिरहन पाऊँ मेरो गनतव्य त्यही हो ।
