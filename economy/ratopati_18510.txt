स्याङ्जादेखि रसियासम्मः यस्तो छ एक नारायणको सफलताको कथा

काठमाडौ.– आज भन्दा ३० वर्ष अघि एसएलसी पास गर्नु संसार जित्नु वरावर थियो । ४६ वर्ष अघि स्याङजाको पिडीखोलामा जन्मेका एकनारायण चापागाईले एसएलसी पास मात्रै होइन, प्रथम श्रेणी नै ल्याए । नरोदय माविमा उनको प्रशंसा हुनै नै भयो । उनको नाम हाइलाइट हुँदै वरपरका जिल्ला हुँदै गण्डकी र अञ्चल भरी पुग्यो । उनको हाईहाई सवैतिर पुग्यो । अहिले जस्तै विज्ञान विषयको महत्व त्यो वेला पनि थियो । उनले विज्ञान विषयमा राम्रो अंक ल्याए । स्कुल टपर चापागाईलाई विज्ञान विषयमा रुचि भयो । वरपर विज्ञान विषय पढ्ने अवस्था थिएन । वालिङदेखि ६४ किमीको दुरीमा रहेको पोखरा आए । विस २०४४ सालमा चापागाइ पृथ्वी नारायण क्याम्पसमा भर्ना भए । आइएसीको अध्ययन शुरु गरेका चापागाईको पढाइको रफ्तार पोखरामा अझ बढ्यो । २०४६ सालमा उनले क्याम्पस टपे । तत्कालिन समयमा रसियाबाट प्राप्त हुने छात्रवृत्तिमा चापागाईको लागि अर्को टर्निङ प्वाइन्ट बन्यो । थप अध्ययनका लागि उनि रसिया लागे । रसियामा संघर्ष  सन् १९९० मा सोभियत संघ रसिया)पुगेका चापार्गाइले कम्प्युटर इन्जिनियरिङको अध्ययन शुरु गरे ।  एक वर्षपछि रसिया टुक्रियो । टुक्रिएपछि चापागाई अजरवैजान तिर परे । रसियासंग उनको सम्वन्ध छुट्यो । अजरवैजानमा उनलाई अर्को समस्या थपियो । सोभियत संघ भएको वखत छात्रवृत्तिमा आएका विद्यार्थीलाई छात्रवृत्ति उपलब्घ गराउन नसकिने त्यहाँको सरकारले निर्णय गरेको थियो । अजरवैजानको सरकारी निर्णयको कारण आर्थिक समस्यालाई पार लगाउन उनी पुनः रसिया फर्कने निधो गरे । अजरवैजानको परराष्ट्र मन्त्रालयको प्रक्रियामार्फत चापागाई रसिया फर्के । पाँच वर्षे कम्प्युटर इन्जिनियरिङ अध्ययनका लागि एक वर्ष रसियन भाषा पढ्नुपर्ने अनिवार्य थियो । एक वर्षको भाषा अध्ययनसंगै उनले सन् १९९६ मा कम्प्युटर इन्जिनियरिङको कक्षा सके । अध्ययनको एक चरण सकेपछि उनको जागिरे वीवन पनि शुरु भयो । जागिरे जीवनका साथमा उनी पिएचडीमा भर्ना भए । अध्ययनका अतिरिक्त उनी कम्पनीमा पनि उत्कृष्ठ ठहरिए । सन् २००१ मा पिएचडी सकेका चापागाईले सन् २००३ सम्म जागिरे  जीवन विताए । कपडाको विक्री गर्ने व्रिटिश कम्पनीमा उनको पदोन्नती भई वित्तीय प्रमुख बने ।   रसियामा आफ्नै कम्पनी स्थापना  सन् २००३ सम्म जागिरे जीवन विताएका चापागाईले कम्पनी स्थापना गर्ने निधो गरे । सोचलाई मुर्त रुपमा  पुर्याउन उनले ग्लोवल प्रोडक्ट नामको कम्पनी स्थापना गरे । कम्पनीले श्रीलंका ,चीन ,भारत र भियतनामबाट ब्राण्डेड चिया आयात गरी रसियाको सवै शहरमा विक्री गर्न शुरु गर्यो । जागिरे जीवनको अनुभवले उनलाई कम्पनीको व्यवस्थापन दरिलो बनाउन सहयोग गर्यो । उनको कम्पनीले विभिन्न मुलुकबाट ब्राण्डेड चिया प्याक गरेर रसिया भित्र्याउन शुरु गर्यो । उनी रहेको ग्लोवल प्रडक्ट कम्पनीले रसियाका ९० शहरमा चिया विक्री वितरण गरिरहेको चापागाईले बताए । ग्लोवल प्रोडक्टमा २० जना नेपाली सहित ७५ जना रसियन नागरिहरुलाई रोजगारी दिईरहेको उनले वताए । नेपालमा चिया प्रशोधन केन्द्र स्थापना  परदेशमा व्यापारमा भएको प्रगति तथा अन्य देशहरुबाट प्याकिङ चियामा मात्रै कम्पनी निर्भर रहेकोले चापागाईले स्वदेशमा पनि टेवा पु–याउने सोच बनाए । परम्परागत रुपमा चलिरहेको चिया प्रशोधनलाई अत्याधुनिक बनाउन उनी  सहित चार जनाले झापामा नेचर हिमालय टि इन्डस्ट्रिज प्रा.लि.  संचालनमा ल्याए । चिया प्रशोधन कम्पनीका लागि १३ करोड लगानी गरिएको उनले वताए । उक्त कम्पनीले चिया वगानहरुबाट काँचो चिया खरिद गरि प्रशोधन सकेर रसिया निर्यात गर्दछ । चापागाईँको अगुवाइमा शुरु गरिएको प्रशोधन केन्द्रमा ८० जना कामदारहरु कार्यरत छन् । चापागाईले लिजमा शुरु गरेको चिया वगानमा सिजनमा १५० बढी कामदारहरु आश्रित हुने गरेको उनले बताए । चिया वगान लिजका लागि उनीसंग एनआरएनएका महासचिव डा. बद्री केसीले सहकार्य गरेका छन् । नेपालमा कपवाला प्याकिङ चियापत्तीको शुरुवात आफ्नो कम्पनीले गरेको उनले दावी गरे ।निर्यात ढुवानी मुख्य समस्या  मुख्यतयाः श्रीलंकबाट आयात गरि रसियामा चिया बेच्दै आएका चापागाइलाई नेपाली चियाको वजार एकछत्र बनाउन मन छ । तर बाधक बनेको छ –ढुवानी खर्च । झापाको चियाका लागि कलकत्ता देखि कन्टेनर आउजाउ गराउँदा कम्तीमा प्रति कन्टेनर तीन लाख रुपयाँ  लागत लाग्दछ । नेपालको आफ्नै वन्दरगाह नभएको कारण बन्दरगाहको भाडा तिर्नुपर्छ । जसले गर्दा लागत अझ थपिन्छ । अन्य देशहरुबाट रसिया पुगेको चिया भन्दा नेपाली चियाका लागत तीन लाख बढि लाग्ने गरेको उनले वताए ।सरकारी निकायले चियालाई कृषिजन्य वस्तुमा सुचिकृत नगरेका कारण पनि उत्पादन तथा ढुवानीमा खर्च बढेको उनले वताए ।  जिडिपीको मुख्य हिस्सा बनाएको श्रीलंकको चियासंग लागत बढि परेको नेपाली चिया विक्री गर्न कठिन भएको उनले बताए । यद्यपी नेपाली चिया प्रवद्र्धनको लागि प्रयासरत रहेको वताए ।नेपालमा हाइड्रो,वैंक तथा कलेजमा पनि लगानी गरेका चापागाई एनआएनए रसियामा पनि आवद्ध छन् । शैक्षिक ,व्यवसायिक र लगानीका विभिन्न क्षेत्रमा लोभलाग्दो प्रगति गरेका चापागाइलाई संवादको विट मार्दै सोधियो – छोटो समयमै धेरै प्रगति गर्नुभयो है ? उनले कुटनितिक जवाफ दिए – ‘जुकरवर्गको तुलनामा ढिलो भयो ।’
