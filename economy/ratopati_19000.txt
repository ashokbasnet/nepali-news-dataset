दोस्रो आदिवासी जनजाति साँस्कृतिक महोत्सव दमौलीमा शुरु

तनहुँ - तनहुँको व्यास नगरपालिका वडा नं ३ विपी बनवाटिकामा आजदेखि दोस्रो आदिवासी जनजाति साँस्कृतिक महोत्सव हुने भएको छ ।“अमुल्य भाषा, संस्कृतिको जर्गेना गर्दै पर्यटनको विकास गरौ” भन्ने मूल नाराका साथ नेपाल आदिवासी जनजाति महासंघ जिल्ला समन्वय परिषद् तनहुँको आयोजनामा महोत्सव हुन लागेको हो । महोत्सवमा शहिद परिवार, अशक्त, अपाङ्ग, ज्येष्ठ नागरिकलाई निशुल्क प्रवेशको व्यवस्था मिलाइएको आयोजकले रातोपाटीलाई बताए ।जिल्लामा उत्पादित कृषिजन्य बस्तुको बजारीकरण, ऐतिहासिक धार्मिक तथा पर्यटकीय स्थलको प्रचार प्रसार गर्नु महोत्सवको मुख्य उद्धेश्य रहेको आयोजकले बताए ।विभिन्न जातजाति, वर्ग र समुदायको बाजा गाजा सहितको झाँकी, विभिन्न जातजातिको खानाको परिकार, सुलभ दरमा र्याफटिङ, भुकम्प प्रतिरोधी आवास निर्माण, आकर्षक नमुना घरको निर्माण  महोत्सवका मुख्य आकर्षण हुन् । -महोत्सवको लागि ट्राफिक चोक र अनसन चौतारीमा स्वागतद्धार निर्माण गरिएको छ ।-दमौली बजार क्षेत्रलाई दुलही झै सिंगारिएको छ ।-महोत्सवको माहोलले दमौली बजारको सौन्दर्यता बढाइदिएको छ । -महोत्सव सफल बनाउन ५ सय जनाको मुलसमारोह समिति र ५९ वटा विभिन्न उपसमिति गठन गरिएको महोत्सव सचिवालय संयोजक बसुन्धरा घर्तीले बताइन् । -महोत्सवमा राष्ट्रिय तथा स्थानीय कलाकारको सहभागिता समेत रहनेछ । महोत्सवको लागि रमाइलो मेलाका सामग्रीहरु जडान गर्न र स्टल बनाउने कार्य हिजो (मंगलबार) सम्म पनि जारी थियो । आज बिहान पनि केही स्टलको निर्माण कार्य भइरहेको रतोपाटी सम्वाददाताले बताएका छन् । आयोजक समितिले भने महोत्सवको लागि संम्पूर्ण तयारी पुरा भैसकेको बताएको छ । महोसवको उद्घाटन विनाविभागीय मन्त्री आशा कोइरालाले गर्ने महोत्सव आयोजक समितिले बताएको छ ।
