बुटवलमा राष्ट्रिय औद्योगिक प्रदर्शनी शुरु

तेजेन्द्र के.सी. बुटवल–बुटवलमा आजदेखि दोस्रो राष्ट्रिय औद्योगिक प्रदर्शनी, कृषि ब्यापार तथा पर्यटन प्रबद्र्धन २०७४ को शुरु भएको छ ।  नेपाल राष्ट्रिय उद्योग व्यापार संगठन बुटवलको आयोजनामा जिल्ला विकास समिति रुपन्देही,बुटवल उपमहानगरपालिको सहयोगमा राष्ट्रिय औद्योगिक प्रदर्शनी कृषि ब्यापार तथा पर्यटन प्रबद्र्धन २०७४ भएको हो ।   ११ दिनसम्म चल्ने यो प्रदर्शनीमा कृषि, पर्यटन तथा औधोगिक उत्पादनका स्वदेशी तथा विदेशी बस्तुहरुको प्रदर्शनी गरिने आयोजक मध्येका एक कृष्ण आचार्यले बताए ।  प्रदर्शनीमा   दैनिक उपभोग्यबस्तु, साना तथा घरेलु उत्पादन, जडिबुटी तथा कृषि उत्पादन, औधोगिक मेशिनरी तथा उपकरण, हस्तकलाका उत्पादन, अटोमोवाइल्स, सूचना प्रविधि तथा इलोक्ट्रनिक्स, टेक्सटाई, गार्मेन्ट तथा फुटवेयर, फर्निचर तथा फर्निसिङका समग्री, बैंक तथा वित्तीय, होटल तथा रेष्टुरण्ट, वाल उद्यान लगायतका ३ सय ५० वटा स्टलहरु राखिएको छ । मेलामा ४ कारोड कोराबार हुने अपेक्षा आयोजकको छ ।  प्रदर्शनीलाई थप रोचक बनाउन आमाहरुको नृत्य प्रतियोगिता ( मम्मी डान्स आईडल ) पनि आयोजना गरिएको छ । छोराछोरी जन्माएका आमाहरुले नृत्य प्रतियोगितामा भाग लिन पाउने आयाजकले बताएका छन् ।  मम्मी डान्स आईडल प्रतियोगितामा आकर्षक पुरस्कारको व्यवस्था समेत गरिएको छ । प्रतियोगिताको प्रथम पुस्कार यमाहा कम्पनीको स्कुटर राखिएको छ भने दोस्रो पुरस्कार ५० हजार रुपैयाँ, दोस्रो हुनेलाई ३० हजार तथा सान्त्वना पुरस्कारको समेत व्यवस्था गरिएको छ ।  यस्तै प्रदर्शनीमा खुल्ला गायन प्रतियोगिता पनि आयोजना गरिएको छ । खुल्ला गायन प्रतियोगितामा प्रथम हुनेलाई यमाहा कम्पनीको स्कुटर दोस्रो हुनेलाई ५० हजार रुपैयाँ र तेस्रो हुनेलाई ३० हजार रुपैयाँको पुरस्कार राखिएको छ ।  मेलामा विषेश आकर्षणको लागि कुस्ती खेल समेत आयोजना गरिएको सांस्कृतिक संयोजक गोविन्द गैरेले जानकारी दिए ।  मेला अवधिमा तीन दिन कुस्ती प्रतियोगिता हुनेछ । जसमा भारतीय महिला र पुरुष पहलमानहरुको कुस्ती प्रतियोगिता हुनेछ ।   
