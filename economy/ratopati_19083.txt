ज्योति विकास बैंकले  राप्तीभेरी विकास बैंकलाई  एक्विजिसनपछि एकिकृत कारोबार शुरु

काठमाडौं – ज्योति विकास बैंक लिमिटेडले क्षेत्रिय स्तरको राप्तीभेरी विकास बैंक लिमिटेडलाई मिति कार्तिक ८ गते बुधबार प्राप्ति (एक्विजिसन) गरी एकिकृत कारोबार सञ्चालन गरेको छ ।नेपाल राष्ट्र बैंकका गभर्नर डा.चिरञ्जीवि नेपालले संयुक्त कारोबार सञ्चालन शुभारम्भ समारोहको समुद्घाटन गरे । ज्योति विकास बैंक लिमिटेड नेपाल सरकार एवं नेपाल राष्ट्र बैंकको मर्जर र प्राप्ति नीतिलाई अंगीकार गर्दै हालसम्म झिमरुक विकास बैंक लिमिटेड र राप्तीभेरी विकास बैंक लिमिटेड गरी २ वटा क्षेत्रिय स्तरको विकास बंैकहरुलाई  सफलता  पूर्वक मर्जर र प्राप्ति गरेको छ ।यस प्राप्ति पश्चात् ज्योति विकास बैंक लिमिटेडेको चुक्ता पूँजी २ अर्ब ३६ करोड पुगेको छ  भने कुल निक्षेप रु. १२ अर्व ४० करोड, कर्जा लगानी रु. १० अर्व ३० करोड, शाखा संख्या ४६ तथा ग्राहक संख्या १ लाख ४० हजार भन्दा बढि पुगेको जनाएको छ ।ज्योति विकास बैंक लिमिटेडले आर्थिक वर्ष २०७३/ ७४ को मुनाफाबाट वोनस शेयर वितरण पश्चात चुक्ता पूँजी आवश्यकता सहजै पूरा समेत जनाएको छ । बैंकले देशव्यापी रुपमा शाखा सञ्जाल विस्तार गर्ने लक्ष्यका साथ १० वटा शाखा छिट्टै थपिने जनाएको छ ।  वि. स. २०६५ श्रावण ९ गते स्थापना भएको ज्योति विकास बैंक लिमिटेडले स्थापनाको नौ बर्षको अवधिमा निजि क्षेत्रका विकास बैंकहरुको बीचमा आफ्नो अलग्गै पहिचान बनाउन सफल भएको दावी गरेको छ । ज्योति विकास बैंक लिमिटेडले राप्तीभेरी विकास बैंक लिमिटेडलाई प्राप्ति (एक्विजिसन) गरेपछि आगामी दिनमा अझै उत्कृष्ट गुणस्तरीय र सेवा प्रदान गर्ने जनाएको छ ।  
