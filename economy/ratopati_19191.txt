बैंक तथा वित्तीय संस्थाहरुमा भएको साइबर आक्रमणबारे ध्यानाकर्षण

काठमाडौं–सूचना प्रविधिको क्षेत्रमा सूरक्षा र जनचेतनाको कार्य गरिरहेको  संस्था इन्र्फमेसन सेक्यूरिटी रेस्पोन्स टिम नेपालले विगत केहि दिनदेखि नेपालका विभिन्न बैंक तथा वित्तीय संस्थाहरुमा साइबर आक्रमण  भइरहेकोप्रति आफ्नो ध्यानाकर्षण भएको जनाएको छ ।  संस्थाका अध्यक्ष चिरन्जीवि अधिकारीले एक विज्ञप्ति जारी गर्दै यस्ता घटनाले सूचना प्रविधिको क्षेत्र अझै कमजोर अवस्थामा रहेको प्रस्ट भएको भएको  जनाएका छन् ।  यस्तो प्रकारको आक्रमण हुनु कुनै नौलो विषय नभएपनि आगामी दिनहरुमा अझ बढि हुनसक्नेसाइबर आक्रमणलाई रोक्न समयमा नै आवश्यक कदम चाल्नुपर्ने विज्ञप्तिमार्फत जोड दिइएको छ ।  विज्ञप्तिमा भनिएको छ–सूचना प्रविधिले दैनिक क्रियाकलापलाई सहज बनाईरहेको समयमा यसमा गर्नुपर्ने पर्याप्त आवश्यक लगानी नगरिनु र त्यसको लागि आवश्यक जनशक्तिको विकासमा ध्यान नदिनु मुख्य कमजोरीको रुपमा रहेको छ । सूचना प्रविधिको क्षेत्रमा गरिने लगानीलाई संस्थाको विकासको आधारको रुपमा लिनुपर्नेमा खर्चको रुपमा लिने गरिएको र पर्याप्त मात्रामा लगानी नहुँदा नक्कली (पाईरेटेड) सफ्टवेयरहरु तथा उपकरणहरुको प्रयोगले यस्तो जोखिमलाई झनै बढाएको छ भन्ने संस्थाको ठहर छ । यस्ता घट्नालाई न्यूनिकरण गर्दै सम्पूर्ण बैंक तथा वित्तीय क्षेत्र मात्र नभई नेपालका हरेक सूचना प्रविधिसँग आबद्ध क्षेत्रलाई सुरक्षित पार्नुपर्ने आवश्यकता देखिएको समेत विज्ञप्तिमा उल्लेख छ ।   
