एभरेष्ट स्काइडाइभको वार्षिकोत्सवमा विश्व प्रसिद्ध स्काइ डाइभरहरू सम्मानित

काठमाडौं– नेपालका लागि मोरक्कोको वाणिज्य दूतावासले त्याहाका अन्तर्राष्ट्रिय ख्याति प्राप्त विश्व किर्तिमानधारी स्काइडाइभर तथा स्काई डाइभिङ्ग प्रशिक्षक अनस बक्कालीलाई विशेष सम्मान गरेको छ । बक्काली अन्तर्राष्ट्रिय ख्यातिप्राप्त साहषी एवम् जागरुक एवम् उत्साही पेशेवर स्काईडाइभर हुन् । जसले हालसम्म अन्तर्राष्ट्रिय स्काइ डाइभिङ्ग क्षेत्रमा ७,००० भन्दा बढी स्काइडाइभिङ्ग सफलतापूर्वक सम्पन्न गरिसकेका छन् । नेपालमा पनि सगरमाथाका विविध उचाईबाट स्काइडाइभिङ्ग गर्ने उद्देश्यका साथ सन् २००८ को अक्टोबर २६ तारीखका दिन एभरेष्ट स्काइडाइभ कार्यक्रम स्थापित गरिएको थियो । बक्कालीले गत नोभेम्बर ०३ र ०४ तारीख गरी दुई पटक सगरमाथाको २३,००० फिटको उचाईबाट स्काइडाइभ गरेका छन् । ५ पटकको विश्व किर्तिमानी कार्यक्रमका सहभागी, बक्कालीले गत वर्ष ‘ग्रिन र्माच दिवस’ कै अवसर पारेर अर्थात् सन् २०१६ को नोभेम्बर ०६ तारीखका दिन दुबईस्थित १८००० फिट उचाईको एक स्थानबाट मोरक्कन झण्डासहित हाम फालेका थिए । सोही अवसरमा बक्कालीसहित उनका टिमका अन्य स्काइडाइभरहरूलाई पनि सम्मान गरिएको छ । सम्मानीत हुनेहरूमा विश्वका विभिन्न राष्ट्रहरूबाट प्रतिनिधित्व गर्ने १३ जना स्काइडाइभरहरू (जो एभरेष्ट स्काइडाइभिङ्गका सिलसिलामा नेपाल आएका छन्) पनि संलग्न छन् । टोलीमा विश्व किर्तिमानधारी २१,००० जम्प सहित गिनिज बुक अफ वल्र्ड रेकर्ड होल्डर, वल्र्ड रेकर्ड होल्डर हाइ अल्टिच्युड पोली एथलिट र फ्रिस्टाइल स्काइडाइभिङ्ग विश्व किर्तिमानधारी स्काइडाइभरहरू रहेका छन् ।उनीहरुलाई संस्कृति, पर्यटन तथा नागरिक उड्डयन मन्त्री जितेन्द्रनारायण देव, नेपालका लागि मोरक्कोका अवैतनिक महावाणिज्य दूत बसन्त चौधरी र र मोरक्कन राजदूतावास नयाँ दिल्लीका मिनिष्टर काउन्सेलर तथा डेपुटी चिफ अफ मिसन हसार्न अलावली मोस्तोफीले संयुक्तरुपमा गरेका थिए ।   
