स्मार्ट सिटिको परिकल्पाना सुनवलमा अटो भिलेज निर्माण कार्य शुरु

परासी–नवलपरासीको सुनवल नगरपालिकलाई ५ वर्षभित्र नमुना नगर बनाउन पहिलो चरणमा अटो भिलेज निर्माण कार्य शुरु भएको छ । यस अन्र्तगत नगरलाई सुन्दर र व्यस्थित बनाउन छरिएका सवारी साधन र अटो ग्यारेजहरुलाई अटो भिलेजभित्र व्यस्थित गरिनेछ । अव्यवस्थित सवारी साधनको पार्किङ्गले दुर्घटनाको जोखिम बढ्नुका साथै नगरको बजार क्षेत्र कुरुप देखिन थालेपछि अटो भिलेजका लागि नगरपालिकाको वडा नम्बर ४ तुरिया खोलाको छेउमा १२ विगाहा छुट कित्ता रहेको जग्गाको सरसफाई र सम्याएर व्यस्थित अटो भिलेज निर्माणको काम शुरु गरिएको हो । अटो भिलेजभित्र नगरमा छरिएका अटो ग्यारेज, अटो पार्टकको विक्री, पन्चर टाल्ने, सवारी साधनको मर्मत गर्ने गराउने, ठुला साना सवारी साधनहरु पाकिङ्ग र सवारी साधनहरुको धुलाई समेतको सम्पुर्ण कामलाई व्यवस्थापन गरिने नगरपालिकाका मेयर भिमबहादुर थापाले बताए ।नगपालिकाले अटो भिलेजका लागि यसवर्ष ३० लाख रुपैयाँ विनियोजन गरेको छ । जुन बजेटले अटो भिलेजको भौतिक पुर्वाधार निर्माण र जग्ग व्यवस्थापन कार्य भईरहेको छ । अटो भिलेज यस क्षेत्रको व्यस्थित र सुविधासम्पन्न हुने नगरपालिकाको दावी छ । अटो भिलेजमा आगामी ५० वर्षसम्मका सवारी साधन धान्ने गरि प्रविधिहरु भित्राइनेछ । अव्यस्थित पार्किङ्गलाई व्यस्थित गरि सुनवललाई सुन्दर नगर बनाउन सुरु भएकोमा स्थानीयबासी खुशी भएको स्थानीय यज्ञ प्रसाद पाण्डेले बताए । 
