वैदेशिक रोजगार सामाजिक सुरक्षा कोषको काम बीचमै अड्कियो

वैदेशिक रोजगार सामाजिक सुरक्षा कोषको कार्यान्वयनका लागि प्रक्रियागत कार्यविधिमा टुङेमा पुग्न नसकेको कारण कोषको कार्य अलपत्र परेको छ ।   वैदेशिक रोजगारमा गएका युवाहरुको लागि संचय कोष खडा गर्ने गरि सरकारी निकाय र एनआरएन विच सहमती भएको थियो । सहमति अनुसार  विदेशमा रहेका नेपाली कामदारहरुको संचय कोषका लागि  गैर आवासीय नेपाली संघले समन्वय गर्ने वताइएको थियो  । कर्मचारीहरुको मासिक तलबमा कटौती गरिए सरह रोजगारीका लागि विदेशमा रहेका युवाहरुको मासिक रुपमा संचय कोषमा रकम जम्मा गरिने गरि कार्यविधी तयार भएको वताइएको छ । कार्यविधीलाई परिमार्जन तथा कार्यान्वयन गर्न संचयकोष प्रमुख विहिन भएकोले अड्किएको गैर अवासीय नेपाली संघका कार्यकारी निर्देशक राजेशसमशेर राणाले जानकारी गराए । गत  असारमा संचय कोष र  एनआरएनए बीच वैदेशिक रोजगारमा गएका नेपालीहरुको सामाजिक सुरक्षा कोष स्थापना गर्ने सहमति भएको थियो । वैदेशिक रोजगार सामाजिक सुरक्षा कोषको लागि कर्मचारी संचय कोषसँग गैर आवासीय नेपाली संघले कोषका लागि  एनआरएनएले सहजीकरण गर्ने गरि एमओयुमा हस्ताक्षर गरिएको थियो । वैदेशिक रोजगारीमा रहेका कामदारहरुका लागि  निक्षेप संकलन गर्न तथा संचित रकमबाट प्रतिफलयुक्त क्षेत्रमा लगानी गर्न वैदेशिक रोजगार सामाजिक सुरक्षा कोषको व्यवस्थाका गर्न लागिएको वताइएको छ । मासिक न्युनतम एक हजार रुपैयाँबाट शुरु गरिने संचय कोषमा कामदारले अधिकतम पाँच हजारसम्म  जम्मा गर्न सकिने गरि कार्यविधी तयार गरिएको छ । वैदेशिक रोजगारमा गएका युवाहरुबाट कमाईको ठुलो हिस्सा अनुत्पादक क्षेत्रमा लगानी हुँदै आएको छ । जसको कारण  घर फिर्ता भएको अवस्थामा पुनः आयस्रोतको बाटो बन्द हुने गरेको छ । वैदेशिक रोजगारको क्रममा कामदारहरुको मृत्यु वा  अंगभंग भएमा संचित कोषको रकमले कामदार लाभान्वित हुनेछन् । विदेशबाट नेपालमा फर्केपछि स्वरोजगारमा रुचि हुने युवाले संचय कोष मार्फत ऋण लिन सक्नेछन् । कामदारहरुको तलवबाट मासिक रुपमा कोषमा जम्मा कुन विधी वा प्रक्रियाबाट गर्ने बारे भने सरकारी निकायले निक्र्यौल गरिसकेको छैन । वैदेशिक रोजगारबाट कामदार कार्यावधि भन्दा छिटो फर्केपनि छ वर्ष पछि पुनः कोषलाई निरन्तरता गर्न सकिने गरि कार्यविधी तयार भएको छ । कामदारको तलव कटौती प्रक्रिया,प्रतिफल योजना तथा अधिकतम युवालाई समेट्ने विषयमा केहि प्रावधिक विषयको प्रक्रियाका कारण ढिलो भएको गैर आवासीय नेपाली संघकी उपाध्यक्ष सपीला राजभण्डारीले वताइन् ।   
