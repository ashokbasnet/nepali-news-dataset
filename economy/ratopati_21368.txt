विश्वभरिका होटल स्कुलहरूको सम्मेलन नेपालमा हुने

काठमाडौं–विश्वभरिका होटल व्यवस्थापन शिक्षा प्रदान गर्दै आएका होटल म्यानेजमेन्टसम्बन्धी शैक्षिक प्रतिष्ठानहरूको अन्तर्राष्ट्रिय संगठन इन्टरनेशनल एशोसियसन अफ होटल म्यानेजमेन्ट स्कुल्स् (इयूहोफा )मा पहिलो पटक नेपाल निर्वाचित भएको छ ।इटालीको लुकामा भएको इयूहोफा इन्टरनेशनलको ५६ औं कंग्रेसले नेपाललाई बोर्ड सदस्यका रूपमा निर्वाचित गरेको हो । नेपालका तर्फबाट राजधानीको ग्लोबल एकेडेमी अफ टुरिजम एन्ड हस्पिटालिटी एजुकेसन (गेट कलेज)का प्रमुख कार्यकारी अधिकृत खेम लकाइँ उक्त महासभामा सहभागी थिए । इयूहोफा इन्टरनेशनलमा विश्वभरिका २ सय होटल व्यवस्थापन शिक्षा प्रदायकहरू सदस्य रहेका छन् । उक्त संस्था होटल व्यवस्थापन शिक्षालाई प्रभावकारी तुल्याउने, होटल व्यवस्थापन तथा आतिथ्य सत्कारका क्षेत्रमा विश्वभरिका नवसिर्जना र उत्तम अभ्यासहरूको अनुशरण गर्ने, विद्यार्थी तथा शिक्षकहरूको आदानप्रदान गर्ने उद्देश्यसहित ५६ वर्षअघि युरोपमा स्थापना भएको हो ।लुकामा सम्पन्न सम्मेलनले सन् २०१८ को कंग्रेस विश्वकै पहिलो होटल स्कूल स्विजरल्यान्डको लुजानस्ति इएचएल स्थापनाको १२५ औं वर्ष पूरा भएको अवसरमा स्विजरल्यान्डमा आयोजना गर्ने र सन् २०१९को कंग्रेस नेपालमा आयोजना गर्ने निर्णय गरेको छ । “विश्वका दुई सय होटल व्यवस्थापन स्कुलका सञ्चालकहरूको सहभागितामा नेपालमा यस्तो अन्तर्राष्ट्रिय सम्मेलन गर्न पाउनु हाम्रो लागि ठूलो अवसर हो । यो नेपालको पर्यटन उद्योगकै ठूलो उपलब्धी हुनेछ, किनकी सम्मेलनमा एक साथ आउने दुई सय होटल व्यवस्थापन शिक्षा प्रदायकहरूले प्रवाह गर्ने सन्देशले विश्वभरि नै नेपालको पर्यटन उद्योगको प्रचारप्रसारमा निकै ठूलो योगदान पुग्नेछ,” इयूहोफाका बोर्ड बैठकको निर्णयपछि गेट कलेजका संस्थापक एवं प्रमुख कार्यकारी अधिकृत खेम लकाईले भने ।   
