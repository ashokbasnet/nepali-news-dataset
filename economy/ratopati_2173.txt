बागलुङको तमान खोलामा टेलिकमको विटिएस स्थापना, जिएसएम मोवाइल सेवा सञ्चालनमा आयो

 काठमाडौं–नेपाल टेलिकमले बाग्लुङ जिल्लाको उत्तर पश्चिम भेगको बिकट स्थान तमान खोलामा विटिएस  स्थापना गरी असार ९ गतेदेखि जिएसएम मोवाइल सेवा सञ्चालनमा ल्याएको छ । यो स्थानमा यस अघि कुनै पनि किसिमको दूरसञ्चार सेवा पुगेको थिएन ।   तमानखोला गाउँपालिका –३, तमानखोलामा स्थापित विटिएसबाट तमानखोला गाउँपालिकाको वडा–३ र ४ का करिव ६ सय घरधुरीका बासिन्दा र खुङखानीको वडा–६ का वासिन्दालगायत सो क्षेत्रका सयौलाई मोवाइल सेवा पुग्ने टेलिकमले जनाएको छ । यसवाट स्थानियले विश्व समुदायसँग सम्पर्क स्थापित गर्न सहज भएको जनाइएको छ ।  तमान खोला बाग्लुङ जिल्ला सदरमुकामबाट ११६ किलोमिटर सडक मार्गको यात्रा पश्चात करिव डेढ घण्टाको पैदल मार्गको दुरीमा पर्छ । उक्त स्थान छिमेकी जिल्ला म्याग्दीको सिमानासंँग जोडिएको छ ।  दुर्गम तथा अति विकट क्षेत्रका ग्रामीण तहसम्म दूरसञ्चार सेवाको पहुँच विस्तार गर्ने सरकारको नीति अनुसार कम्पनीले सो क्षेत्रमा सेवा विस्तार गरेको जनाएको छ । प्रतिफल कम आउने र  तुलनात्मकरुपमा लगानी बढी हुने स्थानहरुमा समेत समान रुपमा दूरसञ्चार सेवा विस्तार गर्ने क्रमलाई निरन्तरता दिँदै सो स्थानमा हालै उपकरण जडान गरी नेपाल टेलिकमले सेवा सञ्चालनमा ल्याएको हो ।   
