निजी क्षेत्रको सहभागितामा मात्रै आर्थिक उन्नति सम्भवः अर्थ सचिव

काठमाडौं– अर्थसचिव शंकरप्रसाद अधिकारीले निजी क्षेत्रको सहभागिताविना मुलुकको आर्थिक उन्नति सम्भव नरहेको बताएका छन् । अर्थ सचिव अधिकारीले अव मुलुक आर्थिक समृद्धिको दिशामा अघि बढने र त्यसको नेतृत्व निजी क्षेत्रले लिनुपर्ने पनि स्पष्ट पारेका छन् । विहिबार काठमाडौंमा आयोजित छैठौं राष्ट्रिय कर दिवसको समापन कार्यक्रममा बोल्दै उनले निजी क्षेत्रको नेतृत्वमा मुलुकको आर्थिक उन्नति गर्न राजनीतिक सहमति जुटिसकेको पनि स्मरण गराएका थिए । सचिव अधिकारीले सरकारले मुलुकको आर्थिक समृद्धिका लागि अनुकूल वातावरण बनाउँदै लैजाने प्रतिवद्धता पनि व्यक्त गरे । उनले राजस्व संकलन मुलुकको लगानीमैत्री वातावरण निर्माण गर्ने मूल आधार भएको पनि स्पष्ट पारे । कार्यक्रममा बोल्दै नेपाल उद्योग वाणिज्य महासंघका पूर्व अध्यक्ष पशुपति मुरारकाले आयकर मैत्री वातावरण बनाई दिन सरकारसँग आग्रह गरे । उनले सरकारले करको दायरामा ल्याउने गरी व्यवसायीहरुसँग व्यवहार नगरेको गुनासो पनि गरे । उद्योगी÷व्यवसायीहरुले लगानीका लागि सरकारले अझै उचित वातावरण बनाउन नसकेको गुनासो पनि गर्दै आएका छन् ।
