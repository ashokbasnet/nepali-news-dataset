फलफूल खेतीको लागि अनुदान कार्यक्रम सुरु

 काठमाडौं–कृषि विकास मन्त्रालयले फलफूल खेतीको लागि अनुदान कार्यक्रम सुरु गरेको  छ । मन्त्रालयले सुरु गरेको अनुदानको कार्यक्रममा सुन्तला,कागती र जुनारको नयाँ गुणस्तरीय नर्सरी सहितको सुन्तला बर्गैचालाई स्थापना गर्ने उदेश्य रहेको जनाईएको छ । त्यसै अनुरुप किसानलाई अनुदान दिने नीति लागू गरे संगै किसानको अनुदानको लागि निवेदन पनि दिन थालेका छन् ।  मन्त्रालयको बृहत सुन्तला जात (सुन्तला,कागती र जुनार) अनुसन्धान ,विकास र विस्तार स्रोत केन्द्र स्थापना कार्यक्रम सञ्चालन कार्यविधि २०७४ मार्फत अनुदान पाईने जनाएको छ ।  राष्ट्रिय सुन्तला जात वाली विकास कार्यक्रमकी प्रमुख शान्ता कार्कीको अनुसार जिल्लाबाट निवदेन आएको खण्डमा तोकिएको मापदण्ड अनुसार अनुदान वितरण गरिने छ ।  अहिले सम्म गोर्खा र लमजुङ जिल्लाको गरी २ वटा नर्सरी तथा सुन्तला बगैँचाबाट निवेदन आएको उनको भनाई छ ।  मापदण्ड अनुसार बर्गैैँचा तथा नर्सरी सञ्चालनमा आएको खण्डमा   अनुदान उपलब्ध गराइने उनले बताइन् । कार्कीका  अनुसार अनुदानको कार्यक्रमको लागि सुन्तला जुनार र कागती बर्गैँचा कम्तीमा ४० रोपनी देखि विस्तार गरेर १ सय रोपनी सम्म पुर्याउन मिल्ने खालको हुनुपर्दछ । अनुदान सुन्तला उत्पादनमा परेको जिल्ला मध्ये हुनुपर्ने र एउटा जिल्लाले १ देखि ३ वटा बर्गैँचा तथा सुन्तला नर्सरीले अनुदान पाउने मन्त्रालयले जनाएको छ । अनुदान  कार्यक्रमले सुन्तला तथा जुनारको पकेट क्षेत्र  मानिएको जिल्लामा सुधार गर्न सकिने, पुरानो बोटलाई हटाई नयाँ बिरुवा लगादा उत्पादनमा राम्रो हुने विश्वास लिइएको छ ।  अनुदानको लागि नर्सरी तथा बगैँचा सञ्चालकले निवदेन पेश गर्नुपर्ने हुन्छ ।  
