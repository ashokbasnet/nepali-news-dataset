पुसमा पाँचौ बागलुङ महोत्सव: २० करोडको कारोबार गर्ने लक्ष्य

बागलुङ - पुसमा बागलुङमा पॉचौ बागलुङ महोत्सव आयोजना गरिएको छ । बागलुङ उद्योग बाणिज्य संघले गर्न लागेको महोत्सवमा ५ लाख पर्यटक भित्राउने र २० करोडको आर्थिक कारोबार गर्ने लक्ष्य आयोजकले लिएको छ । महोत्सवको तयारी बारे जानकारी दिन बिहीबार बागलुङमा गरिएको पत्रकार भेटघाट कार्यक्रममा बागलुङ उद्योग बाणिज्य संघका अध्यक्ष तथा महोत्सवका मूल संयोजक जयराम भारीले यस्तो जानकारी गराएका हुन ।प्रदेश नम्बर–४ स्तरीय कृषि, पर्यटन, औद्योगिक व्यापार मेला तथा बागलुङ महोत्सव–२०७४’ नाम दिईएको यो मेला पुस १४ देखि २३ गतेसम्म हुँदैछ । दश दिने महोत्सव सम्पन्न गर्न ७० देखि ८० लाखसम्म खर्च लाग्ने अनुमानसहित त्यसै अनुसार आम्दानी गर्न विभिन्न शिर्षक बनाएर काम भईरहेको अध्यक्ष भारीले रातोपाटीलाई बताए । सहयोगी संस्थाको रुपमा व्यापार तथा निकासी प्रवद्र्धन केन्द्र, नेपाल उद्योग बाणिज्य महासंघ, नेपाल पर्यटन बोर्ड र नेपाल पत्रकार महासंघ बागलुङ रहेका छन् । महोत्सवमा व्यवसायीक कम्पनी, वैंक, रेष्टूरेन्ट, सवारी साधन, घरेलु तथा हस्तकलाका उत्पादन, वन पैदावार, शैक्षिक स्टल, बीमा कम्पनीका स्टल, फोटो प्रदर्शनी लगायतका स्टल रहनेछन । -थम्मन थापा 
