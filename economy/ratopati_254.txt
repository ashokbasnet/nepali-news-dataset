गौचन इफाप्काको उपाध्यक्षमा निर्वाचित

काठमाडौं– नेपाल निर्माण व्यवसायी महासंघका अध्यक्ष शरदकुमार गौचन एशिया तथा पश्चिम प्रशान्त क्षेत्रका निर्माण व्यवसायीको साझा संगठन इफाप्काको उपाध्यक्ष निर्वाचत भएका छन् । दक्षिण कोरियाको राजधानी सउलमा सम्पन्न इफाप्काको ४३ औं बैठकले गौचनलाई निर्विरोध उपाध्यक्ष निर्वाचित गरेको हो ।  उपाध्यक्षमा निर्वाचित भएपछि गौचनले इफाप्कालाई अझ शशक्त संगठन बनाउन आफू क्रियाशील रहने प्रतिबद्धता जनाएका छन् । इफाप्कामा आफनो प्रतिनिधित्वबाट सिंगो महासंघको गरीमा उच्च भएको प्रतिक्रिया समेत गौचनले दिए । महासंघका उपाध्यक्ष निकोलास पाण्डे पनि इफाप्का कार्य समिति सदस्य निर्वाचित भएका छन् ।  गौचन र पाण्डेको कार्यकाल सन् २०१८  नोभेम्बरमा सकिने छ । एशिया तथा पश्चिम प्रशान्त क्षेत्रका निर्माण व्यवसायीबीच भाइचाराको सम्बन्ध अभिवृद्धि गर्दै निर्माण उद्योगमा आपसी सहकार्य गर्ने उद्देश्य सहित सन् १९५६ मा इफाप्का गठन भएको हो । हाल १८ राष्ट्रका निर्माण व्यवसायीहरु आबद्ध इफाप्काको मुख्यालय भने फिलपिन्सको राजधानी मनिलामा रहेको छ । 
