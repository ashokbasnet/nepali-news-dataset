७ लाख ६७ हजार ७ सय भुकम्प पीडितमध्ये दोस्रो किस्ता लिने लाभग्राहीको संख्या एक लाख मात्र !

काठमाडौं– निजी घर निर्माणका लागि दोस्रो किस्ता लिने भूकम्प पीडित लाभग्राहीहरुको संख्या एक लाख नाघेको छ । मंसिर २७ बेलुकासम्मको तथ्यांक अनुसार १ लाख ४ सय ८३ लाभग्राहीले आफ्नो घर पुनर्निर्माण सुरु गरी दोस्रो किस्ता लिएका छन् ।पहिलो किस्ता लिने लाभग्राहीको संख्या ठूलो भएपनिसोही अनुपातमा पुनर्निर्माण सुरु गरी दोस्रो किस्ता लिने लाभग्राहीको संख्या बढ्न नसकिरहेका बेला यो तथ्यांक आएको हो । राष्ट्रि«य पुनर्निर्माण प्राधिकरणले पहिलो किस्ता लिएका लाभग्राहीलाई दोस्रो किस्ता लिएर घर पुनर्निर्माण सुरु गर्न विभिन्न माध्यममार्फत् प्रेरित गर्दै आएको छ । प्राधिकरणका प्रवक्ता यमलाल भूसाल भन्छन्, ‘प्राधिकरणले गत श्रावणमा अनुदान लिने समयसीमा निर्धारण गरेका कारण पनि निजी आवास निर्माण बढेको हो । यो तथ्यांकले दसै, तिहारलगायतका चाडपर्व र कृषि उत्पादन भित्र्याउने चटारो सकिएलगत्तै घर पुनर्निर्माणले गति लिन थालेको देखाएको छ ।’प्राधिकरणले गत वर्ष पुससम्म पहिलो किस्ता लिइसकेका लाभग्राहीलाई ०७४ पुस मसान्तभित्र दोस्रो किस्ता र आगामी ०७५ जेठभित्र तेस्रो किस्ता लिन अनुरोध गरेको छ । त्यस्तै, ०७४ कात्तिकभित्र पहिलो किस्ता लिएका लाभग्राहीले ०७४ चैत्रभित्र दोस्रो किस्ता र ०७५ असार मसान्तभित्र तेस्रो किस्ता लिइसक्नु पर्नेछ । डीपीसी तहसम्मको पुनर्निर्माण सम्पन्न भएपछि लाभग्राहीले प्राविधिकबाट जाँच गराई दोस्रो किस्ता लिन पाउँछन् । त्यस्तै, दोस्रो किस्ता लिएर छानो छाउने पट्टिनिर्माण गरेपछि लाभग्राहीले तेस्रो किस्ताका लागि आवेदन दिन सक्छन् ।दोस्रो किस्ता लिने लाभग्राहीको संख्या १ लाख नाघेपनि दोस्रो किस्ताका लागि प्रमाणीकरण गरिएका लाभग्राहीको संख्या भने थप २४ हजार ३ सय ७ छ । त्यस्तै, तेस्रो किस्ताका लागि प्रमाणीकरण गरिएका लाभग्राहीको संख्या ३३ हजार ४ सय २५ पुगेको छ । अहिलेसम्म ६ लाख ५१ हजार ७ सय ९२ लाभग्राहीले पहिलो किस्ता लिएका छन् ।निर्माण सम्पन्न भएका र निर्माणाधीन निजी घरहरुको संख्या पनि सन्तोषजनक गतिमा अघि बढेको छ । हाल निर्माणाधीन घरको संख्या १ लाख ७४ हजार ६ सय २२ पुगेको छ । त्यस्तै, ७३ हजार ६ सय ५५ घर पुनर्निर्माण भइसकेका छन् ।  निर्माण सम्पन्न र निर्माणधीन घरको कूल संख्या २ लाख ४८ हजार २ सय ७७ हुन आउँछ । यो पहिलो किस्ता लिएका कूल लाभग्राहीको ३८ प्रतिशत हो । हालसम्म कूल भूकम्पपीडित लाभग्राहीको संख्या ७ लाख ६७ हजार ७ सय ५ रहेको छ भने तीमध्ये ६ लाख ५९ हजार ५ सय ६ जनासँग अनुदान सम्झौता भइसकेको छ ।  पुनर्निर्माणमा साउदी अरेबियाले ३ अर्ब सहयोग गर्ने  नेपालको भूकम्पपछिको पुनर्निर्माणमा साउदी अरेबियाले सहयोग गर्ने भएको छ । साउदी सरकारको विकासका लागि साउदी कोषका प्रतिनिधि र पुनर्निर्माण प्राधिकरणका अधिकारीहरुबीच मंगलबार र बिहीबार प्राधिकरणमा भएको छलफलमा उक्त सममmदारी भएको हो । छलफलका क्रममा विकासका लागि साउदी कोषका उच्च अधिकारीहरुले प्राधिकरणबाट पुनर्निर्माण गर्नुपर्ने आयोजनाको यथाशक्य सूचीसहितको परियोजना प्रस्ताव गर्न आग्रह गरेका छन् । साउदी सरकारले विकासका लागि साउदी कोषमार्फत् ३० मिलियन अमेरिकी डलर (करिब ३ अर्ब नेपाली रुपैयाँ) बराबरको सहुलियतपूर्ण ऋण सहयोग गर्न रुचि देखाएको हो  ।  प्राधिकरणका सहप्रवक्ता डा. भीष्मकुमार भूसालले उक्त रकम निजी आवासको पुनर्निर्माण, विद्यालय तथा स्वास्थ्य संस्थाहरुको पुनर्निर्माणमा खर्च गर्ने प्रस्तावसहित प्राधिकरणले ऋण सम्झौता वार्ताका लागि अर्थ मन्त्रालयलाई अनुरोध गरी पठाइसकेको जानकारी दिए ।  प्राधिकरणमा भएको छलफलमा प्राधिकरणबाट सहसचिवद्वय यमलाल भूसाल र कृष्णप्रसाद दवाडी तथा उपसचिवद्धय डा. भीष्मकुमार भूसाल र विनु बज्राचार्य कुँवरको सहभागिता थियो ।  साउदी सरकारको तर्फबाट विकासका लागि साउदी कोषका क्षेत्रीय व्यवस्थापक अब्दुल्लाह एम. अल–सोएइबी, आयोजना व्यवस्थापक नासिर एल कसावी र बरिष्ठ विज्ञ सइद अल मासाइखी सहभागी थिए ।  
