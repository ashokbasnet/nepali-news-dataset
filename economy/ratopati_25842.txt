साना किसान विकास बैंकको नाफा ३३ करोड

काठमाडौं– साना किसान विकास बैंकले आर्थिक वर्ष २०७३/०७४ मा ३३ करोड ८ लाख खुद मुनाफा गरेको छ । बैंकले आफ्नो स्थापनाको १३ औं वार्षिक साधारण सभाको अवसर पारेर शुक्रबार काठमाडौंमा एक कार्यक्रमको आयोजना गरी आर्थिक वर्ष २०७३/०७४ को खुद मुनाफा ३३ करोड ८ लाख रहेको जानकारी गराएको हो । कार्यक्रममा बोल्दै बैंकका प्रमुख कार्यकारी अधिकृत डा.शिवरामप्रसाद कोइरालाले सेयरधनीहरुलाई लगानीको प्रतिफल स्वरुप बोनस सेयर २५ प्रतिशत र कर प्रयोजनका लागि नगद लाभांस करिब २ प्रतिशत उपलब्ध गराउन लागिएको पनि जानकारी दिए । किसानहरुलाई आवश्यक पूँजीको व्यवस्था गरी गरिवी निवारणको क्षेत्रमा बंैक केन्द्रित भईरहेको बैंक सञ्चालक समितिका सदस्य खेमबहादुर पाठकले बताए । यस बैंकको अधिकृत तथा जारी पूँजी १ अर्ब पुर्याउने लक्ष्य लिइएको छ । बैंकको चुक्ता पूँजी ६२ करोड ८८ लाख २७ हजार ९ सय ३० पुगेको छ । 
