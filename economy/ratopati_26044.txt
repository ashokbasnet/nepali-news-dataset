आइएमईए जनरल इन्स्योरेन्सको २३ औं शाखा खिचापोखरीमा

काठमाडौं– आइएमई जनरल इन्स्योरेन्स लिमिटेडको २३ औं शाखा काठमाडौको न्युरोडस्थित खिचापोखरीमा संचालनमा आएको छ ।  सो शाखा गत मंसिर २९ गते बीमा समितिका अध्यक्ष चिरञ्जिवी चापागांईले उद्घाटन गरेका हुन् । सो अवसरमा कम्पनी संचालक समितिका अध्यक्ष हेमराज ढकाल तथा अन्य संचालक समितिका सदस्यहरु समेत उपस्थित रहेका थिए । शाखा उद्घाटन गर्दै चापागाईले कम्पनीले छोटो समयमानै आफ्नो साख स्थापित गर्न सफल भएकोमा लगानीकर्ता, संचालक समिति, व्यवस्थापन तथा सम्पूर्ण कर्मचारीहरुलाई धन्यवाद दिंदै बीमा क्षेत्रले रोजगारी बढाउन ठूलो योगदान दिने भएकाले चुस्त र सहज सेवा लगायत लगानीकर्ताको हित तथा कर्मचारीहरुको मनोवृतिमा विशेष ध्यान दिएर कार्य गर्न व्यवस्थापनलाई सुझाब दिए ।अध्यक्ष चापागाइले सबैले बीमालाई बाध्यताका कारण नभै आफ्नो सम्पत्तीको सुरक्षाको लागि बीमा गर्ने बानी बसाल्न आग्रह गरे । त्यस्तै कम्पनी संचालक समितिका अध्यक्ष ढकालले बीमा क्षेत्रमा आफ्नो पहिचान स्थापित गर्दै देशभरीनै शाखा सञ्जाल विस्तार गरी सरल र विश्वसनिय सेवा प्रदान गर्ने जानकारी गराए ।  
