यो वर्ष धान उत्पादन घट्ने, वर्षेनी २० अर्ब मूल्य बराबरको चामल आयात हुँदै

काठमाण्डौं–मुख्य खाद्यान्नको रुपमा लिइदै आएको धान उत्पादन यो वर्ष घट्ने पक्का भएको छ । कृषि मन्त्रालयले दिएको जानकारीअनुसार गत वर्षको तुलनामा यो वर्ष धान उत्पादनमा कमी आउने जनाएको छ । यो वर्ष बाढी र डुवानको कारण तराईको खेतीयोग्य जमिनमा क्षति पुगेकोले धान उत्पादनमा गत वर्षको भन्दा २ प्रतिशत कम हुने मन्त्रालयले अनुमान गरेको छ । नेपालमा यो वर्ष धान उत्पादनको बारेमा सबै जानकारी दिने तयारी भइरहेको भन्दै मन्त्रालयले बढीमा २ प्रतिशत धान उत्पादनमा कमी आउने अनुमान गरिएको छ । अहिले जिल्लाको जानकारी लिने काम भइरहेको छ । आर्थिक वर्ष ०६८/०६९ मा ५० लाख ७२ हजार मेट्रिक टन धान उत्पादन भएको थियो भने गतवर्ष  ५२ लाख ३० हजार मेट्रिक टन उत्पादन भएको थियो । नेपालमा अहिलेसम्म बढीमा ५२ लाख मेट्रिक टन सम्म मात्रै धान उत्पादन हुँदै आइरहेको छ । धान उत्पादनमा केही सफलता देखिए पनि यो वर्ष भने २ प्रतिशत कम हुने होकी भन्ने अनुमान गरिएको छ । यो वर्ष पनि ६८ दशमलव २१ प्रतिशत भन्दा धेरै क्षेत्रमा धान रोपिएको थियो ।  कृषि विकास मन्त्रालयका अनुसार नेपालमा १५ लाख ५२ हजार ४ सय ६१ हेक्टर जमिनमा धान रोपाई हुन्छ । तर यो वर्ष १० लाख ६० हजार १ सय ३२ हेक्टर जमिनमा वर्षे र १ लाख हेक्टरमा चैतै धान रोपियो । झण्डै ४ लाख खेतीयोग्य जमिनमा धान रोपाई हुन सकेन् ।धान उत्पादनमा कमी आउनु तराईमा आएको बाढी र डुवानको कारण देखाइएको छ । नेपालमा २६ लाख ४१ हजार हेक्टर कृषि योग्य जमिनमध्ये १७ लाख ६६ हजारमा मात्रै सिँचाईको सुविधा रहेको छ । झण्डै ९ लाख खेतीयोग्य जमिनमा धान रोप्नको लागि आकाशे पानीको भरपर्नुपर्ने हुन्छ । अधिकाँश किसान भने धान रोप्ने समयमा आकाशे पानीको भर पर्नु पर्ने बाध्यता रहेको छ ।  नेपालमा वार्षिक करिब ३६ लाख मेट्रिक टन चामल अपुग हुन्छ । तर नेपालको उत्पादन भने ३१ लाख भन्दा कममानै सिमित रहेको छ । नेपालको उत्पादनले नधान्दा वर्षेनी २० अर्ब मूल्य बराबरको चामल भारत लगायतका देशबाट आयात हुँदै आइरहेको छ ।   
