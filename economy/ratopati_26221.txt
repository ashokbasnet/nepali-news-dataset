लमजुङमा पूनःनिर्माणका लागि प्राविधिकहरु गाउँ–गाउँमा

बेसीशहर–  राष्ट्रिय पूनःनिर्माण प्राधिकरणमार्फत् लमजुङमा खटिएका प्राविधिकहरु सदरमुकाम बेसीसहरबाट स्थानीय तहमा गएका छन् । जिल्लास्थित ४ नगरपालिका र ४ गाउँपालिकाका विभिन्न वस्तीहरुमा घर निर्माण गर्ने सेवा दिन उनीहरु गाउँ–गाउँमा खटिएका छन् ।जिल्ला समन्वय समितिको सभाहलमा सोमबार परिचयात्मक तथा अन्तरक्रियात्मक कार्यक्रमको आयोजना गरि उनीहरुलाई गाउँ–गाउँमा खटाइएको हो । कार्यक्षेत्रमा खटाइनुअघि उनीहरुलाई जिल्लामा भूकम्पको क्षति, भौगोलिक वस्तुस्थिति, निर्माण प्रकृयामा पीडितहरुका समस्या र गुनासोका बारेमा जानकारी गराइएको थियो । अहिले इन्जीनियर, सब इन्जीनीयर, असिस्टेन्ट सब इन्जीनियर गरि करिब २५ जना प्राविधिकहरु गाउँ–गाउँमा पुगेका छन् । उक्त कार्यक्रममा जिल्ला समन्वय समितिका प्रमुख लोकराज पाण्डेले प्राविधिकहरुलाई प्रक्रियागत रुपमा काम गर्न आग्रह गरेका छन् । पाण्डेले भने, कार्य सुरुवातमा केहि ढिला भएको छ तर राजनैतिक तबरबाट हुने सहयोगको कुनै कमी हुने छैन । स्थानीय तहसम्म सबै ठाउँमा जनप्रतिनिधिहरु रहेको र उक्त कार्यका लागी सहयोगी हुने बताए । भूकम्प प्रभावितहरुले बनाएका घरको निरीक्षण र जाचँपास गर्ने, बन्दै गरेका घरहरुमा प्राविधिक सल्लाह दिने र घर निर्माणका लागि किस्ता सिफारिस गर्ने लगायतका कामहरु गर्नेछन् । भूकम्पबाट लमजुङ जिल्लामा १३ हजार ९ सय ५९ घरहरु पूर्ण क्षत्तिको लाभग्राही  र ५ सय ३९ प्रवलीकरणका लाभग्रही रहेका छन् ।जसमध्येमा १२ हजार ५ सय ६१ घरपरिवारले पहिलो किस्ता बराबरको ५० हजार रुपैयाँ बुझिसकेका छन भने करिब १५सय घर निमार्णधीन अवस्थामा रहेको जिल्ला समन्वय समितिका शिव रेग्मीले जानकारी दिए ।
