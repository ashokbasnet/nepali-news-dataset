‘ट्रयाक चेन्ज’ पछि युवा स्वरोजगार कोषः खराब कर्जा घट्दै, ऋण लगानी बढ्दै

 काठमाडौँ । डा. बाबुराम भट्टराई प्रधानमन्त्री भएको साल २०६५ मा युवाहरुलाई स्वरोजगार, उद्यमी तथा स्वावलम्वी बनाउनका लागि शुरु गरिएको ‘युवा तथा साना व्यवसायी स्वरोजगार कोष’ले शुरुका चार वर्ष आशातित सफतला प्राप्त गर्न सकेन । स्वावलम्बी बन्नका लागि युवाहरुलाई बिना धितो सस्तो व्याजदरमा रु. २ लाखसम्म ऋण उपलब्ध गराउने अभिप्रायबाट सञ्चालित कार्यक्रमले धेरै युवामा आशा पलाएको थियो । तर युवाको लागि सञ्चालित कार्यक्रमबाट लक्षित युवाहरु लाभान्वित हुन सकेनन् । सीप र इच्छाशक्ति भएका तर आर्थिक अभावमा रहेका युवाहरुले उद्यमी बनाउने मनशायले ल्याइएको कार्यक्रमबाट युवाहरुले भन्दा पहुँच हुनेहरुले लाभ लिए । कृषि तथा व्यवसाय मार्फत उपार्जनको लागि विपन्न युवाहरुको हातमा रकम पुग्न सकेन । पहुँचवालाले विना धितो प्राप्त गरेको ऋणलाई फरक प्रयोजनमा खर्च गरे । यसले कोषको खराब कर्जा पनि बढ्दै गयो । २०६९ सम्म आइपुग्दा कोषको खराब कर्जा रु.६५ करोड पुग्यो । उद्देश्य अनुरुप कार्यक्रम सञ्चालन नहुनाले वार्षिक ५० हजार युवाहरुलाई स्वरोजगार बनाउने उद्देश्य नै धरापमा परेको थियो ।युवा तथा साना व्यवसायी स्वरोजगार कोषको ‘ट्रयाक चेन्ज’ लक्षित वर्गमा विना धितोको कर्जा प्रवाह नहुनु तथा खराब कर्जा बढेपछि युवा स्वरोजगार कोषले २०६९ मा आफ्नो बाटो परिवर्तन गर्यो । विपन्न वर्गका युवाहरुलाई कर्जा प्रवाह गर्नका लागि सहकारीहरुको माध्यमबाट  ऋण उपलब्ध गराउने फरक बाटो तय गरिएको थियो । सहकारीहरु मार्फत युवाहरुलाई उपलब्ध गराउने प्रणाली शुरु गरिएपछि ४७ हजार युवाहरु लाभान्वित भएको कोषकी सूचना अधिकारी सम्झना वाग्ले भट्टराईले जानकारी गराइन् । कोषले देशभरका ६२५ सहकारीहरु मार्फत युवाहरुमा पुगिरहेको जनाएको छ । आर्थीक वर्ष २०७३÷०७४ मा २४ करोड कर्जा प्रवाह गरिएको कोषले जनाएको छ ।  सहकारीहरुका लागि आवेदन माग गरेपछि कोषले आवेदक सहकारीको विगतको वित्तीय अवस्था हेर्ने गर्दछ । कोषले बनाएको मापदण्डमा आवेदक सहकारीले बार्षिक साधारण सभा नियमित गरेको हुनुपर्दछ । साथै पछिल्ला दुई वर्षमा नाफामा गएको सहकारी संस्था मात्रै कोष मार्फत ऋण लिन योग्य हुन्छ । कोषले व्यक्ति तथा समुहलाई ऋण भने नदिने जनाएको छ । सहकारीको सम्पर्कमा स्थानीय समुह तथा व्यक्तिहरुको नजिकको सम्वन्ध हुनाले कोषको रकम सहकारी मार्फत प्रवाह गरिएको भट्टराईले स्पष्ट पारिन् । आर्थिक वर्ष २०६९÷०७० मा विपन्न वर्गका लागि छुट्याइएको तीन अर्ब ५२ करोडलाई रकमलाई नै कोषले हालसम्म परिचालन गरिरहेको छ । सहकारी मार्फत ऋण प्रवाह पश्चात रु.६५ करोडको खराब कर्जा झरेर रु.५६ करोडमा आइपुगेको कोषले जनाएको छ ।  सहकारीलाई आफूखुसी ऋण प्रवाह गर्न अंकुश प्रमुख जिल्ला अधिकारीको संयोजकत्वमा जिल्ला संयोजन तथा अनुगमन समिती गठन गरिएको हुन्छ । सात सदस्यीय समितिमा युवा स्वरोजगार कोषको स्वयंसेवक पनि अनुगमनका लागि खटाइएको हुन्छ । आवेदक सहकारीले तोकिएको मापदण्ड पूरा गरेको अवस्थामा कोष मार्फत ऋण प्राप्त गर्दछ । कोषले ५ प्रतिशतमा प्रवाह गरेको ऋणलाई सहकारीहरुले दश प्रतिशत वार्षिक व्याजदरमा कर्जा उपलब्ध गराउनु पर्दछ । कथंकदाचित सहकारीले प्रवाह गरेको रकम खराब  कर्जामा परिणत भएको अवस्थामा पहिलो चरणमा सहकारी नै जवाफदेही हुनुपर्नेछ । सहकारीले १८ देखि ५० वर्ष समुहको व्यक्तिलाई कर्जा दिनुपर्दछ । सहकारीले ऋण प्रदान गर्दा धितो राख्न नपाइने पनि कोषले जनाएको छ ।अनुगमनकर्ताले सम्वन्धित क्षेत्रमा गएर अवलोकन गरिसकेपछि सिफारिश गरिएको व्यवसायीलाई सहकारीले ऋण प्रदान गर्न सक्नेछन् । नगरपालिका, उपमहानगर तथा महानगर अवस्थित सहकारीहरुको शेयर संख्या भएको श्रेणीको आधारमा कोषले सहकारीहरुलाई रकम उपलब्ध गराउने गरेको छ । ४२ महिनाको अवधिमा सहकारीले कोषलाई चुक्ता गर्नुपर्ने हुन्छ । दुई चरणमा प्राप्त हुने ऋणका लागि सहकारीले आवश्यक मापदण्ड पूरा नगरेको भेटिएमा दोश्रो किस्ता कोषले रोक्ने गरेको छ । स्वरोजगार कोषको ऋण लिएका युवालाई थप लाभस्वरोजगार कोष मार्फत व्यक्तिलाई अधिकतम रु. दुई लाख उपलब्ध हुन्छ । स्वरोजगार कोषमार्फत लिइएको रकमको बीमा हुने हुँदा जोखिम अत्यन्तै न्युन रहेको भट्टराईले बताइन् । व्यवसाय र व्यवसायी दुबै पक्षको दुई लाख सम्मको बीमा गरिने कोषले जनाएको छ । दुबै पक्षको बीमा निःशुल्क रुपमा स्वरोजगार कोषले गर्ने व्यवस्था गरिएको छ ।ऋण लिएर सञ्चालित कृषि ,पशुपालन जस्ता पेशाका  साथै सञ्चालकको पनि  बीमा गरिएको हुन्छ । असल ऋणी भएर निर्धारित समयमा ऋणको किस्ता चुक्ता गरेको अवस्थामा ६० प्रतिशत व्याज पुनः ऋणीलाई फिर्ता हुने गर्छ ।कोषले नयाँ कार्यक्रम थप्दै आर्थिक वर्ष २०६९/०७० मा तिन अर्ब ५२ करोडबाट सहकारी मार्फत शुरु गरिएको कर्जा प्रवाह हाल पाँच अर्ब माथि पुगेको छ । ६२५ सहकारीलाई ऋण प्रवाह पश्चात् असुली गर्दा कोषमा रकम थपिदै गएको छ । रकम थपिएसँगै कोषले दुइ नयाँ ऋण योजना ल्याउने भएको छ । प्रत्येक स्थानीय तहमा एक करोड ऋण प्रदान गर्ने योजनामा रहेको सुचना अधिकारी भट्टराईले जानकारी गराईन् ।  व्यक्तिलाई धितो मार्फत पाँच लाख सम्म कर्जा प्रवाह गर्ने गरि कार्यक्रम छिट्टै सञ्चालनमा ल्याइने उनले जानकारी गराइन् । कोष हुँदै सहकारीमा पुगेको  रकमलाई युवाहरुले ऋण लिदा बढि समय लागेकोले कोष मार्फत नै ऋण प्रवाह गर्ने अर्को विकल्प पनि अघि ल्याइएको भट्टराईले बताइन् । यस प्रक्रियाबाट बढिमा तीस दिनमा युवाले ऋण प्राप्त गर्नेछन् । 
