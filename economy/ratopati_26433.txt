सुर्तिजन्य पदार्थमा कर बढाउन सुझाव

काठमाडौं– सुर्तीजन्य पदार्थको प्रयोग कम गर्न करमा बृद्धि गर्नुपर्ने सरोकारवालाहरुले सुझाव दिएका छन् ।  राष्ट्रिय स्वास्थ्य शिक्षा सूचना तथा सञ्चार केन्द्र, दी युनियन एसिया प्यासिफिक,एक्सन नेपाल र क्यान्सर सोसाईटीले बुधबार सयुक्त आयोजना गरेको कार्यक्रमका सहभागिहरुले यस्तो सुझाव दिएका हुन् ।कार्यक्रममा स्वास्थ्य सेवा विभागका महानिर्देशक डाक्टर राजेन्द्र पन्तले सुर्तीजन्य पदार्थ प्रयोग घटाउन वेलैमा सचेतना अपनाउनुपर्ने बताए । उनले नेपालमा नसर्ने रोग बढाउन सुर्तीजन्य पदार्थले बढवा दिईरहेको भन्दै ३२ अर्ब रुपैयाँ सुुर्तिजन्य पदार्थको व्यवस्थापनमा खर्च हुने अनुमान गरिएको सुनाए । स्वास्थ्य मन्त्रालयका प्रवक्ता डाक्टर श्रीकृष्ण गिरीले पछिल्लो समय सुर्तीजन्य पदार्थ प्रयोग गर्ने बालबालिकाको संख्या बढ्दै गएकोमा चिन्ता वयक्त गरे । उनले सुर्तीजन्य पदार्थको प्रयोग कमगर्न सके ११ प्रतिशत मृत्यदर घटाउन सक्ने बताए । सरकारले सुर्तीजन्य पदार्थ नियन्त्रण तथा नियमन निर्देशिका २०६८ लाई संशोधन गरी २०७१ कात्तिक १३ देखि सूर्तीजन्य पदार्थको प्याके,बट्टा पेटी तथा प्याकेजिङमा चेतावनी मुलक सन्देश छाप्नु पर्ने निर्देशिका तयार गरेको थियो ।विश्वमा ७० लाख मानिसको मृत्यू सुर्तीजन्य पदार्थबाटनै हुने गरेको विश्व स्वास्थ्य संगठनले जनाएको छ । नेपालमा वर्षेनी ६० प्रतिशत मानिसको नसर्ने रोगबाट मृत्यु हुने गरेको छ ।     
