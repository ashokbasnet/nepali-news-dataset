ग्रामीण महिलाहरुका करोडौंको लगानीका कार्यक्रम

कञ्चनपुर– बेलडाँडी गाउँपालिका–१ का महिला आत्मनिर्भर हुन थालेका छन् ।  घर खर्चका लागि श्रीमान्कै मुख ताक्ने महिला सृजनशील बचत तथा ऋण सहकारी संस्था झलारीले सञ्चालन गरेको लघु वित्त कार्यक्रममा आबद्ध भई बचत गर्न थालेका छन् । उनीहरु व्यावसायिक कृषि, पशुपालन, बैदेशिक रोजगार, लघु उद्यम, साना उद्योग, हस्तकलाका सामग्री निर्माण र व्यापार व्यवसायमा संलग्न हुन थालेका छन् । महिला विभिन्न समूहमा आबद्ध भई रकम बचत गरी सोही रकम ऋणका रुपमा परिचालन गरी आम्दानी गर्न थालेका छन् । सिद्धनाथ समूहमा आबद्ध सकुन्तला साउद लघुवित्त कार्यक्रममार्फत गठन भएको समूहले ऋण दिन थालेकाले घरमै बसी बसी आम्दानी गर्न सहज भएको बताउँछन् । सरस्वती साउदले ऋण निकालेर श्रीमानलाई वैदेशिक रोजगारमा पठाएकी छन् । समूहबाट रु ७० हजार र आफूसँग रहेको रु २० रकम खर्चेर श्रीमान्लाई विदेश पठाएको उनले बताइन् । उनले वैदेशिक रोजगारबाट कमाएको पैसा किस्ताका रुपमा समूहमा जम्मा गर्दैआएका छन् । बेलडाँडी गाउँपालिका– ४ का आरती केसीले समूहबाट रकम निकाली छोराका लागि कुखुरा फार्म सञ्चालन गरेका छन् । सोही गाउँपालिका–२ चन्दबस्तीकी जैमती पाण्डेयले बचत गर्दै आएको समूहबाट रु एक लाख ऋण झिकेर खाजा पसल सञ्चालन गर्दै आएकी छन् । घरमै बसी बसी आम्दानी हुन थालेपछि महिलाको दैनिकी फेरिएको छ । समूहमा बचत गर्दै आएका महिलामध्ये धेरैले शैक्षिक कर्जासमेत लिएका छन् । समूहबाट ऋण लिएर भैँसी खरिद गरेका महिलाले नजिकैको चवन्नी बजारमा दैनिक दूध बेचेर आम्दानी लिँदै आएका छन् ।लघु वित्त कार्यक्रम सञ्चालन गर्दै आएको सहकारी संस्थाका कार्यकारी प्रमुख मदन भट्टका अनुसार सहकारीले दैजी, बेलडाँडी, बेलौरी र वाणीमा शाखा कार्यालय सञ्चालन गरी लघु वित्त कार्यक्रमअन्तर्गत २०२ केन्द्रमा ८७८ वटा विपन्न समुदाय र आर्थिक रुपमा पछाडि परेका महिलाका समूह गठन गरिएका छन् । गठित समूहमा तीन हजार ५१३ महिला आबद्ध छन् । समूहमा आबद्धमध्ये एक हजार ६ सय ५२ महिलाले समूहबाट ऋण निकाली आयआर्जका कार्यक्रम सञ्चालन गरेका छन् । उक्त कार्यक्रममा रु १० करोड १४ लाख ६८ हजार रकम लगानी गरिएको भट्टले बताए । व्यवसायको प्रकृतिका आधारमा समूहमा आबद्ध महिलालाई रु ५० हजारदेखि रु एक लाखसम्म ऋण उपलब्ध गराइँदै आएको छ । समूहमा आबद्ध महिलाले रु एक करोड १९ लाख ६३ हजार ३४० रकम बचत गरेका छन् । 
