श्री लालीगुराँस बहुउद्धेश्यीय सहकारीको १८ औं वार्षिक साधरण सभा सम्पन्न

  काठमाडौं – श्री लालीगुराँस बहुउद्देश्यीय सहकारी संस्था लिमिटेडको १८ औ बार्षिक साधारण सभा सम्पन्न भएको छ ।सहरी विकास मन्त्री दिलनाथ गिरीको प्रमुख आतिथ्यमा सम्पन्न कार्यक्रममा संस्थाको वार्षिक कार्यक्रम तथा बजेट पारित भएको थियो । कार्यक्रममा बोल्दै मन्त्री गिरीले संस्थाले गरेको योगदानको कदर गर्दै उत्तरोत्तर प्रगतिको कामना गरेका थिए ।संस्थाका संचालक समितिका अध्यक्ष अमरदास श्रेष्ठले चालु आव ०७३/७४ मा सहकारीले गरेको उपलब्धी, भावी योजना, सम्भावना र भविष्यमा आउन सक्ने चुनौतिको बारेमा जानकारी गराएका थिए ।  संस्थाले नेपालको समग्र सहकारी बजारमा कुल कारोबार, चुक्ता पूँजी, निक्षेप संकलन, कर्जा लगानी, मुनाफा आर्जन, नेपाल सरकारलाई राजश्वमा गरेको योगदान, रोजगारीलगायत अन्य विविध क्षेत्रमा गरेको उल्लेखनीय कार्यहरूमा समेत अग्रणी स्थान लिन सफल रहेको जनाएको छ ।  उनले सहकारी विभाग, डिभिजन सहकारी कार्यालय र विषयगत संघहरुको माध्यमबाट संकलित करिब २८ वटा वाणिज्य बैंकहरु पछि दोश्रो ठूलो वित्तिय कारोबार सहकारी संस्थाहरुबाट भएको  दाबी गरे । कार्यक्रममा संस्थाका प्रमुख कार्यकारी निर्देशक सुरेन्द्र भण्डारीले  सहकारी संघ संस्थाहरुबाट प्रत्यक्ष रुपमा २ लाख भन्दा बढी व्यक्तिहरुले रोजगारी प्राप्त गरेका जानकारी गराए । उनले करिब ६५ लाख भन्दा बढी संघ, संस्था तथा नागरिकहरु सहकारी संघ÷संस्थाहरुमा आवद्ध रहेको बताउँदै सहकारीमार्फत देशको आर्थिक विकास गर्नको लागि सहकारी मैत्री कानून निर्माण गरिनु पर्ने, तर त्यसको विपरीत सहकारी तथा गरिबी निवारण मन्त्रालयद्वारा सहकारी अभियानको सुझावलाई वेवास्था गरी समग्र सहकारी क्षेत्रलाई संकुचित गर्ने अभिप्रायले ऐन पारित गरिएको उल्लेख गरे । मुलुकमा रहेको सहकारीको अवस्थाबारे जानकारी गराउदै उनले वित्तिय कारोबारमा सहकारी संस्थाहरुको योगदान २५ प्रतिशत भन्दा बढी अर्थात ५ सय  अर्बभन्दा बढिको वित्तिय कारोबार सहकारी संस्थाहरुबाट भएको जानकारी गराए ।  संस्थाले चालु आ.व.मा सरकारलाई ४ करोड ७१ लाख ९७ हजार १ सय ९९ राजश्व बुझाएको छ । नेपाल सरकारलाई राजश्वमा गरेको योगदानमा समग्र सहकारी संस्थाहरु मध्ये अग्रणी स्थानमा रहेको छ । संस्थाले ललितपुरको चापागाँउ, काठमाण्डौंको चाबहिल र भक्तपुरको कौशलटार गरी ३ स्थानमा सदस्य सुबिधा काउण्टर संचालन गरेको छ । यस संस्थाले आ.ब. ०७३/०७४ मा ९ करोड ७१ लाख ४६ हजार १ सय ९९ रुपैया मुनाफा आर्जन गरेको छ । त्यसैगरी, आ.व. ०७२/०७३ को कूल कारोबार ४ अर्ब ६२ करोड २९ लाख ६३ हजार १ सय ९८ रहेकोमा चालु आ.व. मा ८ दशमलब २१ प्रतिशतले बृद्धि गरी कुल कारोवार ५ अर्ब २३ लाख ९८ हजार ३ सय ६८ रुपैया पुर्याएको छ । संस्थाको आ.व. ०७२/०७३ मा ३ अर्ब ९२ करोड ३४ लाख २२ हजार ७ सय २७ रुपैया निक्षेप रहेकोमा आ.व. ०७३/०७४ मा ६ दशमलब ७६ प्रतिशतले बृद्धि भई ४ अर्ब १८ करोड ८६ लाख १ हजार ९ सय ६३ रुपैया पुगेको छ । कर्जा लगानीतर्फ आ.व. ०७२/०७३ मा ३ अर्ब ४ करोड ३१ लाख ५४ हजार २ सय ३५ रुपैयाँ रहेकोमा, चालु आ.व. मा ११ दशमलब ७५ प्रतिशतले बृद्धि भई ३ अर्ब ४० करोड ८ लाख ५२ हजार ८ सय ४ रुपैया पुगेको छ । शेयर पूँजी तर्फ आ.व. ०७२/०७३ को कुल शेयर पूँजी ३२ करोड ४ लाख ५३ हजार ९ सय मात्र रहेकोेमा आ.व. ०७३/०७४ मा १७ दशमलब १८ प्रतिशतले बृद्धि भई ३७ करोड ५५ लाख २० हजार ९ सय रहेको छ । १७ हजार ८ सय ७० जना शेयर सदस्य रहेको संस्थाले चितवन जिल्लाको खैरहनी नगरपालिकामा नेपालकै सर्वाधिक ठुलो डेरी फार्म संचालनमा ल्याएको छ ।  
