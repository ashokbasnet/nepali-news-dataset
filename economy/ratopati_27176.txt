सरकारको कृषि अनुदानप्रति युवा व्यवसायीहरु असन्तुष्ट

काठमाण्डौ–झापा दमककी सिता पाण्डेले आजभन्दा ७ वर्ष पहिला गाई फार्म सञ्चालन गरिन् । पाथिभारा गाई फार्म नाम दिइएको यस फार्मको सुरुवात दुईवटा गाईबाट भएको थियो । नितान्त व्यक्तिगत लगानीमा सुरु गरिएको यो फार्मको मुल्य अहिले ४ करोडभन्दा धेरै पर्ने सिता बताउँछिन् । फार्मममा प्रयोग गरिएको प्रविधियुक्त मेसिन र गाईको मुल्यनै यति भएको उनको भनाई छ । उमेर ३२ पुगेकी सिता पाण्डेले स्वास्थ्य र जनसंख्या विषयमा उच्च शिक्षा हासिल गरिसकेकी छिन् । उनको फार्ममा अहिले ७० वटा गाई छन् । उनले पनि दुई वर्ष पहिला गोठ सुधारको लागि ३ लाख अनुदान लिएकी थिइन्  । सरकारले दिएको अनुदानले यूवाको पक्ष्यमा सकारात्मक नभएको बताउछिन् । यूवाको लागि कृषि क्षेत्रमा अनुदान भन्दा पनि तालिमको आवश्यक भएको उनको भनाई छ । नेपाल सरकारले युवा लक्षित अनुदानले युवालाई अल्छी बनाउने काम गरेको बताईन । अनुदान भन्दा पनि तालिम भएको खण्डमा युवा आफैले व्यवसाय सञ्चालन गर्नसक्ने उनी बताउँछिन् । व्यवसाय सञ्चालनबारे जानकारी नहुँदा अनुदानको अर्थ नहुने उनको भनाई छ ।  अर्का युवा व्यवसायी निमराज पाण्डे लगायत ३ जना यूवाको समुहले परासीमा गायत्री कृषि तथा पशु फार्म सञ्चालन गरेको ३ वर्ष भयो । ३० देखि ४० लाखसम्म लागनी गरेको यस गाई फार्ममा अहिले उन्नत जातका ८० वटा गाई रहेका छन् । यो फार्ममा २ सय ५० लिटर दूध उत्पादन हुने गरेको छ ।  सरकारले दुई वर्ष पहिला गोठ सुधारका लागि दुई लाख अनुदान उपलब्ध गराएको सो फर्ममा पनि प्रगति देखिन्छ तर धेरै लगानी हुने फार्ममा सरकारले दिने केही अनुदानले खासै उपलब्धी नहुने व्यवसायी पाण्डेको तर्क छ । देशमा हुने विभिन्न खालका बन्द हड्तालका कारण व्यावसायलाई मार पर्ने गरेको उनको भनाई छ । उता,मुस्ताङकका धर्पु गुरुङको पनि समस्या उस्तै देखिन्छ । तीन वर्ष पहिला कृषि फर्म सुरु गर्दा उनको फार्ममा ३ सय ५० च्याङग्रा थिए । सेताङ् नाम दिइएको च्याङग्रा फार्मको आम्दानी भने च्याङग्रा अनुसार नभएको धर्पु बताउँछन् । च्याङग्राबाट बार्षिक २ देखि ३ लाख आम्दानी गर्ने गरेको उनले बताए । बजारमा च्याङग्राको माग चार्डपर्वको समयमा बढी हुने र अन्य समयमा खासै नहुने हुँदा निरन्तर बजारको खोजीमा छन् उनी । उनले २ वर्ष पहिला अनुदानको रुपमा च्याङग्रा कुर्ने गोठ निर्माणको लागि २ लाख पाएका थिए । धर्पुले गोठ त निर्माण गरे तर अहिले बजार नहुँदा आम्दानी नभएको गुनासो पोख्छन् । सरकारले अनुदान भन्दा पनि बजारको व्यवस्थापन गर्नुपर्ने उनको भनाई छ ।  यसरी विथोलिदैछन् अनुदानका कार्यक्रम    अनुदानको विषयमा कृषिसँग जोडिएका युवा व्यवसायीहरुको असन्तुष्टी आइरहँदा यता केन्द्रबाट भने यो वर्ष अनुदानको कार्यक्रम निकै कम लागू हुने देखिन्छ । स्थानीय तहमा गएको बजेट सबै वित्तिय समानिकरणमा जाँदा कृषि क्षेत्रको कार्यक्रम विथोलिएको हो । अर्थ मन्त्रालयले स्थानीय तहमा वित्तिय समानिकरणमा वजेट विनियोजन गरेका कारण कृषि क्षेत्रमा युवालाई अनुदान दिने बजेट अन्य क्षेत्रमानै खर्च भइरहेको देखिएको छ । स्थानीय तहमा युवा व्यवसायीलाई प्रदान गरिने कृषि अनुदानको कार्यक्रमलाई निकै कम महत्व दिइएको पशु सेवा विभागका डा.चन्द्र ढकाल आरोप छ । अधिकांश स्थानीय तहले भने केन्द्रबाट विनियोजन गरेको बजेट पनि युवालक्षित अनुदानको लागि खर्च नगर्दा आ.व  २०७४÷०७५ मा प्रभावकारी कार्यान्वयन नहुने संकेत देखिएको उनको तर्क छ । वित्तिय समानिकरणमा बजेट विनियोजन गर्दा विषय तोकेको हुँदैन र स्थानीय तहले जुनसुकै क्षेत्रमा खर्च गर्न सक्छन् । यो अवस्थामा सरकारको युवालक्षित अनुदान कार्यक्रम प्रभावित हुनसक्ने देखिएको छ । आर्थिक वर्ष ०७४÷०७५ मा गाई–भैँसी फार्ममा अनुदानको लागि डेरी पकेट क्षेत्रका लागि भन्दै ४५ जिल्लामा ७ करोड १५ लाख ३५ हजार बजेट विनियोजन गरिएको थियो तर सबै स्थानीय तहले कार्यक्रम लागू नगर्दा धेरै युवा व्यावसायी अनुदान पाउनबाट बञ्चित हुने देखिन्छ ।यसरी दिइन्छ अनुदान  पाँचदेखि दशवटासम्म उन्नत जातको पशु व्यवसाय गर्ने किसानलाई साना किसानको रुपमा वर्गीकरण गरिएको हुन्छ । जसका लागि ७० हजारदेखि बढीमा १ लाखसम्म अनुदानको व्यवस्था हुने गर्छ ।  ११ देखि ३० वटा उन्नतजातको पशुपालन गर्ने किसानलाई मझौँला किसानको रुपमा राखिएको छ । जसका लागि ५० हजारदेखि बढीमा १ लाखासम्म अनुदानको व्यवस्था रहेको छ भने ३० वटाभन्दा माथि पशुपालन गर्नेलाई ठूला किसानको रुपमा राखिएको छ । उनीहरुको लागि ३ लाखदेखि ३ लाख २५ हजारसम्म अनुदान दिने ढकालले बताए । आ.व २०७३/०७४ मा ३ सय ८९ गाई तथा भैँसी फार्मले त्यसको अवस्थाअनुसार अनुदान प्राप्त गरेका थिए । यस्तै, १ सय १४ वटा बाख्रा फार्म ५२ वटा बंगुर फार्म सञ्चालक युवाहरुलाई अनुदान दिइएको थियो ।यता विभागले केन्द्रबाटै (स्थानीय तहको बजेट बाहेक) यो वर्ष २१ वटा जिल्लाको ९० स्थानीय तहमा २ सय ५० वटा गाई र भैँसी फार्म अनुदान दिने तयारी गरेको जनाएको छ । २ लाखको दरले अनुदानको लागि ५ करोड रकम विनियोजन गरिएको छ । यो अनुदान भने पशु सेवा विभाग मातहतबाटनै वितरण गरिने जनाइएको छ । 
