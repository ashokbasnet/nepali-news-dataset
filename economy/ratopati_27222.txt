लमजुङको भुलभुलेमा खुल्यो सिभिल बैंकको ५४औं शाखा

बेंसीशहर– सिभिल बैँकले लमजुङको मस्र्याङ्दी गाउँपालिकास्थित भूलभूलेमा नयाँ शाखाको शुभारम्भ गरेको छ । मंगलबार एक कार्यक्रमको आयोजना उक्त बैंकको ५४ औँ शाखाको उद्घाटन गरिएको हो ।  उद्घाटन कार्यक्रमलाई सम्बोधन गर्दै नेपाल राष्ट्र बैंकका सञ्चालक रामजी रेग्मीले स्थानियस्तरमा बित्तिय पहुँच पुर्याउने नीतिलाई आत्मसात गर्दै ग्रामीण भेगमा शाखा सञ्चालनमा ल्याएको जानकारी गराए ।उनले भने,“ग्रामीण भेगमा बैंकको शाखाहरु बिस्तार हुँदा बित्तिय साक्षरताको अभिबृद्धी हुन्छ । यसरी सबैको सहयोग मिलेमा देशमा बित्तिय क्रान्ति आउन गाहृो हुदैँन ।” बैंकले सामाजिक उत्तरदायित्वको बहन सँगै ग्राहक तथा अन्य सम्पूर्ण सरोकारवालाहरुको हितलाई ध्यानमा राखेर आफ्ना सेवा–सुविधालाई परिस्कृत गर्दै लैजाने बैंकका प्रमुख कार्यकारी अधिकृत गोविन्द गुरुङले बताए ।बैंक शाखाको उद्घाटन कार्यक्रममा मस्र्याङदी गाउँपालिकाकका वडाहरुमा सहयोग पुग्ने उद्देश्यले १० थान कम्प्युटर सेट प्रदान गरिएको छ । कार्यक्रममा मस्र्याङदी गाँउपालिकाका अध्यक्ष अर्जुन गुरुङले सिभिल बैंकले लमजुङ जिल्लाकै ग्रामीण भेग भुल्भुलेमा शाखा सञ्चालन गरेकोमा धन्यवाद व्यक्त गर्दै स्थानीय वासिन्दाहरु बैंकिङ सेवाबाट लाभान्वित हुने कुरामा आफु विश्वस्त रहेको स्पष्ट पारे । बैंकले चालू आर्थिक वर्षको प्रथम चौमासिकमा रु ११ करोड ३३ लाख खुद नाफा कमाउन सफल भएको छ भने २०७४ साल मंसिर २२ गतेदेखि शेयरधनीहरुलाई ४०% हकप्रद शेयरको निस्काशन गरेको छ । बैँकको हकप्रद शेयर वितरण पश्चात पुँजीकोषमा रहेको रकम र गत आ.व.को नाफाबाट बैंकको चुक्ता पुँजी रु ८ अर्ब पुर्याउने योजना रहेको छ । 
