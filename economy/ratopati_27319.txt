चालू आर्थिक वर्षभित्र ६० प्रतिशत भूकम्पपीडितका घर बन्छन्ः भुसाल

काठमाण्डौ–राष्ट्रिय पुनःनिर्माण प्राधिकरणले चालू आर्थिक वर्षभित्र ६० प्रतिशत भूकम्प पीडितहरुको आवास निर्माण कार्य सम्पन्न गर्ने लक्ष्य बनाएको छ ।  प्राधिकरणका प्रमुख कार्यकारी अधिकृत युवराज भुसालले चालू आर्थिक वर्षभित्र ६० प्रतिशत भूकम्पपीडितहरुको आवास निर्माणको काम सम्पन्न गरिसक्ने लक्ष्य अनुसार काम भइरहेको जानकारी दिएका हुन् । प्राधिकरण स्थापना भएको दुई वर्ष पूरा भएको अवसरमा बुधबार काठमाडौंमा आयोजित कार्यक्रममा बोल्दै उनले भूकम्पपछिको पुनःनिर्माणको कामलाई तीव्रता दिन सबै स्थानीय तहमा प्राविधिकहरुको व्यवस्था गरिएको पनि स्पष्ट पारे । सरकारले हालसम्म ७९ हजार ५ सय १४ वटा निजी आवास निर्माण सम्पन्न गरेको छ । अब पुनःनिर्माणको कामलाई गति दिने गरी देखिएका समस्या समाधान गर्न लागिपरेको प्राधिकरणका प्रमुख कार्यकारी अधिकृत भुसालले बताए । प्राधिकरणले भूकम्पपछिको पुनःनिर्माणको कामलाई तीव्रता दिन स्थानीय तहसँग सहकार्य गरेर अघि बढिएको पनि स्पष्ट पारेको छ ।प्राधिकरणले सम्पदाहरुको पुनःनिर्माणको कामलाई पनि अब तीव्रता दिने योजना बनाएको छ । प्रमुख कार्यकारी अधिकृत भुसालले विद्यालयको पुनःनिर्माणको काम सहज ढंगले अघि बढिरहेको बताए ।प्राधिकरणले भूकम्पपछिको पुनःनिर्माणका लागि साँढे ३ खरब रकम अपुग हुने अनुमान समेत गरेको छ । प्राधिकरणका प्रमुख कार्यकारी अधिकृत भुसालले पुनःनिर्माणका लागि अपुग हुने बजेटका लागि आगामी आर्थिक वर्षमा दाता सम्मेलन आयोजना गर्ने योजना पनि सुनाए ।भूकम्पपछिको पुनर्निर्माणका लागि अनुदान पाउन योग्ग लाभग्राहीको संख्या ७ लाख, ६७ हजार ७ सय ५ वटा रहेको छ । ती मध्ये पहिलो किस्ता वापतको ५० हजार रुपैँयाँ ९८ प्रतिशत लाभग्राहीले पाएको प्राधिकरणको तथ्यांकमा उल्लेख गरिएको छ । 
