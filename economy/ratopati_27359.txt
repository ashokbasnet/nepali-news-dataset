नेपाल र भारतबीच विद्युत खरिद सम्झौता तीन महिनाका लागि नविकरण

काठमाडौँ । नेपाल विद्युत प्राधिकरण र भारतको विद्युत व्यापारको नोडल एजेन्सी (एनभिभीएन) लिमिटेडबीच तीन महिनाका लागि विद्युत् खरिद सम्झौता नविकरण भएको छ । नेपाल विद्युत् प्राधिकरणका कार्यकारी निर्देशक कुलमान घिसिङलगायतको उच्चस्तरीय टोली आज भारतको राजधानी नयाँ दिल्ली  पुुगेर सम्झौता गरेका हुन् । ढल्केबर–मुजफ्फरपुर अन्तरदेशीय प्रसारण लाइनमार्फत आयात भइरहेको १४५ मेगावाट बिजुलीको सम्झौता यही पुस १६ गतेदेखि सकिन लागेको विद्युत् खरिद सम्झौता नवीकरण गर्ने उद्देश्यका साथ कार्यकारी निर्देशकसहितको टोली आज भारत प्रस्थान गरेको थियो । एनभिभीएनबाट बिजुली आयातलाई निरन्तरता दिने विषयमा स्पष्ट जवाफ नआएको र सम्झौताको म्याद सकिन लागेपछि थप छलफल आवश्यक देखिए पछि घिसिङ आफै नयाँ दिल्ली पुुग्का थिए । ढल्केबर–मुज्जफरपुर अन्तरदेशीय प्रसारणलाइनबाट आयात भइरहेको बिजुलीको सम्झौता पुस १६ गतेदेखि सकिनेमा सम्झौतापछि अब पुुस १७ गते देखि पुनः तीन महिनाका लागि नविकरण हुुने भएको छ । ढल्केबर—मुज्जफरपुर अन्तरदेशीय प्रसारणलाइनबाट १४५ मेगावाट बिजुली प्रतियुनिट पाँच रुपैयाँ ७६ पैसाअर्थात ३.६० भारुमा आयात भइरहेको छ । यही पूरानै दरमा सम्झौता नविकरण गर्न भारत सहमत भएको हो ।भारतबाट विद्युत् उपलब्ध हुन नसकेमा विद्युत्भार कटौती हुने आशंका बढेको भन्दै प्राधिकरणले दिल्ली बैठकलाई महत्वपूर्ण बैठकका रुपमा लिएको थियो। भारतबाट नेपालले यस हिउँदका लागि करिब ३७० मेगावाट विद्युत् खरिद गर्ने योजना बनाएको छ । विद्युत् प्रवाहमा सहजता ल्याउनका लागिसमेत थप विद्युत् जरुरी रहेको बताइएको छ । 
