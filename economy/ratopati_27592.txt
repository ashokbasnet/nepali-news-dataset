नबिल बैंकको प्रमुख कार्यकारीमा अनिल शाह

काठमाडौं–  मेघा बैंक छाडेका अनिल केशरी शाह नबिल बैंकको प्रमुख कार्यकारी बन्ने भएका छन् । सेञ्चुरी बैंकको कार्यकारी प्रमुखको जिम्मेवारीको तयारीमा रहेका शाह अन्ततः नविल बैंकको प्रमुख कार्यकारी बन्ने भएका हुन् ।मेघा बैंक छोडेका शाहलाई सेञ्चुरी बैंकमा नियुक्ति दिने गरि सेञ्चुरीको सञ्चालक समितिले निर्णय गरेको थियो ।  सेञ्चुरी बैंकमा राष्ट्र बैंकको मापदण्डअनुसार तलब सुविधामा कमी हुने भएपछि शाहले नबिलमा फर्कने निर्णय गरेका छन् ।  नविल सञ्चालक समितिले ४ वर्षका लागि शाहलाई प्रमुख कार्यकारीमा नियुक्त गरेको छ । मेघा बैंकमा कार्यकारी प्रमुख हुनुअघि शाह नबिलमै थिए । आठ वर्ष पछि शाह सोही पदमा फर्कन लागेका हुन् । एक बैंक छोडेपछि अर्कोमा नियुक्ति लिनका लागि ६ महिना रोकिनुपर्ने राष्ट्र बैंकको नयाँ प्रावधानका कारण शाहले कामका लागि भने ६ महिना कुनुपर्ने भएको छ ।  राष्ट्र बैंकको नयाँ निर्देशिका अनुसार प्रमुख कार्यकारीबाट राजीनामा दिएपछि ६ महिना खाली बसेको हुनुपर्ने नियम रहेको छ ।   
