तरलता समस्या सम्बोधन गर्न परिसंघको आग्रह

काठमाडौं–हालै बैंकिङ्ग प्रणालीमा देखिएको तरलता समस्या समाधान गर्न नेपाल उद्योग परिसंघले आग्रह गरेको छ ।  परिसंघले एक विज्ञप्ति जारी गर्दै  तरलताको संकटले गर्दा बंैकिङ्ग प्रणालीबाट प्रवाहित कर्जाको ब्याजदरमा नाटकीय ढंगले वृद्धि भइ बढ्दो ब्याजदरले उत्पादन लागत वृद्धि भई उद्योग र व्यवसायिक क्षेत्रको प्रतिस्पर्धात्मक क्षमतामा ह्रास आउने, निर्यात हतोत्साहित हुने, आयात तीव्रगतिले बढ्ने र समग्र लगानीमा संकुचन आउने खतरा औंल्याएको छ ।  घट्दो लगानीले कूल गार्हस्थ उत्पादन, रोजगारी र आर्थिक गतिविधिमा शिथिलता आउने तथ्यलाई गंभिरतापूर्वक मनन गरी यस समस्यालाई संबोधन गर्न समेत परिसंघले नेपाल राष्ट्र बंैकसँग आग्रह गरेको छ ।  मुलुकलाई आवश्यक पूँजी अर्थव्यवस्थामा लगानी गर्न सके देशले परिलक्षित गरे बमोजिम दीगो, फराकिलो र उच्च आर्थिक विकाश हासिल गर्न सक्ने परिसंघले विश्वास लिएको छ ।   
