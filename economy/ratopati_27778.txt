शैक्षिक मसलन्द उद्योग संघ रजत वर्षमा

काठमाडौ– नेपाल मसलन्द तथा शैक्षिक सामाग्री उद्योग संघको रजत महोत्सव तथा वार्षिक साधारण सभा सम्पन्न भएको छ ।  नेपाल उद्योग वाणिज्य महासंघका बरिष्ठ उपाध्यक्ष शेखर गोल्छाको प्रमुख आतिथ्यतामा रजत महोत्सव एवं वार्षिक साधारण सम्पन्न भएको हो । उक्त अवसरमा बोल्दै बरिष्ठ उपाध्यक्ष गोल्छाले मुलुकका हरेक नागरिक शिक्षित बनेमात्र मुलुकको शिक्षा प्रणालीमा देखिएको असमानता हट्ने बताए । उनले हरेक नागरिकलाई गुणस्तरयुक्त,निशुल्क, सर्वसुलभ शिक्षा प्रणालीको विकास गर्नसक्ने शिक्षामा देखिएको आन्दोलनको आवश्यकता नपर्ने बताए ।  गोल्छाले नेपाल डब्लुटीओमा प्रवेश गरेर अन्तर्राष्ट्रिय अभ्यासलाई आत्मसाथ गरेतापनि नेपाली उद्योगधन्दाको समस्या कहालिलाग्दो रहेको सुनाए ।‘अर्थतन्त्रमा १४÷१५ प्रतिशत को योगदान दिने यो क्षेत्र क्रमशः घट्दै ४÷५ प्रतिशतको हाराहारीमा रहनु दुःखको विषय हो’ उनले भने । कार्यक्रममा नेपाल उद्योग वाणिज्य महासंघ ३ नं. प्रदेश अध्यक्ष एवं संघका पूर्व अध्यक्ष दिनेश श्रेष्ठले नेपालमा उद्योग व्यवस्थापन गर्न कठिन रहेको बताउँदै सरकारले स्वदेशीलाई भन्दा बिदेशीलाई बढि सुबिधा दिएकाले स्वदेशी उद्योग प्रतिष्पर्धी बन्न नसकेको बताए । उनले स्वदेशी उद्योगको प्रतिष्पर्धी क्षमता  विकास गर्न राज्य मौन रहेको बताए । न्यून मूल्याङ्कन, बैंक ब्याजदर,लोगो,ब्राण्ड आदिका कारण उद्योगको विकास र विस्तारमा असर गरेको भन्दै श्रेष्ठले पुराना कानुन परिमार्जन हुन नसक्दा व्यापार प्रबद्र्धन र प्रोत्साहन जस्ता कुराहरु ओझेलमा रेको गुनासो गरे । कार्यक्रममा नेपाल उद्योग वाणिज्य महासंघका विशिष्ट सदस्य चण्डिप्रसाद ढकाल,उपाध्यक्ष चन्द्र ढकाल, कोषाध्यक्ष ज्ञानेन्द्रलाल प्रधान  लगायत महासंघका केन्द्रिय सदस्यहरुको उपस्थिती रहेको थियो ।  कार्यक्रममा संघका अध्यक्ष सुनील गोपाल श्रेष्ठले शैक्षिक मसलन्द क्षेत्रको वर्तमान अवस्था यसका समस्या, चुनौती र यसले राष्ट्रिय अर्थतन्त्रमा पुर्याएको योगदानबारे चर्चा गरेका थिए । संघका देशभर साना–ठूला गरी ३५० उद्योगीहरु रहेका छन् ।    
