स्थानीय तहमा पनि वैदेशिक सहायता परिचालन हुने

काठमाडौं– सरकारले स्थानीय तहमा पनि वैदेशिक सहायता परिचालन गर्न सकिने व्यवस्था गरेको छ ।  अर्थ मन्त्रालयले आईतबार सार्वजनिक गरेको विकास सहायता प्रतिवेदनमा स्थानीय तहमा पनि वैदेशिक सहायता परिचालन गर्न सकिने उल्लेख गरिएको हो ।प्रतिवेदन सार्वजनिक गर्दै अर्थमन्त्री ज्ञानेन्द्रबहादुर कार्कीले संघ, प्रदेश र स्थानीय तहमा वैदेशिक सहायता परिचालन गर्न सक्ने व्यवस्था संविधानले निर्देश गरे अनुसार नै गरिएको स्पष्ट पारे । उनले नेपालमा विकास सहायता बढदै गएको पनि जानकारी पनि दिए ।प्रतिवेदनमा आर्थिक वर्ष २०७३/०७४ मा विश्व बैंक र अमेरिकाले नेपालमा सबैभन्दा बढि विकास सहायता उपलब्ध गराएको पनि उल्लेख गरिएको छ । आर्थिक वर्ष २०७३/०७४ मा नेपालमा १ अरव ३९ करोड ४६ लाख अमेरिकी डलर परिचालन गरिएको पनि प्रतिवेदनमा उल्लेख गरिएको छ । नेपाल सरकारले विकास सहायता राष्ट्रिय प्रणालीमार्फत् परिचालन गर्न पनि दाता राष्ट्रहरुसँग आग्रह गर्दै आएको छ ।  
