महालेखाको ५९ औं स्थापना दिवसः करिव ४ खर्ब बेरुजु

महालेखा परीक्षाको कार्यालयले विभिन्न सरकारी कार्यालय, संस्थान र निकायमा गत आर्थिक वर्षसम्म करिव ४ खर्ब रुपैयाँ वेरुजु देखाएको छ । आफ्नो ५९ औं वार्षिक उत्सवको अवसरमा आयोजित कार्यक्रममा कार्यालयले यस्तो वेरुजु देखाएको हो ।  कार्यालयका अनुसार गत आर्थिक वर्षसम्म सरकारी कार्यालय र निकायमा ३ खर्ब ९६ अर्ब रुपैयाँ वेरुजु छ । महालेखाले अहिले ६ बर्षे रणनीतिक योजना अघि सारेको र यो वेरुजु कम गर्न सार्वजनिक निकायका पदाधिकारी र कर्मचारमिा वित्तिय अनुसासन कायम गर्ने प्रयास भइरहेको जनाएको छ ।  राजधानीमा बिहीबार आयोजित वार्षिकउत्सव समारोहमा राष्ट्रपति विद्यादेवी भण्डारीले महालेखाले देखाएको वेरुजु कहालीलाग्दो भएको भन्दै कम गर्न सम्वन्धित निकायलाई निर्देशन समेत दिएकी छिन् । ‘यो वेरुजु कहालिलाग्दो देखियो’, राष्ट्रपति भण्डारीले भनिन्, ‘जनताले तिरेको कर र मित्रराष्ट्रले दिएको अनुदान, ऋण खर्च गर्दा वित्तिय अनुसासन पालना गर्नुप¥यो, यो वेरुजू घटाउनुप¥यो ।’ कार्यक्रममा अर्थमन्त्री ज्ञानेन्द्रबहादुर कार्कीले अहिले वेरुजू घटाउने पहल भइरहेको बताए । उनले महालेखाले वित्तिय अनुसासन कायम गर्न ठूलो भूमिका निर्वाह गरेको र अव स्थानिय तहको पनि जिम्म्ेवारी थपिएको बताए ।  महालेखा परीक्षक टंकमणी शर्माले वेरुजु कम गर्न पहल भइरहेको र यसका लागि लेखा समिति, संवैधानिक निकाय र सरोकारवालासँग सहकार्य गर्ने बताए । यो स्थापना दिवसका अवसरमा महालेखाले विभिन्न कर्मचारी तथा देशव्यापी निवन्ध प्रतियोगिताका विजयीलाई पुरस्कार प्रदान गरेको थियो ।   
