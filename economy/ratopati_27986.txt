५० अर्ब बराबरको पावर बन्ड जारी गर्दै एचआईडिसिएल

काठमाडौँ । तपाई जलविद्युत् क्षेत्रमा लगानीको लागि इच्छुक हुनुहुन्छ ? लगानीको अवसर खोजिरहनु भएको छ वा त्यस्ताे अवसर पाइयोस् भनेर खोजिरहनु भएको छ भने तपाईलाई लगानीका लागि ठूलो अवसर आउन लागेको छ ।जलविद्युत् लगानी तथा विकास कम्पनीले रु ५० अर्ब बराबरको ‘पावर बन्ड (ऊर्जा ऋणपत्र) जारी गर्ने तयारी गरेको छ ।करिब आठ प्रतिशत(प्रस्तावित)  व्याज दिने गरी त्यस्तो पावर बन्ड जारी गर्न लागिएको कम्पनीले जनाएको छ ।ठूला जलविद्युत् आयोजनामा लगानी बढाउने लक्ष्यअनुसार त्यस्तो बन्ड जारी गर्न लागिएको हो ।कम्पनीले बन्ड जारी गर्नेसम्बन्धी कार्यविधि तयार पारिसकेको र सञ्चालक समितिले समेत पारित गरिसकेको छ ।कम्पनीका प्रमुख कार्यकारी अधिकृत छविराज पोखरेलकाअनुसार पावर बन्डका लागि नेपाल राष्ट्र बैंकसँग छलफल भइरहेको छ । कम्पनीले न्यूनतम १० वर्षे र अधिकत्तम  १५ वर्षे बन्ड जारी गर्ने लक्ष्य राखेको छ । आगामी आर्थिक वर्षमा त्यस्तो बन्ड जारी गर्ने तयारीका साथ काम भइरहेको कम्पनीले जनाएको छ ।कम्पनीको तयारीका बारेमा केन्द्रिय बैंकले भने कुनै प्रतिक्रिया दिइसकेको छैन । सरकार, राष्ट्र बैंक र नेपाल बैंकर्स संघको सहमतिमा मात्र बन्ड जारी गर्न पाइने कानुनी प्रबन्ध रहेको छ ।बन्डका बारेमा नियमक निकाय नेपाल धितोपत्र बोर्डमा पनि जानकारी पठाइएको छ ।बैंक वित्तीय संस्था, बिमा कम्पनी र म्युचुअल फन्डलाई लक्षित गरी बन्ड जारी गर्न लागिएको हो ।राष्ट्र बैंकबाट स्वीकृत आउनासाथ थप काम अघि बढाउने कम्पनीको तयारी छ ।
