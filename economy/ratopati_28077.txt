नबिल फाउण्डेसनद्वारा गार्गी कन्या गुरुकुललाई सहयोग

काठमाडौं–  नबिल फाउन्डेसनले बालिकाहरुको शिक्षामा सहयोग गर्ने उद्धेश्यसहित गार्गी कन्या गुरुकुल प्रतिष्ठानलाई एक लाख बीस हजार रुपैयाँ सहयोग उपलब्ध गराएको छ । नबिल बैंकद्वारा प्रबद्र्धित उक्त फाउन्डेसनले विगत ३ वर्षदेखि बालिकाहरुको शिक्षा प्रयोजनका लागि पुर्याउँदै आएको गार्गी कन्यालाई सहयोग उलव्ध गराएको हो । मंगलबार नबिल फाउन्डेसनका अध्यक्ष दयाराम गोपाल अग्रवालले सो रकम बराबरको चेक समाजसेवी एवम् प्रतिष्ठानकी संरक्षक अंगुरबाबा जोशीलाई प्रदान गरेका थिए । गार्गी गुरुकुलले दलित, थारु, शेर्पा, नेवार, मगर, क्षेत्री, ब्राम्हण, गुरुङ्ग, तामाङ्ग, राई, मधेसी लगायतका बालिकाहरुको शैक्षिक विकासमा गुरुकुल पद्धतिद्वारा पठन–पाठन गराउँदै आएको छ  । उक्त संस्थाले बालिकाहरुलाई संस्कृत, साहित्य तथा वेद, पुराण, उपनिषदसँगै अंग्रेजी भाषा, विज्ञान, कम्प्युटर, ललित कला, नृत्य, योग, ध्यान जस्ता विषयहरुमा समेत अध्ययन–अध्यापन गराउँदै आएको छ ।कार्यक्रममा प्रतिष्ठानको कार्यको सरहाना गर्दै अग्रवालले यस्तो पवित्र उद्देश्य बोकेको संस्थाको सत्प्रयासमा सहयोगको अवसर पाएकोमा खुशी व्यक्त गरेका थिए ।  
