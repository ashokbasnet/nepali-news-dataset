नवलपरासीमा नदीजन्य बस्तुको तस्करी रोक्न माग गर्दै प्रशासनको ध्यानाकर्षण

नवलपरासी–नवलपरासीमा खोला तस्करी बढ्दै गएपछि नागरिक समाजले तस्करी रोक्न स्थानीय प्रशासनको ध्यानाकर्षण गराएको छ । नवलपरासी सुस्ता पश्चिम र सुस्ता पुर्वका विभिन्न खोलाहरुबाट तस्करहरुले अवैध रुपमा खोलाजन्य पदार्थको दोहन गरिरहेको जनगुनासोपछि नागरिक समाजले तस्करी रोक्न जिल्ला प्रशासन कार्यालय र जिल्ला समन्वय समितिको ज्ञापन पत्रमार्फत ध्यानाकर्षण गराएको हो ।   गत आर्थिक वर्षको जेठ मसान्तमा खोलाको ठेक्का म्याद भ्याईसक्दा पनि तस्करहरुले प्रहरी प्रशासनसँगको मिलेमतोमा ढुङगा, गिटी र बालुवा चोरी निकासी गर्दै आएका छन् । जिल्लाको बर्दघाट सुस्ता पश्चिम परासी क्षेत्रका नारायणी नदी, खजुरा खोला, पानभार, भलुही, तुरिया र झरही खोलाबाट माफियाहरु अवैध उत्खनन गरि लाखांैको राजस्व छली गरिरहेका छन् भने बर्दघाट सुस्ता पश्चिम नवलपुर क्षेत्रको बिनयी, दुम्किबास, अरुंगखोला, केरुग लगायतका खोलाहरुबाट पनि यस्तै व्यापक अवैध उत्खनन भैरहेको स्थानीयले बताएका छन् ।प्रहरीकै मिलेमतोमा जिल्लामा भैरहेको प्राकृतिक दोहोनप्रति जिल्ला प्रशासन, जिल्ला समन्वय समिति र सम्बन्धित स्थानीय तहको भने ध्यान पुगेको छैन । साँझ विहान खोलाहरुमा नदिजन्य बस्तु ओसारपसारमा संलग्न टयाक्टरहरुको ताती नै लाग्ने गरेको छ ।  अनुगमन गरि तस्करलाई कानुनी कठघरामा उभ्याउने र अवैध स्टकलाई जफत गर्न सम्बन्धित निकायलाई भक्झकाएको नागरिक समाजका अध्यक्ष सम्भु उपाध्यायले जानकारी दिए । यता बर्दघाट सुस्ता पश्चिम जिल्ला समन्व्य समतिका प्रमुख शिवशंकर रायले खोलाको टेण्डर सम्बन्धित स्थानीय तहले नै गर्न पाउने अधिकार भएकाले यसमा जिससको खासै भुमिका नरहने बताए । परासी क्षेत्रका ७ स्थानीय तहमध्ये, सुनवल नगरपालिका, बर्दघाट नगरपालिका, प्रतापपुर, सरावल र सुस्ता गाँउपालिका सहित ५ तहले ठेक्का प्रक्रिया अगाडि बढाएको छ भने रामग्राम नगरपालिका र पाल्हीनन्दन गाँउपालिकाको मात्र टेण्डर प्रक्रिया अगाडी बढन सकेको छैन ।  
