सेयर बजारका म्युचुअल फन्डको कारोबार : कतै फाइदै फाइदा, कतै पुर्पुरोमा हात

काठमाडौँ । धितोपत्र बजारमा लगानी गर्ने विभिन्न माध्यमहरू छन् । त्यसमध्ये म्युचुअल फन्ड पनि एक हो । नेपालमा पछिल्लो समयमा विभिन्न कम्पनी तथा वित्तीय संस्थाले एकपछि अर्को गर्दै उक्त फन्डको कारोबार गर्ने गरेका छन् । लगानी विविधीकरणका लागि यस्ता फन्डको कारोबारलाई सहज रूपमा लिने गरिन्छ । नेपाल धितोपत्र बोर्डका अनुसार चालु आर्थिक वर्षमा मात्रै चारवटा फन्डलाई कारोबारका लागि स्वीकृति दिइसकिएको छ ।रु. चार अर्ब ७० करोड बराबरको फन्ड कारोबारका लागि स्वीकृति दिएको बोर्डले पाइप लाइनमा दुईवटा फन्ड रहेको जनाएको छ ।बोर्डका प्रवक्ता निरज गिरिकाअनुसार सिद्धार्थ इक्विटी फन्ड, सानीमा इक्विटी फन्ड, एनआईसी एसिया ग्रोथ फन्ड र सिटिजन म्युचुअल फन्डले बिक्रीको स्वीकृति पाएको छ ।उक्त फन्डको बिक्री आगामी माघ २ गतेदेखि हुने भएको छ ।  रु. एक अर्ब बराबरको उक्त फन्डको सीबीआईएएल क्यापिटलले बिक्री प्रबन्ध गर्ने छ ।सिद्धार्थले रु एक अर्ब ५० करोड बराबरको १५ करोड एकाइ बिक्री गर्ने स्वीकृति पाएको हो ।यस्तै सानिमाले रु एक अर्ब २० करोड बराबरको १२ करोड एकाइ, एनआईसी एसियाले रु एक अर्ब बराबरको १० करोड बराबरको एकाइ बिक्रीको स्वीकृति पाएको हो ।पाइपलाइनमा रहेका ग्लोबल आईएमई ब्यालेन्स फन्डले रु एक अर्ब २० करोड बराबरको १२ करोड एकाई र एनआईबीएल सहभागिता फन्डले रु ५० करोड बराबरको ५ करोड एकाइ बिक्रीको प्रतीक्षामा रहेको छ । यी दुई फन्डको कारोबारको स्वीकृतिको अन्तिम प्रक्रियामा रहेको छ ।नेपाल स्टक एक्चेन्जमा ११ वटा त्यस्ता फन्ड सूचीकृत छन् र कारोबार गरिरहेका छन् । त्यसमध्ये केहीको मात्रै कमाइ राम्रो रहेको छ । केहीको औसत रहेको छ ।सेयर बजारमा देखिएको उतार चढावको प्रभावसमेत फन्ड कारोबारमा समेत परेको लगानीकर्ताको भनाइ छ । नेपाली लगानीकर्ता सङ्घका सदस्य केशव भण्डारीले बैङ्किङ क्षेत्रमा देखिएको तरलताको प्रभाव सेयर बजारमा पनि देखिएकाले अन्य सेयरको जस्तै म्युचल फन्ड पनि प्रभावित भएको बताए ।ग्लोबल आईएमई सुमन्नत स्किमको १० करोड एकाई कारोबारमा छ । तर रु १० एकाइमा बिक्री भएको उक्त फन्डको मूल्य घटेर प्रतिएकाइ रु ९.७६ पैसामा आइपुगेको छ ।यस्तै स्टकका सूचीकृत लक्ष्मी इक्विटी फन्डको समेत मूल्य घटेको छ । उक्त फन्डको प्रतिएकाइ कारोबार रु ९.८१ पैसामा भइरहेको छ । १२ करोड ५० ला एकाइ बजारमा भए पनि बजार मूल्य घटेपछि उक्त फन्डमा लगानी गर्नेले प्रतिफल भने पाउन सकेका छैनन् ।यस्तै सोही कम्पनीको लक्ष्मी भ्यालु फन्ड पनि स्टकमा सूचीकृत छ । उक्त फन्ड भने नाफामा रहेको छ । प्रतिएकाइ रु १० मा खरिद गरेका लगानीकर्ताले प्रतिएकाइ १ रुपियाँ ४५ पैसा आर्जन गरेका छन् । स्टकमा उक्त फन्डको ५ करोड एकाइ सूचीकृत छ । त्यसको कुल मूल्य रु ५० करोड रहेको छ ।उता एनआईबीएल प्रगति फन्डमा लगानी गर्नेको कमाइ भने बढेको छैन । उक्त फन्ड रु १० प्रतिएकाइमा नै कारोबार भइरहेको छ । कुल सात करोड ५० लाख एकाइ कारोबार भइरहेको उक्त फन्डको बजार मूल्य रु ७५ करोड बराबरको रहेको छ ।एनआईबीएल समृद्धि फन्डको भने प्रतिएकाइ १ रूुपियाँ ७२ पैसा नाफामा रहेको छ । कुल सात करोड ५० लाख एकाइ कारोबार भइरहेको उक्त फन्डको बजार मूल्य रु ८७ करोड ९० लाख बराबरको रहेको छ ।चमत्कार देखाएन एनएमबी हाइब्रिड फन्डले उता एनएमबी हाइब्रिड फन्डमा लगानी गरेकाले पनि कमाउन सकेका छैनन् । किनकि उक्त फन्डले पनि बजारमा चमत्कार देखाउन सकेको छैन । रु १० प्रतिएकाइ कारोबार भइरहेको उक्त फन्डको बजार मूल्य रु १० करोडको छ ।तर एनएमबी सुलभ इन्भेस्टमेन्ट फन्ड १ मा लगानी गर्नेले भने प्रतिएकाइ २ रूपियाँ ८२ पैसा आम्दानी गरेका छन् । कुल ७ करोड ५० लाख एकाइ स्टकमा सूचीकृत गरेर कारोबार गरिरहेको छ ।यस्तै सिद्धार्थ इक्विटी ओरेन्टेड स्किमका लगानीकर्ताले पनि प्रतिएकाइ २ रूपियाँ २० पैसा आम्दानी गरेका छन् । उक्त फन्ड १२ रूपियाँ २० पैसामा कारोबार भइरहेको छ ।सिद्धार्थ इन्भेस्टमेन्ट फन्डको कमाइ राम्रो सबैभन्दा राम्रो कमाइ भने सिद्धार्थ इन्भेस्टमेन्ट फन्डको छ । उक्त फन्डको प्रतिएकाइ रु २० मा कारोबार भइरहेको छ । रु १० मा प्रतिएकाइ खरिद गरेका लगानीकर्ताले रु १० नै कमाइ गरेका छन् । कुल पाँच करोड एकाइ स्टकमा सूचीकृत रहेको उक्त फन्डको बजार मूल्य कुल रु एक अर्ब ४५ लाख बराबर रहेको छ ।नविलका लगानीकर्ता नाफामा सबैभन्दा राम्रो कमाइ गर्नेमा नविल ब्यालेन्स फन्ड रहेको छ । उक्त फन्डले प्रतिएकाइ  ६ रूपियाँ ६५ पैसा कमाएको छ । बजारमा उक्त फन्डको मूल्य प्रतिएकाइ १६ रूपियाँ ६५ पैसा रहेको छ ।सेयर बजारमा देखिएको तरलताका कारण उक्त फन्डको प्रतिएकाइ १ रूपियाँ ८९ पैसा घटेको छ । कुल ७ करोड ५० लाख एकाइ कारोबारमा रहेको उक्त फन्डको बजार मूल्य रु एक अर्ब २४ करोड ८७ लाख ५० हजार रहेको छ ।  
