ललितपुरलाई सांस्कृतिक, हस्तकला र पर्यटकीय जिल्ला घोषणा गर्न माग

ललितपुर–ललितपुर उद्योग वाणिज्य संघले ललितपुर जिल्लालाई सांस्कृतिक, हस्तकला र पर्यटकीय जिल्लाको रुपमा घोषणा गर्न माग गरेका छन् । संघले आयोजना गरेको हालै निर्वाचित प्रतिनिधिसभा र प्रदेशसभाका सदस्यहरुसंग बधाई तथा स्वागत कार्यक्रममा अध्यक्ष कृष्णलाल महर्जनले सो माग गरेका हुन् ।  उनले स्थानीय तह, प्रदेश र संघ तीन तह मिलेर मौलिक कला, संस्कृति, सम्पदा र पर्यटकीय गन्तव्यस्थल भएकोले ख्याल गरेर सो घोषणा गर्न माग गरेका हुन् ।  स्थानीय सरकार सञ्चालनका सम्बन्धमा व्यवस्था गर्न बनेको ऐन २०७४ को धारा ९ मा प्रदेश वा स्थानीय तहले कुनै नगरपालिका, गाउँपालिकाले सो घोषणा गर्ने प्रावधान रहेको छ ।  सो अवसरमा यस एजेण्डालाई प्राथमिकता दिन माग गर्दै नेपाल उद्योग वाणिज्य महासंघका अध्यक्ष भवानी राणाले कला, संस्कृति, सम्पदाले भरिएको ललितपुर जिल्लाले आर्थिक समृद्धिमा महत्वपूर्ण भूमिका निर्वाह गर्न सक्ने भएकोले हस्तकला, सांस्कृतिक र पर्यटकीय जिल्ला घोषणा गर्न प्रदेश र स्थानीय तह मिलेर जाने विश्वास व्यक्त गरिन् ।   ७५ जिल्ला मध्ये ललितपुरको विशिष्ट अवस्थाको चर्चा गर्दै महासंघका अध्यक्ष राणाले संघ, प्रदेश र स्थानीय तहले गर्ने कामबाट जनताले संघीयताको महत्व बोध गर्ने भएकोले नयाँ नेपालको निर्माणमा तीन तहको महत्वपूर्ण भूमिका रहेको धारणा राखिन् ।  सो अवसरमा नेकपा माओवादीका नेतृ एवं ललितपुर क्षेत्र नं ३ का प्रतिनिधिसभा सदस्य पम्फा भुसालले ललितपुरको मौलिक, कला संस्कृतिलाई संरक्षण नै समृद्धिको मुख्य आधार रहेको धारणा गरिन् भने  क्षेत्र नं २ का प्रतिनिधिसभा सदस्य कृष्णलाल महर्जनले हस्तकला, मूर्त र अमूर्त संस्कृति नै समृद्धिको आधार रहेको बताए ।  समारोहमा संघका वरिष्ठ उपाध्यक्ष भरतलाल जोशीले जनता अहिले सम्म संघीयताको तीन वटा तह संघ, प्रदेश र स्थानीय तहको बारे नबुझेको चर्चा गर्दै अहिलेका जनप्रतिनिधिहरुले गर्ने कामबाट त्यसलाई अवबोध गर्ने धारणा राख्दै घोषणापत्रमा लेखिए बमोजिम इमान्दारीपूर्वक काम गर्नुपर्ने बताए ।   
