तामाकोशी जलविद्युत् आयोजना : कहिलेदेखि सुरु हुन्छ विद्युत् उत्पादन ?

काठमाडौँ–राष्ट्रिय गौरवको आयोजनाको रुपमा रहेको माथिल्लो तामाकोशी जलविद्युत् आयोजनाको पहिलो युनिट जडान कार्य सुरु भएको छ ।आगामी मंसिर मसान्तसम्म विद्युत् उत्पादन गर्ने लक्ष्यका साथ आयोजनाले विद्युत् उत्पादनको पहिलो युनिट जडान कार्य सुरु गरेको हो ।आयोजनाका प्रवक्ता डा गणेश न्यौपानेकाअनुसार इलेक्ट्रोमेकानिकल कार्यको ठेक्का लिएको एन्ड्रिज हाइड्रोले पहिलो युनिट जडान गर्न सुरु गरिएको हो ।  विद्युत् उत्पादन युनिट २को जडान थालिएको हो । उक्त युनिट १२२.५ टन बराबरको रहेको छ ।माथिल्लो तामाकोशी आयोजनामा कुल ६ वटा विद्युत् उत्पादन युनिट रहनेछ । ६ वटा युनिटले क्रमशः ७६ मेगावाट विद्युत् उत्पादन गर्नेछ ।नेपाली लगानीमा निर्माण भइरहेको आयोजना भूकम्प र नाकाबन्दीका कारण लामो समय रोकिएको थियो । रु ३५ अर्ब लागत अनुमान गरिएको आयोजनाको लागत थप १५ अर्ब बढाउने तयारी गरिएको छ ।आयोजनाको हालसम्म ९४ प्रतिशत निर्माण सम्पन्न भएको छ । कुल ८.५ किलोमिटर लामो सुरुङ समेत निर्माण सम्पन्न भइसकेको छ । तर ठाडो सुरुङ निर्माणको जिम्मा लिएको भारतीय ठेकेदारले सामान आयात गर्न नसक्दा समस्या पैदा भएको छ । कुल ३७३  मिटर र ३१० मिटर लामो ठाडो सुरुङमा स्टिल लाइनिङको कार्य अगाडि बढाउन समस्या पैदा भएको छ ।पटक पटक भारतीय ठेकेदारलाई स्टिल लाइनिङको काम गर्न भनिएपनि सामान आयातमा समस्या भएको देखाउँदै सोचेजति प्रगति गर्न नसकेको बताइएको छ ।  सुरुङ निर्माण सम्पन्न भएपछि त्यसको मर्मत तथा सम्भार(कंक्रिटिङ) गर्ने कार्य भइरहेको छ । तर सोचेजति प्रगति भने हुन सकेको छैन ।सो आयोजनाको सुरुङ अन्य आयोजनाको तुलनामा फरक ढंगले निर्माण गरिएको छ । नेपालमा पहिलो पटक सुरुङमार्गमा ठाडो सुरुङसमेत रहेको छ । ठाडो सुरुङमा ‘स्टिल लाइनिङ’ गर्ने कार्य नै सबैभन्दा अप्ठ्यारो कार्यको रुपमा रहेको आयोजना प्रमुख विज्ञान श्रेष्ठको भनाइ छ । आयोजनामा अत्यन्तै अप्ठ्यारो कार्यका रुपमा रहेको दुईवटा ठाडो सुरुङ निर्माण यसअघि नै सम्पन्न भएको हो । कुल ३११ मिटर लामो माथिल्लो पेनस्टक सार्प टनेल गत भदौ ३१ गते निर्माण सम्पन्न भएको हो भने ३७३ मिटर लामो तल्लो पेनस्टक सार्प टनेल २०७१ माघमा सम्पन्न भएको हो । तर सो कार्यमा संलग्न निर्माण व्यवसायीको कार्यशैली र कार्यक्षमतामा प्रश्न उठेको छ । पेन स्टक पाइप आयात गर्न समय लागेको छ । सो कार्यको जिम्मा भारतीय कम्पनी टेक्स म्याको रेल एण्ड इञ्जनियरिङ कम्पनीले लिएको छ ।आयोजनाले ठेकेदारलाई कुनै पनि विषयमा लापरबाही नगर्न र तोकिएको समयमा काम गर्न निर्देशन दिएको जनाएको छ । नेपाल विद्युत् प्राधिकरणका कार्यकारी निर्देशक एवं माथिल्लो तामाकोशी जलविद्युत् आयोजनाका अध्यक्ष समेत रहेका कुलमान घिसिङले आयोजना आम नेपालीको आशा र भरोसाको केन्द्रका रुपमा रहेकाले यसलाई शीघ्र सम्पन्न गराउन आयोजनामा कार्यरत सबै कर्मचारी र निर्माण व्यवसायीलाई गत मंसिरमा निर्देशन दिएका थिए ।  प्रसारण लाइन निर्माणमा सफलता हासिल भएको छ । कुल २२० केभी क्षमताको प्रशारण लाइनमा निर्माण हुने १२७ टावरमध्ये हालसम्म ११० वटा टावर जडान कार्य सम्पन्न भएको छ ।त्यस्तै धेरै जसो  टावरको जग निर्माण सम्पन्न भएको छ । निर्माण सम्पन्न भएकामध्ये ९ किलोमिटर तार तान्ने कार्य समेत सम्पन्न भएको छ ।  सवस्टेशन कहिले बन्छ थाहा छैनविद्युत् जोड्नका लागि निर्माणको क्रममा रहेको न्यू खिम्ती सवस्टेशनका कारण भने समस्या पर्ने देखिएको छ । आगामी एक वर्षभित्र निर्माण सम्पन्न गर्न भारतको केइसिइन्टरनेशनले माटो परीक्षण गरिरहेको छ ।लामो समयसम्म जग्गा प्राप्तिको समस्यामा अल्झिएको सवस्टेशनको निर्माणको हालको गति हेर्दा एक वर्षभित्र निर्माण सम्पन्न गर्न समस्या पर्ने देखिएको छ । रामेछापमा निर्माण गर्ने भनिएको सवस्टेशन माटो परिक्षणमा नै अल्झनुले आयोजनाबाट उत्पादित विद्युत् जोडन समस्या भएको छ । सवस्टेशन नेपाल विद्युत् प्राधिकरणले बनाउन लागेको हो ।  
