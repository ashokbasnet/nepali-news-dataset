स्थानीय तहको बजेट निर्माणसम्बन्धि कार्यविधि तय

काठमाडौं–सरकारले स्थानीय तहको बजेट निर्माणसम्बन्धि कार्यविधि नै तय गरेको छ । संघीय मामिला तथा स्थानीय विकास मन्त्रालयका प्रवक्ता रुद्रसिंह तामाङले तत्कालका लागि स्थानीय तहको बजेट निर्माणसम्बन्धि कार्यविधि निर्माण गरिएको जानकारी दिए ।  उनले  संघीय कानुन बनि नसकेकाले स्थानीय तहलाई बजेट निर्माणका लागि कार्यविधि बनाउनु परेको पनि स्पष्ट पारे ।   शुक्रबार ललितपुरमा आयोजित स्थानीय तह बजेट निर्माणसम्बन्धि कार्यक्रमलाई सम्बोधन गर्दै प्रवक्ता तामाङले सबै स्थानीय तहले आफनो आवश्यक्ता, प्राथमिकता अनुसार कानुन  निर्माण गर्ने र बजेट बनाउने अधिकार संविधानमै व्यवस्था गरिएको पनि स्पष्ट पारे ।   संविधानले स्थानीय कार्यपालिकालाई आफनो आवश्यक्ता, प्राथमिकता अनुसारको कानुन बनाउने र बजेट बनाउने अधिकार दिएको छ । बजेट बनाउन स्थानीय तहले केन्द्रिय सरकारको प्राथमिकता र अर्थ मन्त्रालयको मार्गदर्शनलाई भने ख्याल गर्नुपर्ने बजेट निर्माण सम्बन्धि कार्यविधिमा उल्लेख गरिएको छ । प्रवक्ता तामाङले स्थानीय तहको नीति, नियम, बजेट निर्माण र योजना तर्जुंको काम स्थानीय कार्यपालिका आफैले गर्ने पनि स्पष्ट पारे ।  संघीय मामिला तथा स्थानीय विकास मन्त्रालयले वित्तिय सामान्यीकरणको शीर्षकमा स्थानीय तहमा बजेट पठाइसकेको छ ।  सो बजेटलाई परिचालन गर्ने विधि र नीति निर्माणको काम भने स्थानीय कार्यपालिका आफैले तय गर्नेछ । सरकारले स्थानीय तहमा विविध शिर्षक अन्तरगत ७६ अरव ससर्त अनुदानको समेत व्यवस्था गरेको छ ।  ती सबै बजेट कार्यान्वयनमा लैजाने निर्णय लिने अधिकार समेत स्थानीय तह कार्यपालिकामै रहेको संघीय मामिला तथा स्थानीय विकास मन्त्रालयका प्रवक्ता तामाङले उल्लेख गरे । उनका अनुसार  बजेट परिचालनका लागि स्थानीय तहमै राजस्व परामर्श समिति र स्रोत अनुदान समितिको व्यवस्था गरिएको छ ।  दुवै समितिको नेतृत्व स्थानीय तहका जनप्रतिनिधिहरुले नै गर्ने भएकाले स्रोतको परिचालन र व्यवस्थापनमा समस्या नहुने संघीय मामिला तथा स्थानीय विकास मन्त्रालयको भनाई छ । मन्त्रालयले स्थानीय तहमा कर निर्धारण गर्ने एकल अधिकार समेत स्थानीय तहलाई नै दिइएको पनि जनाएको छ । प्रवक्ता तामाङले कर निर्माण गर्ने एकल अधिकार स्थानीय तहलाई नै दिइएको बताए ।   
