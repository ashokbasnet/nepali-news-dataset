१० सबस्टेसन र २५ प्रसारण प्रणालीमा सुधार : हट्दै भोल्टेजको समस्या

 काठमाडौं – विगतमा तपाईको घर तथा आवास क्षेत्रमा विद्युत्को भोल्टेज नपुगेर समस्या भएको र कुनै पनि समय विद्युत् खपत गर्ने मेसिन चलाउन समेत नपाएर हैरान हुनुभएको थियो होला । तर पछिल्ला दिनमा ती समस्या क्रमशः घट्दै गएका छन् । त्यसको कारण हो, नेपाल विद्युत् प्राधिकरणले रणनीतिक महत्वका विभिन्न क्षेत्रमा एक पछि अर्को गर्दै प्रसारण प्रणाली तथा ट्रान्सफर्मरको क्षमता वृद्धि गर्दै लग्नु ।प्राधिकरणले ट्रान्सफर्मर, कन्डक्टर, ग्रीड तथा सबस्टेसनको समेत क्षमता वृद्धि गरेको छ । यस्तै बढी भोल्टेज आउने र कम भोल्टेजको समस्या समेत समाधान गरिरहेको छ । प्राधिकरणकाअनुसार हालसम्म देशभरका १० वटा सवस्टेशन तथा २५ प्रसारण प्रणालीको स्तोरन्नती गरिसकेको छ । सेवाग्राहीलाई सहज रुपमा विद्युत् सेवा उपलब्ध गराउने लक्ष्यका साथ प्रसारण प्रणाली तथा सवस्टेशनको स्तारोन्नती गरेको हो । एसियाली विकास बैंकको आर्थिक सहयोगमा ‘ग्रीड सबस्टेसन सुदृढीकरण आयोजना’ ले देशभरका सवस्टेशन तथा प्रसारण प्रणालीको स्तारोन्न्ती गरेको हो ।कुन–कुन सवस्टेशनको क्षमता वृद्धि ?प्राधिकरणकाअनुसार पहिलो चरणमा १३२÷३३, ६६÷११ र ३३÷११ केभी क्षमताका सबस्टेसनमा नयाँ ट्रान्सफर्मर जडान गरी क्षमता बढाइएको छ ।काठमाडौंको चपली, बानेश्वर, बालाजु तथा स्यूचाटारको सवस्टेशन समेत स्तारोन्नती गरिएको छ । गण्डक, बुटवल, भरतपुर र  ढल्केबर सबस्टेसनको समेत स्तारोन्नती भइसकेको प्राधिकरणका कार्यकारी निर्देशक कुलमान घिसिङले जानकारी दिए ।   यस्तै बनेपा लाहान र कावासोतीको समेत सवस्टेशनमा नयाँ प्रणाली जडान गरिएको छ ।एक अर्ब राजश्व बढ्नेसबस्टेसन स्तरोन्नतीपछि देशभरको वितरण प्रणालीमा सुधार आउँदा विद्युतको माग र आपूर्ति व्यवस्थापन सहज भएको छ । अनियमित रुपमा कटौती हुँदै आएको विद्युत् प्रणालीमा सुधार आएपछि करिब १ अर्ब बराबरको राजस्वमा समेत वृद्धि हुने प्राधिकरणको विश्वास छ ।सेवाग्राहीले सहज रुपमा विद्युत् सेवा पाएपछि त्यसबाट राजस्वमा समेत सकारात्मक प्रभाव पर्ने भन्दै प्राधिकरणले औद्योगिक कोरिडोर, बढी लोड भएका क्षेत्र पहिचान गरी युद्धस्तरमा विद्युतीय प्रणालीलाई समयानुकुल परिवर्तन गर्दै लगेको छ ।सेवाग्राहीले कुनै पनि गुनासो नगरुन् भन्ने ध्येयका साथ प्रक्रिया युद्धस्तरमा अगाडि बढाइएको र जिम्मेवार संस्थाको रुपमा प्राधिकरणलाई स्थापित गराउने प्रयासमा लागेको प्राधिकरणका अधिकारीको भनाइ छ ।भोल्टेजको समस्या समाधान गर्न प्राधिकरणले औद्योगिक कोरिडोरमा भोल्टेज कन्ट्रोलर राख्न समेत भनेको छ । यस्तै कुनै स्थानमा भोल्टेजमा समस्या आए प्राधिकरणलाई सम्पर्क गर्न समेत आग्रह गरेको छ ।‘ हामी स्वच्छ र प्रभावकारी सेवाका लागि निरन्त्र प्रयासरत छौ । नागरिकले पनि सहयोग गर्नु जरुरी छ । समस्या आएको छ भने तत्काल प्राधिकरणमा सम्पर्क गर्नुस्’– प्राधिकरणको प्रसारण निर्देशनालयले आग्रह गरेको छ ।  
