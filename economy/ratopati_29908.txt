चौथौ महिला उद्यमशीलता सम्मेलन हुँदै

काठमाडौं– आगामी माघ ६ गते राजधानीमा युवा महिला उद्यमशीलता सम्मेलन हुने भएको छ । युवा महिला उद्यमशीलता सम्मेलन २०१८ नाम दिइएको उक्त सम्मेलनको उद्घाटन नेपाल उद्योग वाणिज्य महासंघकी अध्यक्ष भवानी राणाले गर्ने भएकी हुन् ।  सन् २०१३ देखि शुरु भएको युवा महिला उद्यमीहरुको यो चौथौ सम्मेलन हो । लक्ष्मी बैंकले प्रायोजन गरेको सम्मेलन होटल र्याडिसन लाजिम्पाटमा बिहान ९ बजेदेखि शुरु हुँदैछ । कनेक्ट, कोलाबोरेट, क्रियट भन्ने नाराका साथ शुरु हुने सम्मेलनमा १ सय ५०भन्दा बढीको सहभागिता हुने विश्वास लिइएको युवा महिला उद्यमीहरुको सम्मेलनकी अध्यक्ष जुना माथेमाले जानकारी दिइन् । उनले सम्मेलनमा प्रेरणादायी अभिव्यक्ति, उद्यमशील यात्राका कथा, प्यानल डिस्कसन लगायत विषय समेटिने भएकाले सम्मेलनमा उपस्थित जो केहीले आफ्नो व्यक्तिगत  र पेशागत क्षमता अभिबृद्धिमा लाभ लिन सक्ने बताइन् । नेपाल युवा उद्यमी मञ्च भित्रकै उद्यमी महिलाहरुको सम्मेलन केही गर्न चाहने महिलाका लागि अभिप्रेरणा लिने एउटा प्लेटफर्म समेत भएको माथेमाले जानकारी दिइन् ।सम्मेलनमा विद्यार्थी, उद्यमी महिला लगायत उद्यमशीलता बन्न चाहने जो–कोही सहभागी हुन सक्ने जनाइएको छ । नेपाल युवा उद्यमी मञ्च युवा उद्यमशीलताको प्रवद्र्धनका  लागि सन् २००३ मा स्थापना गरिएको संस्था हो । मञ्चको काठमाडौ च्याप्टरमा मात्र २० जना उद्यमी महिला छन् । 
