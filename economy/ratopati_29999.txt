३ नम्बर प्रदेशको राजधानी हेटौडा तोकिएपछि भक्तपुरमा आन्दोलनको घोषणा

भक्तपुर – सरकारले  ३ नम्बर प्रदेशको अस्थायी मुकाम मकवानपुरको हेटौडालाई तोकेपछि भक्तपुरमा आन्दोलनको घोषणा गरिएको छ । मध्यपुर ठिमीको शिक्षा विभागको कार्यालयमा प्रदेश कार्यलय र बोडेस्थित कृषि विकाश बैंकको तालिम केन्द्रको हल संसद भवनको उपयुक्त भन्दै सरकारले तोकेको समितिले सिफारिश गरेको थियो ।  तर बुधबार एकाएक मकवानपुरलाई अस्थायी मुकाम तोकेपछि विहिबार भक्तपुरमा आन्दोलनको घोषणा गरिएको हो । जिल्ला समन्वय समिति भक्तपुरको नेतृत्व र मध्यपुरठिमी नगरपालिकाको संयोजनमा जिल्लामा रहेका राजनितिक दल र निर्वाचित जनप्रतिनिधि, सांसद र जनसहभागीतामा चरणवद्ध विरोधको कार्यक्रय गरिने नेकपा एमाले नेता तथा सासंद महेश बस्नेतले बताए । विहिबार दिउसोदेखि सानोठिमीमा सहभागी भएर पहिलो चरणको आन्दोलन गरिने र त्यसपछि अन्य कार्यक्रम घोषणा गर्ने जिल्ला समन्वय समिति भक्तपुरका प्रमुख नवराज गेलालले जानकारी दिए ।  काम चलाउ सरकारले आफैले बनाएको समितिको निर्णय विरुद्ध प्रदेश मुकाम तोकेकाले सबैले यसको विरोध गर्नु पर्ने नेकपा माओवादी केन्द्र भक्तपुरका संयोजक डिपी ढकालले बताए ।  उता जिल्ला समन्वय समिति भक्तपुरले विज्ञप्ति समेत जारी गरेको छ । जिल्ला समनवय समितिद्धारा जारी विज्ञप्तिीमा भनिएको छ ‘निर्वाचित जनप्रतिनिधि, बुद्धिजीवी, सञ्चारकर्मी र नागरिक समाज, उद्योगी र व्यवसायि  समेतको सहभागितामा भएको बृहत छलफलले  ३ नं. प्रदेशको राजधानीको सम्बन्धमा २०७४ माघ ३ गते  मन्त्री परिषदको बैठकले मकवानपुरको हेटौडालाई तोक्ने निर्णयको गरेको सम्बन्धमा उक्त निर्णयण अवैज्ञानिक, अपायक, अव्यवाहरिक भएको भक्तपुरबासीको ठहर छ । ‘  
