ओखलढुंगाको पुननिर्माण कछुवा गतिमा, ३४ महिनामा १४ प्रतिशत मात्रै घर सम्पन्न

ओखलढुंगा– ओखलढुंगामा भुकम्पपछिको पुननिर्माण कछुवा गति अघि बढिरहेको छ ।  भूकम्प गएको तीन वर्ष बित्न लाग्दासमेत जिल्लामा १४ प्रतिशतले मात्र घर निर्माण सम्पन्न गरेका छन् । निजी आवास पुननिर्माण नहुँदा भूकम्प प्रभावितहरु खुला आकाशमुनि बस्न बाध्य भएका छन् । प्राधिकरणबाट खटिएका प्राविधिकहरु गाउँमा नबसेका कारण निजी आवास निर्माणमा समस्या भएको प्रभावितहरु भुकम्प प्रभावितहरुले बताउने गरेका छन् ।पहिलो किस्ताको अनुदान सम्झौतामा ओखलढुुंगा उत्कृष्ट जिल्ला मानिन्थ्यो । तर त्यस यता पुननिमार्णका गतिविधि भने सुस्त जस्तै देखिएको छ । भूकम्पपीडितहरु राहतको पर्खाईमा रहेका छन् । पहिलो किस्ता लिएर ऋण काडेर घर बनाउन थालेका उनीहरु दोस्रो र तेस्रो किस्ताको पर्खाइमा रहेका छन् । भूकम्पपछि पहिचान भएका लाभग्राहीको संख्या २० हजार १ सय ६५ रहेको भएपनि १८ हजार ७ सय ८१ घरले मात्रै अनुदान सम्झौता गरेका थिए । सम्झौता भएकामध्ये १८ हजार ९ सय ४९ ले पहिलो, ८ हजार २ सय २४ घरले दोस्रो र २ हजार ८ सय ४३ घर भूकम्प प्रभावितले तेस्रो किस्ता वापतको रकम लिइसकेको राष्ट्रिय पुननिर्माण प्राधिकरण जिल्ला समन्वय समिति ओखलढुंगाका प्रमुख युवराज खरेलले बताए ।भूकम्पमा परेर क्षति भएका घरहरु लाभग्राहीको सूचिमा नपरेको भन्दै गुनासो पनि उत्तिकै संख्यामा परेको छ । केन्द्रीय गुनासो सुनुवाई समितिमा मात्रै ६ हजार ४ सय ३७ गुनासो दर्ता भएका छन् । तीमध्ये ५ हजार ६ सय ४५ गुनासाको सम्बोधन भई सर्वेक्षण गरिएको प्राधिकरणले जनाएको छ । त्यस्तै स्थानीय तह पुनसंरचना भैसकेपछि मात्रै ८ हजार बढि नयाँ गुनासो दर्ता भएको छ ।यता लाभग्राहीको सुचिमा परेर पनि पहिलो किस्तानै नपाउने लाभग्राहीको संख्या पनि उत्तिकै रहेको छ । राष्ट्रिय पुनःनिर्माण प्राधिकरण जिल्ला समन्वय समितिका अनुसार ओखलढुंगामा ७० भन्दा बढिले पहिलो किस्ता बापतको रकम नै पाउन सकेका छैनन् ।उनीहरुलाई पहिलो किस्ता बाँड्ने क्रममा कम्प्युटर अपडेमा फरक परेको र ब्यक्तिसमेत फरक परेकाले समस्या भएको राष्ट्रिय पुनःनिर्माण प्राधिकरण जिल्ला समन्वय समिति ओखलढुंगाका प्रमुख खरेलले बताए । अहिले त्यस्ता समस्या भएकाहरुलाई रकम वितरणका लागि प्रक्रिया अगाडी बढिरहेको खरेलले बताए । 
