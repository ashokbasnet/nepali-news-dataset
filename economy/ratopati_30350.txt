रसुवागढी र साञ्जेनको आइपीओमा किन हुँदैछ विभेद ?

 काठमाडौं । रसुवागढी र साञ्जेन जलविद्युत् कम्पनीको साधारण शेयरमा कर्मचारी सञ्चय कोषका कर्मचारी र अरु सञ्चयकर्ताकाबीचमा विभेद हुने भएको छ ।  कर्मचारी सञ्चय कोषका कर्मचारीलाई पचास प्रतिशत भन्दा बढी शेयर आवेदन दिने व्यवस्था गरेर अरु सञ्चयकर्तालाई मारमा पार्न लागिएको तथ्य सार्वजनिक भएको  छ ।कोषका सञ्चयकर्ता, नेपाल विद्युत् प्राधिकरण, चिलिमे जलविद्युत् कम्पनी, रसुवा जिल्ला समन्वय समिति र गाँउपालिकाका कर्मचारीले शेयरमा आवेदन दिन पाउने व्यवस्था गरिएको छ ।  कोषका कर्मचारीहरुले न्यूनत्तम ५० कित्ता तथा सो भन्दा माथि १० ले भाग जाने गरी अधिकत्तम ५०० कित्ता शेयरमा आवेदन दिन सक्ने व्यवस्था छ । तर कोषका कर्मचारीले भने न्यूनत्तम ५० कित्ता तथा सो भन्दा माथि १० ले भाग जाने गरी अधिकत्तम १ हजार कित्तासम्म आवेदन दिन पाउने व्यवस्था गरिएको छ ।कोष र सम्बन्धित जलविद्युत् कम्पनीले लुकाउँदै आएको तथ्य आज सार्वजनिक भएको हो । शेयर बिक्रीका बारेमा आज सिद्धार्थ बैंकले डिम्याट खाता खोल्ने सम्बन्धमा जारी गरेको सूचनामा कोषका कर्मचारीले भन्दा अरु सञ्चयकर्ताले पचास प्रतिशत कम शेयरमा आवेदन दिन पाउने व्यवस्था रहेको खुलासा भएको छ ।कोषका कर्मचारीले एक हजार कित्ता शेयर आवेदन दिन पाउनेछन् । अरु सञ्चयकर्ताले भने उनीहरुको तुलनामा ५० प्रतिशत मात्रै साधारण शेयरमा आवेदन दिन पाउने गरी व्यवस्था गरिएको उक्त सूचनामा नै उल्लेख छ ।कोषका कर्मचारीले एक हजार कित्ता साधारण शेयर आवेदन दिन पाउने र अरुले भने बढीमा ५०० कित्तामा मात्रै आवेदन दिन पाउने भएपछि चर्को विभेद गर्न खोजिएको प्रष्ट भएको हो ।रसुवागढी हाइड्रोपावर लिमिटेडका प्रमुख माधव कोइराला पनि सो बारेमा बोल्न चाहँदैनन् । कोषका कुनै पनि अधिकारीले प्रतिक्रिया दिन चाहेनन् ।ऋण दिएकै आधारमा कोषका कर्मचारीलाई बढी शेयर दिइनु शतप्रतिशत गलत देखिएको भएपनि त्यसको कही कतै कुनै सुनुवाई गरिएको छैन ।कोषका कर्मचारीले यसअघि पनि चिलिमे जलविद्युत् कम्पनीमा अरु सञ्चयकर्ताको भन्दा बढी शेयर लिएका थिए । माथिल्लो तामाकोशी जलविद्युत् आयोजनामा पनि कोषका कर्मचारी नै हावी भएका थिए ।कोषका कर्मचारी र अरु सञ्चयकर्तालाई विभेद गरिएपनि सो बारेमा कोही कसैले पनि चासो राखेको देखिदैन ।नियमानुसार २०६८ साल मंसिर २२ गतेसम्म बहाल रहेका र विवरणपत्र स्वीकृत मिति २०७४ पुस २० सम्म थप भएकाले साधारण शेयरमा आवेदन दिन पाउनेछन् ।रसुवागढी हाइड्रो पावर कम्पनीले १०० अंकित दरको १ करोड ६४ लाख २१ हजार ४० कित्ता साधारण शेयर जारी गर्न लागेको छ । यस्तै साञ्जेन जलविद्युत् कम्पनीले ८७ लाख ६० हजार कित्ता साधारण शेयर जारी गर्न लागेको छ । केही समयभित्रै ती साधारण शेयरको बिक्री खुल्ला गर्ने तयारी गरिएको छ ।  
