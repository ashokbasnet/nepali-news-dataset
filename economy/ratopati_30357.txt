कृषि विकास बैंकले ३ अर्व व्यवसायिक कर्जा प्रवाह गर्ने

काठमाडौं–कृषि विकास बैंकले चालू आर्थिक वर्षमा ३ अर्व अनुदानसहितको व्यवसायिक कृषि कर्जा प्रवाह गर्ने लक्ष्य लिएको छ । बैंकले ५१ औं वार्षिक उत्सवको अवसर पारेर आईतबार काठमाडौंमा आयोजित कार्यक्रममा चालू आर्थिक वर्ष २०७३÷०७४ भित्र ३ अर्व अनुदानसहितको व्यवसायिक कृषि कर्जा प्रवाह गर्ने लक्ष्य लिएको जानकारी दिएको हो । कार्यक्रममा बोल्दै बैंकका प्रमुख कार्यकारी अधिकृत लिलाप्रकाश सिटौलाले उर्जा संकट समाधान हुने गरी जलविद्युत क्षेत्रलाई उच्च प्राथमिकता दिई लगानी गर्न सुरु गरिएको पनि स्पष्ट पारे । उनले १ सय ८० मेघावाट उत्पादन क्षमता भएका ७ वटा जलविद्युत उत्पादन परियोजनामा झण्डै २ अरव ३२ करोड लगानी गर्ने प्रस्ताव पनि स्विकृत गरिएको बताए । बैंकले स्थानीय तहमा बैकिङ पहुँचलाई सहज बनाउने लक्ष्य पनि लिएको छ । बैंकले हालसम्म कुद मुनाफा २ अरव ५७ करोड आर्जन गर्न सफल भएको छ । प्रमुख कार्यकारी अधिकृत सिटौलाले चालू आर्थिक वर्ष भित्र कर्जा तथा सापटमा ११ प्रतिशत र निक्षेप संकलनमा १४ प्रतिशतले वृद्धि गरी बैंकको खुद मुनाफा वृद्धि गर्ने लक्ष्य लिइएको पनि स्पष्ट पारे । बैंकले हालसम्म ८ खरव ६९ अरव कर्जा प्रवाह गरिरहेको छ भने १० लाख ९१ हजार निक्षेपकर्ताहरुको ९६ अरव ४८ करोड निक्षेप परिचालन गरेको छ ।
