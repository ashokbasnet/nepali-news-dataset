भारतको ७३ प्रतिशत सम्पत्ति १ प्रतिशत धनाढ्यको पोल्टामा

काठमाडौँ । सन् २०१७ मा उत्पादन भएको सम्पत्तिमध्ये ७३ प्रतिशत भारतका १ प्रतिशत धनाढ्यहरुको पोल्टामा परेको अन्तर्राष्ट्रिय समूह ओक्सफामले जारी गरेको एक नयाँ अध्ययन प्रतिवेदनले देखाएको छ । गत जुलाईमा चर्चित अर्थशास्त्री लुकास चान्सेल र थोमस पिकेटीले प्रकाशन गरेको रिपोर्टमा यस्तै तथ्य सार्वजनिक भएको थियो ।यसले आर्थिक उदारिकरणपछि अन्यले संघर्ष गरिरहनु पर्दा धनाढ्यहरुले भने असमान ढंगले फाइदा उठाइरहेको सिद्धान्तलाई थप बल पुगेको उनीहरुको भनाई थियो ।‘भारतीय आयमा असमानता, १९२२–२०१४ः ब्रिटिस राजदेखि अर्बपति राज?’ नामक रिसर्च पेपरमा दुई अर्थशास्त्रीहरुले भारतमा सन् १९९२ यता २०१४ मा भारतीयहरुको आयमा सन् २०१४ मा सबैभन्दा धेरै असमानता देखिएको उल्लेख थियो । यही वर्ष भारतमा आयकर विधेयक पारित भएको थियो । रिसर्च पेपरलाई वर्ल्र्ड इन्क्वेलिटी रिपार्टमा पूर्ण विवरणसहित प्रकाशित गरिएको थियो । यसमा १० प्रतिशत भारतीयहरुले सन् २०१४ मा राष्ट्रको ५६ प्रतिशत आयमा काब्जा जमाएको उल्लेख थियो ।सबैभन्दा बढी आय गर्ने १ प्रतिशतले सन् १९३० ताका २१ प्रतिशत आयमा कब्जा जमाउने गरेका थिए तर, सन् १९८० ताका यो ६ प्रतिशतमा झरेको थियो । यदपि, सन् २०१४ मा भने यो बढेर २२ प्रतिशत पुगेको रिपोर्टमा उल्लेख छ ।यता, वार्षिकरुपमा आयोजना हुने डाभोस वर्ल्र्ड इकोनोमिक फोरम (डब्लुइएफ) मिटअघि सार्वजनिक गरेको ओक्सफाम रिपोर्टमा ६७ करोड भारतीयहरुको सम्पत्ति सन् २०१७ मा मात्र १ प्रतिशतले बृद्धि भएको उल्लेख छ । विश्वभरमा यो स्थिति झन् खराब रहेको देखिएको छ । सन् २०१७ मा उत्पादन भएको ८२ प्रतिशत सम्पत्ति १ प्रतिशत धनाढ्यहरुको पोल्टा पुगेको थियो भने ३.७ अर्ब मानिसहरुको सम्पत्तिमा १ प्रतिशत पनि बृद्धि हुन सकेन ।  
