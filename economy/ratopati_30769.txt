‘टेक अर पे’ मा पीपीए गर्ने प्राधिकरणको तयारी, कमल थापाले किन दिए आत्मघाती निर्देशन ?

काठमाडौं–नारामा १० वर्षमा १७ हजार मेगावाट विद्युत् उत्पादन गर्ने भनिएपनि काममा भने  विद्युत् खरिद सम्झौता(पिपिए) नगरी बसेको नेपाल विद्युत् प्राधिकरणले पुनः सम्झौता गर्ने तयारी गरेको छ ।नदी प्रवाहमा आधारित जलविद्युत् आयोजनाको क्षमता तीन हजार ५०० मेगावाट बढी भइसकेको भन्दै विगत एक वर्ष देखि पिपिए रोकिदै आएको थियो ।निजी क्षेत्रले निर्माण गर्न लागेका पाँच हजार मेगावाट क्षमताका आयोजना पीपीएका लागि प्रतिक्षारत छन् । ती मध्ये धेरैजसोले प्राधिकरणमा आवेदन समेत दिइसकेका छन् । तर, प्राधिरकणले पिपिए नै रोकपछि निजी ऊर्जा उद्यमी मारमा परेको गुनासो गर्दै आएका थिए । स्वतन्त्र ऊर्जा उत्पादकहरुको संस्था(इपान)ले पिपिए रोकिनु दुर्भाग्यपूर्ण भएको बताउँदै आएको छ । इपानका अध्यक्ष शैलेन्द्र गुरागाईले सरकारले दश वर्षमा १७ हजार मेगावाट विद्युत् उत्पादन गर्ने घोषणा गरेको सन्दर्भमा पिपिए रोकिनु दुखद् रहेको बताए । उनले पुनः पिपिए सुरु हुन लागेको सामान्य जानकारी आफूले पाएको तर आधिकारिक रुपमा भने नआएको बताए ।प्राधिकरणले केही समयदेखि रोकेको ‘टेक अर पे’  अर्थात् लिउ या तिर प्रावधानमा गरिने पिपिए गर्न असर्मथ रहेको बताउँदै आएको थियो । ऊर्जा मन्त्रालयले यही माघ ४ गते एक परिपत्र मार्फत पिपिए पुनः सुरु गर्न निर्देशन दिएको छ । ‘पत्र पठाइएको भनिएको छ, तर हामीले आजसम्म प्राप्त गरेका छैनौ, खै फ्याक्सबाट आएको छ कि!’ प्राधिकरणका एक उच्च अधिकारीले अनविज्ञता प्रकट गरे । सरकारले २०७२ फागुनमा जारी गरेको ‘ऊर्जा संकट निवारण तथा विद्युत् विकास दशक’ सम्बन्धी कार्ययोजनामा १० वर्षमा १० हजार मेगावाट उत्पादनको लक्ष्य राखेको थियो । पछि तत्कालीन ऊर्जा मन्त्री जनार्दन शर्माले जारी गरेको ३७ बुँदे कार्ययोजनामा दश वर्षमा १७ हजार मेगावाटको अवधारणा अगाडि सारियो ।संकटकालीन कार्ययोजनामा कुल विद्युत् मध्ये ३० प्रतिशत नदी प्रवाहमा आधारित जलविद्युत् रहने विषय अगाडि सारिएको थियो । सोही प्रावधानलाई बढाएर ४० प्रतिशत पुर्याउन भनिएको छ । उक्त कार्ययोजनामा २० प्रतिशत अर्धजलाशय र ५० प्रतिशत जलाशययुक्त आयोजनाबाट विद्युत् उत्पादन गर्ने उल्लेख गरिएको थियो ।ऊर्जाको पछिल्लो निर्देशनमा भने नदी प्रवाहको मात्रा ४० पु¥याउन र जलाशयको मात्रा ५० बाट घटाएर ४० बनाउन भनिएको छ । हिउँदको समयमा नदी प्रवाहीमा आधारित जलविद्युत् आयोजनाले कुल उत्पादनको ३० प्रतिशत मात्रै विद्युत् उत्पादन गर्न सक्ने अवस्था रहेको छ । तर यो विषयमा जानकार हुँदा हुँदै पनि ऊर्जा मन्त्रालयले किन प्राधिकरणलाई यस्तो निर्देशन दियो, सो बारेमा ऊर्जाका अधिकारी तै चुप मै चुपको अवस्थामा रहेका छन् ।कामचलाऊ सरकारका उपप्रधानमन्त्री एवम् ऊर्जा मन्त्री कमल थापाले पछिल्लो पटक गलत गरेको प्राधिकरणका उच्च अधिकारी उनको निर्देशन मान्ने कि नमान्ने भनेर दोधारमा परेका छन् ।  ऊर्जा मन्त्रालयले नै तयार पारेको कार्यविधि विपरित उनले सौर्य प्रणालीबाट उत्पादित विद्युत्को पिपिए गर्न प्राधिकरणलाई दबाव दिएका छन् । ऊर्जाले प्रतियुनिट रु सातमा सौर्य ऊर्जा खरिद गर्न सकिने कार्यविधि बनाएको छ । उक्त कार्यविधिलाई अघिल्ला मन्त्री महेन्द्रबहादुर शाहीले मन्त्रीस्तरीय निर्णय गरेका थिए ।  तर उपप्रधानमन्त्री थापाले केही व्यापारीलाई फाइदा हुने ढंगले प्रतियुनिट रु नौ रुपूैयाँ ४१ पैसामा पिपिए गर्न प्राधिकरण व्यवस्थापनलाई दबाव दिएका छन् । मन्त्री थापाको निर्देशन कार्यान्वयन गर्ने हो भने नाफामा जान लागेको प्राधिकरण वार्षिक रु तीन अर्ब ५० करोड घाटा व्योहोर्न वाध्य हुने छ । तत्कालीन जलस्रोत मन्त्री लक्ष्मण घिमिरेले खिम्ती जलविद्युत् आयोजनामा गरेको ज्यादतीका कारण प्राधिकरणले अमेरिकी डलरमा भुक्तानी गर्दा प्राधिकरण वार्षिक रु एक अर्ब घाटा व्योहोर्न वाध्य हुँदै आएको छ ।घिमिरेको पदचाप पहिल्याउँदै उपप्रधानमन्त्री थापाले सौर्य ऊर्जाको पिपिए दर पूरानै गर्न प्राधिकरण सञ्चालक समितिका अध्यक्ष एवम् ऊर्जा सचिव अनुपकुमार उपाध्याय र प्राधिकरणका कार्यकारी निर्देशक कुलमान घिसिङलाई निर्देशन दिएका छन् । आफ्नो निर्देशन उल्लघंन गरे कार्यकारी निर्देशकबाट बर्खास्त गर्ने सम्मको धम्की घिसिङलाई थापाले दिएको स्रोतको दावी छ । 
