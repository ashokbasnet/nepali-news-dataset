उद्योगी व्यावसायीहरुको गुनासोः पूर्वाधारको विकास नहुँदा नेपाली वस्तुले अन्तर्राष्ट्रिय बजार पाएन

काठमाडौं– उद्योगी, व्यवसायीहरुले चर्को भन्सार महशुलका कारण मुलुकको उद्योग, व्यवसाय फष्टाउन नसकेको दावी गरेका छन ।  उद्योगी, व्यवसायीहरुले पूर्वाधारको विकास हुन नसक्दा नेपाली वस्तुले अन्तर्राष्ट्रिय बजारमा प्रवेश समेत पाउन नसकेको पनि स्मरण गराएका छन् ।नेपाल उद्योग वाणिज्य महासंघका वरिष्ठ उपाध्यक्ष शेखर गोल्छाले भन्सारमा ल्यावको समेत व्यवस्था नहुँदा नेपाली बस्तुले अन्तराष्ट्रिय बजारमा प्रवेश पाउन नसकेको दृष्टान्त पनि पेश गरे । उनले आर्थिक बृद्धिदर हासिक गर्नेगरी पूर्वाधारको विकास गर्न सरकार तयार नदेखिएको आरोप पनि लगाए ।भन्सार दिवसको अवसर पारेर बिहीबार काठमाडौंमा आयोजित एक कार्यक्रममा बोल्दै बरिष्ठ उपाध्यक्ष गोल्छाले निजी क्षेत्रबाट मात्रै मुलुकको आर्थिक बृद्धिदर बढाउन सकिन्छ भन्ने सच्याईलाई आत्मसात गरेर अघि बढन पनि सरकारको ध्यानाकर्षण गराए ।कार्यक्रममा बोल्दै नेपाल चम्बर अफ कमर्शका उपाध्यक्ष कमलेश अग्रवालले सरकारले उद्योगी, व्यवसायीमाथि चर्काे भन्सार महशुल असुल गरेर मुलुकको उद्योग व्यावसायलाई फष्टाउन नदिएको आरोप लगाए । उनले भन्सार प्रशासनले स्वदेशी उद्योगी, व्यवसायीलाई चोर, डाका सरह व्यवहार गर्ने गरेको भन्दै आपत्ति पनि जनाए ।उपाध्यक्ष अग्रवालले मुलुकमा आर्थिक वृद्धिदर बढाउने हो भने सहज ढंगले व्यवसाय सञ्चालन हुने वातावरण बनाउन सरकारले ढिलाई गर्न नहुने पनि बताए  ।  
