नारायणपुर महोत्सवको तयारी पुरा, प्रदेश सांसद डाँगीले उद्घाटन गर्ने

नारायणपुर– नारायणपुरमा शुक्रबारदेखि महोत्सव सुरु हुदै छ । माघ २३ गतेसम्म सञ्चालन हुने महोत्सवका लागि सम्पूर्ण तयारी पूरा भएको आयोजक नारायणपुर उद्योग वणिज्य संघले जानकारी दिएको छ । ‘कृषि व्यवसाय एवं पर्यटनमा प्रोत्साहनः दीगो अर्थतन्त्रका लागि अमूल्य योगदान’  मूल नाराका साथ हुने ‘नारायणपुर व्यापारिक, कृषि तथा पर्यटन महोत्सव २०७४’ का लागि सम्पूर्ण तयारी पुरा भएको संघका अध्यक्ष महेन्द्रकुमार दाहालले जानकारी दिए ।महोत्सवका लागि मञ्च निर्माण, बाल उद्यान निर्माण, स्टल निर्माण, स्वागत गेट निर्माणसँगै सम्पूर्ण पूर्वाधार निर्माण भईसकेको उनले जानकारी दिए । महोत्सवको उद्घाटन प्रदेशसभा सदस्य अमरबहादुर डाँगीले उद्घाटन गर्नेछन् । उद्घाटन कार्यक्रम हुनुपूर्व नारायणपुरमा शोभायात्रा गरिने शोभायात्रा उपसमितिका संयोजक अनिल बस्नेतले जानकारी दिए ।  महोत्सवका लागि विभिन्न स्थानमा स्वागत गेट निर्माण गरिएको छ । महोत्सवमा मौताका कुवा, झुला पिङ, ढुंगा पिङ, ब्रेक डान्स, बालबालिकाहरुका लागि खेलौना एवम् बालउद्यानका सम्पूर्ण सामाग्रीहरु रहेका छन् । २ सय ३० स्टल रहेको महोत्सवमा कृषि, पर्यटन एवं व्यपारिक स्टलहरु रहने छन् । करिब १ लाख ५० हजार दर्शकले अवलोकन गर्ने अपेक्षा गरिएको सो महोत्सवमा करिब ३ करोडको आर्थिक कारोबार गर्ने लक्ष्य रहेको महासचिव दिपक सुवेदीे जानकारी दिए । महोत्सवमा सीसी क्यामेराको निगरानी समेत हुने जनाइएको छ । महोत्सवमा दैनिक कलाकारिताका विभिन्न विधाका कलाकारहरुको प्रस्तुति रहने छ । महोत्सवमा कलाकारहरु प्रमोद खरेल, रामजी खाँड, पशुपति शर्मा, कमल खत्री, ज्योति मगर, रमेशराज भट्टराई, भूमिका गिरी, सुनिल गिरी, प्रीति आले, पल्पसा डंगोल(चम्सुरी), सुरवीर पण्डित(दाह्रीबुढा लगायतका कलाकारहरुको प्रस्तुति रहने महोत्सवका सांस्कृतिक संयोजक अभियान बस्नेतले जानकारी दिए । 
