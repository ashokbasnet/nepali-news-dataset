अनावश्यकरुपमा सिमेन्टको स्टक नराख्न उत्पादक संघको अपिल

काठमाडौँ । नेपाल सिमेन्ट उत्पादक संघले सिमेन्टको आपूर्ति सहज बनाउन उपभोक्ता, आयोजना, खुद्रा विक्रेता र डिलरहरुलाई अनावश्यक रुपमा स्टक नराख्न अपिल गरेको छ । सिमेन्टको लागत बढेर मूल्यमा भएको बृद्धिलाई नियन्त्रण गर्ने प्रतिबद्धता जनाउँदै सो कुरा बताएका हुन् ।  संघद्वारा जारी विज्ञप्तिमा भनिएको छ, यस जटिल परिस्थितिमा पनि देशको विकास निर्माणको काम, भूकम्पपिडित समुदाय तथा सम्पुर्ण उपभोक्ताहरुको हितलाई मध्यनजर गर्दे यस संघले नेपालका सिमेन्ट उद्योगहरु मार्फत उचित मूल्यमा सिमेन्टको आपुर्ति सुचारु गर्ने व्यवस्था मिलाउने प्रतिबद्धता जाहेर गर्न चाहान्छौँ तसर्थः यस अवस्थामा कुनै पनि उपभोक्ता, आयोजना, खुद्रा विक्रेता वा डिलरले अनावश्यक स्टक नराखीदिनु हुनका लागी समेत यस संघ हार्दिक अपिल गर्दछौं ।   हाल मागको करिव ३५ प्रतिशत क्लिङ्कर भारतबाट आयात भैरहेको र सो मा पनि त्यसको करिव २० प्रतिशत क्लिङ्कर विरगंज क्षेत्रमा आयात हुने गरेको अवस्था रहेको संघले जनाएको छ ।अहिलेको यस स्थितिमा हालै विरगंजको भारतीय सिमा रक्सौलवाट क्लिङ्कर आयात रोकिन जाँदा एकातिर वीरगंज स्थित दर्जनौ सिमेन्ट उद्योगहरु जुन पुर्ण रुपमा भारतवाट आउने क्लिङ्करमा आधारीत रहेका उद्योगहरु क्रमशः वन्द हुने क्रममा रहेको र अरवौंको लगानी धराशायी हुने अवस्था उत्पन्न भएको संघले जनाएको छ । त्यस्तै, बजारमा माग अनुसारको आपुर्ति नहँुदा बजारमा अनावश्यक दबाबको स्थिति श्रृजना हुने संघको भनाई छ । रक्सौलबाट क्लिङ्कर आयात सुचारु गर्नका लागी नेपाल सरकारले गर्नुपर्ने सबै कार्यहरु अबिलम्व गरी समस्या समाधान गरीदिन नेपाल सरकार समक्ष संघले माग गरेको छ ।  
