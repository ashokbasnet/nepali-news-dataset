६६ औं अन्तर्राष्ट्रिय भन्सार दिवस : यथार्थपरक राजस्व संकलन गर्न निर्देशन

काठमाडौँ । ६६ औं अन्तर्राष्ट्रिय भन्सार दिवस नेपालमा पनि विभिन्न कार्यक्रम गरी मनाएको छ । यसै अवसरमा काठमाडौंका एक  कार्यक्रमको आयोजना गरी सरकारले भन्सारसम्बन्धि आफ्नो कार्य सम्पादनलाई अझ प्रभावकारी, दक्षतापूर्ण र उत्कृष्ट बनाउने प्रतिवद्धता व्यक्त गरेको छ । भन्सार विभागले आयोजना गरेको कार्यक्रमलाई सम्बोधन गर्दै अर्थमन्त्री ज्ञानेन्द्रबहादुर कार्कीले भन्सार प्रशासनलाई यथार्थपरक राजस्व संकलन गर्न निर्देशन दिए । उनले विश्वसनीय व्यवसायिक कारोबार गर्न पनि भन्सार प्रशासनलाई सचेत गराए ।  अर्थमन्त्री कार्कीले भन्सारमा सुधार ल्याउन सरकारले आवश्यक नीतिगत, संरचनागत व्यवस्था गर्दै आएको पनि स्मरण गराए ।कार्यक्रममा बोल्दै अर्थ सचिव शंकरप्रसाद अधिकारीले भन्सार प्रशासनले पूर्वाधार विकासको कामलाई तीव्रता दिनुपर्नेमा जोड दिए । उनले भन्सार महशुल बस्तुको मूल्यमा आधारित हुने भएकाले त्यसमा शंका नगर्न पनि निजी क्षेत्रका व्यवसायीहरुलाई आग्रह गरे ।राजस्व सचिव शिशिरकुमार ढुंगानाले व्यवासायिक वातावरण निर्माण गर्न भन्सार प्रशासनलाई निर्देशन दिए । उनले भन्सारलाई समयानुकूल सुधार गर्दै लैजाने प्रतिवद्धता पनि व्यक्त गरे ।भन्सार विभागमा महानिर्देशक जगदीश रेग्मीले व्यवसायिक वातावरण निर्माण हुने गरी भन्सार प्रशासनमा सुधार ल्याउन आफूहरु केन्द्रित भएको बताए । उनले निजी क्षेत्रसँगको सम्बन्ध विस्तार गरेर मुलुकलाई समृद्ध बनाउने गरी भन्सार विभागले पूर्वाधार विकासलगायतका नीतिगत र संरचनागत क्षेत्रमा काम गरिरहेको दावी पनि गरे ।कार्यक्रममा भन्सारमा उत्कृष्ट कार्यसम्पादन गरेका कर्मचारीहरुलाई सम्मान पनि गरिएको थियो ।
