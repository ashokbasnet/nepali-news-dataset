उद्योगमैत्री कानून निर्माण गर्न सरकारलाई दबाब

काठमाडौं– उद्योगी, व्यवसायीहरुले उद्योगमैत्री कानुन निर्माण गरि दिन सरकारलाई दबाब दिएका छन् । नेपाल उद्योग वाणिज्य महासंघका वरिष्ठ उपाध्यक्ष शेखर गोल्छा, नेपाल चेम्बर्स अफ कमर्सका अध्यक्ष राजेशकाजी श्रेष्ठ र नेपाल उद्योग परिसंघका अध्यक्ष हरिभक्त शर्माले उद्योगमैत्री वातावरणको अभावमा नेपालका उद्योगधन्दाहरु बन्द गर्नुपर्ने अवस्थामा रहेकोतर्फ पनि सरकारको गम्भीर ध्यानाकर्षण गराएका छन्  । भन्सार विभागले अन्तर्राष्ट्रिय भन्सार दिवसको अवसर पारेर शुक्रबार आयोजना गरेको कार्यक्रममा बोल्दै नेपाल उद्योग वाणिज्य महासंघका बरिष्ठ उपाध्यक्ष गोल्छाले उद्योग मैत्री वातावरण नबनाउने हो भने सिमेन्ट उद्योगसमेत बन्द हुने अवस्थामा रहेको  बताए । उनले पूर्वाधार विकास तत्काल गर्न पनि सरकारसँग माग पनि गरे ।नेपाल चेम्बर अफ कमर्सका अध्यक्ष राजेशकाजी श्रेष्ठले व्यापार सहजीकरण सम्झौता लागू हुनेगरी कानून निर्माण गर्न सरकारसँग माग गरे । उनले विश्वसनीय वातावरण बनाउन पनि सरकारको गम्भीर ध्यानाकर्षण गराए । कार्यक्रममा बोल्दै नेपाल उद्योग परिसंघका अध्यक्ष हरिभक्त शर्माले उद्योगमैत्री ऐन निर्माण गरिदिन सरकारसँग आग्रह गरे ।उनले लगानीमैत्री वातावरण नबनेकै कारण नेपालका उद्योगी व्यवसायीहरुले पीडा भोग्नु परिरहेको गुनासो पनि गरे । अध्यक्ष शर्माले नेपालको उद्यमशीलता विकासका लागि अनुकूल हुनेगरी ऐन, कानून निर्माण गर्न ढिलाई नगर्न पनि सरकारको ध्यानाकर्षण गराए ।  
