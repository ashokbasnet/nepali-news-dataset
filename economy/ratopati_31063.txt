सामाखुसीमा एनसीसी बैंकको नयाँ शाखा खुल्यो

काठमाडौं– एनसीसी बैंकले काठमाडौंको सामाखुसीमा नयाँ शाखा विस्तार गरेको छ । शुक्रबार नेपाल राष्ट्र बैंकका डेपुटी गभर्नर शिवराज श्रेष्ठले काठमाडौं महानगरपालिका २६ स्थित सामाखुसीमा नयाँ शाखाको विस्तार गरेका हुन् । उद्घाटन कार्यक्रममा बोल्दै डेपुटी गर्भनर श्रेठले एनसीसी बैंकले संस्थागत सुशासन कायम गर्दै जाने र आफ्नो व्यवसायिक गतिविधि अगाडी बढाउदै आगामी दिनहरुमा पनि बैंकले यस्तै प्रगति गर्दै जाने विश्वास ब्यक्त गरे  ।कार्यक्रममा नेपाल राष्ट्र बैंकका बैंक सुपरीवेक्षण विभागका कार्यकारी निर्देशक महेश्वरलाल श्रेष्ठले आगामी दिनहरुमा बैंकले नेपाल राष्ट्र बैंकको निर्देशनमा रहेर अघि बढदै जानका लागि शुभकामना व्यक्त गरे ।  बैंक सञ्चालक समितिका अध्यक्ष उपेन्द्रकेशरी न्यौपानेले एक आपसमा मर्ज भएका पाँचवटै संस्थाका तर्फबाट एनसीसीले अझ बढी सरल र सुलभ सेवा दिदै जाने जानकारी दिए । बैंकका प्रमुख कार्यकारी अधिकृत रमेशराज अर्यालले बैंकको शाखा स्थापनाबाट सामाखुशी क्षेत्र र त्यहाँका बासिन्दाको आर्थिक सम्बृद्धिमा टेवा दिने विश्वास दिलाए । एनसीसी बैंकले नेपाल राष्ट्र बैंकले तोकेको न्यूनतम चुक्ता पूँजी पुर्याउन गतवर्ष ४ वटा राष्ट्रिय स्तरको विकास बैंकहरुसँग गाभ्ने/गाभिने प्रक्रियाको सुरुवात गरेको थियो । सो प्रक्रियाअनुसार  एउटै स्थानमा रहेका शाखाहरुलाई अर्को स्थानमा सार्ने तथा बैंकिङ्ग पहुँच नपुगेका नगरपालिका तथा गाउँपालिकामा ‘क’ वर्गको वाणिज्य बैंकको शाखा स्थापना गर्ने नेपाल सरकारको नीति अनुरुप सो बैंकले पनि निकट भविष्यमा काठमाण्डौं उपत्यका बाहिरका विभिन्न स्थानहरुमा ४३ वटा शाखा स्थापना गर्ने समेत विज्ञप्ती मार्फत जनाएको छ । प्रस्तावित ४३ वटा शाखा स्थापना पश्चात एनसीसी बैंकको १ सय १२ वटा शाखाहरु पुग्ने जनाएको छ ।   
