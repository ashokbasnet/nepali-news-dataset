पर्वतलाई आर्थिक पत्रकारिता पुरस्कार

मेचीनगर । मेची उद्योग वाणिज्य सङ्घद्वारा स्थापित ‘आर्थिक पत्रकारिता पुरस्कार’ कान्तिपुर दैनिकका उपसम्पादक पर्वत पोर्तेललाई प्रदान गर्ने निर्णय भएको छ । आर्थिक क्षेत्रमा कलम चलाउने झापा जिल्लाका एकजना सक्रिय पत्रकारलाई सङ्घले हरेक वर्ष १५ हजार रुपैयाँ नगदराशीको सो पुरस्कार प्रदान गर्छ । २०७१ सालमा स्थापना गरिएको उक्त पुरस्कार यस अघि पहिलोपल्ट ‘द हिमालयन’ अङ्ग्रेजी दैनिकमा कार्यरत भद्रपुरका पत्रकार गोविन्दचन्द्र क्षेत्रीलाई प्रदान गरिएको थियो । शुक्रवार सङ्घका अध्यक्ष एवम् पुरस्कार छनौट समितिका संयोजक पङ्कज विक्रम नेम्वाङको अध्यक्षतामा बसेको पुरस्कार छनौट समितिको बैठकले पोर्तेललाई पुरस्कार प्रदान गर्ने सर्वसम्मत निर्णय गरेको हो । मेचीनगर–६ निवासी पत्रकार पोर्तेल विगत डेढ दशकदेखि नेपालको पूर्वीद्वार काँकरभिट्टामा रहेर आर्थिक लगायतका क्षेत्रमा सक्रिय पत्रकारिता गरिरहेका छन् । विगत एक दशकदेखि कान्तिपुरमा आवद्ध उनले लोकतन्त्र पोस्ट, जनसंसद्, विवेचना, पूर्वाञ्चल, ब्लास्ट, दर्शन लगायतको दैनिक पत्रिकामा रहेर पत्रकारिता गरिसकेका छन् । पुरस्कार छनौट समितिमा नेपाल पत्रकार महासङ्घ झापाका अध्यक्ष तारामणि सापकोटा, महासङ्घकै पूर्व केन्द्रीय सदस्य मोहन काजी,मेची उद्योग वाणिज्य सङ्घका महासचिव ऋषिराज तिम्सिना, सङ्घका पूर्व अध्यक्ष विजय डालमिया सदस्य रहेका थिए ।  
