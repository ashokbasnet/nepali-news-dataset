लहान नगरपालिकाको बजेट १ अर्ब ४७ करोड

सिरहा– सिरहाको लहान नगरपालिकाको पहिलो नगरसभाले आर्थिक बर्ष ०७४/०७५ का लागि रु.१ अर्ब ४७ करोड भन्दा बढीको बजेट पारित गरेको छ ।  नगरसभाबाट पारित नीति कार्यक्रम ताथा बजेटको निर्णयहरु सार्वजनिक गर्न आज विहान आयोजित पत्रकार सम्मेलनमा नगरपालिकाका प्रमुख मुनि साहले नगरसभाबाट चालु आर्थिक बर्ष ०७४/०७५ का लागि १ अर्ब ४७ करोड २७ लाख ४० हजार ३२७ रुपैयाको बजेट पारित भएको जनाए ।नगरप्रमुख साहका अनुसार आयतर्फ आन्तरिक श्रोतबाट १० करोड ४४ लाख ९३ हजार ३ सय २७, राजस्व बाँडफाँड (रजिष्टेशन तर्फ) बाट १ करोड, अन्य आयबाट १२ करोड नेपाल सरकारबाट ५८ करोड ३१ लाख ४७ हजार, प्रदेश सरकारबाट ४ करोड २० लाख, नेपाल सरकारबाट विशेष अनुदानबाट ४० करोड, सडक बोर्डबाट ५५ लाख, इएफएलजीबाट ४६ लाख, जनसहभागिताबाट ३० लाख र बैंक तथा दातृ निकायबाट २० करोड गरी रु.१ अर्ब ४७ कारेड २७ लाख ४० हजार ३२७ रुपैयाँको  अनुमान गरिएको छ । यस्तै व्यय खर्चतर्फ २७ करोड ४४ लाख १३ हजार, सेवा खर्चतर्फ ५ करोड ३७ लाख ३५ हजार ५ सय, वित्तीय व्यवस्थापनतर्फ  ५ लाख,  निर्माणतर्र्फ ५ करोड करोड ९० लाख १५ हजार, समाजिक निर्माण खर्चतर्फ १ अर्ब ८ करोड ५० लाख ९१ हजार ८ सय २७ रुपैयाँ बिनियोजन गरिएको नगरप्रमुख साहले पत्रकार सम्मेलनमा जानकारी दिए ।नगरसभाले लहान नगरपालिकाभित्र घण्टाघर, नगरसभा हल, डिजिटल वाचनालय, वा संग्रहालय, टाउन प्लानिङ, चिडियाघर,पूरानो बजारलाई स्मार्ट सिटीमा परिणत गर्नेसँगै नयाँ बजार र चोकका बजारहरुलाई आकर्षक बजारमा परिणत गर्ने योजना पारित गरेको जनाइएको छ ।  यस्तै लहान नगरको नमुना सडक निर्माण, लगभग १७ देखि १८ किलो मिटरसम्म कालो पत्रे र कच्ची सडकमा ग्राभेल गर्ने, बृद्धआश्रम सेफ हाउस, दलित, गरिब बिपन्नलाई घरबाटो प्रमाणित सेवा शुल्कमा ५० प्रतिशत छुट दिने जस्ता जनप्रिय निर्णय लिइएको प्रमुख साहले बताए ।  
