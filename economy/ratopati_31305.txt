कालाबजारी रोक्न कडा कानून बन्दैछः आपूर्तिमन्त्री चन्द

काठमाडौ । आपूर्ति मन्त्री जयन्त चन्दले खाद्य पदार्थमा मिसावट र काला बजारीसम्बन्धी गतिविधिलाई रोक्न सरकारले कडा कानुनको ड्राफ बनाइरहेको बताएका छन् । आइतबार  राजधानीमा आयोजित एक कार्यक्रममा बोल्दै आपूर्ति मन्त्री चन्दले सो कुरा बताएका हुन् ।कार्यक्रममा बोल्दै मन्त्री चन्दले भने, ‘खाद्यान्नमा मिसावट, उपभोग्य बस्तुहरुको मूल्यबृद्धि र कालाबजारीहरुलाई निरुत्साहित गर्न कडा कानूनको ड्राफ आपूर्ति मन्त्रालयले बनाएको छ’   कार्यक्रममा बोल्दै मन्त्री चन्दले मुलुकमा लामो समयदेखि कानुनी राज्यको अवधारणा स्थापित हुन नसकेको बताउँदैै सरकारले उपभोक्ताको अधिकार अनुसार सुपथ मूल्यमा गुणस्तरीय सामाग्रीहरु पाउनुपर्नेमा जोड दिए ।बजारमा विभिन्न खाले विकृत्तिहरु देखिएपनि त्यसलाई नियन्त्रण गर्नको लागि संविधानले दिएको अधिकार र जनशक्तिको अभावका कारण त्यस्ता खाले गतिविधि नियन्त्रणमा समस्या देखिएको स्वीकार गरे ।  आपूर्तिमन्त्री चन्दले नेपालमा हाल २ लाख २५ हजार मेट्रिकटन चिनी खपत हुने गरेकोमा १ लाख ७० हजार मेट्रिकटन मात्र आन्तरिक उत्पादन हुने गरेको र अपुग चिनी बाहिरबाट निर्णत गर्नुपर्ने अवस्था रहेको बताए ।  नेपालले उत्पादन गरेको चिनीको मूल्यभन्दा बाहिरबाट ल्याउने चिनीको मूल्य कम भएकाले नेपाली उत्पादनले प्राथमिकता नपाएको धारणा राख्दै मन्त्रीले चन्दले सरकारको मातहतमा रहेको साल्ट टेडिङ्गजस्ता संस्थाहरुलाई बलियो बनाउन सके जनताले राहतको महसुस गर्नसक्ने बताए । त्यसैगरी कार्यक्रममा जिल्ला प्रशासन कार्यालय काठमाडौका सिडिओ केदारनाथ शर्माले अन द स्पोट कारबाही गर्ने कानुन नहुँदा कालाबजारी र अस्थिर मूल्यबृद्धिमा नियन्त्रणमा कठिनाई भएको स्पष्ट पारे । ६ महिनाको अवधिमा जिप्रकामा कालाबजारीसम्बन्धी २९ वटा मुद्दा दर्ता भएका र त्यसमध्ये ३ वटा मुद्दा फैसला भएको र खाद्य प्रविधि तथा गुण नियन्त्रण विभागमार्फत ३२ वटा मुद्दा सिडिओ कार्यालयमा दर्ता भएकोमा २ वटा मुद्दा फैसला भएको जानकारी दिए । कार्यक्रमलाई सम्बोधन गर्दै प्रमुख जिल्ला अधिकारी शर्माले मुल्यबृद्धि सन्तुलन मिलाउन र उपभोक्ताहरुको हक अधिकारहरुलाई स्थापित गराउन सम्पूर्ण सरोकारवाला पक्षको सहयोग आवश्यक रहेकोले सबैलाई सहयोगको लागि आग्रहसमेत गरे ।कार्यक्रममा उपभोक्ता हित संरक्षण मञ्चका अध्यक्ष प्रेमलाल महर्जनले बजारमा कयौं खाले बेथितिहरु देखिएपनि सरकारले कारबाही गर्न नसक्दा नियन्त्रण हुन नसकेको बताए । उनले नेपाली बजारमा घ्युको नाममा डढेको मोबिल, तरकारीमा आवश्यकभन्दा बढी विषादी प्रयोग गरिएको जनाउँदै यस्ता खाले अपराधिक गतिविधिलाई नियन्त्रण गर्ने नियमनकारी संस्थाहरुलाई निकम्मा गराउने काम राजनीतिक दलहरुले गरेको आरोप समेत लगाए । 
