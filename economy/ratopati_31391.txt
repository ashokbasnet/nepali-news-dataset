प्रदेशसभा सांसद देउवा सरकारका मन्त्री !

काठमाडौं– सांसद प्रदेशको तर मन्त्री केन्द्रको । सवैधानिक व्यवस्था अनुसार प्रदेशसभाको सांसद केन्द्रको मन्त्री बन्न सक्दैन । केन्द्रको मन्त्री बन्नका लागि प्रतिनिधि सभाको निर्वाचनबाट निर्वाचित हुनैपर्ने संवैधानिक व्यवस्था छ । तर नेपाली काँग्रेसका प्रदेश सभा सदस्य डिल्लीबहादुर चौधरी भने केन्द्रको राज्यमन्त्रीका रुपमा रहेका छन् । श्रम तथा रोेजगार राज्यमन्त्री चौधरीले गत प्रदेश सभाको निर्वाचनमा दाङ निर्वाचन क्षेत्र नं. ३ को प्रदेश सभा १ बाट विजय हासिल गरेका थिए । माओवादी केन्द्रका पोलिटब्युरो सदस्य समेत रहेका जगप्रसाद शर्मालाई हराएका चौधरीले १७ हजार ३६ मत ल्याएका थिए भने माओवादीका शर्माले १४ हजार ७ सय मत पाएका थिए । प्रदेशसभा निर्वाचनमा प्रत्यक्ष निर्वाचित सांसद चौधरीले आफ्नो सांसद पदको शपथसमेत खाइसकेका छन् । प्रदेश सभा सांसदको शपथ ग्रहण गर्नुअघि नै मन्त्रीपदबाट राजिनामा गर्न उनलाई नेपाली काँग्रेस निकट संविधानविद् र कानुनका ज्ञाताहरुले सुझाव पनि  दिएका थिए । तर मन्त्री चौधरीले भने राजीनामा नदिई राज्यमन्त्रीको हैसियतमा काम गरिरहेका छन् ।  यता राज्यमन्त्री चौधरीले भने गत माघ ९ गते  प्रधानमन्त्रीसमक्ष राजीनामा पेश गरेपनि स्वीकृत नभएको बताएका छन् ।   उनका स्वकीय सचिव पदम बहादुर केसीले राजीनामा दिएपनि स्वीकृत नभएकाले मन्त्रालयको दैनिक कामकारबाही गरिरहेको रातोपाटीलाई बताए । 
