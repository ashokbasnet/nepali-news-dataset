बजेट अभावमा आधा दर्जन सडक निर्माण अलपत्र हुने अवस्थामा

कपिलवस्तु –बजेट अभावका कारण यहाँका आधा दर्जन सडक निर्माण कार्य ठप्प हुने अवस्थामा पुगेका छन् । डिभिजन सडक कार्यालय कपिलवस्तुले गत आर्थिक वर्षमा जिल्लामा क्षेत्रीय तथा पर्यटकीय महत्वका ६ वटा सडकलाई कालोपत्रे तथा विस्तार गर्ने ठेक्का लगाएको थियो । बहुवर्षे सडक अन्तर्गत क्षेत्रीय तथा पर्यटकीय महत्वका यहाँका ६ वटा मुख्य सडकको निर्माण कार्य यति वेला बजेट अभावका कारण ठप्प हुने अवस्थामा छन् । जिल्लाको कोइली–कोपवा–तिलौराकोट, सुठौली–बैदौली–पटना, पकडी–जयनगर, बरोहिया–पचेहरा, चाकरचौडा–गौरा–सिसहनिया र पिपरा–पकडी सडक निर्माण बिचमै रोकिने भएको हो । बहुवर्षिय ठेक्कामार्फत निर्माणाधिन अवस्थामा रहेका ती सडकमा अर्थ मन्त्रालयले थप बजेट नदिएपछि काम बीचमै रोकिने सम्भावना बढेको डिभिजन सडक कार्यालय शिवपुरले जनाएको छ । डिभिजन सडक कार्यालय शिवपुरले गत आवमा ठेक्का सम्झौता गरी अहिलेसम्म सबै सडकमा काम भइरहेको भए पनि मन्त्रालयबाट समयमै थप बजेट नआउँदा चालु आवमा कामको भुक्तानी दिनसमेत समस्या भएको डिभिजन प्रमुख रमेश पौडेलले जानकारी दिए । उनले भने, ‘तीन वर्षको ठेक्का सम्झौता भएको छ, पहिलो चरणको भुक्तानी दियौं, अब बजेट नै छैन कसरी काम अघि बढाउने” भन्दै गुनासो गरे । अर्थ मन्त्रालयले आव ०७३÷७४ मा २१ वटा सडक स्तरोन्नति तथा निर्माण गर्न आठ लाख रुपैयाँका दरले बजेट दिएको थियो । जसमध्ये ६ वटा सडकलाई बहुवर्षिय आयोजनामार्फत ठेक्का लगाउन अर्थले सहमति दिएको थियो । सोहि अनुसार ठेक्का लगाई गत आव ०७३÷७४ को रकम निकासा गरेको अर्थले यस आव ०७४÷७५ मा भने बजेट नै नछुट्याएपछि सडक निर्माण कार्य ठप्प हुने अवस्थामा पुगेको हो । कार्यालयका अनुसार पूर्व–पश्चिम राजमार्गदेखि प्राचिन तिलौराकोट दरबार जोड्ने कोइली–कोपवा–तिलौराकोटको आठ किलोमिटर सडक निर्माण द्रुत गतिमा भइरहेको छ । सात मिटर चौडा कालोपत्रे सडक निर्माणका लागि १५ करोड रुपैयाँमा अर्घाखाँची निर्माण सेवालाई ठेक्का दिइएको छ । तर ठेकेदार कम्पनीले २५ प्रतिशतभन्दा बढीको काम गरिसकेको कार्यालयले जनाएको छ । आव २०७४ ठेकेदार सागर भुसालले अहिलेसम्म चार करोडभन्दा बढीको काम गरिसके पनि भुक्तानी नपाएको गुनासो गरे ।  भुसालमात्र नभई अन्य पाँचवटै निर्माण कम्पनीले माघ महिनाभित्र रकम नआए काम रोकिने बताएका छन् । सडक विभागले साउनमै बजेट विनियोजन गरिदिन माग गरेपनि अर्थले स्थानीय तथा प्रतिनिधि सभा निर्वाचनको कारण ढिलाइ भएको बताउँदै आएको डिभिजन प्रमुख पौडेलले बताए । ‘मौखिक रुपमा अर्थले आश्वासन दिएको छ तर कार्यान्वयन कहिले गर्छ थाहा छैन,’ उनले भने ।
