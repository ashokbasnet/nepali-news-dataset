वित्तीय व्यवस्थापन चुनौतीपूर्ण बन्दै गएको अर्थविदहरुको टिप्पणी

काठमाडौं– अर्थविद्हरुले प्रदेशको वित्तिय व्यवस्थापन चूनौतिपूर्ण हुँदै गएको बताएका छन् । मंगलबार राजधानीमा आयोजित कार्यक्रममा अर्थविद्हरुले आम्दानीको स्रोतको आँकलन नगरि केन्द्रको देखासिकी गर्दा प्रदेश र संघको वित्तीय व्यवस्थापन चुनौतिपूर्ण बनेको बताएका हुन् ।पूर्व गभर्नर एवम् राष्ट्रिय योजना आयोगका पूर्व उपाध्यक्ष दिपेन्द्रबहादुर क्षेत्रीले तीन तहको सरकार भएकोले खर्च बढ्ने कुरालाई मध्यनजर गर्दै खर्चका लागि आवश्यक श्रोतको व्यवस्थापनमा ध्यान दिनुपर्नेमा जोड दिए । उनले केन्द्रको देखासिकी गर्ने प्रवृत्ति बढ्दै जाने हो भने प्रदेशको वित्तिय व्यवस्थापन भद्रगोल हुने चेतावनी दिए ।केन्द्रको सरकार अहिले पनि घाटामा रहेको भन्दै उनले वित्तिय व्यवस्थापन चूनौतिपुर्ण रहेकोतर्फ सबैले ध्यान पुर्याउनुपर्नेमा जोड दिए । अर्थविद डाक्टर शंकर शर्माले प्रदेशको वित्तिय व्यवस्थापनलाई विचार नगर्ने हो भने अनाधिकृत अधिकारहरु प्रयोग हुने र वित्तिय व्यवस्थापन चुनौतिपूर्ण बन्दै जाने बताए ।उनले सरकारको मातहतमा संरक्षित क्षेत्र भनेर राखिएको जग्गाको सही उपयोग गरि आम्दानीको स्रोतमा बदल्नुपर्नेमा जोड दिए । अर्थविद् डा. डिल्लीराज खनालले संघीय संरचनामा गइसकेपछि वित्तिय व्यवस्थापनका लागि सुनिश्चत भएका प्राथमिकताका क्षेत्र र तुलनात्मक लाभका क्षेत्रहरुमा एकद्धार प्रणालीमार्फत विदेशी लगानी भित्र्याउनुपर्नेमा जोड दिए । स्थानीय तहका निर्वाचित जनप्रतिनिधिहरुले केन्द्रको देखासिकी गरि सुविधाभोगी निर्णय गर्दै वित्तिय व्यवस्थापन चुनौतिपुर्ण बन्दै गएको हो ।
