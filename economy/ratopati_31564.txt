चौथो चन्द्रौटा औधोगिक मेलाको तयारी पूरा

कपिलवस्तु– कपिलवस्तुको चन्द्रौटामा यही माघ १७ देखि २८ गतेसम्म सञ्चालन हुन लागेको “चौथो चन्द्रौटा औद्योगिक व्यापार मेला तथा कृषि पर्यटन महोत्सव २०७४” को तयारी पूरा भएको छ । “कृषि पर्यटन र औद्योगिक विकास हाम्रो अभियान, आन्तरिक रोजगार र आत्मनिर्भर समाज हाम्रो पहिचान” भन्ने मूल नारासहित चन्द्रौटा उद्योग वाणिज्य संघले महोत्सवको आयोजना गरेको हो ।मंगलबार पत्रकार सम्मेलनको आयोजना गरी आयोजक संस्था उद्योग वाणिज्य संघका अध्यक्ष एवम् महोत्सव मूल आयोजक कमिटी संयोजक जमशेर अलीले महोत्सवको ९९ प्रतिशत काम सम्पन्न भइसकेको जानकारी दिए । महोत्सव उद्घाटनको पूर्वनै महोत्सवको सम्पूर्ण तयारी पूरा भइसक्ने गरी काम अघि बढाइएको उनले बताए ।महोत्सवमा २ सय ६० स्टल रहने जनाइएको छ ।  महोत्सव विगतको भन्दा फरक बनाउने कोशिष गरिएको संयोजक अलि मियाले जानकारी गराए । उनका अनुसार यस पटकको महोत्सवमा जिल्लाका पर्यटकीय क्षेत्रहरुलाई उजागार गर्न ‘बुद्ध परिपथ’ निर्माण गरिएको छ । जसमा ऐतिहासिक परिचयसहित मायादेवीको मूर्ति, गौतम बुद्धको मूर्ति, शिवगढी मन्दिर, सोनवागढ मन्दिर र जिल्लाकै सबैभन्दा पुरानो मदरसाको परिचय सहित अवलोकन तथा अध्ययन अध्यापनको व्यवस्था रहेको छ ।  
