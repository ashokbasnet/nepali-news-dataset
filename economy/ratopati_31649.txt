बुढीगण्डकीको मुआब्जा वितरण रोकिएपछि धादिङ र गोरखाका सांसदको आक्रोश

काठमाडौं । ‘भन्नलाई आयोजना राष्ट्रिय गौरवको भन्ने काम भन्ने तर, त्यस्तो नगर्ने, जनताले कहिले गौरवको महसुस गर्ने र अपनत्व महसुस गर्ने ? यो भन्दा चरम ज्यादती अरु के हुन सक्छ ? जनताले अब आयोजना बहिस्कार पनि गर्न सक्छन् । पटक पटक किन रोकिएको छ मुआब्जा वितरण ?’  यो आक्रोशपूर्ण अभिव्यक्ति थियो प्रतिनिधिसभा सदस्यमा गोरखा क्षेत्र नं १ बाट निर्वाचित सांसद् हरिराज अधिकारीको ।ऊर्जा मन्त्रालयमा बुधबार बूढीगण्डकी आयोजनाको मुआब्जा वितरणको काम लामो समयदेखि रोकिदै आएकोमा ध्यानकर्षण गराउन धादिङ र गोरखाका सांसद सहित सरोकारवाला पुगेका थिए । बुढीगण्डकी सरोकार समितिले मुआब्जाको काम रोकिएकोमा गुनासो गर्न छलफल कार्यक्रमको आयोजना गरेको थियो । मुआब्जा वितरणका लागि जलविद्युत आयोजना वातावरण, मुआब्जा वितरण, पुनर्बास र पुर्नस्थापना  इकाइ स्थापना गरिएको छ ।सरकारले सोही इकाईको सिफारिशका आधारमा जिल्ला प्रशासन कार्यालय मार्फत मुआब्जा वितरण कार्य गर्दै आएको छ । तर पछिल्लो पटक धादिङ र गोरखाका प्रमुख जिल्ला अधिकारीले मुआब्जा वितरण गर्न अस्वीकार गर्दै आएका छन् ।आयोजना प्रभावितलाई चालु आर्थिक वर्षमा रु १० अर्ब मुआब्जा वितरण गर्ने गरी बजेट विनियोजन गरिएको छ । हालसम्म विनियोजित बजेटको कुनै पनि रकम मुआब्जा दिइएको छैन ।आर्थिक वर्ष २०७३÷७४ मा रु पाँच अर्ब मुआब्जा वितरण गरिएको थियो । पहिलो चरणमा धादिङ र गोरखाका साविक ३÷३ गाविसमा मुआब्जा वितरण गर्ने कार्यतालिका तय गरिएको थियो । तर प्रमुख जिल्ला अधिकारीले पेश्की लिएर मुआब्जा वितरण गर्न नसक्ने भन्दै पन्छिदै आएका छन् ।आयोजना प्रभावितका लागि मात्रै रु ६३ अर्ब मुआब्जा वितरणमा खर्च हुनेछ । मोटो रकम मुआब्जाका लागि लाग्ने भएपनि सरकारी निकायको ढिलासुस्तीका कारण काम प्रभावित हुँदै आएको छ ।ऊर्जा मन्त्रालयमा आयोजित छलफलका गोरखाका सांसद अधिकारीको जस्तै आक्रोशपूर्ण अभिव्यक्ति थियो धादिङका प्रदेशसभा सांसद जगत सिंखडाको पनि ।सिंखडाले भने –गोरखा भूकम्पका कारण पीडित भएका जनतालाई आयोजनाले झन् पीडा दिएको छ । भूकम्प पीडित राहत पनि पाएका छैनन् । प्रभावितको घर बासको टुंगो छैन । राज्यले जनतालाई कुन हदसम्मको पीडा दिन्छ भन्ने कुरा आयोजनाले देखाएको छ ।उनले सहनुको पनि हद भएको भन्दै आयोजनाको नाममा अब सहने शक्ति समेत कम भएको भन्दै तत्काल मुआब्जा वितरण गर्न आग्रह गरे ।धादिङबाट प्रतिनिधिसभा सदस्यमा निर्वाचित सांसद खेम लोहनीले पनि कहिलेसम्म जनताले मुआब्जाका लागि प्रतिक्षा गर्नुपर्ने हो भन्ने प्रश्न गरेका थिए । उनले आयोजनाको नाममा दुवै जिल्लाका साविक २७ गाविसका जनतालाई पीडा दिएकोमा गुनासो गरे ।पहिलो चरणमा गोरखातर्फ दुई हजार १२० र धादिङका एक हजार २५० जनाले मुआब्जा लिन आवेदन दिएका छन् । गत वर्ष नै मुआब्जा पाउनुपर्ने धादिङका ६०० जनाको मुआब्जा वितरण पनि रोकिएको छ ।खहरे र आरुघाट बजारको तोकिएन मुआब्जा आयोजना प्रभावित दुवै जिल्लाका साविकका २७ गाविसको प्रभावित क्षेत्रको मुआब्जा तोकिएको भएपनि धादिङको खहरे बजार र गोरखाको आरुघाट बजारको मुआब्जा तोकिएको छैन । मुआब्जा नतोकिदा ती क्षेत्रका जनता थप पीडामा परेको बुढीगण्डकी आयोजना राष्ट्रिय सरोकार समितिका संयोजक हरेराम ढकालको भनाइ छ ।मुआब्जा वितरण र नतोकिएको स्थानको मुआब्जा तोक्न पटक पटक स्थानीय प्रभावितले आन्दोलन गरेपनि कुनै सुनुवाई भएको छैन ।ऊर्जा मन्त्रालयमा आज आयोजित छलफलमा मन्त्रालयका तर्फबाट समन्वय गर्न तोएिका अधिकारीले समेत चित्त बुझ्दो जवाफ नदिएको भन्दै प्रभावित क्षेत्रका सांसदले गुनासो गरेका थिए । मन्त्रालयका तर्फबाट आयोजनाको समन्वय गर्न सहसचिव चिरञ्जिवी चटौत तोकिएका छन् ।प्रधानमन्त्रीको मातहतमा आयोजना राख– डा भट्टराई छलफलमा पूर्व प्रधानमन्त्री डा बाबुराम भट्टराई पनि उपस्थित थिए । उनले मुआब्जा वितरण रोकिनु दुःखद भन्दै तत्काल प्रक्रिया सुरु गर्न आग्रह गरे । उनले आयोजना स्वदेशी लगानीमा निर्माण गर्नुपर्ने बताए । सरकारले आयोजना स्वदेशी लगानीमा नै निर्माण गर्ने निर्णय गरेर नेपाल विद्युत् प्राधिकरणलाई जिम्मा दिइसकेको छ ।डा भट्टराईले आयोजना प्रधानमन्त्रीको मातहतमा राख्न आग्रह गरे । उनले भने आयोजना राष्ट्रिय महत्वको भएकाले प्रधानमन्त्रीको मातहत राखेर आवश्यक सहजीकरण गरिनुपर्दछ ।  समस्या के हो बुझ्छु र समाधान गर्छु– थापा प्रभावित क्षेत्रका जनता र सांसदको कुरा सुनेपछि उपप्रधानमन्त्री एवम् ऊर्जा मन्त्री कमल थापाले समस्या समाधान गर्ने आश्वासन दिए । उनले मुआब्जा वितरण रोकिनु दुखद भएको भन्दै समस्या समाधानका लागि मन्त्रीपरिषद्मा प्रस्ताव लैजाने बताए ।ऊर्जा सचिव अनुपकुमार उपाध्याय र मन्त्रालयका उच्च अधिकारीलाई सँगै राखेर मन्त्री थापाले आयोजना नेपाली लगानीमा नै बनाउने निर्णय भएकाले कुनै पनि समस्या आउन नदिन आफूले प्रयत्न गर्ने बताए ।यस्तै नेपाल विद्युत् प्राधिकरणका प्रबन्ध निर्देशक कुलमान घिंसिङले कम्पनी मोडलमा लगेर काम गर्नुपर्नेमा जोड दिए । 
