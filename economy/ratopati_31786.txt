स्टयाण्डर्ड चार्टड बैंक र शिखर इन्स्योरेन्सबीच बैंकएस्योरेन्स सम्झौता सम्पन्न

काठमाडौं– शिखर इन्स्योरेन्स कम्पनी लि. र स्टयाण्डर्ड चार्टड बैंक नेपाल लिमिटेड बीच बैंकएस्योरेन्स सम्झौता सम्पन्न भएको छ । माघ १७ गते बुधबार सम्पन्न एक विशेष समारोहका बीच स्ट्याण्डर्ड चार्टड बैंक नेपाल लि.का प्रमुख कार्यकारी अधिकृत जोसेफ सिल्भानुस र शिखर इन्स्योरेन्स कम्पनी लि.का प्रमुख कार्यकारी अधिकृत दिप प्रकाश पाण्डेबाट बैंकएस्योरेन्स सम्झौतामा हस्ताक्षर गरिएको हो । सम्झौता पश्चात बैंकका सेवाग्रहीहरुले सुलभ रुपमा शिखर इन्स्योरेन्सबाट अग्नि बीमा, मोटर बीमा, स्वास्थ्य बीमा, दुर्घटना बीमा, यात्रा चिकित्सा बीमा लगायत  विभिन्न निर्जिवन बीमा सेवा प्राप्त गर्न सकिनेछ । शिखर इन्स्योरेन्सको विस्तारित शाखा सञ्जालको माध्यमबाट स्टयाण्डर्ड चार्टड बैंक नेपाल लिमिटेडका ग्राहकवर्गले सुलभ रुपमा बीमा सुविधा तथा दाबी फछ्र्यौट सुविधा प्राप्त गर्न सक्नेछन् । सम्झौता भएलगत्तै माघ १८ बाटनै शिखरले बैंकका ग्राहकलाई बीमा सेवा प्रदान गरिएको छ ।बैंकएस्योरेन्स सम्झौताप्रति खुसी व्यक्त गर्दै स्टयाण्डर्ड चार्टड बैंक नेपाल लिमिटेडका प्रमुख कार्यकारी अधिकृत जोसेफ सिल्भानुसले नेपालमा बीमा व्यवसायलाई थप विस्तार गर्न तथा नेपाली जनताको सम्बृद्धिको लागि आवश्यक उपकरणको विकासको लागि अवसर प्रदान गर्न यस सम्झौताले मदत गर्ने जानकारी दिए ।  
