सरकारले गर्ने अनुसन्धानमा नाडाले सहयोग गर्ने

काठमाडौं– नाडा अटोमोबाइल्स एशोसिएशन अफ नेपालले आफ्ना सदस्य प्रतिष्ठानहरुले आयात गरी कारोबार गरिरहेका सवारी साधनहरुको मुनाफा सम्बन्धमा आपूर्ति व्यवस्थापन तथा उपभोक्ता हित संरक्षण विभागबाट हुने अनुगमनमा सहयोग गर्ने जनाएको छ  । नाडाका महासचिव कृष्ण प्रसाद दुलालले आइतबार जारी गरेको विज्ञप्तिमा नेपालमा आयात हुने सवारी साधनमा लाग्ने भन्सार, अन्तःशुल्क, मूल्य अभिवृद्धि कर लगायतका राजश्व तिरी बुझाइ सोमा लाग्ने प्रत्यक्ष लागत खर्च, बैंकको ब्याज, प्रशासनिक खर्च, बजारीकरण खर्च लगायतका नियमित खर्च जोडि लागत गणना गर्ने प्रचलित सर्वमान्य लेखाको पद्धति बमोजिम गणना गरी सो लगानी गरेबापत सामान्य दरको मुनाफा जोडि बिक्री मूल्य कायम गरी कारोबार गर्ने गरिएको उल्लेख छ ।  त्यस्तै नाडाले आर्थिक ऐन बमोजिम यसरी गणना गरिएको बिक्री मूल्य प्रत्येक चार÷चार महिनामा प्रकाशित गरी सरोकारवाला सबैलाई सुसुचित समेत गराउने गरेको समेत जनाएको छ । ‘अहिले केही सदस्य प्रतिष्ठानहरुको अनुसन्धान हुँदै गर्दा २०३२ सालमा बनेको कालोबजार तथा केही सामाजिक अपराध ऐनको हवाला दिंदै मुलुकी ऐनको ठगीको महलको कसुरमा सजाय गर्नको लागि प्रहरीलाई लेखी पठाएको भन्ने सम्बन्धमा हाम्रो गम्भीर ध्यानाकर्षण भएको छ’ नाडाले भनेको छ । 
