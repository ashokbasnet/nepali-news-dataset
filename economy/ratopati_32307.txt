हेनोस् डरलाग्दो तथ्यांक : वार्षिक ६ अर्बको विजुली चोरी र चुहावटमा खेर जान्छ

काठमाडौँ – नेपाल विद्युत् प्राधिकरणले जतिसुकै हल्लाखल्ला गरेर प्रचार गरेपनि देशभर नै करिब ६ अर्ब २० करोड बराबरको विद्युत् चोरी र चुहावट हुने गरेको पाइएको छ । प्राधिकरणले आन्तरिक रुपमा गरेको अध्ययनअनुसार चोरी र चुहावटको मात्रा केही कम भएपनि औसतमा भने ठूलो परिमाणमा विद्युत् चोरी र चुहावट अझै पनि भइरहेको पाइएको छ । प्राधिकरणले पछिल्लो समयामा तराईका विविभन्न जिल्ला र राजधानी काठमाडौँमा आक्रामक रुपमा चोरी नियन्त्रण अभियान सञ्चालन गरेको छ । तर परिणाम भने आशातित रुपमा सफलता हासिल गर्ने खालको नभएको पाइएको छ । प्राधिकरणले चालु आर्थिक वर्षको अन्तयसम्म विद्युत् चोरी तथा चुहावटलाई २० प्रतिशतको हाराहारीमा ल्याउने लक्ष्य प्रक्षेपण गरेको छ । तर काम कारवाही हेर्दा भने प्राधिकरणको सबैभन्दा ठूलो घाटाको रुपमा रहेको चोरी नियन्त्रण अभियान भने सार्थक रुपमा सफल हुन सकेको छैन । प्राधिकरणको पहुँच नभएका ग्रामीण क्षेत्रमा कम चोरी र चुहावट हुने गरेको छ । तर सुगम र शहरी क्षेत्रमा नै सबैभन्दा बढी चोरी भइरहेको छ ।   सहरका भित्री भाग तथा प्राधिकरणको पहुँच नपुगेका ठाउँमा ठूलो परिमाणमा चोरी हुँदा ठूलो नोक्सानी व्यहोर्नु परेको प्राधिकरणका प्रवक्ता प्रबल अधिकारीले बताए । प्रणालीमा उपलब्ध दुई हजार ९२१.४६ गिगावाट आवर मध्ये चुहावटमा मात्रै ५९८.७० गिगावाट आवर खेर गएको प्राधिकरणको भार प्रेषण केन्द्रले जनाएको छ भारतबाट आयात गरिएको विद्युत् नै चुहावट र चोरी हुन थालेपछि सबैभन्द्या बढी टाउको दुखाई भइरहेको छ प्राधिकरणलाई । काठमाडौँ उपत्यकाको ललितपुरमा मात्रै वार्षिक रु ५० करोडको चोरी हुने गरेको छ भने भक्तपुरमा मासिक रु एक करोडको चोरी हुने गरेको छ । यस्तै बारा, पर्सा, रौतहटमा पनि चोरीको मात्रा अझै उच्च रहेको छ । जनकपुर क्षेत्री कार्यालयमा पनि ४६ प्रतिशतको हाराहारीमा चोरी भइरहेको छ । तर नियन्त्रणको प्रयास सार्थक र प्रभावकारी बन्न सकेको छैन । प्राधिकरणले पछिल्लो समयमा चालेको चोरी नियन्त्रण अभियानबाट मात्रै रु एक अर्ब २६ करोड आम्दानी गर्न सफल भएको छ । तर प्रणालीमा अझै ६ अर्बको चुहावट भइरहँदा त्यसले पार्ने आर्थिक प्रभाव भने भयावह रहेको छ । प्राधिकरणकाअनुसार सबैभन्दा बढी चुहावट वितरण प्रणालीमा रहेको छ । त्यसमा करिब १६ प्रतिशतको हाराहारीमा चुहावट हुने गरेको छ । यस्तै चोरीको मात्रा पाँच प्रतिशतको हाराहारीमा रहेको छ ।
