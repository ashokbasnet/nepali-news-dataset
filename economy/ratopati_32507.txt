झण्डै २५ बर्षदेखि क्षतीपूर्ति माग्दै गण्डक पीडित

परासी– २०५० सालमा गण्डकमा ठूलो बाढी आयो, जुन बाढी २०६४ सालसम्म अर्थात १४ वर्षसम्म निरन्तर आउँदा अर्बौको क्षति भयो । त्यतिबेला गण्डक (नारायण नदी) नदीमा आएको बाढीले गण्डक कमाण्ड क्षेत्रका साविक गाविसहरु त्रिवेणी सुस्ता, रुपौलिया, कुडिया, नर्सही, पक्लिहवा, गुठिपर्साैनी, बैदौली, ठुलो खैरटवा, भुजहवा, सोमनी, जमुनिया र प्रतापपुर लगायत १३ वटै गाविसहरु पुर्ण डुबान र कटानमा परे, अर्बौंको क्षति भयो । ‘बाढीको क्षतिले अधिकांश स्थानीयहरु विस्थापित समेत भए । पटक पटकको बाढीले २ अर्ब ९३ करोड ६० लाख ९३ हजार ८३ रुपैयाँ बराबर धनको क्षति भयो’ गण्डक नियन्त्रण संघर्ष समितिका सचिव दुधनाथ गुप्ताले भने । तर, अहिले करिब २५ वर्ष बित्न लाग्दा पनि घरबारबीहिन पीडितहरुले कुनै क्षतिपुर्ति पाएका छैनन् ।नेपाल भारत सरकारबिच २०१६ सालमा भएको २१ बुँदे गण्डक सम्झौतामा गण्डक कमाण्ड क्षेत्रमा यातायात, विद्युत, खानेपानी, सिंचाई, स्वास्थ्य, शिक्षा क्षेत्रको विकास गर्ने र बाढीले हुने क्षतिको क्षतिपूर्ति समेत भारत सरकारले व्यहोर्ने दुईपक्षीय सहमति छ । तर, यो २१ बुँदे सहमति अन्तर्गत यातायात, विद्युत बाहेकका कुनैपनि बुँदा कार्यान्वयनमा आएको छैन । बरु स्थानीय बर्षेनी क्षतिपूर्तिका लागि आन्दोलन गर्न बाध्य छन् ।  सम्झौता अनुसार गण्डक क्षेत्रमा भारत सरकारले १ सय ७१ करोडको नेपाल हितकारी योजना लगायतका विभिन्न योजनाहरु पनि गुणस्तरीय नभएको भन्दै स्थानीयले बेलाबेलामा आवाज उठाइरहेका छन् । विगतका ५ वर्षदेखि २१ बुँदे सहमतिलाई पूर्ण रुपमा कार्यान्वयन गराउन बाढी पीडितहरु शान्तिपुर्ण दबाबमुलक कार्यक्रम गर्दै आएपनि सरोकारवालाले कुनै चासो देखाएका छैनन । ‘गण्डक क्षेत्रका १३ वटै गाविसका ८ हजार ४ सय ६४ घरधुरी, बाढीले डुबान, कटान, क्षतिपूर्ति, स्वास्थ्य, शिक्षा, खानेपानी, विद्युत, यातायातजस्ता मुद्दा उठाउदै पटक–पटक चरणबद्ध आन्दोलन गरिरहेका छन् तर नेपाल र भारत कसैको चासो छैन’ सचिव गुप्ताले बताए ।२०६४ सालमा गण्डक क्षेत्रको अवस्था जोखिमपूर्ण हुदै जाँदा १३ वटै गाविसका हजारौ पीडितले भारतीय नहरमा ३४ दिनसम्म पानी रोक आन्दोलननै गरे ।  जुन आन्दोलनले सम्बन्धित पक्षललाई वार्तामा आउन बाध्य बनायो र तत्कालिन जिल्ला अधिकारी गोविन्द खनालको रोहबरमा गण्डक नदी नियन्त्रण सघर्ष समिति र भारतीय पक्षबीच क्षतिपूर्ति, भौतिक संरचना निर्माण, सडक कालोपत्रे, बाँध मर्मत, स्वास्थ्य, शिक्षा र खानेपानी लगायत सुबिधाका विभिन्न विषयमा  पुनः सहमति भयो । ‘त्यसपछि भारत सरकारले ब्यारेजदेखि त्रिबेणिधाम, र झुलनीपुर तथा नहर नजिकका गाउँहरुमा पक्की सडक निर्माण, गुदरियाको पुल निर्माण, ६० क्युसेक क्षमताको पक्की नहर, ए गैपदेखि विगैपसम्मको बाँधजस्ता कार्य निर्माण कार्य त ग¥यो तर क्षतिपुर्तिका सम्बन्धमा कुनै पहल भएन’ स्थानीय पीडित पवित्रा न्यौपानेले बताइन् ।  
