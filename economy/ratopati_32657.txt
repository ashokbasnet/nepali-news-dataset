सिएमसी क्यारियर क्वीजको आठौं सस्करण फागुन पहिलो साता

काठमाडौं–सिएमसी क्यारियर क्वीजको आठौं संस्करणका लागि फागुन पहिलो साता काठमाडौं अडिसन हुने भएको छ । काठमाडौं अडिसनका लागि फागुन ३, ४ र ५ गतेको दिन तोकिएको आयोजक मिटिङ्ग प्वाइन्ट प्रा.लि.ले जनाएको छ । अडिसनका तीनै दिन फरक–फरक स्थानमा लिखित र मौखिक परीक्षामार्फत क्वालिफाइङ राउण्ड खेल्ने टिमको छनोट गरिनेछ । राजधानीबाट मात्रै कम्तिमा ५० टिमलाई छनोट गरिने जनाइएको छ । क्वीज प्रतियोगितामा सामेल हुन चाहने विद्यार्थी तथा विद्यालयले फागुन २ गतेभित्र आफ्नो टिमको नाम दर्ता गर्नुपर्ने हुन्छ । सिएमसि करिअर क्विजको फेसबुक पेज www.facebook.com/cmccareerquiz तथा मिटिङ्ग प्वाइन्टको आधिकारिक वेबसाइट www.meetingpoint.com.np मार्फत पनि क्विजमा सहभागिताका लागि थप जानकारी पाउन सकिन्छ । दुवै ठेगानामा सहभागिताको फर्म उपलब्ध हुनेछ भने एउटा शैक्षिक संस्थाबाट एक टिममा २ जना हुने गरी बढिमा २ टिमसम्मले अडिसनमा सहभागिता जनाउनसक्ने क्विजका प्रमुख कार्यकारी निर्माता सुरेश सिम्खडाले बताए ।स्कुल तथा कलेजका विद्यार्थीहरु सहभागि हुनसक्ने प्रतियोगिताको मोफसल अडिसन माघ पहिलो साता सम्पन्न भैसकेको छ । पोखरा, बुटवल र चितवनमा सञ्चालन गरिएको अडिसनबाट प्रत्येक क्षेत्रबाट २ टिम गरि कुल ६ टिमले क्वालिफाइङ राउण्ड खेल्नका लागि आफ्नो स्थान सुरक्षित गरिसकेका छन् ।  सन् २०१० देखि औपचारिक रुपमा सुरु भएको करिअर क्विजको यो आठौं संस्करण हो । देशका प्रतिष्ठित व्यक्तित्वहरुले सञ्चालन गर्ने प्रतियोगितात्मक कार्यक्रम करिअर क्विजका बिजेता टिमलाई नगद पुरस्कारसँगै ट्रफी, मेडल, प्रमाणपत्र र आकर्षक छात्रवृत्ति प्रदान गरिनेछ । नविनतम प्रबिधिको प्रयोग गरि छायाँकन गरिने क्वालिफाइङ राउण्डदेखिका सबै खेलहरु एपीवान टेलिभिजनबाट आगामी जेठको दोस्रो साताबाट प्रसारण गरिने कार्यक्रमका निर्माता तथा निर्देशक रजिन महर्जनले जनाएका छन् । 
