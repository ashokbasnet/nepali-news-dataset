लाईफ इन्स्योरेन्स र एसबिआई बैंकबीच नयाँ सम्झौता

काठमाडौं– श्री लाईफ ईन्स्योरेन्स कर्पोरेसन (नेपाल) लिमिटेडले धितोपत्र कारोबार सम्बन्धी काम एसबिआई मर्चेन्ट बैंकमार्फत गर्ने भएको छ । सो कम्पनीले आफ्नो अभिलेख राख्ने, शेयर दाखिल खारेज गर्ने, नामसारी गर्ने र शेयरवालाहरुको लागत अद्यावधिक गरी राख्ने सम्बन्धी सम्पूर्ण काम नेपाल एसबिआई मर्चेन्ट बैंकिङ्ग लिमिटेड, हात्तिसार, काठमाण्डौंबाट गर्ने भएको हो । लाईफ इन्स्योरेन्सले उक्त बैंकमार्फत शेयर रजिष्ट्रारको सेवा समेत उपलब्ध गराउने भएको छ । शुक्रबार एक समारोहबीच ती दुई वित्तिय संस्थाबीच सो कार्यसम्बन्धी सम्झौतामा हस्ताक्षर समेत भएको छ । कार्यक्रममा नेपाल एसबिआई मर्चेन्ट बैंकिङ्ग लिमिटेडको तर्फबाट प्रबन्ध सञ्चालक रमेश घिमिरे र लाईफ ईन्स्योरेन्स कर्पोरेसन (नेपाल) लिमिटेडको तर्फबाट प्रबन्ध सञ्चालक अभिजित घोस दस्तिदारले सम्झौतापत्रमा हस्ताक्षर गरेका छन् ।विगत एक वर्षदेखि मर्चेण्ट बैकिङ्ग व्यवसाय गर्दै आएको नेपाल एसबिआई मर्चेण्ट बैकिङ्ग लिमिटेड नेपाल एसबिआई बैक लिमिटेडको पूर्ण स्वामित्व भएको सहायक कम्पनी हो ।  
