९५ औं सहकारी दिवसः अर्थमन्त्रीले भने –व्यापार घाटा कम गर्न सहकारी आवश्यक

काठमाडौं–अर्थमन्त्री ज्ञानेन्द्र बहादुर कार्कीले कहालीलाग्दो व्यापार घाटा कम गर्न सरकार, निजी क्षेत्र र सहकारी मिलेर अगाडी बढ्नुपर्ने धारणा राखेका छन् ।राष्ट्रिय सहकारी संघले ९५ औं अन्तर्राष्ट्रिय सहकारी दिवसको अवसरमा आयोजना गरेको कार्यक्रमलाई सम्बोधन गर्दै अर्थमन्त्री कार्कीले  सहकारी मोडेलमार्फत दिगो विकासका लागि सरकारले सहकार्य गर्ने बताए ।  पत्येक बर्षको जुलाइको पहिलो शनिवारलाई विश्वभरिका सहकारीकर्मीले अन्तर्राष्ट्रिय सहकारी दिवस मनाउँछन् । नेपालमा पनि विभिन्न कार्यक्रम गरि यो दिवस मनाइएको छ । सहकारीको सुनिश्चिताःकोहि पछाडी छुट्दैनन भन्ने नाराका साथ ९५ औं सहकारी दिवस मनाइएको हो ।  सो अवसरमा अर्थमन्त्री  कार्कीले मुलुक निर्माणमा सहकारीको भूमिका अपरिहार्य रहेको बताएका हुन् । ‘मुलुकको विद्यमान व्यापार घाटा कम गर्नुपर्ने चुनौती छ । त्यसका लागि सरकार र निजी क्षेत्रले मात्र पुरा गर्न नसक्ने भएकाले समुदायसँग जोडिएको सहकारीले महत्वपूर्ण भूमिका निर्वाह गर्ने भन्दै संविधानले नै तीन खम्बे अर्थनीतिलाई स्वीकार गरेको अर्थमन्त्रीले बताए ।  उनले सहकारी ऐनमार्फत सहकारी व्यवसायलाई अझ अगाडी बढाउन सहयोग पुग्ने धारणा राखे । उनले सहकारी क्षेत्र उत्पादनसिल, पर्यटन, जलविद्युतलगायतका क्षेत्रमा समेत क्रियासिल हुनुपर्ने बताए ।  राष्ट्रिय सहकारी संघका अध्यक्ष केशव बडालले संविधानको गतिशिलताको आधारमा सहकारी ऐन जारी हुनुपर्नेमा जोड दिए ।  राष्ट्रिय योगजना आयोगका उपाध्यक्ष डा मिनबहादुर श्रेष्ठले राज्यले सहकारीलाई धेरै महत्व दिएको भए पनि सहकारी अभियानले प्रतिफलमा पुर्नविचार गर्नुपर्ने अवस्था रहेको औल्याए । 
