मागको २५ प्रतिशत च्याउ स्वदेशमै उत्पादन

ललितपुर– ललितपुरका च्याउ उत्पादक कृषकहरु संगठित हुन थालेका छन् ।    ललितपुर गोदावरी नगरपालिकाको वडा नम्बर ११ को सेराकोट, वडा नम्बर १० को चापागाउँ र १३ को झरुवारासी, १२ को ठेँचो क्षेत्रमा रहेका च्याउ कृषकले ‘ललितपुर जिल्ला च्याउ उत्पादन संघ’ गठन गरेका हुन् । स्वदेशी उत्पादनबाटै च्याउमा आत्मनिर्भर बन्ने उद्देश्यका साथ संगठित भएको संघका अध्यक्ष कृष्णप्रसाद घिमिरेले बताए । ‘अन्य खेती भन्दा छिटो र सरल तरिकाबाट उत्पादन लिन सकिने भएकाले नेपालमा च्याउ व्यवसायमा लाग्ने किसानहरुको संख्या बढ्दै गएको छ,’ ललितपुर च्याउ संघका अध्यक्ष समेत रहेका  घिमिरीले भन्छन् , ‘यसको खेतीका लागि मल, माटो र सिँचाईको खासै आवश्यकता नपर्ने भएकाले थोरै जमिन भएका निम्नवर्गका किसानले सानो टहरा बनाएर खेती गर्न सक्छन् र गर्दै आएका छन् ।’ नेपालमा च्याउ उत्पादक कृषकलाई लगानी बढाउन र आधुनिक खेती विस्तार गर्नसक्ने योजना ल्याएर दीर्घकालीन रुपमा व्यवस्थापन गर्न पनि कृषकहरुले सरकारसँग माग गरेका छन् ।यस क्षेत्रमा हाल २५० जना किसानहरुले करिव १२ सय रोपनी क्षेत्रफलमा च्याउ खेती गर्दै आएका छन् । खेतीबाट मासिक १ हजार ५ सय किलोग्राम च्याउ उत्पादन हुने कृषकको भनाइ छ । संघले च्याउ खेती विग्रने र ठूलो घाटा व्यहोर्नुपर्ने भएकाले विमा गराउने, कृषकलाई गुणस्तरीय विउ उत्पादन गराउने, व्यावसायिक च्याउ खेतीका लागि अनुदान उपलब्ध गराउने, सहुलियत ऋणका लागि बैंक तथा सहकारीमा पहल गर्ने र आवश्यकताअनुसार ठूला तथा साना उद्योग दर्ता गराउन पहल गर्ने निर्णय गरेको संघका सचिव बुद्ध नेगीले बताए । हाल नेपालमा २५ हजार टन च्याउ उत्पादन हुँदै आएको  तथ्यांक रहेको छ । तर नेपाली बजारको माग भने ७५ हजार टन रहेको छ । तर, काठमाडौंको मात्र तथ्यांक हेर्ने हो भने स्थानीय उत्पादनले बजार धान्न सक्ने  कृषकहरुको दाबी छ । नेपालमा ७ सय २० प्रकारका च्याउ नेपालमा वि.स २०२८ सालबाट च्याउ उत्पादन शुरु भएपनि अनुसन्धान पछि वि.स २०२९ सालबाट  गोब्रे च्याउको खेती प्रविधि सम्बन्धी अनुसन्धान भएको मानिन्छ । नेपाल कृषि अनुसन्धान परिषद् अन्तर्गत बाली विज्ञान महाशाखाबाट च्याउ खेती प्रविधिसम्बन्धी अध्ययन सफल भएपछि २०३७ सालबाट देशका विभिन्न स्थानका किसानहरुलाई च्याउ खेती प्रविधिसम्बन्धी तालिम दिन थालिएको हो ।  हालसम्म नेपालमा ७ सय २० प्रकारका च्याउका प्रजातिहरुको पहिचान गरिएको छ । त्यसमध्ये १ सय १० प्रकारका खान हुने र ७५ प्रकारका औषधिको लागि प्रयोग हुने च्याउ रहेका छन् । च्याउका फाईदा   च्याउहरुमा विभिन्न भिटामिन, प्रोटिन, थाइमिन, नाइसिन र विभिन्न मिनरल्सहरुका साथै भिटामिन ए, बि, सी र क्याल्सियमसमेत पाइन्छ । बोसो नगन्य मात्रामा पाइन्छ र यसमा स्टार्च हुँदैन । त्यसैले यसलाई पौष्टिक र स्वस्थ्यकर खानाकारुपमा लिइन्छ । हाल नेपालको ७० जिल्लामा च्याउ खेती विस्तार भएको छ भने ४० जिल्लाहरुमा व्यावसायिकरुपमा च्याउ खेती हुदै आईरहेको  छ ।  च्याउ टिपेको १२ घण्टाभित्रै खाँदा त्यसलाई स्वस्थकर मानिन्छ । च्याउ सम्बन्धि विज्ञहरुले आयातित च्याउको तुलनामा स्थानीय उत्पादन स्वस्थ्यकर हुने बताउँदै आएका छन् । 
