उत्तर कसले दिने ? प्राधिकरण भन्छ– लोडसेडिङ छैन, जनता भन्छन्– तनाव भो !

काठमाडौं–नेपाल विद्युत् प्राधिकरणले नेपाल भित्र कहि कतै पनि लोडसेडिङ नभएको दावी गर्ने गरेको छ । औद्योगिक कोरिडोरमा आधिकारिक रुपमा नै दैनिक ४ घन्टा विद्युत् कटौती गर्दै आएको छ । तर अन्य घरायसी प्रयोजनका लागि कही कतै पनि विद्युत कटौती नगरेको दावी गरेपनि सबैभन्दा बढी राजधानीमा नै विद्युत् कटौती हुने गरेको छ ।अघोषित रुपमा राजधानीमा विभिन्न स्थानमा न्यूनतम ४५ मिनेट र अधिकतम डेढ घन्टासम्म विद्युत् कटौती हुने गरेको छ । राजधानीको मुख्य स्थानमा नै बढी जसो दैनिक साँझ र विहान विद्युत् काटिएपछि उपभोक्ता भने हैरान भएका छन् ।राजधानीको ठमेल, बाजालु, माछापोखरी, महराजगन्ज, बानेश्वर, कोटेश्वर, कलंकी र खसीबजार क्षेत्रमा दैनिक साँझ विहान नै बढीमा दुई घन्टासमम पटक पटक विद्युत् कटौती हुने गरेको स्थानीयले गुनासो गरेका छन् । विद्युत् किन काटिएको हो , लोडसेडिङ भएको हो भन्दै नो लाइटमा दर्जनौ फोन बज्ने गरेका छन् । तर प्राधिकरणले उपभोक्तालाई कुनै पनि जानकारी गराएको छैन ।प्राधिकरणले उपत्यकाको वितरण प्रणाली सुधार गर्दै आए पनि यसको परिणाम देखिन नसक्दा उपभोक्ता मर्कामा परेका छन् । सामान्य हुरी बतास वा पानी पर्नासाथ विद्युत् आपूर्ति अवरुद्ध हुने पुरानो समस्या अझै पनि कायम रहेको बताइएको छ ।काठमाडौँ उपत्यकामा रहेको वर्षौ पूरानो वितरण प्रणालीका कारण पनि विद्युत् प्रवाहमा समस्या आएको छ । भित्री शहर र बस्तीको वितरण प्रणाली भगवान भरोसामा चलीरहेको छ भन्दा फरक पर्दैन । सामान्य हावा वा पानी पर्नासाथ तार चुँडिने, मिटर बिग्रने, ट्रान्सफर्मर बिग्रने वा जल्ने लगायत समस्या दोहोरिने गरेको प्राधिकरणले जनाएको छ ।पुरानो तार तथा पोल फेर्ने, मिटर, ट्रान्सफर्मर मर्मत गर्ने, सबस्टेसन स्तरोन्नती गर्दै आएको जनाएको छ । विद्युतीय प्रणाली सुधारका लागि पटक पटक प्रयास गर्दा समेत समस्या समाधान हुन सकेको छैन । कतिपय स्थानमा  त  मर्मत गरेर सञ्चालन गरेको एक दिन पनि नबित्दै समस्या आएको छ । पछिल्लो दिनमा पुतलीसडक फिडरमा सबैभन्दा बढी समसया देखिएको छ ।यस्तै  माइतीघर, बिजुलीबजार, थापाथली, बबरमहल, बानेश्वर, थापागाँउलगायत ठाउँमा पनि पटक पटक विद्युत् आपूर्ति बन्द भएको छ । ठमेल र गल्कोपाखा क्षेत्रमा पनि लगातार विद्युत् कटौत िभएको छ । स्थानीय ११ केभी फिडरमा समस्या आउँदा लैनचौर मल्ल होटल, गल्कोपाखा दोबाटो, ठमेललगायत क्षेत्रमा आपूर्ति बन्द हुने गरेका छन् ।तर के कारण विद्युत् प्रवाहमा समस्या भएको हो, सो बारेमा केही बताइएको छैन । प्राधिकरणका कार्यकारी निर्देशक कुलमना घिसिङले सामान्य प्राविधिक समस्याका कारण केही स्थानमा केही समय विद्युत् काटिएको हुन सक्ने  प्रतिक्रिया दिए ।
