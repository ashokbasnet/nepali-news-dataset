धवलागिरी, म्याग्दी कालिका जलविद्युत् आयोजनामा ६ बैंकले लगानी गर्ने

काठमाडौं–म्याग्दीमा आयोजना स्थल रहेको धवलागिरि, म्याग्दी कालिका जलविद्युत् आयोजनामा दक्षिण कोरियामा कोरियामा कार्यरत नेपालीले लगानी गर्ने भएका छन् ।   गैर आवासिय नेपालीलाई पनि नेपालको ऊर्जा क्षेत्रमा लगानी गराउने र सानो सानो पूँजीबाट ऊर्जा क्षेत्रमा योगदान गर्ने लक्ष्यका साथ आयोजना अगाडि बढाइएको हो ।   सो आयोजनामा स्वपूँजीको रुपमा रु १ अर्ब १४ करोड लगानी गरिनेछ । सो रकम कोरियामा कार्यरत नेपालीबाट उठाइनेछ । यस्तै आयोजना स्थल म्यादीका जनतालाई रु ५० करोड लगानीका लागि आग्रह गरिएको छ । हालसम्म करिब ४०० जनाले लगानीका लागि प्रतिवद्धता जनाएको एनआरएन एसिया प्यासिफिकका विनोद कुँवरले जानकारी दिए ।   स्थानीयको ४० प्रतिशत र एनआरएनको ६० प्रतिशत लगानी रहने गरी शेयर संरचना तयार पारिएको छ । यस्तै आयोजनामा  सानिमा बैंकको नेतृत्वमा विभिन्न ६ बैंक तथा वित्तीय संस्थाले पनि लगानी गर्ने भएका छन् ।   कुल २५ मेगावाट क्षमताको सो आयोजनामा सानिमा बैंकले रु ७५ करोड, प्रभु बैंकले रु ७५ करोड, सेञ्चुरी बैंकले रु ५० करोड, कुमारी बैंकले रु ६० करोड लगानी गर्ने भएका छन् । यस्तै महालक्ष्मी विकास बैंकले रु २५ करोड र मुक्तिनाथ विकास बैकले रु २५ करोड लगानी गर्ने भएका छन् ।   लगानी सम्झौतामा आयोजनाका तर्फबाट विनोद कुँवर र सानिमा बैंकका तर्फबाट प्रमुख कार्यकारी अधिकृत भुवन दाहालले हस्ताक्षर गर्नुभयो । आयोजनामा गैरआवासिय नेपाली संघ दक्षिण कोरिया र दक्षिण कोरियामा कार्यरत नेपालीको लगानी रहनेछ ।  
