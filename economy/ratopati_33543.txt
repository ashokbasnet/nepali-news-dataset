केपी ओली प्रधानमन्त्री बनेसँगै शेयर बजारमा हरियाली

काठमाडौं– एमाले अध्यक्ष केपी ओलीको नेतृत्वमा नयाँ सरकार गठन भएसँगै शेयर बजारमा बहार आएको छ । बुधबार साँझ निर्वाचन आयोगले निर्वाचनको अन्तिम सूची राष्ट्रपतिलाई बुझाएसँगै बढेको राजनीतिक माहोलले शेयर बजारमा पनि चमक ल्याइदिएको हो ।  लामो समयदेखि निरन्तर ओरालो लागेको शेयर बजार बुधबार सामान्य उकालो चढेको थियो । तर बिहिबार भने शेयर बजारमा ३६ दशमलब ०१ अंकको बढोत्तरी भएको छ । बुधबार १३८८.९४ अंकमा रहेको शेयरबजार बिहिबार १४२४.९५ अंकमा पुगेको छ । सबै समूहको सुचकांक हरियो बनेपछि शेयर बजारमा बहार आएको हो ।  कारोबार रकममा बृद्धि नयाँ सरकार बन्ने भएपछि स्थायी सरकार र तीब्र आर्थिक विकासको आशामा लगानीकर्ताहरु शेयर बजारमा ओइरिएका हुन् । बुधबार ३८ करोड ६४ लाख ८६ हजार २ सय ८ रुपैयाँको मात्रै कारोबार भएको शेयर बजारमा बिहीबार कारोबार रकमले पनि पूर्ण साथ दिएको छ । ३६ अंकको बढोत्तरी भएको शेयर बजारमा बिहीबार ६६ करोड ३९ लाख ५६ हजार २ सय ४९ रुपैयाँको कारोबार भएको छ । बिहीबार सबैभन्दा बढी कुमारी बैंकको शेयर कारोबार भएको छ । कुमारीको १ लाख २८ हजार ८ सय १४ कित्ता शेयर ३ करोड ५५ लाख ९६ हजार रुपैयाँमा कारोबार भएको छ । बिहीबारको कारोबारमा श्री इन्भेष्टमेण्ट फाइनान्सका लगानीकर्ताले सबैभन्दा बढी कमाएका छन् । श्री को शेयरको मुल्य बिहीबार झण्डै १० प्रतिशतले बढेर प्रतिकित्ता २ सय ४६ रुपैयाँ पुगेको छ ।   
