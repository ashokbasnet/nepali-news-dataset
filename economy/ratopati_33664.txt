क्रसर उद्योगको अनुमतिपत्र नविकरण नभएकोमा व्यवसायीको गुनासो

पुनहरी बेल्वासे रुपन्देही– सरकारले क्रसर उद्योगहरुको अनुमति पत्र नविकरण नगरेको भन्दै व्यावसायीहरुले गुनासो गरेका छन् । उनीहरुले राज्यले क्रसर उद्योगको म्याद नथप्दा विकास निर्माणका काम प्रभावित हुनुका साथै आफुहरुको अर्बौ रुपैयाँको लगानी खेर जान लागेको बताए ।‘रुपन्देहीमा मात्र साना ठूला गरि ४ हजार घर र  चालिस वटासम्म पुल निर्माणका काम भैरहेका छन् । यसमा प्रत्यक्ष ३ हजार र अप्रत्यक्ष ३० हजार व्यक्तिले रोजगारी पाएका छन् तर उद्योगको अनुमति नविकरण नहुँदा यसको असर सबैलाई परेको छ’ नेपाल रोडा ढुङ्गा व्यवसायी संघ रुपन्देहीका अध्यक्ष गोपाल ज्ञवालीले बताए । क्रसर उद्योगको नवीकरण गर्ने अधिकार घरेलु तथा साना उद्योग कार्यालयलाई हुन्छ । वैद्य उद्योगको लाइसेन्स नवीकरण नगरी बालुवा धुने प्लान्टहरुलाई अबैध रुपमा अनुमति दिएको व्यावसायीको आरोप छ । घरेलु तथा साना उद्योग कार्यालयले भने सरकारले तोकेको मापदण्ड पूरा नगरेकाले क्रसर उद्योगहरुको नवीकरण नभएको बताएको छ ।घरेलु तथा साना उद्योग कार्यालय रुपन्देहीका निमित्त कार्यालय प्रमुख युवराज पौडेलले मापदण्ड पूरा नगर्ने कुनैपनि उद्योगको नवीकरण नहुने बताए ।  आर्थिक वर्ष २०६६/२०६७ मा रुपन्देहीमा ४९ वटा क्रेसर रहेका थिए । तर, अहिले २३ वटा छन् जसमध्ये १४ वटा मात्रै चलेको व्यावसायीले बताएका छन् । 
