भारतीय ट्रक गुड्दा नेपालका व्यवसायी किन रुष्ट ?

ओपेन्द्र बस्नेत   तुलसीपुर–भारतीय ट्रकहरु नेपालमा गुड्दा यहाँका व्यवसायी रुष्ट बनेका छन् ।  कम लागतमा धेरै सामान ढुवानी गर्दा नेपालका ट्रक व्यवसायी चरम आर्थिक मारमा परेको भन्दै उनीहरुले भारतीय ट्रक संग प्रतिस्पर्धा गर्न नसकिने बताए । दाङको तुलसीपुरमा शनिबार भएको राप्ती अञ्चल संयुक्त ट्रक यातायात व्वसायी समितिको १६ औं साधारणसभा तथा १२ औं अधिवसेनमा सहभागी हुन देशका विभिन्न स्थानबाट आएका ट्रक व्यवसायीले यस्तो प्रतिकृया जनाएका हुन् ।  ‘भारतमा २५ लाखमा खरिद गर्न सकिने ट्रक नेपालमा ५५ लाख मुल्य पर्छ,’ नेपाल ट्रक यातायात व्यवसायी महासंघका केन्द्रिय अध्यक्ष अर्जुन रानाभाटले भने, ‘ भारतीय ट्रक संग कसरी प्रतिस्पर्धा गर्न सकिन्छ ।’ २४ टनको भान्सार प्रज्ञापत्र लिएर नेपाल प्रवेश गरेका भारतीय ट्रकहरुले ४० देखि ५७ टनसम्म सामान ढुवानी गर्दा नेपालका सडक र पुलहरु जिर्ण अवस्थामा पुगेको भन्दै अध्यक्ष राणाभाटले यसतर्फ राज्यको ध्यान जान आवश्यक रहेको बताए ।  भारतीय मालवाहक सवारी साधनमा राज्यले रोक नलगाएमा ६० हजार व्यवसायीले किनेका ट्रक सडकमा तेस्राएर आन्दोलन गर्ने अर्का व्यवसायी तथा यातायात महासंघका केन्द्रिय महासचिव राजेन्द्र श्रेष्ठले चेतावनी दिए ।  ‘स्वदेशी पूजिँलाई संरक्षण गरेर पूर्व मेचि देखि पश्चिम महाकाली सम्म ढुवानी पु¥याउनु राज्यको दायित्व हो,’ महासचिव श्रेष्ठले भने,‘ यातायात क्षेत्रको विकास भएमा मात्रै मुलूक समृद्धिको बाटोमा अघि बढ्छ ।’  तौलामा एक रुपता ल्याउन, तौलपुल कार्यविधि तयार पारेर देशका १३ स्थानमा तौल पुल स्थापना गरे पनि त्यो कार्यान्वयनमा आउन नसकेको उनिहरुले गुनासो गरे ।  तौलपुल कार्यविधिमा मापदण्ड विपरित ओभर टन ल्याएको पाईएमा बढि भएको मालसामान अनलोड गर्ने र त्यतिनै बराबरको जरिवाना गर्ने व्यवस्था छ । व्यवसायीका अनुसार यो कार्यवधि पूर्ण रुपमा कार्यान्वय नहुदै यातायात विभागले परिमार्जनका लागि प्रस्ताव ल्याएको छ । राप्ती अञ्चल संयुक्त ट्रक यातायात व्वसायी समितिका अध्यक्ष यादव शाहको अध्यक्षतमा बसेको वन्दसत्रले आगामी बर्षका लागि नयाँ कार्यसमिति चयन गर्ने छ ।   
