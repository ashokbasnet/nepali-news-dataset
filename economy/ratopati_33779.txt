साना व्यापारीको गुनासै गुनासो

काठमाडौं–साना व्यापारीहरुले आफूहरुलाई सरकारले उपयुक्त स्थान नदिएको र भेदभाव गरेको गुनासो गरेका छन् ।  शनिबार काठमाण्डौमा नेपाल राष्ट्रिय व्यवसायी महासंघको प्रथम राष्ट्रिय महाधिवेशनमा सहभागी साना व्यापारीले यस्तो गुनासो गरेका हुन् ।  उनीहरुले साना व्यापारी लक्षित नितिमा सरकार अस्पष्ट रहेको तथा आफुहरुको समस्या र योगदानलाई नजरअन्दाज गर्ने गरेको बताए ।  व्यवसायीको समस्या र अप्ठ्यारो तथा योगदानको मुल्यांकन गरी सम्बोधन गर्नुको सट्टा राज्यपक्षबाट सधै आफुहरुलाई कालो बजारी गर्ने गरेको आरोप थोपर्ने काम हुदै आएको गुसानो समेत उनीहरुले गरे ।  नेपाल राष्ट्रिय व्यवसायी  महासंघका अध्यक्ष नरेश कटुवालले राष्ट्रसेवक कर्मचारीका नाममा राज्यले विभिन्न सुविधा दिने गरेको तर कर असुल्ने व्यवसायीलाई सधै वेवास्ता गर्दे आएको गुनासो गरे ।  उनले  व्यवसायीसंग समन्वयकारी भुमिका निर्वाह गर्दै अघि बढ्न नया सरकारलाई समेत सुझाव दिए ।  महाधिवेशन उद्घाटन गर्दै पुर्व सभामुख ओनसरी घर्तीले मुलुक सम्वृद्धिको बाटोमा अघि बढीसकेकाले निर्धक्क भएर व्यवसाय अघि बढाउन आग्रह गरिन् ।  व्यवसायीले गरेको लगानीमा सरकारले अभिभावकत्वको भुमिका निर्वाह गर्ने विश्वास दिलाइन् ।  महासंघमा नेपाल व्यापार संघ, राष्ट्रिय व्यापार संघ लगायत १८ वटा संघ संस्था आवद्ध छन् । महाधिवेशनमा महासंघमा आवद्ध संस्थाका ५० बढी प्रतिनिधि सहभागी छन् ।  
