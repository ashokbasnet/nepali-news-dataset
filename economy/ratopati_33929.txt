नेपाल उद्योग वाणिज्य महासंघले दियो सरकारलाई यस्तो सुझाब

काठमाडौं– निजी क्षेत्रको छाता संगठन नेपाल उद्योग बाणिज्य महासंघले २०७५ देखि २०८५ लाई ‘मुलुक निर्माण दशक’ घोषणा गरेर आर्थिक गतिविधि संचालन गर्न सरकारलाई सुझाव दिएको छ ।  आइतबार काठमाडौंमा पत्रकार सम्मेलन गरी महासंघले कमजोर अर्थतन्त्रलाई माथि उठाउन आर्थिक गतिविधिलाई सशक्त रुपमा बढाउन ‘मुलुक निर्माण दशक’ घोषणा गर्न नयाँ सरकारलाई सुझाव दिएको हो ।हालको अर्थतन्त्र सन्तोषजनक नरहेको मुलुकको चालु खाता र शोधनान्तर अवस्था ऋणात्मक रहेको अवस्थामा सरकारले भने जस्तो समृद्धि नेपाल बन्न नसक्ने भन्दै महासंघले १० वर्षसम्म आर्थिक गतिबिधि पूर्वाधार विकास, पर्यटन, उर्जाको विकासमा केन्द्रित हुनुपर्नेमा पनि जोड दिएको छ ।महासंघले प्रादेशिक तथा संघीय सरकारहरुले औद्योगिकरणको  विकास र विस्तारलाई  केन्द्रित गर्दै स्वदेशी तथा  विदेशी लगानी आकर्षण गर्न नीतिगत सुनिश्चितता र लगानी सुरक्षा हुने कार्यक्रम तत्काल सार्वजनिक गर्न पनि माग गरेको छ ।महासंघकी अध्यक्ष भवानी राणाले लगानी मैत्री वातावरण निर्माण र उद्योगको क्षमता वृद्धि गर्न प्रोत्साहन र सुबिधाको कार्यक्रम घोषणा गर्नु पर्ने माग पनि गरेकी थिइन् ।   महासंघले आर्थिक कूटनीतिको माध्यामबाट मुलुकमा लगानी भित्रयाउन पनि सरकारलाई सुझाव दिएको छ ।
