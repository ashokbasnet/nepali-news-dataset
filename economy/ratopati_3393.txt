बुढिगण्डकी निर्माण गर्न स्रोत, साधनको अभाव छैन : अर्थ सचिव

काठमाडौं– अर्थ मन्त्रालयले बुढिगण्डकी जलविद्युत आयोजना निर्माण गर्न स्रोत र साधनको कुनै अभाव नरहेको जनाएको छ । अर्थ मन्त्रालयका सचिव शान्तराज सुवेदीले राष्ट्रिय गौरवको आयोजना बुढिगण्डकी जलविद्युत आयोजना निर्माणका लागि स्रोत र साधनको अभाव नरहेको बताएका हुन् । सरकारले बुढिगण्डकी जलविद्युत आयोजना चिनिया कम्पनी गेजुवालाई निर्माण गर्न दिने निर्णय गरेको थियो । सोही सम्बन्धमा छलफल गर्न व्यवस्थापिका संसदको कृषि तथा जलस्रोत समितिले आईतबार बोलाएको बैठकमा बोल्दै अर्थ सचिव सुवेदीले बुढिगण्डकी जलविद्युत आयोजना निर्माणका लागि अर्थ मन्त्रालयले बजेटको व्यवस्था गरेको स्पष्ट समेत पारे ।उनले बुढिगण्डकी जलविद्युत आयोजना निर्माणको काम चिनियाँ कम्पनीलाई दिने सरकारले निर्णय गरेपनि त्यसलाई प्रचलित ऐन, कानुनकै परिधिमा रहेर अघि बढाउन अर्थ मन्त्रालय प्रतिवद्ध रहेको पनि उल्लेख गरे । सचिव सुवेदीले १२ सय मेघावाट क्षमताको बुढिगण्डकी जलविद्युत आयोजना निर्माणका काम अघि बढाउन अर्थ मन्त्रालयले उर्जा मन्त्रालयसँग सहकार्य गरी नेपाल विद्युत प्राधिकरणलाई अनुमति दिएको पनि स्मरण गराए ।  बुढिगण्डकी जलविद्युत आयोजना चिनिया कम्पनी गेजुवालाई निर्माण गर्न दिने पुष्पकमल दाहाल नेतृत्वको सरकारको निर्णय विवादमा तानिएको छ । 
