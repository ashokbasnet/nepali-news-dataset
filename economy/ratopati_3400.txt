बुढिगण्डकी जलविद्युतबारे एमालेको आपत्ति, सम्झौता खारेज गर्न माग

काठमाडौं– प्रमुख प्रतिपक्ष दल नेकपा एमालेले राष्ट्रिय गौरवको आयोजना बुढिगण्डकी जलविद्युत आयोजना निर्माणको काम चिनियाँ कम्पनीलाई दिने सरकारको निर्णय तत्काल खारेज गर्न माग गरेको छ । एमालेका नेता अमृत बोहोराले राष्ट्रिय गौरवको आयोजना बुढिगण्डकी जलविद्युत आयोजना निर्माणको काम विदेशीलाई दिने सरकारको निर्णयप्रति आपत्ति समेत जनाए ।   आइतबार व्यवस्थापिका संसद कृषि तथा जलस्रोत समितिको बैठकमा बोल्दै उनले सरकारले थाहै नदिई बुढिगण्डकी जलविद्युत आयोजना निर्माणको काम चिनियाँ कम्पनीलाई दिएको आरोप समेत लगाए । नेता बोहोरोले संसदीय समितिहरुले पटक–पटक बुढिगण्डकी जलविद्युत आयोजना स्वदेशी लगानीमै बनाउन सरकारलाई निर्देशन दिएको पनि स्मरण बताए ।पुष्पकमल दाहाल नेतृत्वको सरकारले बुढिगण्डकी जलविद्युत आयोजना निर्माणको काम चिनियाँ कम्पनी गेजुवालाई दिने निर्णय गरेको थियो । नेता बोहोराले सरोकारवाला निकायसँग परामर्श समेत नगरी सरकारले बुढिगण्डकी जलविद्युत आयोजना निर्माणको काम विदेशी कम्पनीलाई दिने निर्णय गरेको उल्लेख गर्दै तत्काल खारेज गर्न माग गरे ।   १२ सय मेघावाट विद्युत उत्पादन हुने बुढिगण्डकी जलविद्युत आयोजना निर्माणको काम चिनियाँ कम्पनीलाई दिने सरकारको निर्णयको चौतर्फी विरोध हुँदै आएको छ । यता, अर्थ मन्त्रालयले पनि बुढिगण्डकी जलविद्युत आयोजना निर्माणका लागि स्रोत र साधनको अभाव नरहेको स्पष्ट पार्दै आएको छ ।   
