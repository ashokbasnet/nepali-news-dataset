चुक्ता पुँजी अझै बढाउनुपर्ने गभर्नरको तर्क

काठमाडौं – नेपाल राष्ट्र बैंकका गभर्नर चिरञ्जीवी नेपालले बैंक तथा वित्तिय संस्थाको चुक्ता पुँजी अझै बढाउनुपर्ने तर्क अघि सारेका छन् । महालक्ष्मी र यति डेभलपमेन्टको एकीकृत कारोवारको शुभारम्भ गर्दै उनले यस्तो तर्क अघि सारेका हुन् ।  मुलुक संघीय संरचनामा गइसकेको र आर्थिक गतिविधि समेत बढ्ने भन्दै गभर्नर नेपालले त्यसका लागि बैंक तथा वित्तिय संस्था मजबुत हुनुपर्ने बताए । उनले विकेन्द्रीत संरचनामा बैंक तथा वित्तिय संस्थाको चुक्ता पुँजी वढाउँदा फाइदा पुग्ने समेत बताए ।  राष्ट्र बैंकले आगामी आर्थिक बर्षका लागि मौद्रिक नीति ल्याउने तयारी गरिरहेको वेला गभर्नर नेपालको यस्तो भनाइ आएको हो । यद्यपी, मौद्रिक नीतिमा बैंक तथा वित्तिय संस्थाको चुक्ता पुँजी वढाउने विषय आउने नआउने टुंगो भने लागेको छैन । राष्ट्र बैंकले २ बर्ष अघि बैंक तथा वित्तिय संस्थाको चुक्ता पुँजी वढाउनुपर्ने नीति लिएको थियो ।  सोही नीति अनुसार अहिले बैंक तथा वित्तिय संस्था चुक्ता पुँजी वढाउने धाउन्नेमा छन् । धेरै वित्तिय संस्थाको चुक्ता पुँजी अहिलेसम्म पनि राष्ट्र बैंकले तोके अनुसार छैन । सोही कारण हकप्रद सेयर जारी गर्ने, वोनस वितरण तथा मर्जरबाट पुँजी वृद्धिमा बैंक तथा वित्तिय संस्था लागेका छन् ।महालक्ष्मी र यतिले पनि सोही रणनीति अनुसार मर्ज गरेका हुन् । मर्ज पछि महालक्ष्मी विकास बैंक नमाकरण भएको यो बैंकको चुक्ता पुँजी भने तोकिएको अवस्थामा पुगेको छ । 
