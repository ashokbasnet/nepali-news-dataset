तत्काल विद्युत खरिद सम्झौता गर्न विद्युत प्राधिकरणसँग सोलार व्यवसायीहरुको माग

काठमाडौं– सोलारमार्फत विजुली उत्पादन गरेर राष्ट्रिय प्रसारण लाइनमा जोड्ने तयारी गरेका व्यवसायीहरुले तत्काल विद्युत खरिद सम्झौता गर्न विद्युत प्राधिकरणसँग माग गरेका छन् ।व्यवसायीहरुले बिहीबार काठमाडौमा पत्रकार सम्मेलन गरी यस्तो माग गरेका हुन् । उनीहरुले प्राधिकरणले निकालेको टेन्डरबाट छनौट भएका उत्पादकहरुले खरिद सम्झौता नगर्दा लगानी डुब्ने जोखिम बढेको गुनासो गर्दै विद्युत खरिद सम्झौता तत्काल गर्न माग गरेका हुन् । २०७२ साल फागुनमा सरकारले ल्याएको ‘ऊर्जा संकट निवारण तथा विद्युत् विकास दशक’ले सोलारबाट विजुली उत्पादन गरी राष्ट्रिय प्रसारण लाइनमा जोड्ने अवधारणा ल्याएको थियो । नौ रुपैयाँ प्रति युनिटभन्दा माथि नहुनेगरी उत्पादिन विजुली सरकारले किन्ने अवधारणमा उल्लेख थियो ।सोही अनुसार प्राधिकरणले २०७३ भदौमा तराई विभिन्न स्थान र काठमाडौंमा एकठाउँमा सौर्य उर्जा उत्पादन गर्न इच्छुकलाई आउन टेन्डर आब्हान गरेको र ९ वटा कम्पनी छनौट भएका थिए ।ग्रिड कनेक्टेड सौर्य फोटोभेल्टीक परियोजना निर्माताहरुको संस्थाले आयोजना गरेको पत्रकार सम्मेलनम दिइएको जानकारी अनुसार तराईबाट १२ जिल्लामा रहेका १६ सवस्टेशनमा जोडिनेगरी ६१ मेगावाट विजुली उत्पादन गर्नेगरी उक्त कम्पनीहरु छनौट भएका थिए ।कम्पनी छनौट भएर खरिद सम्झौताको ड्राफ्टमा समेत हस्ताक्षर भइसकेपनि अन्तिम सम्झौतामा हस्ताक्षर गर्न तीन महिनादेखि प्राधिकरणले रोकेको फोटोभोल्टिक परियोजना निर्माता संस्थाहरुका संयोजक गुरुप्रसाद न्यौपानेले गुनासो गरे । प्राधिकरणले तत्काल सम्झौता गर्नुपर्ने कि अस्वीकार गरेको पत्र आफूहरुलाई दिनुपर्ने न्यौपानेको माग छ ।प्राधिकरणले भने पहिले ९ रुपयाँ आधार मूल्यमा खरिद सम्झौता गर्नेगरी टेन्डर आव्हान गरेपनि गत मंसिरमा कमल थापा उर्जामन्त्री हुँदा सौर्य उर्जाको आधार मूल्य ७ रुपैयाँ ३० पैसा हुने निर्णय गराएका थिए ।मन्त्रालयले नै उक्त निर्णय गरिसकेको भन्दै प्राधिकरण सम्झौता गर्दा पिपिए दरमा सम्झौता गर्नुपर्ने अडानमा छ । तर, व्यवसायीहरु भने आफूहरुलाई पुरानै दरमा टेन्डर गराइएको र खुल्लाप्रतिस्पर्धाबाट छनौट भएकोले नयाँ दरमा सम्झौता नगर्ने अडान राख्दै आएका छन् ।  
