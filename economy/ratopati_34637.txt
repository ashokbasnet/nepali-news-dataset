४ अर्बको लगानीमा इटहरीमा क्यान्सर अस्पताल बन्ने

मनोज भुजेल, इटहरी –नेपाल क्यान्सर फाउन्डेसनले इटहरीमा ४ अर्बको लगानीमा आधुनिक अस्पताल निर्माण गर्ने भएको छ । एक सय शैया क्षमताको उक्त अस्पताल निर्माणको लागी आबश्यक जंग्गा समेत खोजिएको छ । जापान, इण्डिया र अमेरिकाको आर्थिक सहयोगमा संञ्चालन भइरहेको फाउन्डेसनले इटहरी ५ मा रहेको काव्यबाटिकाको जग्गामा अस्पताल निर्माण गर्ने भएको हो ।क्यान्सर सम्बन्धि सबै उपचार सहितको सेवा दिने उदेश्यले निर्माण हुन लागेको अस्पतालको जग्गा उपलब्ध गराउने बिषयमा काव्यबाटिका र इटहरी ५ नं. वडा कार्यालय बिच सहमति भइसकेको र इटहरी उपमहानगरपालिकाको कार्यपालिका बैठकबाटजग्गा उपलब्ध गराउने निर्णय भैसकेको छ । फाउन्डेसनकी अध्यक्ष पूर्णीमा गुरुङ र उपमहानगरका इन्जिनियर अर्जुन दहाल बिच अस्पताल निर्माणको लागी सम्झौता भएको छ । फाउन्डेसनले केही दिन अघि मात्र प्राबिधिक सहितको एक टोलीले निर्माण स्थलको अवलोकन गरी डिपीआर तयार पार्ने काम शुरु गरेको इटहरी उपमहानगरपालिकाकी उपमेयर लक्ष्मी गौतमले जानकारी दिइन ।५० लाखको डिपीआरको काम असार मसान्त अगाडीबाट काम थाल्ने गौतमले बताइन् । त्यस अगाडी अस्पताल निर्माणको लागी व्यवस्थापन समिति तयार गर्ने पनि उपमहानगर र फाउन्डेसन बिच सहमति भएको उपमेयर गौतमले बताईन् । अस्पताल इटहरी उपमहानगरपालिकाको स्वामित्वमा रहने उनको भनाई छ ।  इटहरीमा यति ठुलो लगानीमा निर्माण हुन लागेको अस्पतालले इटहरीको पहिचानलाई थप बढाउने उनले बताइन् । इटहरी पनि सुबिधा सम्पन्न अस्पतालको पहुचमा पर्ने शहर बन्ने गौतमले दाबी गरिन् । 
