तोकिएकै समयमा मध्य मर्स्याङ्दीको मर्मत सक्न कुलमानको निर्देशन

काठमाडौं– लमजुङस्थित ७० मेगावाट क्षमताको मध्यमस्र्याङदी जलविद्युत केन्द्रको  देव्रेतर्फको बाँध र विद्युत गृहको मर्मत तिब्र रुपमा भइरहेको छ ।  बाँधको देब्रेतर्फको क्षेत्रमा भूक्षयलाई रोक्न राखिएको संरचनाको मर्मत शुक्रबारबाट सुरु भएको हो ।  पानीले हिर्काएर क्षति पुगेको ठाउँमा थप क्षति हुनबाट रोक्न ‘प्रोटेक्सन वाल’ लगाउने काम धमाधम भइरहेको केन्द्रले जनाएको छ । जसका लागि दैनिक चार सय मजदुर परिचालन गरेर दैनिक काम भएको बताइएको छ । मर्मत जारी रहेकाले १० फागुन विहीबार राती ११ बजेबाट केन्द्रबाट हुने विद्युत उत्पादन बन्द छ । मर्मतको काम १७ फागुन विहीबार राती ११बजेसम्ममा सक्ने गरी भार प्रेषण केन्द्र (एलडिसी)बाट सट डाउन अनुमति पाएको छ ।  नेपाल विद्युत प्राधिकरणका कार्यकारी निर्देशक कुलमान घिसिङ र उपकार्यकारी निर्देशक हरराज न्यौपानले शनिबार केन्द्रको स्थलगत निरीक्षण गरी तोकिएकै समयमा मर्मतको काम सक्न निर्देशन दिएका छन् ।  कार्यकारी निर्देशक घिसिङले विद्युतको माग बढी हुने साँझ र विहान (पिकआवर)मा ७० मेगावाट विद्युत उत्पादन हुने मध्यमस्र्याङदी  बन्द हुँदासमेत आम उपभोक्तालाई लोडसेडिङ गर्नु नपरेको बताएका छन् ।  ‘वैकल्पिक व्यवस्थाको रुपमा कुलेखानी चलाएर विद्युत आपूर्ति गरिरहेका छौं, मर्मतको काममा ढिलाई गर्नु भयो भने कुलेखानीको जलाशयको पानी घट्ने हुँदा विद्युत व्यवस्थापनका लागि चाप पर्छ’, उनले केन्द्र व्यवस्थापन र ठेकेदारलाई निर्देशन दिंदै भने, ‘एक दिन अघि सकिदिनु भयो भने यसको ठूलो भूमिका रहन्छ,त्यसैले काम छिट्टो गर्नुहोस, तोकिएकै समयमा काम सक्नुहोस् ।’  विद्युत गृहमा रहेको एउटा युनिटको बृहत मर्मत पनि ६ फागुनबाट भइरहेको छ । विद्युत गृहमा ३५÷३५ मेगावाटका दुई युनिट छन् । केन्द्र प्रमुख पशुपतिराज गौतमकाअनुसार, २३ फागुनभित्रमा  दुवै युनिट सञ्चालनमा ल्याउने गरी काम भइरहेको छ ।  अहिले सबै काम तय गरिएको तालिकाअनुसार नै भइरहेकाले तोकिएकै समयमा काम सकिने गौतमले बताए । यो युनिटको मर्मतका लागि दैनिक ५० कर्मचारी खटिएका छन् ।  केन्द्रको जलाशयमा थुप्रिएको बालुवा निकाल्ने काम पनि धमाधम भइरहेको छ । जिल्ला प्रशासन कार्यालय, जिल्ला समन्वय समिति र बेसीसहर नगरपालिकासँग समन्वय गरी बालुवा निकाल्ने ठेक्का दिइएको छ ।  गौतमले बाालुवाको बिक्रीबाट करिव १८ लाख रुपैयाँ आम्दानी हुने जानकारी दिए ।   
