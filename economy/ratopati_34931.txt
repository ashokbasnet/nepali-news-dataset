सहयोगी विकास बैंकको प्रमुख कार्यकारी अधिकृतमा रिजाल

काठमाडौं– सहयोगी विकास बैंक लिमिटेडको प्रमुख कार्यकारी अधिकृतमा विनय रिजाल नियुक्त भएका छन् । बैंक सञ्चालक समितिको बैठकले उनलाई ४ वर्षको लागि प्रमुख कार्यकारी अधिकृतमा नियुक्त गरेको हो । एमबीए सम्मको अध्ययन गर्नुभएका रिजाल यस अघि सिभिल बैंकको क्रेडिट एड्मिनिस्ट्रेशन विभाग (सिएडी) को प्रमुख पदमा कार्यरत रहेका थिए । विशेषगरी बाणिज्य बैंकहरुमा उनले आफ्नो कार्यअनुभव हासिल गरेका छन् । सिभिल बैंकको अतिरिक्त उनले एनबी बैंकमा लामो समय काम गरेको अनुभव छ । ती बैंकहरुको विभिन्न विभागहरुको उच्च तहमा रहेर उनले काम गरेका छन् ।  बैंक व्यवस्थान, सञ्चालन सम्बन्धि विभिन्न किसिमका तालिमहरु समेत लिनुभएका प्रमुख कार्यकारी अधिकृत रिजालले बैंक वित्तीय क्षेत्रमा २० बर्षे अनुभव बट्लेका छन् ।  बैंकिङ क्षेत्रको आफ्नो विगतको अनुभवलाई बैंकको हित र प्रगतिका लागि प्रयोग गर्ने उनले बताए । ‘बैंकको ख्यातिलाई थप उचाईमा पु¥याउँदै ग्राहक, सेयरधनीको हित र उन्नतीमा आफ्नो जोड रहनेछ ।’ प्रमुख कार्यकारी अधिकृत रिजालले भने– ‘त्यसका लागि म अहोरात्र खटिरहने छु ।’सहयोगीले विभिन्न स्थानमा ८ वटा शाखा विस्तार गरी ग्राहकहरुलाई आधुनिक, छरितो, भरपर्दो र स्तरीय सेवा प्रदान गर्दै आइरहेका छ । बैंकले चाँडैनै ४ वटा शाखा विस्तार गर्न लागेको जानकारी दिएको छ ।  बैंकमा हाल ६५ हजार ग्राहकहरु रहेका छन् । सेयर पूँजी रू. ५० करोड ९६ लाख रहेको बैंकले हालसम्म रू. ३ अर्ब ४० करोड निक्षेप संकलन, रू. २ अर्ब ९४ करोड कर्जा प्रवाह गरेको छ । बैंकमा १० करोड ५३ लाख संचिति कोष रहेको छ । तीन जिल्ले कार्यक्षेत्र रहेको बैंक नेपाल राष्ट्र बैंकबाट इजाजत प्राप्त ‘ख’ बर्गको वित्तीय संस्था हो । 
