लगानी गर्न निजी क्षेत्रलाई अर्थमन्त्री खतिवडाको आह्वान

काठमाडौं–नवनियुक्त अर्थमन्त्री डा. युवराज खतिवडाले पूर्वाधार विकासमा लगानी गर्न निजी क्षेत्रलाई आह्वान गरेका छन् । अर्थमन्त्री खतिवडाले सरकार लगानी मैत्री वातावरण बनाउन प्रतिवद्ध रहेको पनि स्पष्ट पारे ।  आफूलाई बधाई दिन मंगलबार अर्थ मन्त्रालय पुगेका नेपाल उद्योग वाणिज्य महासंघका पदाधिकारीसँगको सामूहिक भेटमा उनले पूर्वाधार विकासका लागि तत्काल ६ खरव बजेट अभाव हुने भन्दै त्यसलाई पूर्ति गर्न निजी क्षेत्रले सहयोग गर्ने विश्वास समेत व्यक्त गरे ।   अर्थमन्त्री खतिवडाले लगानीका लागि आवश्यक ऐन, नियम तत्काल संशोधन गर्ने आश्वासन पनि दिए । अर्थमन्त्री खतिवडाले व्यापारलाई उत्पादनसँग जोडेर अघि बढने घोषणा पनि गरे । उनले  वर्षमा ५ लाखलाई रोजगारी दिने गरी सरकारले काम गर्ने दावी समेत गर्नु भयो । अर्थमन्त्री खतिवडाले सरकारले रोजगारी उत्पादन हुनेगरी मुलुकलाई औद्योगिकरणको दिशामा लैजाने योजना पनि अघि सारे । भेटमा महासंघकी अध्यक्ष भवाणी राणाले मुलुकलाई समृद्ध बनाउन सरकारलाई सक्दो सहयोग गर्ने प्रतिवद्धता व्यक्त गरिन् ।  मुलुकमा उत्पादन बढाएर रोजगारीको अवसर सृजना हुने गरी सरकारसँग सहकार्य गरेर अघि बढन निजी क्षेत्र तयार रहेको उनको भनाई थियो ।महासंघले लगानी मैत्री वातावरणको अभावमा निजी क्षेत्रले खुलेर लगानी गर्न नसकेकोतर्फ पनि नवनियुक्त अर्थमन्त्री खतिवडाको ध्यानाकर्षण गराएको थियो ।
