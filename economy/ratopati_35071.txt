बर्दिवासमा औधोगिक महोत्सव सुरु

बर्दिवास– प्रदेश नं २ का प्रमुख रत्नेश्वरलाल कायस्थले मुलुकमा संघीय लोकतान्त्रिक गणतन्त्रनात्मक व्यवस्था आइसकेकाले मुलुक समृद्धितर्फ उन्मुख भएको बताएका छन् । महोत्तरीको बर्दिबासमा मंगलबार आयोजित प्रदेश नं २ कै प्रदेशस्तरीय महोत्सवलाई सम्बोधन गर्दै उनले आर्थिक समानता समृद्धी र सामाजिक न्यायसहितको समतामुलक समाजक निर्माण गर्ने संकल्प संविधानले लिएकोले मुलुकमा सक्षम,स्वतन्त्र र आत्मर्निभर अर्थतन्त्रको विकास अपरिहार्य रहेको उल्लेख गरे ।बर्दिबास उद्योग वाणिज्य संघले राज्यले लिएका नीतिमा टेवा पुग्नेगरी स्थानीय स्तरबाट मेला र महोत्सवको आयोजनाबाट सिप र साधनको महत्व उपयोगी हुने बाटो पहिल्याएको उनको भनाई छ । उनले यस्ता कार्यबाट स्वरोजगारी दिलाउन प्रेरणा मिलेको भन्दै समग्र अर्थतन्त्र र उद्योग क्षेत्रमा  योगदान पुग्ने विश्वास व्यक्त गरे  । प्रमुख कायस्थले आदिबासी जनजातिको समग्र सामाजिक तथा आर्थिक उत्थानको लागि सरकारीदेखी जनस्तर सम्मको सहभागिता अपरिहार्य रहेको उल्लेख गरे । महोत्तरीको बर्दिबासमा मंगलबारदेखि शुरु भएको महोत्सव फागुन २५ गतेसम्म चल्नेछ । बर्दिबास औद्योगिक बृद्धि पर्यटन तथा पहिचान व्यापार महोत्सव–२०७४ तथा आदिवासी जनजाति महोत्सवको नाम दिइएको उक्त महोत्सवले आर्थिक विकासमा महत्वपूर्ण भूमिका निर्वाह गर्ने विश्वास लिइएको छ ।  बर्दिबासलाई व्यापारिक क्षेत्र बनाउन र व्यापार  प्रबद्र्धन गर्ने उद्देश्यले शान्ति नेपाल काठमाडौंको सहयोगमा उद्योग वाणिज्य संघ बर्दिबास र आदिवासी जनजाती महासंघ प्रदेश  नम्बर २ को प्रदेश स्तरीय  महोत्सव शुरु भएकोे हो ।महोत्सवमा कृषि, पर्यटन, उर्जा, जनजाति कला, संस्कृति, उद्योग र व्यापार लगायतका १ सय ५० स्टल रहेका छन । मेलाको माध्यमबाट स्थानीय पर्यटनकोे प्रबद्र्धन, स्वदेशी उद्योगको उत्पादन, सेवाको प्रबद्र्धन हुने आयोजकले जनाएको छ । प्रदेशमा उत्पादित स्थानीय सामाग्रीको प्रबद्र्धन र प्रचारप्रसार गरिने बताइएको छ । महोत्सवमा राष्ट्रिय स्तरका ख्यातिप्राप्त कलाकारको बेजोड प्रस्तुतिसँगै विविध स्थानीय उत्पादनका सामाग्री राखिएको  आयोजकले जानकारी दिएको छ ।  
