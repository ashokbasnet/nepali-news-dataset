नेपालको आर्थिक विकासको ढाँचा तयार हुँदै

काठमाडौं– अर्थविद्हरुले नेपालको आर्थिक विकासको ढाँचा बनाउन सुरु गरेका छन । अर्थविद् डा. पुण्यप्रसाद रेग्मीले मुलुकमा भएको राजनीतिक परिवर्तनसँग मेल खानेगरी मुलुकको आर्थिक विकासको ढाँचा बनाउन सुरु गरिएको जानकारी दिएका हुन् ।नेपाल विकास अनुसन्धान प्रतिष्ठानले आईतबार काठमाडौंमा आयोजना गरेको कार्यक्रममा उनले संघीयता अनुकूल हुनेगरी नेपाल विकासको आर्थिक ढाँचा बनाउन लागिएको स्पष्ट पारे । विषयगत विज्ञहरुसँग सुझाब लिई २ महिनाभित्र तयार हुने गरी नेपालको आर्थिक विकासको ढाँचा बनाउन लागिएको हो । सरकारलाई मुलुक बनाउन सहज हुनेगरी सो काम गर्न लागिएको प्रतिष्ठानका संस्थापक समेत रहेका रेग्मीले जानकारी दिए ।अर्थविद्हरुले प्रदेश र स्थानीय तहका सबै निकायमा पुगेर सुझाव संकलन गरी आर्थिक ढाँचा तयार पार्नेछन् । प्रतिष्ठानले कर्णाली प्रदेशमा भने यस अघिनै त्यहाँको आर्थिक ढाँचाका विषयमा आवश्यक सुझाव दिने काम सम्पन्न गरिसकेको छ । विषयगत टिम परिचालन गरेर सुझाव लिने कामलाई अघि बढाइएको पनि अर्थविद रेग्मीले जानकारी दिए ।प्रतिष्ठानले कृषि, भौतिक पूर्वाधार, पर्यटन, उर्जा, उद्योगलाई मुलुकको आर्थिक विकासको मुख्य स्रोतको रुपमा पहिचान गरिसकेको छ । सोही क्षेत्रका सम्भावनालाई समेटेर आर्थिक विकास ढाँचा तयार गरी सरकारलाई बुझाउने प्रतिष्ठानको योजना छ । 
