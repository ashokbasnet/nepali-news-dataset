...जसका कारण केही उद्योगले गति लिए

प्रचण्डको प्रधानमन्त्रित्व कालमा आशालाग्दा मन्त्रीका रूपमा नेपाली काँग्रेसबाट दुई युवा नेताले मन्त्रिमण्डलमा प्रवेश पाएका थिए । स्वास्थ्यमन्त्रीका रूपमा गगन थापा र उद्योगका मन्त्रीका रूपमा नविन्द्रराज जोशी ।स्वास्थ्य मन्त्रीका रूपमा थापाले गरेका सुधारका कामहरूको चर्चा हुने गरे पनि जोशीका कार्यले भने भनेजति चर्चा पाएनन् ।रुग्ण र बन्द भएका उद्योगलाई पुनर्जीवन दिनका लागि जोशीले आफ्नो कार्यकालमा भरमग्दुुर प्रयास गरेको थिए ।जोशीको कामको प्रतिफलले केही उद्योगहरूले नयाँ जीवन पाएका छन् ।जोशीको पहलमा पुनर्जीवन पाएका केही उद्योगले सञ्चालन नाफा पनि कमाउन थालेका छन् ।जोशी उद्योगमन्त्री हुनुभन्दा अघि उदयपुर सिमेन्ट कारखाना घाटामा सञ्चालित थियो भने नेपाल औषधि लिमिटेडले सात वर्षदेखि सिटामोलको उत्पादन बन्द गरेको थियो ।२०७३ को साउनमा उद्योगमन्त्री बनेका जोशीको कार्यकाल गत जेठमा सकिएको थियो । नौ महिने कार्यकालमा जोशीले बन्द रहेका र घाटामा सञ्चालित उद्योगहरूलाई पहिलो प्राथमिकतामा राखेका थिए ।नविन्द्रले के गरे ? उद्योगमन्त्रीका रूपमा जोशीले कार्यभार सम्हालेको समयमा उदयपुर सिमेन्ट कारखाना ४० करोड घाटामा थियो भने सिटामोलको उत्पादन बन्द अवस्थामा थियो ।उदयपुर सिमेन्ट कारखाना निरन्तरको घाटाले बन्द हुने अवस्थामा पुगेको थियो ।नेपालमा उद्योग सञ्चालनका लागि उपयुक्त वातावरण छ भन्ने उनलाई लागेको थियो । सरकारले उद्योग सञ्चालनका लागि सहजीकरणको भूमिका निर्वाह गर्नुपर्ने सङ्कल्प थियो ।सरकारको स्वास्थ्य र शिक्षामा सबैभन्दा बढी दायित्व रहेको उनले बताए । बन्द रहेको सिटामोलको उत्पादनका लागि उनले तदरुकता देखाए । नेपालीहरूका लागि सिटामोल ब्रान्ड नाम पनि हो । सिटामोल औषधिका रूपमा धेरै खपत भएको हुन्छ ।बन्द रहेका उत्पादन सुचारु हुनाले रोजगारी पनि सिर्जना हुनुका साथै आम नागरिकले रिजनेबल मूल्यमा सिटामोल प्राप्त गर्ने हुनाले  सिटामोलको उत्पादनलाई उच्च प्राथमिकता दिएको उनले बताए ।सरकारी उद्योग तथा संस्थानहरू धराशायी हुनुको मुख्य कारण राजनीतिक हस्तक्षेप, कमजोर व्यवस्थापन र अनावश्यक कर्मचारीको भार रहेका छन् । जोशीले मन्त्रीमा नियुक्त भइसकेपछि उद्योगहरूको वस्तुस्थिति बुझ्दा तिनै कारणले उद्योगहरूले गति लिन नसकेको निक्र्यौल गरे । अन्तरआत्मामा केही गर्छु भन्ने सङ्कल्प छ भने गर्न सकिने धेरै रहेको उनको बुझाइ छ ।नेपाल औषधि लिमिटेडमा जोशी पहिलो पटक पुग्दा बन्द अवस्थामा थियो । लिमिटेडका महाप्रवन्धकको पदमा कोही थिएनन् । उनले महाप्रवन्धक नयाँ नियुक्त गरे । महाप्रवन्धकलाई योग्यता र अनुभवका आधारमा छनौट गरे । आफै छनोट नगरी जोशीले डा. भगवान कोइरालाको छनौट टोलीलाई अधिकार दिए । छनोट भएका नयाँ जीएमलाई ‘बेइमानी हुनुहुँदैन’ यति मात्रै भने ।   उनले ‘कर्मचारीलाई काम गरे खान पाउने र काम नगरे खान नपाउने’ कडा निर्देशन दिए । धेरै मेसिनहरू काम लाग्दैनन् भनी थन्क्याइएको थियो । जीवन पैसाभन्दा पनि महत्वपूर्ण भएकाले सिटामोल उत्पादन गर्नुपर्छ भन्ने उनलाई लाग्यो । निजी तथा बाहिरी कम्पनीसँग सरकारले प्रतिस्पर्धा गर्नसक्ने आत्मबल भएकै कारण तत्परता लिएको उनले बताए । मानव जीवनसँग जोडिएका केही संवेदनशील विषयले पनि हामी सक्छौँ भन्ने आत्मविश्वास जागेको बताए ।उदयपुर, हेटौँडा कारखानामा जोशीले कर्मचारीमा परिवर्तन गर्नुपर्ने कारण देखेनन् । भएकै कर्मचारीहरूलाई उत्पादन र गुणस्तरमा जोड दिन आग्रह गरे । माथिल्लो निकायबाट उनले आवश्यक सहयोग गर्ने प्रतिबद्धता जनाए । हिजो के भएको थियो, उनले सोधेनन् । भविष्य राम्रो हुनुपर्छ भन्ने उनको मान्यता थियो ।उनले मन्त्रीकालमा गरेको अर्को अनुभव छ– संस्थान तथा सरकारी उद्योगहरू डुब्नुपर्ने कारण नै छैन । उनले भने ‘उस्तै कार्य, उही लगानी, उही बजार–कसरी घाटा हुन्छ ? त्यसले के देखायो भने कहीँ न कहीँ समस्या छ ।’ समस्या राजनीतिक दलका नेताको कार्यशैलीमा भएको जोशीको ठहर छ ।   ती उद्योग अहिले कस्ता भए ? सरकारी लगानीमा स्थापित नेपाल औषधि लिमिटेडले गत सोमबारदेखि आफ्नो उत्पादन पुनः सुरु गरेको छ । सोमबारदेखि परीक्षण उत्पादन सुरु गरेको लिमिटेडले व्यावसायिक रूपमा भने फागुनको अन्तिम सातादेखि बजारमा उत्पादन पठाउने भएको छ । विसं. २०६६ देखि बन्द रहेको कम्पनीले हरेक महिना एक÷एक उत्पादन थप्दै जाने बताइएको छ । विगतमा एक सय २० प्रकारका औषधी उत्पादन गरेको कम्पनीले पछिल्लो समय जीवनजल मात्रै उत्पादन गर्दै आएको थियो ।०२९ मा सरकारी तवरमा सञ्चालित उद्योग ०५८ देखि घाटामा जान थालेको थियो । पूर्वमन्त्री जोशीको पहलका कारण उद्योगले गति लिएको छ ।४० करोड घाटामा गएको उदयपुर सिमेन्टलाई जोशीको सक्रियतामा २४ घण्टा नै सञ्चालनमा ल्याइएको थियो । असल व्यवस्थापनका कारण उद्योगले उत्पादनमा वृद्धि गर्दै ११ करोड नाफा कमाएको छ ।नेपालकै सबैभन्दा ठूलो सिमेन्ट उद्योगका रूपमा रहेको उदयपुर सिमेन्ट कारखाना  ०४५ मा जापान सरकारको सहयोगमा निर्माण भएको थियो । कारखानामा चरम राजनीति हावी भएपछि निरन्तर घाटामा सञ्चालित थियो । प्रर्याप्त बिजुली र जोशीको भूमिकाले कारखानाले दोब्बरभन्दा बढी उत्पादन क्षमता बढाएको छ ।   ‘कार्यावधि छोटो हुँदा धेरै गर्न चाहेर पनि सकिन्न’  लगानी बोर्डबाट १४ खर्ब लगानीको माग गरेको थिएँ । त्यसलाई लक्षित क्षेत्रमा लगानी गर्ने समय नै भएन । दश वर्षभित्र सबै युवाहरूलाई रोजगार दिन सक्छु भनेर कार्यक्रमसहित लागेको थिएँ । हेटौँडा सिमेन्टका लागि नियम कानुुन बनाउँछु भन्दा कसैले खिसीटिउरी पनि गरे । अरूमा र ममा फरक छ भनी म गर्नसक्छु भनी पत्रकारहरूलाई बुझाउनुपर्यो ।वीरगञ्ज चिनी कारखाना र गोरखकाली टायर उद्योगलाई पुनर्जीवनका लागि पहल गरेको थिएँ तर कार्यकाल सकियो । मोरङको जुटमिल भने आफ्नो हैसियतले गर्न नसक्ने अवस्थामा थियो ।जनताले राम्रो काम गरेको भन्दा गौरवान्वित हुने उनले बताए । ‘पुनः यस्तै काम गर्ने प्रेरणा पाएको छु’ भन्दै उनी खुसी देखिए । प्रतिनिधिसभामा झिनो मतले पराजित जोशीले किन हारे, अहिलेसम्म उनले भेउ पाएका छैनन् ।
