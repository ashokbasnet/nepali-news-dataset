लगानीकर्ता प्रशिक्षण तथा जनचेतना अभिवृद्धि

बाँके– नेपाल धितोपत्र बोर्ड तथा नेपालगञ्ज उद्योग बाणिज्य संघको संयुक्त आयोजनामा नेपालगञ्जमा लगानीकर्ता प्रशिक्षण तथा जनचेतना अभिवृद्धि कार्यक्रम सम्पन्न भएको छ ।  नेपालगञ्ज उद्योग बाणिज्य संघका अध्यक्ष नन्दलाल बैश्यको सभापतित्वमा भएको कार्यक्रममा प्रशिक्षकको रुपमा नेपाल धितोपत्र बोर्डका निरञ्जय घिमिरे, नेपाल स्ट्क एक्सचेञ्ज   (नेप्से) का मुराहरी पराजुली, सिडिएस एण्ड क्लियरिङ्ग लि.(सिडिएसि) का देवराज रिजाल, ईम्पेरियल सेक्यूरिटिज् प्रा.लि.का प्रमुख भक्तिराम घिमिरेले धितोपत्र बजार तथा लगानी सम्बन्धी विभिन्न विषयमा प्रस्तुती दिएका थिए । कार्यक्रममा सहभागीहरुबाट उठाइएका विभिन्न जिज्ञासाहरुको समाधान बोर्डका निर्देशक डा.नवराज अधिकारी, सम्बन्धित प्रस्तुतकर्ताहरु, कालिका सेक्यूरिटिज् प्रा.लि.का प्रमुख एवं स्टक ब्रोकर एशोसियशनका पूर्व अध्यक्ष नरेन्द्र सिजापतीले गरेका थिए । कार्यक्रममा सक्रियरुपमा भागलिदै विभिन्न लगानीकर्ताहरुले धितोपत्र बजारमा हुने लगानीलाई अनुउत्पादक लगानीको रुपमा लिन नहुने, धितोपत्र बजार गतिविधिहरु वित्तीय गतिविधि भएकाले अन्य वित्तीय गतिविधिहरुमा मूल्य अभिबृद्धि कर नलगाइएकाले धितोपत्र बजार कारोवारमा समेत मूल्य अभिबृद्धि कर लगाउन नहुने, वास्तविक क्षेत्रका कम्पनीहरुलाई धितोपत्र बजारमा आकर्षित गर्नुपर्ने, धितोपत्रको दोस्रो बजार कारोवार प्रणाली पूर्णरुपमा स्वचालित बनाउनमा कुनै ढिलाई गर्न नहुने धारणा राखेका थिए ।  त्यस्तै उनीहरुले  धितोपत्र व्यवसायी सेवा प्रतिस्पर्धी हुनुपर्ने, धितोपत्र बजार नियमन कार्यलाई थप प्रभावकारी बनाउनुपर्ने, धितोपत्रको प्राथमिक बजार सेवा अत्याधुनिक एवं देशव्यापी भए जस्तै धितोपत्रको दोस्रो बजार कारोवार सेवामा सोही अनुसारको सुधार गरी देशव्यापी बनाउनुपर्ने, धितोपत्रको दोस्रो बजार मूल्य सुचकांकमा अन्य पक्षहरु भन्दा राजनीतिको अतिनै प्रभाव पर्ने गरेकोले यसमा सुधार हुनुपर्ने, सूचिकरण खारेज भएका कम्पनीहरुको यथार्थ स्थीति बाहिर ल्याइनुपर्ने, बजार निर्माता तथा धितोपत्र व्यापारीको व्यवस्था हुनुपर्ने, निजी क्षेत्रमा अर्को स्टक एक्सचेञ्ज खोल्न अनुमति दिनुपर्ने, धितोपत्र बजार लामो समयसम्म पर्ख र हेरको अवस्थामा रहन नहुने, धितोपत्रको कारोवारमा लाग्ने दलाल कमीशनदर बढी भएकोले यसलाई घटाउनुपर्ने, भित्री सूचनाको आधारमा हुने कारोवारलाई छानविन गरी कारवाहीको दायरामा ल्याइनुपर्ने, सूचना एवं जानकारी प्रवाह अभ्यासमा सुधार हुनुपर्ने जस्ता सुझाव दिएका थिए ।
