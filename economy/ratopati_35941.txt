पुनःनिर्माणलाई तीव्रता दिन ऐक्यबद्ध प्रयास आवश्यक छः भुसाल

धुलिखेल– राष्ट्रिय पुनःनिर्माण प्राधिकरणका कार्यकारी अधिकृत युवराज भुसालले भूकम्पबाट क्षतिग्रस्त संरचनाको पुनःनिर्माण छिटो गर्न ऐक्यबद्ध प्रयास आवश्यक रहेको बताएका छन्।  आज काभ्रेपलाञ्चोकको धुलिखेल नगरपालिका–१ देवीटारमा रहेको देवीस्थान माध्यमिक विद्यालयको नवनिर्मित आठ कोठे भवनको उद्घाटन गर्दै उनले भूकम्प अतिप्रभावित १४ जिल्ला र कम प्रभावित १८ जिल्ला गरी ३२ जिल्लामा राष्ट्रिय पुनःनिर्माण प्राधिकरणले निजी आवास, सांस्कृतिक सम्पदा, शैक्षिक संस्था, स्वास्थ्य संस्था, सडक, सिँचाइ, खानेपानी तथा राष्ट्रिय धरोहरका पुनःनिर्माण गरिरहेको र त्यसका लागि सबैको साथ सहयोग र ऐक्यबद्धता जरुरी भएको बताए । उनले देशभरमा साढे सात हजार विद्यालय क्षति भएकामा करिब तीन हजार बनिसकेको जानकारी दिए । उनले भने– “अब एक हजार ५०० बन्दैछन् । बाँकी तीन हजार शैक्षिक संस्था पनि यसै आर्थिक वर्ष भित्र बनाइसक्नेछौँ ।” उनका अनुसार बाँकी संरचना निर्माण गर्न ४०÷५० अर्ब रकम आवश्यक हुन्छ । धुलिखेल नगरपालिकाका उपप्रमुख विमला शर्माले शिक्षा क्षेत्रमा धुलिखेल नगरभित्र शिक्षक दरबन्दी समायोजन गर्न आवश्यक रहेको उल्लेख गरे । जिल्ला शिक्षा अधिकारी डा दीपेन्द्र गुरुङले जिल्लाको ग्रामीण भेगमा विद्यार्थी संख्या धेरै र शिक्षक दरबन्दी थोरै रहेको र शहरी क्षेत्रमा शिक्षक धेरै तथा विद्यार्थी संख्या थोरै रहेकाले त्यसलाई आवश्यकताका आधारमा समायोजन नगरेसम्म शिक्षा क्षेत्रमा देखिएको समस्या समाधान नहुने बताए । सेभ द चिल्ड्रेनको नेपालका लागि निर्माण प्रबन्धक यादव मैनालीले नेपालमा भूकम्प अति प्रभावित १४ जिल्लामा २३ वटा विद्यालय भवन निर्माण गरिरहेको र काभ्रेपलाञ्चोकमा तीन वटा निर्माण गरिएकामा दुई वटा उद्घाटन भइसकेको बताए । नाङसाल एशोसिएशन नेपालका अध्यक्ष दिने लामाले भूकम्प गएलगत्तै तत्कालीन अवस्थामा राहतस्वरुप अस्थायी सिकाइ केन्द्र बनाइदिएको र त्यसपछि पक्की भवन निर्माणका लागि सहयोगीदातासँग साझेदारी गरेर विद्यालय भवन निर्माण गरेको बताए । सेभ द चिल्ड्रेनको आर्थिक तथा प्राविधिक सहयोग र नाङसाल एशोसिएशन नेपालको साझेदारी निर्मित आठ कोठे विद्यालय भवन अपांगमैत्री र बालमैत्री रहेको छ । कूल एक करोड ४० लाख २८ हजार ४६९ को लागतमा भवनको निर्माण सम्पन्न गरिएको हो । विद्यालयमा २२० जना विद्यार्थी अध्ययनरत छन् । काभ्रेपलाञ्चोक जिल्लामा भूकम्पले क्षति पु¥याएका ४९६ विद्यालयका पाँच हजार २२० वटा कक्षाकोठा क्षति भएकामा ९५४ वटा कोठा पूर्ण क्षति र ९१४ वटा कक्षा कोठा आंशिक क्षति भएको थियो । सो अवसरमा विद्यालयका पूर्वविद्यालय व्यवस्थापन समितिका अध्यक्ष धर्मबहादुर लामा, झलु तामाङ र ज्ञानबहादुर लामाका साथै भवन निर्माणका लागि जग्गादान गर्ने माइली लामालाई सम्मान गरिएको थियो । लामाले विद्यालयका भवन निर्माणका लागि दुई रोपनी तीन आना जग्गादान गरेका हुन् । 
