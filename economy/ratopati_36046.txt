काठमाडौंको फोहोर व्यवस्थापन गर्न नेपवेष्ट कम्पनीसँग लगानी बोर्डको सम्झौता

काठमाडौं– काठमाडौं उपत्यकाको फोहोर व्यवस्थापनका लागि निजी कम्पनीसँग परियोजना विकासको प्रारम्भिक सम्झौता गरिएको छ । लगानी बोर्डले बुधबार काठमाडौं उपत्यकाको फोहोर व्यवस्थापनका लागि निजी कम्पनी नेपवेष्टसँग परियोजना विकासको प्रारम्भिक सम्झौता गरेको हो ।२ महिनाभित्र सम्झौतालाई अन्तिम रुप दिई कामै सुरु गर्नेगरी नेपवेष्ट कम्पनीसँग उपत्यकाको फोहोर व्यवस्थापनका लागि प्रारम्भिक सम्झौंता गरिएको लगानी बोर्डका प्रमुख कार्यकारी अधिकृत महाप्रसाद अधिकारीले जानकारी दिएका छन् । परियोजना लगानी सम्झौतालाई मन्त्रिपरिषद बैठकले अनुमोदन गरेपछि कम्पनीले काठमाडौंको फोहोर उठाउन सुरु गर्नेछ ।सम्झौता भएको ६ महिनाभित्र फोहोर उठाउन आवश्यक तयारी गर्ने म्याद दिइएको पनि प्रमुख कार्यकारी अधिकृत अधिकारीले स्पष्ट पारे । काठमाडौं उपत्यका भित्रका सबै स्थानीय तहलाई सहभागी गराउनुपर्ने भएकाले फोहोर व्यवस्थापनको काम सुरु गर्न केही ढिलाई हुने लगानी बोर्डको भनाई छ ।नेपवेष्ट नेपालको अर्गानिक भिलेज र फिनल्याण्डको कम्युनिकेशन प्रालिको जोइन्ट भेन्चर कम्पनी हो । बुधबार कम्पनीले उपत्यकाको फोहोर उठाउने कामको प्रारम्भिक सम्झौता गरेको हो । २ महिनाभित्र सम्झौतालाई अन्तिम रुप दिनेबित्तिकै काठमाडौं उपत्यकाको फोहोर कम्पनीले उठाउन थाल्नेछ । पहिलो चरणमा यो परियोजना कार्यान्वयन गर्न ४ अर्ब ४० करोड रुपैँया लाग्ने बोर्डको अनुमान छ । यो परियोजना २०१० सालमै स्थापना गरिएको थियो । कम्पनीले २० वर्षसम्म सरकारलाई १ अर्ब ८० करोड रुपैँया रोयल्टी बुझाउनुपर्नेछ । कम्पनीले संकलित फोहोर प्रशोधन गरी विजुली, ग्याँस, कम्पोष्ट मल उत्पादन गर्ने योजना बनाएको छ ।
