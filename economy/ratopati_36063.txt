पञ्चकन्या माईले बाँड्यो सर्वसाधारणका लागि शेयर

काठमाडौं– इलाममा सञ्चालित पञ्चकन्या माई हाइड्रोपावर लिमिटेडले सर्वसाधारणका लागि खालेको शेयरका लागि १५ हजार ४ सय ७८ जनाको निवदेन परेको छ । हाइड्रोपावरद्वारा आज जारी विज्ञप्ति अनुसार १५ हजार ४ सय ७८ जना निवदेकहरुबाट ५२ लाख १९ हजार ५ सय ८० कित्ता साधारण शेयरको आवेदन परेको हो ।   सनराईज क्यापिटल लिमिटेड र नबिल इन्भेष्टमेन्ट बैंकिङ्ग लिमिटेडको संयुक्त निष्काशन तथा बिक्री प्रबन्धकत्वमा पञ्चकन्या माई हाइड्रोपावर लिमिटेडले इलाम नगरपालिका र सन्दकपुर गाउँपालिकाका स्थानीय बासिन्दाका लागि शेयर खरिद आह्वान गरेको थियो । कम्पनीका अनुसार सन्राइज क्यापिटल लिमिटेड, कमलपोखरी, काठमाण्डौमा नियमन निकायका प्रतिनिधिहरु, निष्काशन कम्पनी र निष्काशन तथा बिक्री प्रबन्धकहरुको उपस्थितिमा एक समारोह बीच शेयर बाँडफाँड कार्य सम्पन्न भएको छ । कम्पनीले जारी गरेको विज्ञप्तिअनुसार प्रभावित सन्दकपुर गाउँपालिकाको ६,३३५ जना बासिन्दाहरुबाट माग भएको २४,९९,६८० कित्ता शेयरहरुमध्ये २० कित्तादेखि १३० कित्ता शेयर माग गर्ने सम्पूर्ण आवेकहरुलाई माग बमोजिम र १४० देखि ५,५०० कित्ता माग गर्ने ३,२६९ आवेदकहरु मध्ये २,३८२ जनालाई १४० कित्ता र बाँकीलाई १३० कित्ता शेयर बाँडफाँड गरिएको जनाइएको छ  ।साथै इलाम नगरपालिकाकोे ९,१४३ जना बासिन्दाहरुबाट माग भएको २७,१९,९०० कित्ता शेयरहरु मध्ये २० कित्ता देखी ५० कित्ता शेयर माग गर्ने सम्पूर्ण आवेकहरुलाई माग बमोजिम र ६० कित्ता देखि ५,५०० कित्ता माग गर्ने ६,१३७ आवेदकहरु मध्ये ६२४ जनालाई ६० कित्ता र बांकिलाई ५० कित्ता शेयर बाँडफाँड गरिएको कम्पनीले जनाएको छ ।  
