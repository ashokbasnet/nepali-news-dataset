घुम्टेमा छैठौं लालीगुराँस उत्सव हुने

बागलुङ - समुन्द्र सतह देखि १० हजार तीन सय ९३ फिटको उचाईमा जिल्लाको मध्य भागमा अवस्थित पर्यटकीय गन्तव्य घुम्टेमा चैत ३० र वैशाख १ गते छैठौ लालिगुराँस महोत्सव हुने भएको छ ।गलकोट घुम्टे पर्यटन विकास केन्द्रको आयोजनामा हुन लागेको लालीगुरॉस महोत्सवले घुम्टे लेकलाई गन्तव्य स्थलको रूपमा विकास गर्न र राष्ट्रिय लालीगुराँस फूलको संरक्षण र प्रचार प्रसार गर्न सहयोग पुग्ने संस्थाका अध्यक्ष झंक बहादुर बस्नेतले बताए । घुम्टे लेकमा परापुर्वकाल देखि नै प्रत्येक वर्ष वैशाख पूर्णिमामा बागलुङ जिल्लासँगै आसपासका जिल्लाहरु गुल्मी, पाल्पा, अर्घाखाँची, पर्वत म्याग्दी लगायतका स्थानबाट भक्तजनहरु आउने गर्दछन् ।आन्तरिक तथा बाह्य पर्यटकले घुम्टे लेकमा हुने विभिन्न प्रकारका लालिगुरॉस फुल, पहाड तथा विभिन्न मनोरम हिम श्रृङ्खलाको दृश्यावलोकन गरी सिद्ध भैरवको पुजाअर्चना गर्ने कार्यक्रम तय गरिएको बस्नेतको जानकारी दिए । चैत महिनाको ३० गते सॉझ घुम्टेमा क्याम फायर र बैशाख १ गते बिहान सुर्योदय सॅगै राष्ट्रिय झण्डा फहाराउने केन्द्रले जनाएको छ ।धार्मिक, सांस्कृतिक, जैविक र प्राकृतिक हिसाबले समेत महत्वपूर्ण घुम्टे लेकको पर्यटन प्रवर्दनको लागि प्रत्येक बर्ष घुम्टेमा गुराँस उत्सव गर्दै आईरहेको केन्द्रका वरिष्ठ उपाध्यक्ष राज बहादुर थापाले बताए । विभिन्न प्रजातिका गुराँस फुल्ने घुम्टे लेकलाई ‘गुराँसको पहाड’ घोषणा गर्न केन्द्रले पहल अगाडि बढाएको जानकारी दिँदै केन्द्रले घुम्टेलाई पर्यटकीय क्षेत्र घोषणा गर्ने, संरक्षित वन क्षेत्र बनाउने र जडीबुटीको अध्ययन केन्द्र बनाउने लगायतका योजना अघि सारेको छ । त्यस्तै, मन्दिरको स्तरीकरण गर्ने, पदमार्गलाई गुणस्तरीय बनाउने र पर्यटनसँग सम्बन्धित पूर्वाधार निर्माण गर्ने लक्ष्य पनि लिइएको वरिष्ठ उपाध्याक्ष थापाले रातोपाटीलाई जानकारी दिए ।-थम्मन थापा 
