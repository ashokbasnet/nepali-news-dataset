कोकाकोला कारखानाको गेटमा सशस्त्र प्रहरीको स्टीकर

चितवन– भरतपुर महानगर प्रमुख रेणु दाहालले भरतपुरस्थित बोटलर्स नेपालको गेटमा सेवा, सुरक्षा, सहयोग र उद्धारका लागि सशस्त्र प्रहरी बल लेखिएको फोन नम्बरसहितको स्टीकर टाँस गरेकी छन् । चितवन उद्योग संघले आयोजना गरेको स्टीकर टाँस्ने कार्यक्रममा प्रमुख दाहालले कोकाकोला कम्पनीका विभिन्न पेय पदार्थ उत्पादन हुँदै आएको कारखानाको  गेटमा संघले सौजन्य गरी प्रकाशित गरेको स्टीकर टाँस गरेकी हुन् ।स्टीकर टाँस्नुअघि कार्यक्रमलाई सम्बोधन गर्दै महानगर प्रमुख दाहालले चितवन जिल्ला औद्योगिक केन्द्र बन्दै गइरहेको बताइन् । उनले चितवनलाई आर्थिक राजधानी बनाउने महानगर र सिंगो चितवनवासीको चाहना रहेको भन्दै विगतमा आन्दोलन र हड्तालका कारण उद्योग, धन्दा फस्टाउन नसकेकाले अबका दिनमा त्यस्तो अवस्था नआउने बताइन् ।कार्यक्रममा सशस्त्र प्रहरी बल आँपटारीका सशस्त्र प्रहरी नायब उपरीक्षक सुवर्ण थापा मगरले सेवा, सुरक्षा, सहयोग र उद्धारका लागि सशस्त्र प्रहरी सदैव तत्पर रहेको बताए ।   
