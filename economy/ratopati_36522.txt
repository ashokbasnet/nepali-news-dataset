पाटनमा अन्तर्राष्ट्रिय ललित व्यापार मेला हुने

ललितपुर– ललितपुरको पाटनमा आगामी बुधबारदेखि ‘अन्तराष्ट्रिय ललित व्यापार मेला’ आयोजना हुने भएको छ । ललितपुर उद्योग वाणिज्य संघले आईतबार ललितपुरमा पत्रकार सम्मेलन गरी मेला आयोजना गर्न लागिएको जानकारी गराएको हो । पत्रकार सम्मेलनमा बोल्दै संघका अध्यक्ष कृष्णलाल महर्जनले संघको स्वर्ण जयन्तीको अवसर पारेर मेला आयोजना गर्न लागिएको स्पष्ट पारे ।  ४ दिनसम्म चल्ने मेलामा नेपालसहित विभिन्न देशका औद्योगिक उत्पादनको प्रर्दशनी हुने व्यवस्था मिलाइएको छ । कृषि, हस्तकला, विज्ञान प्रविधिसहित ९० वटा स्टल रहनेछ । मेलाको अवसर पारेर संघले ८९ वर्ष पूरा भएका जेष्ठ नागरिकहरुलाई सम्मान गर्ने कार्यक्रम पनि राखेको छ । त्यसै अवसरमा नेपाल राष्ट्र , टक्सार विभागमार्फत् संघको स्वर्ण जयन्ति लोगो अंकित एक हजारको चाँदीको सिक्का र सय रुपैँयाको साधारण सिक्का पनि निश्कासन गर्ने कार्यक्रम तय गरिएको छ । मेलाको उद्घाटन प्रदेश ३ का मुख्यमन्त्री डोरमणि पौडेलले गर्ने कार्यक्रम तय गरिएको पनि संघका अध्यक्ष महर्जनले जानकारी दिए ।
