पाटनमा ललित अन्तर्राष्ट्रिय व्यापार मेला शुरु

ललितपुर– ललितपुरमा पाँच दिने ललित अन्तर्राष्ट्रिय व्यापार मेला सुरु भएको छ ।  ललितपुर उद्योग वाणिज्य संघको ५० औं स्थापना दिवस तथा स्वर्ण जयन्तीको अवसरमा पाटन दरबारस्थित भण्डारखाल बगैँचामा उक्त मेला सुरु भएको हो । मेलाको एक समारोहकाबीच प्रदेश नं ३ का मुख्यमन्त्री डोरमणि पौडेलले उद्घाटन गरेका थिए । सो अवसरमा मुख्यमन्त्री पौडेलले प्रदेश नं. ३ मा आर्थिक विकास गर्न लगानीमैत्री वातारण, निर्यात बढाउने र औद्योगिक र भूउपयोग नीति कडाईसाथ लागू गर्ने प्रतिबद्धता व्यक्त गरे । मुख्यमन्त्री पौडेलले १३ जिल्ला रहेको प्रदेश नं ३ लाई समृद्धि प्रदेशको रुपमा विकास गर्ने प्रतिबद्धता समेत व्यक्त गरे । सो अवसरमा संघका अध्यक्ष कृष्णलाल महर्जनले ३ नं प्रदेशले समग्र राष्ट्रकै आर्थिक, सामाजिक समृद्धिको अगुवाई गर्नसक्ने बताए । उनले भने, ‘यसमा अनेकौं चुनौतीहरु छन् । तर यहाँ सम्भावनाहरु पनि प्रशस्त रहेको छ । सरकार र निजी क्षेत्रको सह–कार्यमा आर्थिक, सामाजिक समृद्धिको लक्ष्य हासिल गर्न सकिन्छ ।’महासचिव मनोजबहादुर न्याछ्योंले सञ्चालन गर्नुभएको सो कार्यक्रममा संघका बरिष्ठ उपाध्यक्ष भरतलाल जोशीले धन्यवाद ज्ञापन  गरेका थिए । मेलामा पाकिस्तान, बंगलादेश र भारतका २२ र स्वेदशी  ५८ गरी ८० वटा स्टलहरु रहेका छन् ।
