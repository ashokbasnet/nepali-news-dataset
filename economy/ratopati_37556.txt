बिजुलीको बिल स्मार्ट सिस्टमबाट तिर्ने व्यवस्था जरुरीः घिसिङ

काठमाडौं– नेपाल विद्युत प्राधिरकरणका कार्यकारी निर्देशक कुलमान घिसिङले अब बिजुलीको बिल स्मार्ट सिस्टमबाट तिर्ने व्यवस्था गर्न जरुरी रहेको बताएका छन् । उर्जामन्त्री वर्षमान पुनलाई स्वागत तथा ब्रिफिङ्ग कार्यक्रममा उनले विद्युत प्राधिकरण प्रविधिमैत्री बन्न नसक्नुनै घाटाको पहिलो कारण भएकोले स्मार्ट सिस्टम शुरु गर्नुपर्ने बताए । मिटर रिडिङ्गको लागि धेरैजना कर्मचारी तलब खुवाएर राख्नुपर्ने र उनीहरुले रीडिङ्ग गरेको विलमा समेत कैफियत हुने भएकोले तुरुन्त नेपाल टेलिकमजस्तै प्रविधिमैत्री भुक्तानी प्रणाली बनाउनुपर्ने उनको भनाई थियो ।उनले विद्युत महसुल दर लामो समयदेखि समायोजन हुन नसकेकोले समायोजन गर्नुपर्ने, प्राधिकरणले लिएको बैदेशिक श्रोतको ऋणको ब्याज घटाउनुपर्ने, प्राधिकरणमा जनशक्ति अभाव भएकोले जनशक्ति व्यवस्थापन गर्नुपर्ने र प्राधिकरणलाई सुरक्षित गर्नुपर्ने आवश्यकता रहेको बताए । यी समस्या समाधान गरीयो भने विद्युत प्राधिकरणमा टेलिकममा जस्तै २५ प्रतिशत जनताको सेयर लगानी गर्न सकिने उनको भनाई छ । प्राधिकरणले २५ प्रतिशत सेयर सर्वसाधारणलाई दिन सक्ने प्रावधान राखेको छ ।
