दृष्टिविहिनलाई नबिलले सहयोग गर्ने

काठमाडौं– आँखाको नानीमा समस्या भएर दृष्टिविहीन हुनुपरेको तथा आर्थिक अभावले नपाएका दृष्टिविहीनलाई मध्यनजर गर्दै नबिल फाउण्डेशन र तिलगंगा आँखा प्रतिष्ठानबीच उपचारका लागि सम्झौता गर्दै हस्ताक्षर भएको छ । दुई संस्थावीच भएको समझदारीपत्रमा सहयोग आवश्यक भएको तिलगंगा आँखा प्रतिष्ठानको सिफारिशमा त्यस्ता व्यक्तिहरुमा आँखाको नानी प्रत्यारोपण गर्न नबिल फाउण्डेशनले प्रतिष्ठानमार्फत आर्थिक सहयोग उपलब्ध गराउनेछ ।  यस कार्यक्रमलाई “नबिल फाउण्डेशनसँगको सहकार्यमा तिलगंगाद्वारा सबैका लागि दृष्टि” भनी सम्बोधन गरिएको छ ।  तिलगंगा आँखा प्रतिष्ठानमा भएको कार्यक्रममा नबिल फाउण्डेशनका  अध्यक्ष दयाराम गोपाल अग्रवाल र तिलगंगा आँखा प्रतिष्ठानका रीता गुरुङ्गले उक्त समझदारी पत्रमा हस्ताक्षर गरेका हुन् । उक्त समारोहमा वरिष्ठ नेत्र रोग विशेषज्ञ डा. सन्दुक रुईत, नबिल बैंक सञ्चालक समितिका अध्यक्ष शम्भु प्रसाद पौड्याल, कार्यवाहक प्रमुख कार्यकारी अधिकृत अनिल केशरी शाह तथा दुबै संस्थाका अन्य पदाधिकारीहरु समेतको सहभागिता रहेको थियो ।   
