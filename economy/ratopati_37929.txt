सुनसरीमा बोइलर कुखुराको मासु अभाव

मनोज भुजेल, इटहरी –सुनसरीमा बोइलर कुखुराको मासु अभाव हुन थालेको छ । अहिले बजारमा माग गरिए अनुसारको ४० प्रतिशत मात्र मासु उपलब्ध हुन थालेको छ । माघ फागुनको चिसोमा धेरै चल्लाहरु मरेपछि अहिले जिल्लामा बोइलरको मासु अभाव भएको हो । इटहरी, खनार, धरान, दुहबी, इनरुवा लगायतका क्षेत्रमा संञ्चालित पोल्ट्री फर्महरुमा बोइलरका चल्ला भटाभट मरेपछि त्यसको असर अहिले बजारमा देखिएको कृषकहरु बताउछन् ।  कृषकहरुको फर्ममा एक हजार हालेको ठाँउमा ५देखि ६ सय सम्म चल्ला मरेपछि यस्तो समस्या देखिएको उनिहरुको भनाई छ । प्राय यस्तै समस्या सबै कृषकमा देखिएको उनिहरु बताउछन् । वातावरणीय सन्तुलन ठिक नहुनु र कृषकहरुलाई प्राबिधिक कुराको ज्ञान नहुनुले पनि चिसोमा चल्लालाई जोगाउन मुस्किल हुने पशु विज्ञ बताउछन् । चिसोमा चल्लाको मृत्युदर बढ्ने भएकाले र उक्त समस्यासँग कृषक जुध्न नसक्नु कारण देशैभर यस्तो समस्या आउने कृषक तथा पशु विज्ञ सुरेश कुमार माझी बताउछन् । यता बोइलरको मासु बजारमा अभाव देखिएपछि भारतीय कुखुरा सिमावर्ती क्षेत्रबाट सुनसरी भित्रने क्रम बढेको छ । भारतिय कुखुरा नेपाल ल्याउन कानुनत बन्देज छ । तर चोरी तस्करी मार्फत रातको समयमा भारतीय कुखुरा सुनसरी भित्रिदा मानव स्वास्थ्यमा समेत जोखिम बन्दै गएको छ । नेपाल भन्दा भारतिय कुखुरा सस्तो हुने भएकाले अभावको मौकामा कुखुरा भित्रीदा समेत प्रशासन मुखदर्शक हुने गरेको छ । अहिले बजारका फ्रेस हाउसले बेच्ने मासु अधिकाशं भारतिय कुखुराको हुने गरेको छ । यस्ता कुखुरा नेपाल भित्रिदा रोगको जोखिम बढ्ने र नेपाली कृषकलाई व्यवसायीक असर पर्ने भएकाले पनि भारतिय कुखुरा नेपाल भित्रिन बन्देज गर्नु पर्ने कृषकहरुको माग छ । सुनसरीमा दैनिक ७ सयदेखि ९ सय केजी सम्म मासु खपत हुने गर्दछ । अहिले मासुको प्रतिकेजी ३ सय ३० तोकिएको छ । यसरी प्रतिकेजीमा एक सय ३० रुपियाँ मूल्य बढे पनि बजारमा माग अनुसारको कुखुरा आपूर्ति हुन नसकेको व्यवसायी बताउँछन् । 
