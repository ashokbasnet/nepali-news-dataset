काठमाडौंमा दोस्रो सहकारी महासम्मेलन हुने

काठमाडौं–आगामी चैत्र २१ र २२ गते काठमाडौंमा दोस्रो सहकारी महासम्मेलन हुने भएको छ ।  राष्ट्रिय सहकारी महासंघ नेपालले बिहिबार काठमाडौंमा पत्रकार सम्मेलन गरी दोस्रो सहकारी महासम्मेलन आयोजना गर्न लागिएको जानकारी गराएको हो ।दिगो विकास लक्ष्य प्राप्ती गर्ने उद्देश्यका साथ महासम्मेलन आयोजना गर्न लागिएको महासंघका सञ्चालक चन्द्रप्रसाद ढकालले जानकारी दिए । महासम्मेलनले नेपालको सहकारी अभियानको हालसम्मको उपलब्धिको समिक्षा गर्दै समृद्ध नेपाल निर्माण गर्ने भावी कार्यदिशा निर्दिष्ट गर्ने लक्ष्य लिएको छ ।महासम्मेलनमा सहकारीद्धारा उत्पादित बस्तुहरुको प्रद्रशनी हुनेछ । प्रधानमन्त्री केपी शर्मा ओलीले उदघाटन गर्नुहुने महासम्मेलनमा भारत, चीन, जापान, कोरिया, मलेसिया, सिंगापुर, श्रीलंका, पाकिस्तानलगायतका सहकारी अभियन्ताहरुको पनि सहभागिता रहनेछ । नेपालमा हाल ६३ लाख नागरिक सहकारी क्षेत्रमा आवद्ध रहेको दावी गरिएको छ । महासंघका अनुसार देशभर ३४ हजार ५ सय १२ वटा सहकारी संघ, संस्थाहरु रहेका छन ।  
