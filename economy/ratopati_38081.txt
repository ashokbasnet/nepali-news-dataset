नेप्से ५८.५२ अंकले घट्दा पनि कारोबार रकममा बृद्धि, सातामा १ अर्ब ७२ करोडको कारोबार

काठमाडौं–यो साता एक अर्ब ७२ करोड पाँच लाख २८ हजार रुपैयाँ बराबरको सेयर कारोबार भएको छ । कारोबार रकम गत साता भन्दा ३२.९९ प्रतिशत बढि हो । नेपाल स्टक एक्सचेन्जमा १७३ कम्पनीहरुको ४६ लाख दुई हजार छ सय ३० कित्ता सेयर खरिद बिक्री भएका छन् । गत साता १७४ कम्पनीहरुको एक अर्ब २९ करोड ३६ लाख ९८ हजार रुपैयाँ बराबरका ३३ लाख ३९ हजार एक सय ६० कित्ता सेयरहरु खरिद बिक्री भएका थिए । साताको नेप्से परिसूचक पहिलो दिनको तुलनामा ५८.५२ अंकले घटेर अन्तिम दिन १२२०.४४ अंकमा पुगेको हो । ‘क’ वर्गका कम्पनीहरुको कारोबार मापन गर्ने सेन्सेटिभ परिसूचक पहिलो दिनको तुलनामा १२.०६ अंकले घटेर २६०.४१ अंकमा आईपुगेको छ ।यस साता कारोबार रकम (१६ करोड ५८ लाख २० हजार रुपैयाँ) को आधारमा नेपाल लाइफ इन्स्योरेन्स कम्पनी लिमिटेड अग्रस्थानमा रहेको छ । त्यसैगरी कारोबार भएको सेयर संख्या (दुई लाख १४ हजार कित्ता) को आधारमा नेपाल क्रेडिट एन्ड कमर्स बैंक लिमिटेड अग्रस्थानमा छ भने कारोबार संख्या (१८८७ वटा) को आधारमा नेपाल लाइफ इन्स्योरेन्स अग्रस्थानमा रहेको छ । यस साता नेपाल स्टक एक्सचेन्जको कारोबार पाँच दिन खुला रह्यो । यस साता पनि ऋणपत्रतर्फ संस्थागत तथा सरकारी ऋणपत्रहरुको कुनै पनि कारोबार भएन । 
