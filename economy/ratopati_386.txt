मकैबारीभित्रको खर्बुजाबाट राम्रो कमाई

म्याग्दी - म्याग्दीको बेनी नगरपालिका–४ सिंगाका युवा कृषक भिमबहादुर बानियाँले खर्वुजा खेतीबाट राम्रो आम्दानी गर्न सफल भएका छन् । बानियाँले चारबर्षदेखि ब्यवसायिक रुपमा खर्वुजा खेती गर्दै आएका हुन् ।   ६ रोपनी खेतमा मकैसँगै खर्वुजा खेती गरेका बानियाँले यो बर्ष उत्पादन भएको खर्बुजा बजारीकरण हुन थालेको बताए । उनले गतबर्ष एक रोपनी खेतमा गरेको खर्वुजा खेतीबाट एकलाख २० हजार आम्दानी गरेका थिए । अहिले साढे दुई लाख आम्दानी हुने उनले बताए ।  उनले बेनीबजारमा लगेर प्रतिकिलो ४० देखि ५० रुपैयाँमा खर्बुजा विक्रि गर्ने गरेका छन् । सिचाई र मल राम्रोसंग दिन सकेमा उउटा खर्बुजा ३ केजी देखि १० केजीसम्म बनाउन सकिने बानियाँको अनुभव छ ।   एकदशक बराईनमा विताएर स्वदेश फर्किएका बानियाँको अहिले दिनचर्या फेरिएको छ । खर्बुजासंगै तरकारी खेतीबाट परिवारको खर्चको राम्रो व्यवस्थापन हुनुका साथै बचत पनि हुने उनले बताए । 
