बैंकले कर्जा अनुमाननै गर्न नसक्ने क्षेत्रमा लगाएका छनः अर्थमन्त्री खतिवडा

काठमाडौं– अर्थमन्त्री डा.युवराज खतिवडाले बैंक तथा वित्तिय क्षेत्रमा अहिले देखिएको समस्याले बैंकहरुले प्रवाह गरेको कर्जा प्रतिनै  शंका उब्जाएको बताएका छन् । शुक्रबार श्वेतपत्र जारी पश्चात पत्रकार सम्मेलन गर्दै खतिवडाले सो कुरा बताएका हुन् । कार्यक्रममा बोल्दै उनले बैंकमा देखिएको लगानीयोग्य रकमको अभावले बैंकले कर्जा लगानी कुन ठाउँमा परिचालन गरे भन्ने मै प्रश्न रहेको उल्लेख गरे ।  बैंकमा समस्या देखिनुमा  कर्जा लगानीको तुलनामा निक्षेपको बृद्धिदर कम भएको कारण पनि अहिलेको समस्या उत्पन्न भएको भन्दै उनले वित्तीय अनुशासनमा अबको सरकार कडा रुपले प्रस्तुत हुने बताए ।  उनले भने, ‘बैंकको कर्जा हामीले अनुमाननै गर्न नसक्ने क्षेत्रमा गएको छ । प्राथमिकताको क्षेत्रमा बैंक तथा वित्तीय क्षेत्रको लगानी कम छ ।’ तरतलाको चाप देखिँदा बचतको ब्याजदरभन्दा कर्जाको ब्याजदर उच्चदरले बढ्ने तर तरलता सहज हुँदा निक्षेपको ब्याजदर भन्दा न्युनदरले घट्ने प्रबृत्ति छ । बैंकहरु अस्वस्थ प्रतिस्पर्धा र सिमित दायरामा रमाउँदा समस्या आउने उनको भनाई छ । अर्कोतर्फ वाणिज्य बैंक, विकास बैंक र वित्तिय संंस्थाका बीच साधन परिचालनमा संरचनात्मक अवरोधका कारण ब्याजदर निर्धारणमा बिकृति देखिएको उनले बताए । पछिल्लो समय तरलतामा चाप परेपछि ब्याजदर उच्च देखिएको छ । यसबाट निक्षेपकर्ता लाभवान्वित भएपनि कर्जाको ब्याज महँगो हुने भएकाले कृषि जलविद्युत,उद्योग,पर्यटन जस्ता अर्थतन्त्रका अत्यावश्यक क्षेत्रमा लगानीको सम्भावना नहुने जोखिम बढेको छ ।  यस्तै स्थिति रहे उत्पादनशील कर्जा प्रभावित हुने भनिएको छ । पुँजी बजारमा उत्पादन क्षेत्रका कम्पनी न्यून पूँजी बजारमा हाल ७५ प्रतिशत बैंक तथा वित्तिय संस्थाको बर्चस्व रहेकाले उनीहरुको स्वास्थ्यले बजार प्रभावित पार्ने अर्थमन्त्रीको धारणा छ ।  पुँजी बजारको दायरा साँघुरो छ । संस्थागत लगानीकर्ता कम, बढ्दो ब्याजदर र सेयर निष्काशन तथा आपुर्तिको बृद्धिले अहिलेको बजार मूल्य प्रभावित भएको अर्थमन्त्री खतिवडाको दाबी थियो ।हाल पुँजी बजारमा २०८ सुचिकृत कम्पनी रहेपनि ती मध्ये ७५ प्रतिशत वित्तिय संस्थाको बर्चस्व छ भने कुल कारोबारमा वित्तिय संस्थाको ८१ प्रतिशत अंश रहेको छ । जलविद्युत क्षेत्रको कारोबारको अंश ५ प्रतिशत, उद्योगको ३ प्रतिशत र होटलको २ प्रतिशत मात्र रहेको छ ।यसले पनि उत्पादन क्षेत्रको  उपस्थिति न्यून रहेको श्वेतपत्रमा उल्लेख छ ।  पूँजी बजार कारोबारमा यथार्थ सुचनाको अभाव, पारदर्शिताको कमी र लगानीकर्तामा सेयरको ज्ञान कम भएकाले शेयर बजारमा उच्च उतारचढाव आएको अर्थमन्त्रीले भनेका छन् ।                                                                                                                                                                                                                                                                                                                                                                                                                                                                
