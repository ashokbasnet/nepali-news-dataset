नेपाल इन्सुरेन्सको हकप्रद सेयर बैशाख ५ गतेदेखि बिक्री खुला गरिने

काठमाडौँ । नेपाल इन्सुरेन्स कम्पनीले १०० प्रतिशत हकप्रद सेयर निष्काशन गर्ने भएको छ ।  कम्पनीले बैशाख ५ गतेदेखि १ः१ को अनुपातमा ३० लाख १९ हजार ८८६.१०  कित्ता हकप्रद बिक्री खुला गर्न लागेको हो ।यस हकप्रदमा बिक्री प्रबन्धकको काम एनआइबीएल एस क्यापिटलले गरेको छ ।  जेठ ८ गतेसम्म  आवेदन दिन सकिने यस हकप्रद बिक्री गर्न चैत २२ गते बुक क्लोज गरिने भएकाले सो दिनसम्म कायम सेयर धनीले मात्र आवेदन दिन पाउँनेछ ।  बिक्री प्रबन्धको कार्यालय लाजिम्पाट र लालदरबार काठमाडौ तथा शाखा कार्यालय लगनखेल (ललितपुर) र चिप्लेढुङ्गा पोखराबाट  आवेदन फारम भर्न र बुझाउन सकिने छ । यस्तै इन्सुरेन्सको रजिष्टर्ड कार्यालय कमलादी र यसका शाखा कार्यालयबाट आवेदन भर्न र बुझाउन सकिनेछ । इन्सुरेन्सको चुक्तापुँजी ३० करोड १९ लाख ८८ हजार ६१० रुपैयाँ छ । यो हकप्रद निष्काशनपछि इन्सुरेन्सको चुक्तापुँजी  ६० करोड रुपैयाँ भन्दा बढी हुनेछ । इन्सुरेन्सको प्रतिसेयर आम्दानी १३.५२ रुपैयाँ छ भने प्रतिसेयर नेटवर्थ १९७.८४ रुपैयाँ छ ।   
