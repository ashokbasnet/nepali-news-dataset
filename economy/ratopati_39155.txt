आजबाट पोखरा फाइनान्सको हकप्रद लिलामीमा बिक्री

काठमाडौँ । पोखरा फाइनान्सले बिक्री नभएको १ लाख ८० हजार  ७०१.७४ कित्ता हकप्रद लिलामीमा आजबाट (चैत १८) बिक्री खुला गरेकोे छ । फाइनान्सको संस्थापक समुहतर्फको ८० हजार ३ सय ४८. २७ कित्ता  र सर्वसाधारण समुहतर्फको १ लाख ३ सय ५३.४७ कित्ता हकप्रद सेयरका लागि २५ गतेसम्म आवेदन दिन सकिनेछ ।आवेदन दिनका लागि प्रतिकित्ता १०० रुपैयाँ भन्दा बढी मूल्य तोकेर  बोलपत्र पेश गर्नु पर्नेछ । सेयर खरिदका लागि बोलपत्र पेश गर्दा संस्थापक समुहतर्फको लागि न्युनतम १ हजार कित्ता र सर्वसाधारण समुहतर्फको न्युनतम १०० कित्ताका लागि आवेदन सकिनेछ ।  अधिकतम भने सबै कित्ताका लागि आवेदन दिन सकिने बिक्री प्रबन्धक एनएआइबिएल एस क्यापिटललले जनाएको छ । आवेदन एनआइबिएल एस क्यापिटल लिमिटेड काठमाडौं र शाखा कार्यालय लगनखेलमा  भर्न र बुझाउन सकिनेछ । यस्तै पोखरा फाइनान्स पोखराबाट पनि आवेदन फारम भर्न र बुझाउन सकिनेछ । यता नेपाल इन्भेष्टमेन्ट बैंकको शाखा कार्यालय विराटनगर, सुर्खेत, विरगंज, नेपालगंज र बुटवलबाट पनि आवेदन भर्न सकिन्छ ।  पोखरा फाइनान्सले यस अघि पुस ३० गतेदेखि माघ ६ गतेसम्म कुल ९ लाख ९३ हजार ६८२.७४ कित्ता हकप्रद बिक्री खुला गरेको थियो । जसमा ८ लाख २ हजार ९८१ कित्ताका लागि मात्र आवेदन परेको हो । फाइनान्सको प्रतिसेयर आम्दानी १२ रुपैयाँ ३० पैसा (वार्षिक) र प्रतिसेयर नेटवर्थ १५१ रुपैयाँ ३१ पैसा छ ।   
