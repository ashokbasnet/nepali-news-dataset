आवेदन दिएको २ वर्षमा पनि निष्काशन हुँदैन आईपीओ

काठमाडौं–आँखुखोला जलविद्युत आयोजनाले आईपीओ निष्काशनको अनुमति मागेको झण्डै २ वर्ष भयो । तर, अहिलेसम्म पाइपलाइनमै रोकिएको छ । कम्पनीले ८ करोड रुपैयाँ बराबरको ८ लाख कित्ता सेयर निष्काशनको अनुमति माग्दै  २०७३ जेठ ३१ गते आवेदन दिएको थियो ।  समान्यतयाः आईपीओ निष्काशनको अनुमति मागेर बोर्डमा निवेदन दिएपछि  निवेदनमा सुधार्नुपर्ने पक्ष सहितको प्रतिक्रिया बोर्डले दिन्छ र सम्बन्धीत कम्पनीले प्रक्रिया र कागजात पुर्याएर आएको अवस्थामा १ हप्ता भित्र आईपीओ निष्काशनको अनुमति दिन सक्ने अधिकार बोर्डलाई छ ।  निवेदन दिएको बढीमा १० दिन भित्र अनुमति पाइने भएपनि कम्पनीहरुकै उदासिनका कारण अनुमति दिन ढिलाई हुने बोर्डका सहायक प्रवक्ता निरञ्जय घिमिरे बताउँछन् ।  कम्पनीको नेटवर्थ र रेटिङको अवस्था राम्रो नभएको आँखुखोलालाई बोर्डले नियम पुर्याएर आउन प्रतिक्रिया पठायो । तर आँखुखोलाले अहिलेसम्म आईपीओ निष्काशनका लागि आवश्यक प्रावधान पुर्याएर बोर्ड नआएको बोर्डका एक अधिकारीले भने ।  आँखुखोलालाई २०७३ भदौ सात गते नै बोर्डले कमेन्ट पठाएको थियो ।  यता, गरजंघ उपत्यका जलविद्युत कम्पनीले पनि आईपीओ निष्काशनको अनुमति माग्दै बोर्डमा आवेदन दिएको डेढ वर्ष भयो । कम्पनीले २ लाख कित्ता  आईपीओ निष्काशनको माग गरेर २०७३ असोज १४ गते बोर्डमा निवेदन दिएको थियो । बोर्डले कात्तिक १५ गते कमेन्ट पठाएपनि गरजंगले अहिलेसम्म त्यसको प्रतिक्रिया जनाएको छैन ।  अर्को जोशी हाइड्रो पावर डेभलपमेन्ट कम्पनीले २०७३ पुस १२ गते ३ लाख ७१ हजार ४०० कित्ता र सुभम पावरले २ लाख कित्ता आईपीओ निष्काशनको २०७३ फागुन १८ गते आवेदन दिएको थियो । बोर्डले तोकेको आवश्यक प्रक्रिया पुर्याउन नसक्दा यी कम्पनी पनि पाइपलाइनको सूचीमै सीमित भएका छन् ।  यसैबीच विभिन्न १८ कम्पनीले ४ अर्ब ३२ करोड रुपैयाँको आईपीओ निष्काशन गर्ने  भएका छन् । आईपीओ निष्काशनको माग गरेर नेपाल धितोपत्र बोर्डमा आवेदन दिने अधिकांश जलविद्युत कम्पनी छन् ।  बोर्ड ती कम्पनीहरुको वित्तिय अवस्था हेरेर आईपीओनिष्काशनको अनुमति दिने जनाएको छ ।    
