सेयर कारोबारमा भारी गिरावट

काठमाडौं–सेयर बजार ओरालो लाग्नेक्रमले सोमबार पनि निरन्तरता पाएको छ । सरकारले श्वेतपत्र जारी गरेपछि बजार सामान्य अवस्थामा फर्कने आम लगानी कर्ताको चासो थियो । तर, बजारबारे उचित सम्बोधन हुन नसक्दा ओरालो लाग्ने  क्रम रोकिएन । सोमबारको सेयर कारोबारमा भारी गिरावट आएको छ । २० करोड ५९ लाख रुपैयाँ मात्र कारोबार भएकोे बजार ३.२८ अंकले घटेर ११९२.९६ अंकमा आइपुगेको हो ।  आजको कारोबारमा १५६ कम्पनी सामेल भएका थिए । आइतबार ३१ करोडको कारोबार भएको बजारमा सोमबार भने कारोबार  निकै सुस्ताएको छ । वित्त कम्पनी बाहेक सबै समुह तल झरेको छ । वित्त कम्पनी भने ३.४७ अंकले बढेको छ ।  सोमबार सबैभन्दा बढी उत्पादन तथा प्रशोधन तर्फ ३३.४८ अंकको गिरावट आएको छ ।   बिमा समुह २३.५८ अंकले घट्दा होटल समुहमा १६.५४ अंकको गिरावट आएको छ ।  यो दिन स्टान्डर्ड चाटर्डको सबैभन्दा बढी १ करोड २३ लाख रुपैयाँ बराबरको कारोबार भएको छ भने नेपाल लाइफ इन्सुरेन्सको १ करोड रुपैयाँको कारोबार भएको छ ।   
