एनआईबिएल र एस डेभलपमेण्टको एकीकृत कारोवार सुरु

काठमाडौं–नेपाल इन्भेष्टमेण्ट बैंक (एनआईबिएल) र एस डेभलपमेण्ट बैंक (एस) को एकीकृत कारोवार सुरु भएको छ । दुई बैंक एक भएपछि नेपाल इन्भेष्टमेण्ट बैंकको नाममा संयुक्त कारोबार सुरु गरेको हो ।  दुबै बैंकबीचको प्राप्तिप्रक्रिया पूरा भएपछि औपचारिक रुपमा संयुक्त कारोवार सुरु भएको हो  । एसलाई एक सय बराबर ४१ शेयर स्वाप रेसियोमा खरिद गरेपछि एनआईबिएलको चुक्ता पूँजी ९ अर्ब २४ करोड पुगेको छ ।   ८ अर्ब ७८ करोड चुक्ता पूँजी रहेको एनआईबिएलले एस थपिएपछि निजी क्षेत्रको सबै भन्दाबढी चुक्ता पूँजी बनाउने बैंकको पंक्तिलाई थप मजबुत बनाएको छ । एसको प्राप्तिपछि एनआईबिएलको संचालक समिति तथा प्रमुख कार्यकारी अधिकृत साविककै रहेको छ भने केन्द्रिय कार्यालय पनि एनआईबिएलको दरबारमार्गस्थित कार्यालयलाई नै यथावत राखिएको छ । एसको प्राप्तिपछि बैंकमा संस्थापक पक्षको स्वामित्व ६९ प्रतिशत र सर्वसाधारणको ३१ प्रतिशत भएको छ । एसको प्राप्तिपछि एनआईबिएलको कुल निक्षेप १ सय २४ अर्ब रुपैयाँ पुगेको छ भने कूलकर्जा १ सय सात अर्ब पुगेको छ । त्यस्तै पूँजी पर्याप्तता अनुपात १३.९ प्रतिशत पुगेको छ ।  एसको १२ वटा शाखा तथा एउटा एक्स्टेन्सन काउन्टर थपिएसंगै एनआईबिएलको ६१ वटा शाखा पुगेको छ भने चार वटा एक्स्टेन्सन काउन्टर भएका छन् ।   
