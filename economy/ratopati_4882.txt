चेम्वरका प्रतिनिधीले परराष्ट्रमन्त्री भेटे

काठमाडौं–नेपाल चेम्वर अफ कमर्सका प्रतिनिधि मण्डलले उपप्रधान एवं परराष्ट्रमन्त्री कृष्णबहादुर महरासँंग भेटी मुलुकको आथिृक तथा कुटनीतिक विषयमा छलफल गरेको छ । चेम्वरका अध्यक्ष राजेश काजी श्रेष्ठको नेतृत्वमा गएको प्रतिनिधि मण्डलले महरासँंग भेटवार्ता गरी मुलुकको आर्थिक गतिविधि तथा आर्थिक कुटनीतिका विषयमा अवगत गराएको हो ।  सो अवसरमा उपप्रधान एवं परराष्ट्रमन्त्री महराले दुवै छिमेकी मुलुकलाई समदुरीमा राखेर दुवै देशबाट फाइदा लिने पक्षमा नेपाल रहेको बताए । यसका लागि आफूले चीनको भ्रमण गरिसकेको र भारत भ्रमणका अवसरमा साफ्टा विम्स्टेक तथा बीबीआईएनलाई गतिशिल बनाउन पहल गर्ने बताएका थिए । साथै मुलुकको आर्थिक विकासका लागि विदेशस्थित नेपाली नियोगका भूमिकालाई प्रभावकारी रुपमा परिचालन गर्ने रणनीति रहेको बताएका छन् ।  चेम्वरका अध्यक्ष श्रेष्ठले दुई छिमेकी मुलुक भारत र चीनबाट ठूल्ठूला आयोजनामा लगानीको वातावरण वनाउनु पर्ने बताए । साथै दुवै छिमेकी मुलुकमध्ये कुनै एउटाको पक्ष नलिई दुवै देशलाई समदुरीमा राखेर नेपाल र नेपालीको हितमा दुवै देशबीच कुटनीतिक सम्वन्ध कायम गर्नुपर्नेमा जोड दिए ।   
