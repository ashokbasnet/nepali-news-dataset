नवलपरासीमा ५० करोड बजेट खर्चै गर्न सकेन

परासी –  कोलेनिका नवलपरासीले, जिल्लामा करिब ५० करोड रुपिया फ्रिज भएको प्रारम्भीक तथ्याङ्क आज सार्वजनिक गरेको छ । जिल्लामा रहेको अस्थायि र स्थायी गरि ६२ वटा कार्यालयहरुका कुल फ्रिज रकम ४९ करोड, ४५ लाख ९५ हजार ६६१ रुपिया रहेकोे कार्यालयले आज पत्रकार सम्मेलन मार्फत जानकारी दिएको छ ।  कार्यालयले सार्वजनिक गरेको फ्रिज रकम मध्ये चालु तर्फ २९ करोड, ८९ लाख, २६ हजार ५९२ रुपिया फ्रिज भएको छ भने पुँजीगत तर्फ १९ करोड, ५६ लाख, ६९ हजार ७० रुपिया रहेको छ । असार महिनामा मात्र चालु तर्फ निकासा भएको रकम ८५ करोड, ९७ लाख, ५३ हजार ६ सय ५५ रुपियाको १३.६२प्रतिशत र पुँजीगत रकम ३७ करोड, १० लाख, ३७ हजार, ६ सय ८२ रुपियाको ३४.१६ प्रतिशत रकम खर्च भएको प्रमुख कोष नियन्त्रक महेन्द्र प्रसाद भण्डारीले जानकारी दिए ।  जिल्लामा ५०प्रतिशत भन्दा कम रकम खर्च गर्ने कार्यालय गण्डक सिंचाई डिभिजन र जिल्ला प्राविधिक कार्यालय रहेको छ भने ५० देखि ६०प्रतिशत रकम खर्च गर्ने कार्यालय घरेलु तथा साना उद्योग कार्यालय रहेको छ । त्यस्तै ६० देखि ७० प्रतिशत रकम खर्च गर्ने जिल्ला प्रहरी कार्यालय, ७० देखि ८० प्रतिशत रकम खर्च गर्ने जिल्ला समन्वय समिति र जिल्ला स्वास्थ्य कार्यालय रहेको छ । अरु बाकीका कार्यालय कुल बजेटको ८० प्रतिशत भन्दा बढि रकम खर्च गरेको कार्यालयले जनाएको छ ।  त्यस्तै जिल्लामा एसएन आरटीपि अन्तर्गतको ८ ठुलो सडक विस्तार आयोजना अन्तर्गत २२ करोड २८ लाख ६० हजार रुपिया बिनियोजन गरिएको थियो जसमध्ये १६ करोड, ६ लाख, २३ हजार ३ सय ३८ रुपिया अर्थात बिनियोजित बजेटको ७२ प्रतिशत रकम खर्च भएको कार्यालयले जनाएको छ । जिल्लाको विभिन्न कार्यालयहरुबाट गरि १ अर्ब १४ करोड, ५ लाख, १६ हजार १ सय ५४ रुपिया राजस्व संकलन भएको छ भने धरौटी मौज्दात १२ करोड, ७१ लाख, २४हजार ६११ रुपिया र कार्य संचालन कोष मौजदात १२ करोड, १८ लाख, ६६ हजार, ६सय ९९ रुपिया रहेको कार्यालयले जनाएको छ । 
