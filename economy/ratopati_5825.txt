म्यानपावर ब्यवसायीहरुलाई बालकोटमै बोलाएर ओलीले यसो भने

काठमाडौं– वैदेशिक रोजगार ब्यवसायी संघमा समेत एमालेका उम्मेदवारले जितेपछि शुभकामना दिन एमाले अध्यक्ष केपी ओलीले संघका पदाधिकारीहरुलाई बालकोटमै बोलाए । मंगलबार नवनिर्वाचित म्यानपावर ब्यवसायी संघका अध्यक्ष रोहन गुरुङसहितका निर्वाचित गुरुङको समूह बालकोट पुग्यो ।   पहिलो पटक म्यानपावर ब्यवसायी सघमा समेत प्रगतिशील समूहले जितेको भन्दै शुभकामना दिन डाकेका ब्यवसायीहरुलाई बधाइ दिँदै अब मुलुक एमालेमय भएको दाबी गरे ।   म्यानपावरमा जस्तै अन्य क्षेत्रमा चुनाव जित्न माओवादी केन्द्रलाई एमालेसँग सहकार्य गर्न पनि ओलीले आग्रह गरे । काँग्रेससँग सति गएका कारण माओवादी केन्द्रले स्थानीय तहको दुई चरणको निर्वाचनमा अनपेक्षित हार व्यहोर्नु परेको उनको भनाइ थियो । बाम शक्तिहरुसँग सहकार्य गरेर अघि बढ्न आफ्नो पार्टी तयार रहेको पनि उनले स्पष्ट गरे ।   संघका नवनिर्वाचिन पदाधिकारीहरुलाई बधाई दिँदै अध्यक्ष ओलीले एमालेले मुलुकमा हुने सबै खालको निर्वाचनमा विजयी हासिल गर्ने दावी गरे ।  देश र जनताको हितमा केन्द्रित भएर काम गर्न पनि बैदेशिक रोजगार व्यवसायीहरुसँग ओलीले आग्रह गरे । संघका नवनिर्वाचित अध्यक्ष गुरुङले बैदेशिक रोजगारीमा जाने नेपाली कामदारहरुको हितमा आफूहरु लागि पर्ने प्रतिवद्धता व्यक्त गरेका थिए । शुभकामना तथा बधाइ दिएपछि ओलीले ब्यवसायीहरुसँगै बसेर फोटोसेशन पनि गरेका थिए ।  
