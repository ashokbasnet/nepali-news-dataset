बजेट कार्यन्वयन तालिका सार्वजनिक, यस्तो छ खर्च गर्ने तरिका

काठमाडौं  – सरकारले बुधबार बजेट कार्यान्वयन कार्यतालिका सार्वजनिक गरेको छ ।  बुधबार अर्थ मन्त्रालयले विभिन्न मन्त्रालयका सचिवहरुसँगको अन्तरक्रिया कार्यक्रममा बजेट कार्यान्वयन कार्यतालिका सार्वजनिक गरेको हो । विकास खर्च बढाउने गरी बजेट कार्यान्वयन कार्यतालिका सार्वजनिक गर्नु परेको अर्थ मन्त्रालयका सचिव शान्तराज सुवेदीले जानकारी दिए ।  बजेट कार्यान्वयन कार्यतालिकामा साउन ३० गते भित्र स्थानीय तहमा बजेट हस्तान्तरण गरिसक्ने व्यवस्था गरिएको छ । त्यसैगरी एकमुष्ट विनियोजित रकम निकायगत बाँडफाँडको काम साउन १५ गते भित्र गरिसक्नु पर्ने पनि तय गरिएको छ ।सरकारले सबै मन्त्रालयलाई पहिलो चौमासिकमा २९ दशमलव ४४ प्रतिशत, दोस्रो चौमासिकमा ३७ दशमलव ८० प्रतिशत र तेस्रो चौमासिकमा ३२ दशमलव ७६ प्रतिशत बजेट खर्च गरिसक्न पनि निर्देशन दिएको छ । बजेट कार्यान्वयन कार्यतालिकामा फागुन मसान्तसम्म रकमान्तर वा थप बजेट माग गर्न नपाउने व्यवस्था पनि गरिएको छ ।पूँजीगत खर्च नगर्ने तर थप बजेट माग्ने प्रवृत्तिलाई कम गर्दै लैजाने गरी विभिन्न नीतिगत व्यवस्था गरिएको अर्थ मन्त्रालयले जनाएको छ । कार्यक्रममा बोल्दै अर्थमन्त्री ज्ञानेन्द्रबहादुर कार्कीले बजेट कार्यान्वयनमा इमान्दार प्रयास गर्न सबै मन्त्रालयका सचिवहरुलाई निर्देशन दिएको थियो ।    
