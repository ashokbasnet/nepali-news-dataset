आयल निगममा बोनस नबाँड्न निर्देशन

काठमाडौं –संसदीय समितिले नेपाल आयल निगममा बोनस बाँड्ने काम तत्काल स्थगित गर्न सरकारलाई निर्देशन दिएको छ । व्यवस्थापिका संसद अन्तरगतको आपूर्ति तथा उपभोक्ता हित उपसमितिको बुधबार बसेको बैठकले निगममा बोनस बाँड्ने काम तत्काल स्थगित गर्न अर्थ मन्त्रालयलाई पुनः सचेत गराएको हो ।  बैठकले घाटामा गएका सार्वजनिक संस्थानहरुमा बोनस बाँडन नदिन सरकारलाई पुनः निर्देशन दिइएको उपसमितिका संयोजक सुवाषचन्द्र शाह ठकुरीले जानकारी दिए । यसअघि नै निगमलाई बोनस बाँड्न रोक लगाउन अख्तियार दुरुपयोग अनुसन्धान आयोग र महालेखा परिक्षकको कार्यालयले पनि सरकारलाई निर्देशन दिईसकेको छ । उपसमितिले बोनस ऐन र सार्वजनिक संस्थानहरुमा देखिएको समस्या तत्काल समाधान गर्न पनि सरकारलाई निर्देशन दिएको छ । उपसमितिले सार्वजनिक संस्थाहरुको पुर्नपरिभाषित गर्न पनि सरकारलाई सचेत गराएको छ ।  सार्वजनिक संस्थानहरु सेवामूलक नभई नाफामूलक मात्रै भएकाले ती समस्या समाधान हुने गरी सार्वजनिक संस्थानहरुको पुर्नपरिभाषित गर्न अर्थ मन्त्रालयलाई निर्देशन दिइएको उपसमितिका संयोजक ठकुरीले जानकारी दिए ।  उपसमितिले नेपाल आयल निगमलाई भण्डारणको कामलाई व्यवस्थित बनाउन पनि निर्देशन दिएको छ । बैठकमा समितिका सदस्यहरुले सार्वजनिक संस्थानहरुमा बोनस बाँड्ने काम उपभोक्ताको हित विपरित भएको भन्दैआपत्ति जनाएका थिए ।  
