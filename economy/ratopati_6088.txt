तरकारीमा १३ प्रतिशत भ्याट, तीन ठाउँमा तिर्नुपर्छ कर

शंकर केसी सल्यान– जिल्ला समन्वय समितिले ठेक्का प्रक्रियाबाट कृषिजन्य वस्तुको निकासी कर संकलन गर्न निजी क्षेत्रलाई जिम्मा दिएको हुन्छ । ठेकेदारले जिल्लामा उत्पादित कृषि वस्तु निकासी गर्दा मात्रै सम्बन्धित जिल्लाको एक ठाउँबाट कर लिन पाउँछन् ।तर, ताजा तरकारी तथा फलफुल सल्यानबाट वाहिरि जिल्लामा लग्दा ठेकेदारले तीन ठाउँबाट कर असुलेको पाइएको छ ।  कृषिजन्य वस्तु उत्पादन भएको जिल्लाले मात्रै निकासी कर लिन पाउने व्यवस्था विपरीत सल्यान जिल्लाको निकासी करको ठेक्का पाएको बुढाथोकी कन्ट्रक्शन दाङले व्यापारी तथा किसानलाइ तीन ठाउँमा कर तिर्न बाध्य पारेको पाइएको हो । सो कन्ट्रक्शनले नियमविपरीत १३ प्रतिशत भ्याट समेत किसान र व्यापारिबाटै असुल्दै आइरहेको बुटवलका व्यापारी बद्रुदिन राइनले बताए ।  यतीमात्रै होइन उसले कपुरकोटमा रसिद काट्नुपर्नेमा दाङ तुलसिपुरको मिलनचोकबाट रकम असुलिरहेको छ भने निकासी कर प्रतिकिलो ५० पैसा बाहेक प्रत्येक गाडीबाट ३ सय रुपैयाँदेखि ५ सय रुपैयाँसम्म असुल्दै आएको छ । पीडित ब्यापरी सेराज हलुवाइले भने– ‘२० क्विन्टल तरकारी छ भने २२ क्विन्टलको रकम असुल्छन् । यसबाहेक छुट्टै एक गाडीको ५ सय रुपैयाँसम्म रकम उठाउँछन् । कुण्डले, मुण्डलेका डरले तेहोरो कर तिर्न बाध्य भएका छौ । ’  यता जिल्ला समन्वय समितिले एक जिल्लामा कर लिइसकेपछि अर्काे जिल्लामा कर लिन नपाइने र तोकिएको ठाउँबाट मात्रै कर संकलन गर्नुपर्ने जनाएको छ । जिल्ला समन्वय समिति सल्यानका आन्तरिक राजस्व शाखा अधिकृत तिलक रावलले सल्यानमा कर तिरेपछि अन्यत्रका जिल्लामा कर तिर्न नपर्ने बताए ।सल्यानका विभिन्न स्थानबाट दाङ, वुटवल, नेपालगञ्ज, नारायणघाट, काठमाण्डौ लगायतका स्थानमा किसान र व्यापारीले तरकारी लैजाने गर्दछन् । कपुरकोट क्षेत्रबाट मात्रै करोडौँको तरकारी जिल्लाबाहिर जाने गरेको छ ।कृषि उपज बजार केन्द्रका अध्यक्ष शोभाकर शर्माले आर्थिक वर्ष २०७३।०७४ मा १८ करोड ८५ लाख रुपैयाँ बराबरको ३ हजार ४ सय ५० मेट्रिकटन तरकारी र १९ लाख ८० हजार रुपैयाँ बराबरको फलफुल कपुरकोट कृषि उपज बजार केन्द्रबाट बाहिरिएको बताए ।
