३५ लाखको छात्रवृत्ति कोष र अन्तर्राष्ट्रिय महासंघ घोषणा

काठमाडौ–उपप्रधान तथा शिक्षा मन्त्री गोपालमान श्रेष्ठले गैर–आवासीय नेपाली संघ–थाइल्याण्डले सुरु गरेको नागरिक छात्रवृत्ति कोष र प्राविधिक दक्ष विद्यार्थीका लागि अन्तर्राष्ट्रिय महासंघको घोषणा गरेका छन् । सो अवसरमा उपप्रधान तथा शिक्षा मन्त्री श्रेष्ठले उक्त कोषले नेपाली विद्यार्थीहरूको शिक्षामा अवसर र प्राविधिक दक्षतामा मद्दत गर्ने बताए ।  गैर–आवासीय नेपाली संघ–थाइल्याण्डका अध्यक्ष खगेन्द्र राज ढकालले उपप्रधानमन्त्री तथा शिक्षा मन्त्रीको उपस्थितिमा उक्त कोषका लागि ३५ लाख ८९ हजार ९ सय ९९ रुपैयाँ बराबरको चेक नागरिक अभियान नामक संस्थालाई हस्तान्तरण गरेका हुन् ।  अक्षय कोषले लामो समयसम्म पिछडिएका बालबालिकालाई सहयोग गर्न नागरिक अभियान संस्थाले यसलाई सञ्चालन गर्ने जनाइएको छ । यस कोषले प्रत्येक वर्ष ८० जना नेपाली विद्यार्थीहरूलाई छात्रवृत्ति प्रदान गर्ने र पहिलो पाँच वर्षका लागि भूकम्प प्रभावित विद्यार्थीहरूलाई प्राथमिकता दिइने जनइएको छ ।  यससँगै कार्यक्रममा अन्तर्राष्ट्रिय महासंघको पनि उद्घाटन गरिएको थियो । यो संस्था ७० वर्षदेखि अन्तर्राष्ट्रिय रूपमा गैरनाफामूलक ढंगले ८८ भन्दाबढी देशहरूमा सञ्चालित छ । यसले विज्ञान, इन्जिनियरिङ, प्रविधि र एप्लाइड आर्टस् विषयमा कोर्षको समापनमा ट्रेनिसिप छात्रवृत्ति प्रदान गर्छ ।  यस कार्यक्रमपछि २३ देशका ३० विभिन्न विश्वविद्यालयका ४० जना महासंघका इन्जिनियरिङ स्वयंसेवक गोरखाको लाप्राकमा जाँदै छन् । त्यहाँ गैर–आवासीय नेपाली महासंघले भूकम्पपीडितका लागि ५७३ वटा घरहरू बनाउँदै छ । स्वयंसेवीहरू नेपाललगायत अस्ट्रिया, बेल्जियम, ब्राजिल, क्यानाडा, फिनल्याण्ड, ग्रीस, भारत, इरान, आयरल्याण्ड, लेबनान, नर्वे, पोल्याण्ड, स्लोभाकिया, स्पेन, स्वीडेन, स्वीजरल्याण्ड, नेदरल्याण्ड, टर्की र बेलायतका रहेका छन् । थाइ राजदूत महामहिम भाकवत तान्सकुलले नेपालको पुनर्निर्माण र शिक्षामा सहयोगको प्रतिबद्धता जनाए । गैर–आवासीय नेपाली महासंघका अध्यक्ष शेष घलेले आफ्नो थाइल्याण्ड च्याप्टरलाई यस कार्यका लागि बधाइ दिँदै लाप्राकमा पुनर्निर्माणका क्रममा ५७३ घर बनाइँदै गरेको कार्यबारे जानकारी गराए । कार्यक्रममा सरोज दवाडी र होल्गर स्टोलले आफ्नो महासंघको छात्रको अनुभव सुनाएका थिए ।  त्यसैगरी, कार्यक्रममा ट्रेकिङ एजेन्सी महासंघ नेपालले गैर–आवासीय नेपाली संघ–थाइल्याण्डका उपाध्यक्ष महेन्द्र श्रेष्ठलाई सद्भावना राजदूत घोषणा गरेको छ । कार्यक्रममा विभिन्न राजदूतावास, विश्वविद्यायल प्राध्यापक, शिक्षाविद्, विभिन्न विश्वविद्यालयका उपकुलति, पार्टनरहरू, प्याब्सन, हिसान, उद्योग वाणिज्य महासंघ, शिक्षा मन्त्रालय, नेल्टा प्रतिनिधिको उपस्थिति रहेको थियो । 
