कतै धान रोपाई त कतै काट्ने चटारो

  परासी– भौगोलिक रुपमा तिन तहमा विभाजित नवलपरासीमा कतै धान रोपाई भइरहेको छ भने कतै धान काट्ने तयारी भएको छ । प्रदेश नम्बर ५ को मधेस क्षेत्रका किसानहरु धान रोपाईमा ब्यस्त छन् भने प्रदेश नम्बर ४ नवलपुर क्षेत्रमा चैते धान काट्ने तयारीमा जुटेका छन् ।  नेपाल सरकारको बृहत्तर धान उत्पादन कार्यक्रम अन्तर्गत अनुदान पाएका करीब  १०० जना किसानहरुले लगाएको चैते धान काटने तयारी भएको हो । ५२ विगाहामा लगाइएको चैते धान राम्रो फलेको किसानहरुको भनाई छ । मध्यबिन्दु नगरपालिका ४ लुसलहरीका किसानहरुले चैते धान अन्य धान भन्दा राम्रो र ब्यवसायिक रहेको बताए । चैत धान उत्पादनमा प्रोत्साहनका लागि जिल्ला कृषि बिकास कार्यालय नवलपरासीले प्रति हेक्टर ५ हजारको दरले दिएको अनुदानमा ५२ बिगहामा लगाइएको छ । १५ कठ्ठामा धान लगाएका लुसलहरीका कुल बहादुर महतोले पहिलो पटक लगाईएको धानबाली सप्रेपछि खुशी व्यक्त गरे । ५२ बिगहा अर्थात करीब ३५ हेक्टरमा लगाईएको चैते धानवाट प्रति कठ्ठा दुई क्युन्टल गरी जम्मा ५ टन उत्पादन हुने गरेको छ ।   नवलपरासी जिल्लामा हिंउदे र चैते धान बाली गरी ४७ हजार ५ सय हेक्टर क्षेत्रफलमा धान हुदै आएको छ । चैते धान उत्पादनमा बृद्धि ल्याउन कृषकहरुलाई प्रोत्साहन स्वरुप अनुदान दिईएको  कृषि विकास कार्यालयका बाली अधिकृत नरेन्द्र यादवले बताए ।  
