कर फछर्यौट ऐन तत्काल संशोधन गर्न सरकारलाई अर्थ समितिको निर्देशन

काठमाडौ– संसदीय समितिले कर फछर्यौट ऐन, २०३३ तत्काल संशोधन गर्न सरकारलाई निर्देशन दिएको छ ।  व्यवस्थापिका संसद अन्तरगतको अर्थ समितिको विहिबार बसेको बैठकले कर फछर्यौट ऐन, २०३३ तत्काल संशोधन गर्न अर्थ मन्त्रालयलाई निर्देशन दिएको हो । कर छली गर्नेहरु बढ्दै गएपछि समितिले त्यसलाई नियन्त्रण गर्न पनि तत्काल कर फछर्योैट ऐन, २०३३ संशोधन गर्न सरकारलाई पुनः सचेत गराएको हो ।  ऐन समय अनुकूल संशोधन गरेर कर छली हुन नदिन तत्काल कानुनी व्यवस्था गर्न सरकारलाई निर्देशन दिइएको समितिका सभापति प्रकाश ज्वालाले जानकारी दिए । कर फछर्यौंट विवादका कारण आन्तरिक राजस्व विभागका महानिर्देशक चुडामणि शर्मालाई अख्तियार दुरुपयोग अनुसन्धान आयोगले पक्राउ गरेर अनुसन्धान प्रक्रिया अघि बढाएको छ । अर्थ समितिले बक्यौता कर तत्काल असुल गर्न पनि अर्थ मन्त्रालय र आन्तरिक राजस्व विभागलाई सचेत पनि गराएको छ ।  बैठकमा बोल्दै समितिका सदस्यहरुले सरकारले करसम्बन्धि ऐनलाई समय अनुकुल संशोधन नगरेको भन्दैआपत्ति जनाएका थिए । उनीहरुले सरकार कर छली गर्नेहरुलाई कार्वाहीको दायरामा ल्याउन इच्छुक नदेखिएको आरोप समेत लगाएका छन । कर फछर्यौंट ऐन, २०३३ लाई समय अनुकूल संशोधन गर्न संसदीय समितिहरुले सरकारलाई पटक–पटक सचेत गराउँदै आएका छन ।
