अनलाइनवाटै पढ्न इ–ज्ञानकुञ्जको सुरुवात

काठमाडौं–नेपालमा पहिलो पटक अनलाईन मार्फत विभिन्न सिपमुलक अध्ययनका लागि ई—ज्ञानकुञ्जको सुरुवात भएको छ । ट्रान्स न्यूरोन टेक्नोलोजी बेङ्लोरको सहकार्यमा ई—ज्ञानकुञ्ज इडियु सिस्टम प्रालीले नेपालमा यसको सुरुवात गरेको हो ।  ट्रान्स न्यूरोन टेक्नोलोजी बेङ्लोरका संस्थापक प्रमुख कार्यकारी अधिकत शिवम् शर्मा र ई—ज्ञानकुञ्ज इडियु सिस्टमका प्रमुख कार्यकारी अधिकृत सुवोध त्रिपाठीले यससम्बन्धी सम्झौतामा हस्ताक्षर गरेका छन् ।  ई—ज्ञानकुञ्ज अनलाईनमार्फत विभिन्न कोर्षहरु पढाउने अनलाईन प्लेटफर्म हो । जसमार्फत विद्यार्थीले जुनसुकै बेला जुनसुकै स्थानबाट अध्ययन गर्न पाउने तथा प्राक्टिकल समेत गर्न सक्ने जनाइएको छ । यसैगरी यस प्लेटफर्ममार्फत नै विश्वविद्यालय, कलेजले आफ्नो कोर्ष संचालन गर्न सक्ने र कम्पनीले आफुलाई आवश्यक दक्ष जनशक्ति समेत खोज्न सक्ने जनाइएको छ ।  भारतमा विश्वविद्यालको कोर्षदेखि सिपमुलक पठाइ र आफनो करियर विकासका लागि आवश्यक सिप सिक्न लोकप्रिय भइरहेको अनलाईन प्लेटफर्म नेपालमा समेत आवश्यक भएकाले यसको सुरुवात गरिएको कम्पनीले जनाएको छ ।  ‘यो प्लेटफर्मबाट कलेज, विश्वविद्यालयका साथै कर्पोरेट हाउसका लागि समेत उपयोगी छ’ ट्रान्स न्यूरोन टेक्नोलोजी सिइओ शर्माले भने, ‘यसमार्फत विभिन्न कोर्षको अध्यापन गराउनका साथै कम्पनीहरुलाई कर्मचारीको लागि तालिम र उपयुक्त कम्पनी खोज्न समेत छिटो र सजिलो हुन्छ ।’  भारतमा यो प्लटफर्ममा ५० हजार विद्यार्थीहरुले विभिन्न कोर्ष पढिरहेका छन् । यसैगरी ५० भन्दाबढी कलेजका साथै आइवीएम, सिएससीलगायतका ५ सय भन्दाबढी कम्पनीले कर्मचारी छनोट गर्न र तालिम दिन यो प्लटफर्म प्रयोग गरिरहेको शर्माले जानकारी दिए ।  यसैगरी टेलिकम सेन्टर सिल्क काउन्सिल अफ इन्डिया र आन्ध्र प्रदेश तथा कर्नाटक राज्य सरकारले समेत यो प्लटफर्म प्रयोग गरिरहेको छ ।  ट्रान्स न्यूरोन टेक्नोलोजीसँगको सहकार्यमा नेपालीका लागि आइटीसम्बन्धी विभिन्न कोर्ष सुरु गरिएको प्लटफर्ममार्फत अध्ययन गर्ने नेपाली विद्यार्थीले भारतिय कम्पनीमा इन्टरशिप जागीरको अवसर समेत प्राप्त हुने ई—ज्ञानकुञ्ज सिइओ सुवोध त्रिपाठीले बताए ।कम्पनीले यसै वर्ष नेपाली विश्वविद्यालयबाट इन्जिनियरिङ विषयमा अन्तिम वर्षका १० जना विद्यार्थी छनोट गरी अनलाईन प्लटफर्ममार्फत अध्ययन गराइ उनीहरुलाई भारतिय कम्पनीमा इन्टरशिप÷जागिरको अवसर दिने वा नेपालमै इनोभेटिभ विजनेश सुरु गर्न चाहेमा समेत भारतिय कम्पनीबाट लगानीको सहकार्यका गर्ने अवसर दिलाउने उनले घोषणा गरे । 
