तनहुँमा स्वास्थ्य विमा सुरु

तनहुँ– तनहुँमा पनि स्वास्थ्य बिमाको कार्यक्रम थालिएको छ । सामाजिक स्वास्थ्य सुरक्षा बिकास समितिले तनहुँको दमौलीमा बिहिवारबाट स्वास्थ्य बिमा सुरु गरेको हो । २०७२ चैत १ गते कैलाली जिल्लाबाट सुरुवात गरिएको स्वास्थ्य बिमा अहिले आठ वटा जिल्लामा फैलिसकेको छ । बिहीवार तनहुँसहित ४ जिल्ला जुम्ला, चितवन र भक्तपुरमा गरिएको हो ।  त्यसैगरी, जाजरकोट गोरखा र मकवानपुर जिल्लामा भने असार १५ गतेदेखि सुरु गर्ने र तीन वर्ष भित्रमा ७५ वटै जिल्लामा यो कार्यक्रम बिस्तार  गर्ने योजना रहेको सामाजिक स्वास्थ्य सुरक्षा बिकास समिति तनहुँका जिल्ला प्रबन्धक तुलसी पोख्रेलले जानकारी दिए ।  तनहुँको दमौलीमा आयोजित कार्यक्रममा व्यास नगरपालिका वडा नम्बर ३ का अध्यक्ष प्रेमकुमार श्रेष्ठ तनहुँकै पहिलो स्वास्थ्य बिमा गर्ने नागरिक बनेका छन् । उनले स्वास्थ्य बिमा गरेलगत्तै एमालेका सभासद टुकराज सिग्देलले श्रेष्ठलाई  स्वास्थ्य बिमा परिचयपत्र हस्तान्तरण गरेका थिए ।माओवादी केन्द्रकी सांसद आशा खनालले स्वास्थ्य बिमा प्रभावकारी भएको भन्दै यसलाई सबैले बजार मात्र नभै गाउँगाउँमा गएर बुझाउनु पर्ने बताएकी थिइन् ।  
