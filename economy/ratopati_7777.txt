नवलपरासीमा केरा खेती बढ्दै : कृषक भन्छन् ‘उखुभन्दा केरा राम्रो’

परासी–पछिल्लो समय नवलपरासीमा केरा खेती बढ्दै गएको छ । जिल्लाको गण्डक कमाण्ड क्षेत्रका किसानहरु उखुखेती छाड्दै केरा खेतीतर्फ उन्मुख भएका छन् । किसानहरुका लागि केरा खेती नगदेबाली र मुख्य आम्दानीको श्रोतका रुपमा स्थापित हुदै गएपछि यसक्षेत्रका किसानहरु केरा खेतीतर्फ आकर्षित भएका हुन् । गत वर्ष ७ सय ५० हेक्टर क्षेत्रफमा केराखेती भएको नवलपरासीमा कुल १२ हजार २ सय ५० मेट्रिक टन उत्पादन भएको थियो । यसवर्ष ४० हेक्टर बढि क्षेत्रफलमा कुल ७ सय ९० हेक्टर क्षेत्रफलमा खेती भएको छ । यसबाट जिल्लामा करिब १४ हजार मेट्रिक टन केरा उत्पादन हुने अनुमान गरिएको छ ।जिल्लाको गण्डक कमाण्डक्षेत्रका साविक गाविसहरु गुठीपर्साैनी, पक्लिहवा, जमुनिया, गुठीसुर्यपुरा, कुडिया, र भित्री मधेशका कावासोती, नारायणी, चोरमारा लगायतका ठाउँहरु केराको मुख्य पकेट क्षेत्रका रुपमा रहेकाछन् । जिल्लामा कृषकहरुले टिसु कल्चर, जि नाइन, रोबेष्टा, हरिछाल, भिम प्लस, मालभोग, बिलियम हाईब्रिड उन्नत जातका केरा खेती गरेको जिल्ला कृषि विकास कार्यलयका बागबानी विकास अधिकृत बालगोविन्द त्रिपाठीले बताए । विगत ६ वर्षदेखि केरा खेती गर्दै आएका सुस्ता गाउँपालिका पक्लिहवा निवासी मजिद अन्सारीले यसवर्ष ८ विगाहा क्षेत्रफलमा केरा खेती गरेका छन् । १२ लाख भन्दाबढिको खर्चमा गरिएको ८ विगहा केरा खेतीमा करिब ८ लाख रुपिया फाईदा हुने अंसारीले बताए । केरा खेतीको मुख्य बजार नारायणघाट, पोखरा, बुटवल, भैरहवा, मुगलिङ्ग र काठमाणडै रहेपनि भारतीय सस्तो केराका कारण नेपाली केराले बजार नपाएको गुनासो गरे ।  केरा खेतीमा केराको उन्नत जातका विउ, अनुदान, प्राविधिक सहयोग, तालिम गोष्ठी, जस्ता यस केरा खेतीमा समस्या देखिएको कृषक अन्सारीले बताए । केरा खेती नगदेबाली र लाभदायक भएकै कारण गण्डक क्षेत्रका किसानहरु उखु खेती छाडी वर्षेनी १५ देखि २० प्रतिशत बढिले केरामा आकर्षित हुदै गएका छन् । उखुको भुक्तान र उचित मुल्यको समस्याले किसानहरु व्यवसायिक केरा खेतीमा आकर्षित हुदै गई प्रति हेक्टर १६ मेट्रिक टन केरा उत्पादन गरिरहेका छन् ।  सरकारले केराका लागि बिमा निती, बजार व्यवस्थापन, उचित सिंचाईको सुविधा, बिउबिजन, मलखाद, किटनाशक, अनुदान, प्राविधिक परामर्श, र भारतीय केरा नेपाली बजारमा रोक लगाउन किसानका लागि अति आवश्यक रहेको केरा उत्पादक कृषक समितिका अध्यक्ष उत्रि चन्दले जानकारी दिए ।
