आयल निगमको जग्गा खरिदमा भएको अनियमितताबारे छानविन गर्न माग

काठमाडौं– सांसदहरुले आयल निगमको जग्गा खरिदमा ठूलो भ्रष्टाचार भएको आरोप लगाएका छन् । सांसदहरुले विचौलियामार्फत् जग्गा खरिद गरेर नेपाल आयल निगमले ठूलो भ्रष्टाचार गर्दा समेत सरकार मौन बसेकोमा आपत्ति पनि जनाएका छन् । व्यवस्थापिका संसदको सार्वजनिक लेखा समितिको बुधबारको बैठकमा बोल्दै सांसदहरुले जग्गा खरिदको नाममा आयल निगमले ऐन, कानुनको समेत बेवास्ता गरेर खरिद प्रक्रिया अघि बढाउनुको कारण खोजी गर्न पनि सरकारसँग माग गरेका छन् ।  समितिका सदस्य धनराज गुरुङले आयल निगमले जग्गा खरिदमा भ्रष्टाचार गर्दा समेत सरकारले कार्वाहीको दायरामा नल्याएकोमा आपत्ति जनाए । उनले विचौलिया राखेर जग्गा खरिद गर्ने अधिकार आयल निगमलाई कसले दियो भनि प्रश्न समेत गरे । सांसद गुरुङले प्रतिकट्ठा ३ लाख पर्ने जग्गालाई करिव १० लाखमा खरिद गर्नुको कारण स्पष्ट पार्न पनि आयल निगमका पदाधिकारीहरुसँग माग गरे । उनले संसदको आँखामा छारो हाल्ने काम नगर्न पनि आयल निगमका पदाधिकारीहरुलाई चेतावनी दिए ।  सर्लाहीकी सांसद डिम्पलकुमारी झाले आयल निगमले जग्गा खरिदमा ठूलो घोटाला गरेको आरोप लगाइन् । उनले सर्लाहीमा प्रतिकट्ठा ३ लाख पनि नपर्ने जग्गालाई करिव १० लाख मूल्य परेको भनेर आयल नियमले झुटो बयान दिएको बताइन् ।  सांसद उषा गुरुङले आयल निगमले जग्गा खरिदमा भ्रष्टाचार गरेको उल्लेख गर्दै तत्काल अनुसन्धान गरी कडा कार्वाही गर्न सरकारसँग माग गरिन् । उनले झापामा प्रतिकटठा १ लाख भन्दा बढि नपर्ने जग्गालाई १३ लाख ५१ हजार रुपैयाँ मूल्य देखाएर ठूलो मात्रामा घोटाला गरिएको बताइन् ।  सांसदहरुले आयल निगमले जग्गा प्राप्ती ऐनलाई वेबास्ता गर्दै जग्गा खरिद गर्नुको कारण खोजी गर्न पनि सरकारसँग माग गरेका थिए । उनीहरुले जग्गा खरिद विचौलियाहरुमार्फत गरेर निगमले ठूलो आर्थिक हिनामिना गरेको दावी पनि गरेका छन् । नेपाल आयल निगमले पेट्रोलियम पदार्थको भण्डारण गर्न झापा, सर्लाही, चितवन र भैरहवामा जग्गा खरिद गरेको थियो । सो खरिदमा ठूलो घोटाला भएको पाइएपछि संसदीय समितिहरुले त्यसको अनुसन्धान प्रक्रियालाई अघि बढाएका हुन् ।
