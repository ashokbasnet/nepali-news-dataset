जग्गा खरीदमा कमजोरी भेटिए कार्वाही हुन्छः आपूर्तिमन्त्री मण्डल

काठमाडौं– आपूर्तिमन्त्री शिवकुमार मण्डलले नेपाल आयल निगमको जग्गा खरीद प्रकृयामा कुनै कमजोरी भेटिए कार्वाही गर्ने प्रतिवद्धता जनाएका छन् ।  संसदको सार्वजनिक लेखा समितिमा बोल्दै मन्त्री मण्डलले यस्तो प्रतिवद्धता जनाएका हुन् । ‘ कुनै कमजोरी छ भने म कम्प्रोमाईज गर्दिन, यो मेरो प्रतिवद्धता हो’ उनले भने ।जग्गा खरीदको विषयमा सरोकारवाला निकाय र मिडियाले उठाएको कुरा सकारात्मक भएको उनको प्रतिकृया छ । ‘थोरै लगानी गरेर धेरैभन्दा धेरै मुनाफा लिन सकिन्छ सेवा दिन सकिन्छ भने धेरैभन्दा धेरै पूँजी लगानी आयल निगमलाई किन कमजोर बनाउने भनेर यस विषयमा राष्ट्रिय चिन्ताका विषयबाट कुरा आएको छ, यो ठीक हो’ उनको भनाई थियो । कसैको दवावले रोकिँदैन  यसैवीच मन्त्री मण्डलले गलत कुरालाई छुट नदिने प्रतिवद्धता जनाएका छन् । मन्त्रालयमा सञ्चारकर्मीसंग कुरा गर्दैै मन्त्री मण्डलले जग्गा खरीद प्रकृयाको छानविन गर्ने र कमजोरी गरेको भए कार्वाहीका लागि कसैको दवावमा नरोकिने बताएका हुन् । ‘कुनैपनि ठूला गडवडीमा ठूलै शक्तिकेन्द्रको हात हुन्छ र त्यो नियन्त्रण हुन सक्दैन भन्ने सामान्य बुझाई छ  र यो कुरालाई कानुनी हिसावले प्राविधीक हिसावले हल गरेपनि पब्लिकले यो स्वीकार्ने अवस्था छैन’ उनले थपे ‘छानविनमा गल्ती देखियो भने म कसैको दवावमा परेर एक्सन लिनबाट पछि हट्दिन ।’  तालमेल नमिलेको देखियो  मन्त्री मण्डलले जग्गा खरीदको विषय आउने वित्तिकै आफूले पटक पटक आयल निगमका पदाधिकारीसंग संग कुरा गरीसकेको बताए । ‘आयल निगम र आपूर्ति सचिवसँगको छलफलमा किसानबाट खरिद गरेको मूल्य भन्दा २० प्रतिशत बढि राखेर खरिदकर्ताले निगमलाई विक्री गरेको भन्ने जानकारी आएको छ भने स्थानीयस्तरका जग्गा विक्रेताहरु मैले पैसा पाईन, वा यति मूल्य राष्ट्रिय रुपमा आयो तर मैले यति थोरै पाएँ भनेर उजुरी गर्न आउनुभएको छैन,’ उनले भने ‘तर गलत गरेको छ भने मैले यसलाई छुट दिन मिल्दैन, छुट दिनु भनेको मैले आफै गलत गर्न खोज्नु हो । ’  मन्त्री मण्डलले भने ‘विधीसम्मत तरीकाले टेण्डर आह्वान गरेर जग्गा खरीद गरीएको भन्ने कुरा आएको छ तर व्यवहारीक कुरा र कानुनी कुराको अलिकति तालमेल नमिलेको देखिएको छ, कुनै एउटा समिति बनाएर अनुसन्धान गर्ने सोचीरहेको छु ।’ तर मन्त्रालय भित्रको प्राविधीक समस्या समाधान गर्न मन्त्रीले चाहेर मात्र नहुने भन्दै उनले सबैको साथ र सहयोग चाहिने बताए ।  
