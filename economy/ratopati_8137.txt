नेपालका निर्माण व्यवसायीको थाइल्यान्डमा भेला

थाइल्याण्ड– नेपाल निर्माण व्यवसायी महासंघ एशोसिएट समन्वय कार्य समितिको सातौं भेला थाइल्याण्डको पटायामा सम्पन्न भएको छ । भेलामा नेपालका निर्माण व्यवसायीहरुले भोग्नु परेका समस्या र समाधानका विषयमा बृहत् छलफल भएको छ । भेलालाई सम्बोधन गर्दै अग्रज निर्माण व्यवासायीहरुले  मुलुकको विकासका लागि निर्माण व्यवसायीहरुले ठुलो योगदान गरेपनि राज्यले त्यसको मुल्यांकन गर्न नसकेको गुनासो गरेका थिए । व्यवसायीहरुले विकास निर्माणको क्रममा देखिएको अवरोधका लागि व्यवसायीहरु मात्र जिम्मेवार नरहेको भन्दै गल्ती स्वीकार्न आफुहरु तयार रहेकाले व्यवसायीहरुलाई मात्र गाली गर्ने काम औचित्यहिन भएको धारणा राखेका थिए ।व्यवसायी मैत्री ऐन कानुनका लागि महासंघ आन्दोलनमा जानुपर्ने उनीहरुको भनाइ थियो । कार्यक्रमा महासंघ अध्यक्ष शरदकुमार गौचनले व्यवसायीहरुको लचकतालाई कमजोरीको रुपमा नलिन राज्यसँग अनुरोध गरे ।त्यस्तै महासंघका सल्लाहकार सुकुन्तलाल हिराचनले नेपालमा विकास निर्माणको काम स्वदेशी  निर्माण व्यवसायीहरुले गर्न सक्ने बताए । कार्यक्रममा व्यवसायी हरिनारायण रौनियार, विष्णुभाई श्रेष्ठ, निकोलास पाण्डे, मुकेश पन्त, उज्वल गौतम, मोहनकृष्ण श्रेष्ठ लगायतले व्यवसायीहरुका विविध समस्याबारे चर्चा गरेका थिए । कार्यक्रममा जेसीबी कम्पनीका प्रतिनिधिलाई प्रशंसा पत्र प्रदान गरिएको थियो । भेलामा ६२ जना निर्माण व्यवसायीहरुको सहभागिता रहेको थियो ।   
