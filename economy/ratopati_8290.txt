१५ मेगावाटको गण्डक जलविद्युत केन्द्रमा टरवाईन फेर्न बेवास्ता

परासी– १५ मेगावाट विद्युत उत्पादन क्षमता रहेको गण्डक जलविद्युत केन्द्र सुर्यपुरा नवलपरासीले अहिले ७ मेगावाट मात्र विद्युत उत्पादन गरिरहेको छ । ५÷५ मेगावाट विद्युत उत्पादन गर्ने क्षमता भएका तीन वटा टरवाईन जडान गरिएपनि हाल २ र ३ नम्बरको टरवाईनले मात्र विद्युत उत्पादन गरिरहेका छन् ।  १ नम्बर टरवाईन पुर्णरुपले ध्वस्त भई उत्पादन शुन्यमा झरेको छ । केन्द्रमा जडित टरवाईन, जेनेरेटर र मेसिनहरु २५ वर्षमा (रिहेबिटेशन) अर्थात फेर्नुपर्छ । तर करिब ४० वर्षमा पनि विद्युत प्राधिकरणले उपकरण नफेर्दा विद्युत उत्पादन घटेको हो । टरवाईन, जेनेरेटर र मेसिनहरु पटक विग्रदा टालटुल गरेर काम चलाइने गरेको केन्द्रका कर्मचारीले बताएका छन् । केहिवर्ष अगाडी केन्द्रका सबै टरवाईन विग्रदा उत्पादन शुन्यमा झरेको थियो तर, केन्द्रले २ र ३ नम्बरको टरवाईन मर्मत गरेर ७ मेगावाट विद्युत उत्पादन गर्ने बनाएको छ । केन्द्रमा जडित १ नम्बर टरवाईन मर्मत नै हुने अवस्थामा नरहेकोे केन्द्रले जनाएको छ । नेपाल भारतको गण्डक सम्झौता अन्तर्गत भारत सरकारले जिल्लाको गण्डक कमाण्ड क्षेत्र साविक सुर्यपुरा गाविसमा विद्युत उत्पादन केन्द्र निर्माण गरेको होे । सन् १९६६ सालमा शुरु भएको पावर हाउस प्रोजेक्ट सन् १९७९ मा मात्र निर्माण सम्पन्न भई संचालनमा आएको थियो । भारत र नेपालको सम्झौता अनुसार पावर हाउस १९८१ सालमा नेपाल सरकारलाई हस्तान्तरण गरेको थियो । ३२ विगाहा क्षेत्रफलमा फैलिएको उक्त विद्युत केन्द्रका अधिकांश भवनहरु जिर्ण भईसकेको छन् भने कतिपय उपकरणहरु विग्रेर थन्किएका छन् । विद्युत केन्द्रले पटकपटक सरकार र प्राधिकरणलाई टरवाईन फेर्न र संरचनाहरु मर्मत गर्न अनुरोध गरेपनि सुनुवाई र पलह नभएको केन्द्रको गुनासो छ ।  जिल्लाको परासी क्षेत्रमा करिब ३० मेगावाट विद्युतको आवश्यकता छ तर केन्द्रले अहिले ७ मेगावाट मात्र विद्युत उत्पादन गरिरहेको छ । थप विद्युत भारतको विहार र बुटवलबाट ३३ र ११ केभीको बिजुली किनेर परासी क्ष्ोत्रमा सप्लाई गरिदै आइएको छ । केन्द्रले जिल्लाको गण्डक क्षेत्र, बर्दघाट, सुनवल, परासी र महेपुर क्षेत्र विद्युत आपुर्ति गर्दै आएको छ ।  
