वाणिज्य मन्त्रीसँग निकासी पैठारीकर्ताको गुनासो

काठमाडौं– नेपाल समुद्रपार निकासी पैठारी संघको प्रतिनिधिमण्डलले वाणिज्य मन्त्री मीन विश्वकर्मासँग भेटवार्ता गरेको छ । सिंहदरबारमा भएको भेटवार्तामा आयात–निर्यात क्षेत्रका विभिन्न विषयमा छलफल भएको संघका अध्यक्ष हिमबहादुर रावलले बताए ।   सो अवसरमा अध्यक्ष रावलले सरकारले नेपाल राष्ट्र बैंकले जारी गरेको परिपत्रका कारण खाद्य वस्तु आयातमा समस्या आएको भन्दै त्यसलाई हटाउन मन्त्रालयले पहल गर्न आग्रह गरेका थिए । आयात–निर्यात प्रक्रिया तोक्ने काम वाणिज्य मन्त्रालयले गर्नुपर्नेमा राष्ट्र बैंकले गर्दा समस्या आएको अध्यक्ष रावलको भनाई थियो । प्रतिनिधि मण्डलले परिपत्र जारी गर्नुअघि सरोकारवालासँग छलफल समेत नभएको गुनासो गरेका थिए ।  संघका द्वितीय उपाध्यक्ष विनोकुमार सेठियाले कालोबजारी ऐन र एजेन्सी ऐन निकै पुरानो भइसकेको र अहिलेको परिप्रेक्ष्यमा त्यसको सान्दर्भिकता सकिएकाले परिमार्जन गर्नुपर्नेमा जोड दिए । मन्त्री विश्वकर्माले आफ्नो मनसाय इमान्दार व्यापारी व्यवसायीका लागि सहज वातावरण बनाउने रहेको भन्दै सबैलाई देश बनाउने उद्देश्य राखेर काम गर्न आग्रह गरे ।  
