सुनौली नाकामा नाकाबन्दीको झल्को, सयौँ मालबाहक गाडी रोकिए

पुनहरि बेल्बासे रुपन्देही– भारतीय सीमा सुरक्षा बल (एसएसबी) ले रुपन्देहीको बेलहिया सिमानाकामा चेक जाँचको बहाना बनाएर कडाइ गरेपछि सयौंको संख्यामा मालबहाक गाडी सीमामै रोकिएका छन् । एसएसबीले भारतले यसअघि लगाएको नाकाबन्दीकै झल्को दिने गरी सयौं गाडी रोकेको छ ।     सामान लिएर नेपाल आउने र सामान लिन भारत जाने मालबहाक सवारी साधनहरुलाई माथिको आदेश भन्दै एसएसवीले चेकजाँच कडा पारेको हो । सयौ सवारी साधन बाहिरिने यो नाकामा भारतीय पक्षले दुई÷चारजना सुरक्षाकर्मी राखेर लामो समय चेकजाँच गर्दा आयात–निर्यात प्रभावित भएको छ ।  साउन पहिलो सातादेखि सुरक्षा अवस्था देखाउँदै सीमा क्षेत्रमा भारतीय पक्षले अवरोध गरेपछि नेपालका लागि भारतीय राजदूत मञ्जिवसिंह पुरी, भारतका लागि नेपालका राजदूत दीपकुमार उपाध्याय, भारतीय सुरक्षा बलका डिआइजी, नेपाली सुरक्षा निकायका प्रमुखहरुबीच भएको छलफलमा भारतीय अधिकारीहरूले सीमा क्षेत्रमा अवरोध नगर्ने जनाएका थिए ।   सहमति भएबमोजिम केही दिन सवारी साधान आवतजावत गरे पनि पुनः सुरक्षा अवस्थालाई देखाउँदै भारतीय पक्षले नेपालबाट भारतर्फ जाने सवारीसाधनलाई कडाई गरेको हो । गाडी आवतजावत हुन ढिलाई भएपछि नेपाल तर्फ बेलहिया देखि डाण्डा र अर्कोतर्फ बसन्तपुरसम्म गाडीको लामो जाम लागेको छ ।   भारतीय प्रहरीले यसरी चेकजाँचको बहाना बनाएर मालबहाक गाडीलाई अवरोध पु¥याएपछि राजश्व संकलनमा कमी आउने भैरहवा भन्सार कार्यालय प्रमुख भूपालराज शाक्यले बताए ।पहिला सामान्य हिसाबले चेकजाँच गर्ने भारतीय सीमा सुरक्षा बल एसएसबीले अहिले एउटा सवारी साधन चेकजाँच गर्न पनि ४५ मिनेट भन्दा बढी समय लगाउने गरेकोले आवतजावतमा ठूलो समस्या परेको ट्राफिक प्रहरी बेलहियका प्रहरी नायव निरीक्षक विष्णुबहादुर जिसीले बताए ।  
