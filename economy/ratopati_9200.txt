राष्ट्रिय वाणिज्य बैंकले अनलाइन आस्बा सेवा सञ्चालन गर्ने

काठमाडौं–राष्ट्रिय वाणिज्य बैंक लिमिटेडले साउन २७ गते बाट अनलाइन आस्बा सेवा २०७४ सुरु गर्ने भएको छ । बैंकको ६८ जिल्लामा रहेका १७९ वटै शाखा कार्यालयबाट यो सेवा निशुल्क रुपमा लिन सकिने बैंकले जनाएको छ ।  यसपछि प्राथमिक शेयर निष्काशन हुँदा ग्राहकले घरमै बसेर शेयर भर्न मिल्ने छ । सिडीएस एण्ड क्लियरिङ्ग लिमिटेडको सम्बन्धित निक्षेप सदस्यता मार्फत मेरो शेयरको यूजर प्राप्त गरेका ग्राहकले बैंकमा उपस्थित नभईकन पनि सहज रुपमा अनलाइन सी–आस्बा सेवा मार्फत आइपीओ, एफपीओ तथा म्युचल फण्डहरुमा आवेदन दिन सकिने बैंकले जनाएको छ ।       आस्बा प्रणाली अन्तर्गत सार्वजनिक रुपमा धितोपत्र निष्काशन हुँदा बैंकको जुनसुकै शाखा कार्यालयका खातावाला लगानीकर्ताबाट शेयर खरिद गर्न चाहेमा अनलाइन वा दरखास्त फारम संकलन गरी फारममा उल्लेख भए अनुसारको रकम सम्बन्धीत लगानीकर्ता खाताधनीकै खातामा रोक्का रहने छ ।साथै, सो रकम धितोपत्र ंबाँडफाड भए पछि लगानीकर्ताको नाममा कायम हुन आएको धितोपत्र बराबरको रकम सम्बन्धीत धितोपत्र निष्काशनकर्ता कम्पनीमा पठाई बाँकी रकम सम्बन्धीत खाताधनीले पुर्ववत रुपमा प्रयोग गर्न सक्ने गरी फुकुवा गरिने पनि बैंकले जनाएको छ ।  यसवाट दुरदराजमा रहेका लगानीकर्ताहरुले पनि पुँजी बजारको लाभ लिन सक्ने जनाइएको छ ।     
