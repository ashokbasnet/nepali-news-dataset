आपूर्ति र गुणस्तर कायम गर्न आपुर्ति मन्त्रीको निर्देशन

मोरङ–आपूर्ति मन्त्री शिवकुमार मण्डलले मन्त्रालय अन्तर्गतका संस्थानका डिपो तथा कार्यालयहरुलाई जनतालाई दुःख नहुनेगरी काम गर्न निर्देशन दिएका छन् ।मन्त्री मण्डलले विराटनगरको नेपाल आयल निगमको कञ्चनबारी डिपो, नेपाल खाद्य संस्थानको अञ्चल कार्यालय र साल्ट ट्रेडिङ्ग कर्पोरेसनको अञ्चल कार्यालय अनुगमनमन गरी सहज आपूर्ति र गुणस्तर कायम गर्न निर्देशन दिएका हुन् । ‘उपभोग्य वस्तुहरुकोसहज आपूर्ति र गुणस्तरीयताका लागि आ–आफ्नो जिम्मेवारी पूरा गर्नुहोला, जनतालाई सेवा दिन स्थापना भएका कार्यालयबाट नै जनताले सेवा नपाएको गुनासो नआओस,’अनुगमनको क्रममा उनले भने ‘गलत काम गर्नेलाई कुनै पनि हालतमा कार्वाही हुन्छ, राम्रो काम गर्नेलाई केही समस्या भयो भने त्यसको नैतिक जिम्मेवारी म लिन्छु ।’ आयल निगमको विराटनगर डिपो स्तरोन्नती  मन्त्री मण्डलले बिराटनगरस्थित नेपाल आयल निगमको कञ्चनबारी डिपोलाई आफ्नो क्षेत्रभित्र ईन्धनको सहज आपूर्तिमा कुनै समस्या उत्पन्न हुन नदिन निर्देशन दिए । व्यवस्थापनका लागि सचेत रहन र कुनै समस्या आएसचेत भई तुरुन्त माथिल्लो निकायसंग समन्वय गर्न पनि उनले सुझाव दिए । सो क्रममा निगमका क्षेत्रीय प्रमुख भानुभक्त खनालले पूर्वाञ्चलबाट दैनिक पेट्रोल १ सय केएल प्रतिदिन विक्री हुनेगरेपनि २ दिनको स्टक रहेकोले पेट्रोलियम ट्याङकी आवश्यक रहेको तथा डिजलको एउटा ट्याँकी २०४५ को भूकम्पबाट क्षतिग्रस्त भएकाले मर्मत गर्नुपर्ने बताएका थिए ।  त्यसपछि मन्त्री मण्डलले कञ्चनबारीमा मट्टीतेलको ३ वटा ट्याँकी रहेपनि जम्मा ११ केएल मट्टीलेत मात्र माग भएकोले संभव भएसम्म ७ सय १० केएलका दुई ट्याँकीलाई पेट्रोल राख्ने ट्याँकीमा रुपान्तरण गर्ने, क्षतिग्रस्त डिजलको ट्याँकी २०४५ परीक्षण गरी संभावना हेरेर ईन्धन राख्न सक्ने बनाउने र ८ देखि १० हजार केएलको नयाँ ट्याँकीका लागि पनि आवस्यक प्रकृया शुरु गर्ने बताएका थिए । अहिले कञ्चनबारीमा पेट्रोलको ५ सय ६० केएल, डिजलको ८ हजार केएल भन्दा बढी र मट्टीतेल २१ सय केएल भन्दा बढीको स्टोरेज ट्याँकी छन् ।  ईन्धनमा हड्ताल नगर्न आग्रह मन्त्री मण्डलले निगम वा डिलर र ढुवानी व्यवसायी कसैले पनि उपभोक्तालाई मर्का पार्ने काम नगर्न आग्रह गरे । निगम, डिलर र ढुवानी व्यवसायी जनतालाई सहज ईन्धन आपूर्ति गर्न सचेत हुनुपर्ने भन्दै उनले बन्द हड्तालका काम नगर्न पेट्रोलियम डिलर्स एसोसिएसनलाई आग्रह समेत गरे । ‘जनतालाई सहज ईन्धन आपूर्ति गराउनेतर्फ सचेत हुनुर्छ,निगम, डिलर, ढुवानी व्यवसायी र उपभोक्ता कोही पनि मर्कामा पर्नु हुँदैन’ उनले भने ‘कुनै अप्ठ्यारा आईलागेमा सहमतिवाट समाधान गरौँ जनतालाई दुःख दिने काम नगरौँ, जनतालाई मर्का पर्ने गरी तत्काल बन्द हड्ताल नगर्न म आग्रह गर्दछु ।’  
