यामाहाको ‘स्ट्रिट फाइटर’ बाइक एफजी २५ आउँदै

काठमाडौं– यामाहाको २५० सीसीको एफजी २५ नेपालमा आउने भएको छ । गत जनवरीमा भारतमा लन्च भएदेखि नै प्रतिक्षामा रहेको यो बाइक नाडा अटोशोअघि नै लन्च हुने जनाइएको हो ।   यामाहाले आफ्नो सफल तथा चर्चित एफजी सिरिजको डिजाइन लाइनमा एफजी२५ ल्याउन लागेको हो । अत्याधुनिक फ्युल इन्जेक्सन प्रविधा रहेको एफजी२५मा  एयर कुल्ड, ४ स्ट्रोक, एसओएचसी, २ भल्भ, सिंगल सिलिन्डर भएको २४९ सीसीको शक्तिशाली इन्जिन रहेको छ । बाइकप्रेमीलाई ह्यान्डल गर्न सहज बनाउन यसको वजन (१४८ केजी) कम गरिएको छ । यी विशेषताहरुले एफजी२५ लाई ‘एफजी वल्र्ड’को ‘पावरफुल, मिड–क्लास, स्ट्रिट फाइटर’ बनाएको छ ।   एफजी२५ को डिजाइन शक्तिशाली मांशपेसी भएका खेलाडीको झैं ‘रोबस्ट’ बनाइएको छ । नेपाली सडक सुहाउँदो बनाइएको ‘स्ट्रिट फाइटर’ले अधिकतम माइलेज दिने मात्र होइन वातावरणमैत्री पनि भएको नेपालका लागि यामाहाको आधिकारिक विक्रेता एमएडब्लु इन्टरप्राइजेजका सहायक महाप्रबन्धक दिपक रौनियारले बताए ।   ‘हाम्रो नयाँ मोटरसाइकलको विशेषताहरुले २० देखि ३५ वर्षसम्मका राइडरलाई आकर्षित गर्ने अपेक्षा गरेका छौं’ उनले भने, ‘यामाहा एफजी२५ तीन वटा एक्साइटिङ कलर– ‘ब्यालेस्टिक ब्लु’, ‘वारियर ह्वाइट’ र ‘नाइट ब्ल्याक’मा उपलब्ध हुनेछ ।’   एजी२५मा जापानी बजारमा सफल स्पोर्टस् बाइकमा प्रयोग हुने २४९ सीसीको विश्वासिलो इन्जिन जडान गरिनुका साथै नेपाली सडक सुहाउँदो ट्युनिङ गरिएको छ । यसमा यामाहाको प्योटेन्टेड ब्लुकोर इन्जिन रहेको छ जसले बाइकको पर्फमेन्सलाई बढाउने मात्र होइन इन्धन खपतलाई न्युन गर्छ र यो वातावरणमैत्री बीएस ४ इमिसन स्ट्यान्डर्डमा निर्माण गरिएको कम्पनीले जनाएको छ ।   ८००० आरपीएममा २०.९ पीएस अधिकतम पावर र ६००० आरपीएममा २० एनएम बराबरको अधिकतम टर्क उत्पन्न गर्ने एफजी२५मा एएचओ (अल टाइम हेडलाइट अन) प्रविधिको लिड हेडलाइट रहेको र जुन २५० सीसीको बाइकमा पहिलो हो ।   
