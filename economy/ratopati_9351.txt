प्युठानमा अधिकांशको जीवन धान्ने दरिलो आधार : कुखुरा व्यवसाय

राधिका भुसाल प्युठान– प्यूठानमा अधिकांशको जीवन धान्ने आधार कुखु्रा पालन व्यवसाय बनेको छ । परम्परागत खेति किसानीमा लगानी र मेहनत मात्रै हुन थालेपछि जिल्लाका सर्वसाधारण कुखुरा व्यवसायमा लागेका हुन् ।  थोरै लगानीमा पनि व्यवसाय गर्न सकिने  र छोटो समयमै आम्दानी हुनेभएपछि कुखुरा पालन व्यवसायमा लागेको धेरैको भनाई छ । यो व्यवसायमा विदेशबाट फर्केका युवायुवती देखि ग्रामीण क्षेत्रका किनासहरुको समेत आकर्षण बढ्दै गएको छ । यसको एक उदाहरण हुन् पार्वती विक । आठ बर्षअघिबाट यो व्यवसायमा हात हालेकी विक अहिले सफल व्यवसायी बनेकी छिन् ।  २०६६ सालमा जनविकास समाज नेपालको सहजीकरणमा गरिबी निवारण कोष कार्यक्रम अन्र्तगत  माण्डवी गाँउपालिका वडा नं. १ दमारे वस्तीमा गठित जोसिला  सामुदायिक संस्थाको सदस्य भई शुरुमा २० हजार ऋण लिई कुखुरा पालन शुरु गरेकी बिकको अहिले जीवन धान्ने आधार नै कुखुरा भएको छ । ‘जब  कुखुरा पालनवाट राम्रो आम्दानी हुन थाल्यो मैले थप कुखुरा बढाउदै लगे’– पार्वतीले भनिन्– ‘ बजारमा मासु खपत राम्रो छ जतिपनि विक्री गर्न सकिन्छ, आम्दानी पनि छ ।’ स्थानीय वजार देविस्थान, चकचके भिग्रिबाट कुखुराको अत्याधिक माग हुने गरेको उनले बताइन् ।  उनले कखुरा पालन  सम्बन्धि सहयोगी संस्थाका प्राविधिकको सल्लाह र सुझाब लिनुका साथै इलाका कृषि तथा पशु कार्यालयबाट पनि व्यवसाय प्रवद्र्धन गर्न परामर्श लिने गरेकि छन् । २ छोरा एक छोरी, श्रीमान र आफुसहित ५ जनाको परिवार रहेको पावर्तीको घरमा अहिले  दुई छाक खान र एकसरो लगाउन कुने समस्या छैन । कुखुराले नै छोराछोरी पढाउनुका साथै जग्गा समेत बढाएको पावर्तीको भनाइ छ ।  मासुमा आत्मनिर्भर प्यूठान  करिब १ वर्ष हुन थाल्यो प्युठान जिल्ला मासुमा आत्मनिर्भर बनेको । प्रतिवर्ष प्रतिव्यक्ति १४ किलोग्राम मासु आवश्यक पर्ने भएपनि  अहिले प्रतिव्यक्ति १४.२ केजी मासु उत्पादन भएको देखिन्छ । २ सय भन्दा बढि कुखुरा पालेका व्यवसायीहरुमा ७२ जनाले फर्म दर्ता गरेका छन् । अधिकांशले २ सय भन्दा कम संख्यामा कुखुरा पाल्ने गरेको पाइन्छ ।  मासुमा पुर्ण रुपले आत्मनिर्भर बनेको प्यूठान अब अण्डामा पनि आत्मनिर्भर बन्ने तयारीमा छ । जिल्ला पशुसेवा कार्यालय प्यूठानका अनुसार अहिले प्रतिव्यक्ति वार्षिक ४८ वटा अण्डा आवश्यक परेपनि ०७३÷०७४ मा भने ३० वटा सम्म पुगेको छ । हालसम्म ११ जना व्यवसायीले अण्डा दिने खुकुरा पालेको जिल्ला पशुसेवा कार्यालय प्यूठानले जनाएको छ ।  
