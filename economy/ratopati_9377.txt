लघुवित्त कम्पनीको नाफा वाणिज्य बैंक सरह

काठमाडौं–लघुवित्त क्षेत्रमा लगानी बढाउँदै मनग्गे ब्याज आम्दानी गर्न थालेपछि लघुवित्त कम्पनीको नाफा पनि वाणिज्य बैंकको सरह पुगेको छ । बढ्दै गएको लगानी र ब्याज आम्दानीले लघुवित्त कम्पनीहरु नाफा वढाउन सफल भएका हुन् ।  गत आर्थिक बर्षमा पनि धेरै लघुवित्त कम्पनीले आफ्नो नाफा बढाएका छन् । भर्खरै आफ्नो वित्तिय विवरण सार्वजनिक गरेको रुलर माइक्रोफाइनान्स डेभलपमेन्ट सेन्टर (आरएमडीसी)ले गत आवमा २१ करोड १३ लाख रुपैयाँ नाफा आर्जन गरेको छ । अघिल्लो आवमा यो संस्थाले १७ करोड २९ लाख रुपैयाँ नाफा कमाएको थियो ।  यस्तै, हालै आफ्नो अपरिस्कृत वित्तिय विवरण सार्वजनिक गरेको छिमेक लघुवित्त विकास बैंकले पनि ५७ कोड ६४ लाख रुपैयाँ नाफा कमाएको छ । अघिल्लो आवमा यो संस्थाको नाफा ४७ करोड २६ लाख रुपैयाँ थियो । यो संस्थाले ब्याज आम्दानी मात्र एक अर्ब २४ करोड रुपैयाँ गरेको छ ।  यस्तै, अर्को स्वलम्वन लघुवित्त संस्थाले पनि गत आवमा २५ करोड रुपैयाँ नाफा आर्जन गरेको छ । अघिल्लो बर्ष ३२ करोड नाफा गरेको यो संस्थाको नाफा यो बर्ष भने कम भएको हो । यस्तै, नागवेली लघुवित्त संस्थाले ३ करोड ३७ लाख नाफा गरेको छ भने अघिल्लो आवमा उसको नाफा २ करोड ७३ लाख रुपैयाँ थियो ।  यस्तै, विजय लघुवित्तले ३ करोड १७ लाख नाफा गरेको छ भने नेरुडे लघुवित्त विकास बैंकले ९ करोड ४६ लाख नाफा गरको छ । यो बैंकले खुद ब्याज आम्दानी ३१ करोड ६१ लाख रुपैयाँ गरेको छ । एक अर्ब १३ करोड निक्षेप संकलन गरि तीन बर्ष ९ करोड लगानी गरेको छ । 
