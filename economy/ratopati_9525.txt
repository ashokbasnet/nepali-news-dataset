केराका विरुवाबाट ९० लाखको कारोबार

नवलपरासी– नवलपरासीमा केराका ४ लाख विरुवा उत्पादन गरि ९० लाख रुपैयाँको कारोबार भएको छ । तीन महिना लगाएर उत्पादन गरिएका केराका विरुवाको विक्रि वितरणबाट ९० लाख रुपैयाँको कारोबार गरिएको हो । जसमध्ये करिब १० लाख रुपैयाँ फाइदा भएको बताइएको छ ।जिल्लाको गण्डक कमाण्ड क्षेत्र अन्तर्गत प्रतापपुर गाउँपालिको कठहवाँ गाउँमा जय किसान फलफुल एवं केरा विरुवा नर्सरी उद्योग स्थापना गरि केराका विभिन्न प्रजातीका विरुवाहरु उत्पादन गरिदै आएको छ । केरा नर्सरीबाट उत्पादन गरिएका विरुवा लिन नेपालका विभिन्न क्षेत्रका किसानहरु आउने गरेको नर्सरी उद्योगका संचालक  उत्रिचन्द राजभरले बताए ।उनले भने, '३ कठ्ठा क्षेत्रफलमा गरिएको केरा नर्सरी नेपालकै ठुलो नर्सरी मध्येको एक हो । नर्सरीमा टिस्यु कल्चर, जि नाईन, मालभोग, हरिछाल, भिम प्लस लगायत हाईव्रिड जातका  विरुवाहरु उत्पादन गर्ने गरिएको छ ।'विरुवा उत्पादन गर्दा प्लास्टिको सानो झोलमामा केराको बिउ राख्ने गरिन्छ जुन २० दिनदेखि २३ दिन भित्र रोप्नका लागि तयार हुने गर्दछ । भारतको बैंग्लौर र तामिलनाडुबाट प्रति बिउ रु १५ का दरले ६६ लाखको बिउ किनिएको र उत्पादित बिरुवा प्रतिगोटा रु २३ रुपैयाँको दरले बिक्रि भईरहेको  नर्सरी उद्योगले जनाएको छ ।  केराको पकेट क्षेत्रको रुपमा चिनिने नवलपरासीमा कुल ७ सय ९० हेक्टेयर क्षेत्रफलमा केरा खेती पनि गरिएको छ ।
