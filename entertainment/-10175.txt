विश्व संगीत दिवसको अवसरमा गायक सिताराम पोखरेल सम्मानित

काठमाडौँ । गायक सिताराम पोखरेल विश्व संगीत दिवसमा आयोजित कार्यक्रममा उपराष्ट्रपतिबाट सम्मानित भएका छन् ।

नेपाल सांगीतिक संघको आयोजनामा विश्व संगीत दिवसको अवसरमा गरिएको कार्यक्रममा सम्माननिय उपराष्ट्रपति नन्द बहादुर पुनले गायक सिताराम पोखरेललाई सम्मान गरेका थिए । नेपाली कला, सँस्कृति, साहित्य संगीत क्षेत्रमा प्रत्यक्ष रुपमा राष्ट्रलाई पुर्याएको योगदान तथा निरन्तर रुपमा नेपाली सांगीतिक क्षेत्रमा लागि परेर नेपाली संगीतको अभिभावक बनेर सांगीतिक फाटको एक धरोहर बन्दै नेपाली सांगीतिक क्षेत्रलाई राष्ट्रिय तथा अन्तराष्ट्रिय क्षेत्रमा चिनाउन सफल भएकोमा गायक सिताराम पोखरेललाई सम्मान गरिएको हो । 
 
सदाबहार गीत आखाको नानि हौ तिमी भन्ने गीत गाएर चर्चाको शिखरमा बस्न सफल तथा दर्जनौँ हिट तथा सदाबहार गीत गाएर नेपाली दर्शक तथा श्रोताहरुको मन मुटुमा बस्न सफल बरिष्ठ गायक सिताराम पोखरेल २०४४ साल देखि निरन्तर सांगीतिक फाटमा लागेर एक सय पचास भन्दा बेसी सुमधुर गीतमा आफ्नो आवाज दिइसकेका छन् । निरन्तर संगीत साधनामा नै लागेर उनले नेपालमा मात्र नभएर देश बिदेशमा समेत चर्चा कमाइ सकेका छन ।
 
सगरमाथाको फेदी सोलुखुम्बु, खोटांग देखि भर्खरै मात्र अमेरिका, सिंगापुर, मलेसियामा सम्मान ग्रहण गरेका पोखरेलले नेपाल पत्रकार महासंघ पर्सा, लाइन्स क्लब अफ पोखरा, लेखनाथ ज्यासिस, नेपाल भारत मैत्री संघ बाके, भानु कला केन्द्र बिराटनगर, पुर्बाञ्चल संगीत कलाकार संघ बिराटनगर, राष्ट्रिय गायन सम्मान, राष्ट्रिय नागरिक सेवा सम्मान लगायत अन्य धेरै राष्ट्रिय तथा अन्तराष्ट्रिय सम्मान पाईसकेका छन् । गायन संगै समाजसेवामा समेत अग्रणी भूमिका निर्बाह गर्दै आएका गायक पोखरेल मिजाशिला व्यक्तित्वका धनि पनि हुन् ।
