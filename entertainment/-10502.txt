'प्रेमगीत २' : डबिङको बीचमै छोड्न चाहन्थिन् नायिका अश्लेसा !(भिडियो)

काठमाडौँ । सुपरहिट फिल्म 'प्रेमगीत २' अब प्रदर्शनको लागि तयार भएको छ । रेड स्टुडियोमा सोमबार अश्लेषा ठकुरी र सन्तोष सेनले अन्तिम स्वरांकन भरेपछि डबिङ कार्य समापन भएको हो । 

निर्देशक रामशरण पाठकले अब फिल्मको पब्लिसिटीमा प्रयत्न गर्ने बताएका छन् । साउन १३ गते रिलिज डेट तोकेको यस फिल्मले सम्पादनका सबै विधागत कामलाई पूर्णता दिएको हो । 

फिल्ममा बर्मेली युवतीको भूमिकामा देखिएकी नायिका अश्लेसा ठकुरी भन्छिन् – ‘डबिङ गर्दै जाँदा बीचैमा छाडुँकी जस्तो भएको थियो तर हिम्मत हारिन, या त म जोडले चिच्याउनुपर्ने कि जोडले हाँस्नुपर्ने या संवेदनामा उत्रनुपर्ने थियो । गर्दै जाँदा फिलिङ्सले काम सम्पन्न गर्न सक्यो ।’ 

निर्माता सन्तोष सेन समेतको अभिनय रहेको फिल्ममा नायक प्रदिप खड्का केन्द्रमा रहेका छन् । 'प्रेमगीत'को सफलताले पनि यसको सिक्वेल चल्नुपर्ने बाध्यता छ । 'प्रेमगीत'मा अभिनय गरेकी नायिका पूजा शर्माको ठाउँमा अहिले अश्लेसा रहेकी छिन् ।
