'म यस्तो गीत गाउँछु'लाई शनिवार दर्शकको उत्साहजनक साथ

काठमाडौँ । शुक्रबारबाट प्रदर्शनमा आएको चलचित्र म यस्तो गीत गाउँछु आज दोस्रो दिनमा प्रवेश गरेको छ । दोस्रो दिनमा आइपुग्दा देशभरका हलमा चलचित्र हेर्न आउने दर्शकहरुको घुँइचो नै लागेको चलचित्रका वितरक गोपाल कायस्थले डिसीनेपाललाई जानकारी दिए ।

यस्तै देशभरका हलहरुमा शुक्रबार भन्दा शनिबार दर्शकहरुको विशेष घुँइचो नै लागेको उनले बताए । चलचित्रले अष्टको चार वटै हलमा कब्जा गरेको छ भने उता गोपीकृष्णमा रहेको सात हल मध्ये पाँच वटामा समेत सोही चलचित्र हेर्न आउने दर्शकले भरिए ।

वितरक कायस्थका अनुसार ग्वार्कोको गुण सिनेमा पनि यो चलचित्रको बढ्दो माग भएपछि शनिवार पाँच पर्दामा चलचित्रलाई देखाइएको छ । राजधानी लगायत देशभरका हलमा शनिवार म यस्तो गीत गाउँछुलाई दर्शकहरुको निकै मन पराएपछि चलचित्रका सम्पूर्ण टिम निकै खुशी छन् ।

अझ दर्शकहरुले चलचित्रका नायक पल शाह र नायिका पुजा शर्मालाई साह्रै रुचाएका छन् । राजधानीको अष्टनारायण हलमा प्रतिक्रिया लिन पुगेका नायक–नायिका पल शाह र पुजा शर्मालाई फिल्म हेरेर बाहिरिएका दर्शकले देख्ने बित्तिकै घेर्न पुगे । चलचित्रमा पल र पूजासँगै सरोज खनाल, रुपा राना, राजाराम पौडेल, मोहन निरौला लगायत कलाकाहरुको  अभिनय रहेको छ ।
