साउनमा डबल धमाका मचाउँदै निखिल

काठमाडौँ। नेपाली चलचित्र क्षेत्रमा एक्सन किङको ट्यागबाट परिचित नायक निखिल उप्रेतीको साउन महिनामा दुई चलचित्र हलहरुमा लाग्ने भएको छ । उनको पहिले प्रदर्शनमा आउन लागेको चलचित्र 'रुद्र' हो ।

'रुद्र' आउँदो साउन १३ गतेबाट देशभर प्रदर्शन हुँदैछ । चलचित्रमा निखिल उप्रेती पहिलो पटक दर्शकसामु खलनायक पात्रको रुपमा देखिन लागेका हुन् । निखिल उप्रेती आफैंले निर्माण गरेको यो चलचित्रमा सारा र विश्व शर्माको मुख्य भूमिका रहेको छ ।

रामजी लामिछानेको निर्देशनमा बनेको यस चलचित्रमा रोयदिप श्रेष्ठ, जितेन लामा, भाष्कर ओली, ज्याक श्रेष्ठ, अनिल पाण्डे लगायतका कलाकारहरुको समेत अभिनय छ । प्रेम कथामा आधारित रुद्रमा खलपात्रको भूमिकामा रहेका निखिल उप्रेतीको धमाकेदार एक्सन रहेको छ ।

यस्तै उनको अर्को चलचित्र 'संरक्षण' पनि यही साउनको २७ गतेबाट प्रदर्शन हुँदैछ । पुणेन्द्रु झाले निर्देशन गरेको यो चलचित्रका निर्माता प्रदिप उदय हुन् ।

चलचित्रमा निखिल उप्रेती एक प्रहरीको भुमिकामा देखिदैछन् । विशेष गरेर राजनीति र अपराध लगायतको विषयलाई आधार बनाएर यो फिल्म निर्माण गरिएको हो ।

चलचित्रमा निखिल सँगै सौगात मल्ल, मलिना जोशी, अशिष्मा नकर्मी, कामेश्वर चौरासिया लगायतको मुख्य भूमिका छ ।
