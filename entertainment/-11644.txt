एक करोडभन्दा बढीले रुचाए 'सुपारी दाना'

काठमाडौँ। चलचित्र 'दुई रुपैयाँ'मा समावेश 'कुटुमा कुुटु सुपारी दाना' गीतलाई एक करोडभन्दा बढीले युटुबमा हेरेका छन्। गत मे २८ मा युटुबमार्फत सार्वजनिक गरिएको यस गीतलाई आजसम्म आईपुग्दा १ करोड २ लाख ९६ हजार ७६ पटक हेरिएको छ।

उक्त गीतले ६४ हजार ९ सय १५ लाइक समेत प्राप्त गरेको छ भने ४ हजार ६ सय ४६ जनाले डिसलाइक गरेका छन्। गायक तथा संगीतकार राजनराज शिवाकोटीले गाएको सो गीतमा उनलाई गायिका मेलिना राई र गायक राजन इशानले पनि साथ दिएका छन्।

गीतको भिडियोमा निर्देशक निश्चल बस्नेत, उनकी श्रीमती तथा नायिका स्वस्तिमा खड्का र कलाकार आशिफ शाहको अभिनय छ।

चलचित्र दुई रुपैयाँ आउँदो भदौं २३ गतेबाट प्रदर्शनमा आउँदैछ जसलाई अशिम शाहले निर्देशन गरेका हुन्। जि ट्वान्टी वान प्रोडक्शन र ब्ल्याक हर्स पिक्चर्स प्रस्तुत रहेको यस चलचित्रलाई शिवराम श्रेष्ठले छायांकन गरेका हुन्।
