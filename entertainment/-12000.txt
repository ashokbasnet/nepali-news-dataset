अक्षय कुमारको ‘ट्वाइलेट...’ लिक भएपछि...

मुम्बइ । यो साता अक्षय कुमार निकै तनावमा परे । उनीमात्र होइन उनका निर्देशक रेमो डिसुजासहित सम्पूर्ण टिमलाई पनि निकै तनाव भयो । कारण थियो अक्षयको अगष्ट ११ मा रिलिज हुन लागेको फिल्म ‘ट्वाइलेटः एक प्रेम कथा’ ।

यो फिल्म रिलिज नहुँदै लिक भएपछि फिल्मको सबै टिक तनावमा परेका थिए । प्रहरीको क्राइम ब्रान्चको अनुसन्धानअनुसार फिल्मका प्रोड्युसर नीरज पाण्डेकी बिजनेस पार्टनर शीतल भाटियाकी असिस्टेन्ट आकांक्षाको गल्तीका कारण फिल्म लिक भएको थियो । फिल्मको पहिलो हाफ भएको पेनड्राइभ आकांक्षासँग थियो । उनले गल्तीले त्यो पेनड्राइभ कहीँ बिर्सिइन् । पछि यो पेनड्राइभ निर्देशक रेमो डिसुजाका जिम ट्रेनर बिठालसँग पुग्यो । 

बिठालले रेमोसँग गएर आफूले पेनड्राइभ भेटेको बताए पनि सुरुमा रेमोले यो कुरा पत्याएनन् । उनले मजाक ठानेको भए पनि पछि उनले बिठालसँग त्यो पेनड्राइभ लिए । सुरुमै पेनड्राइभ गलत हातमा नपुगेका कारण फिल्म बाहिरिन नपाएको रेमोले बताएका छन् । फिल्ममा अक्षय कुमारसँगै भूमि पेडणेकरसहित अनुपम खेर, सना खान, दिव्येन्दु शर्मा पनि अहम् भूमिकामा छन् ।
