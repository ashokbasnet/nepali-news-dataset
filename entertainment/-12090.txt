'म्यूजिक खबर म्यूजिक अवार्ड'का उत्कृष्ट पाँचलाई प्रमाणपत्र 

काठमाडौं । छैठौं म्यूजिक खबर म्यूजिक अवार्ड २०७४ मा उत्कृष्ट पाँचमा पर्न सफल स्रष्टा, सर्जक एवम् कलाकारलाई उत्कृष्ट पाँचको मनोनयनको प्रमाणपत्र प्रदान गरिएको छ । राजधानीको रातोपुलस्थित रकहाउस क्याफेमा एक कार्यक्रमको आयोजना गरी अवार्डमा उत्कृष्ट पाँचमा पर्न सफल स्रष्टा, सिर्जना र कलाकारलाई मनोनयनको प्रमाण पत्र प्रदान गरिएको हो ।

म्यूजिक खबर डटकमको आयोजनामा आगामी साउन २२ गते राष्ट्रिय नाचघर जमलमा सम्पन्न हुन गइरहेको यस अवार्डको सहआयोजकमा सांस्कृतिक संस्थान जमल रहेको छ ।

सो कार्यक्रममा संगीतकार संघ नेपालका अध्यक्ष लक्ष्मण शेष, गीतकार संघ नेपालका अध्यक्ष चुडामणि देवकोटा, पृथ्वी इन्टरटेनमेन्टका प्रबन्ध निर्देशक पृथ्वी थकाली, न्यू वल्र्ड टेलरिङका प्रोप्राइटर दिपक परियार, फेसियल हाउसकी प्रबन्ध निर्देशक सुष्मा महरा, नवोदित कलेजका प्रिन्सिपल राजेन्द्र अधिकारी, भाइस प्रिन्सिपल जीबी अधिकारी लगायत अवार्डका कार्यक्रम निर्देशक शान्तिप्रिय, संयोजक सविता पोखरेल लगायतको हातबाट उत्कृष्ट पाँचको मनोनयनको प्रमाणपत्र प्रदान गरिएको थियो ।

अवार्डका कार्यक्रम निर्देशक शान्तिप्रियले अवार्डको गरिमासँगै कलाकारको पनि उचाई बढ्ने बताउँदै अवार्डले छैठौं वर्षसम्म एउटा इतिहास बनाएको बताएका थिए । अवार्डको मूल्य र मान्यता कलाकारले बुझ्नुपर्ने बताउँदै शान्तिप्रियले संगीत क्षेत्रमा यस अवार्डले महत्वपूर्ण भूमिका खेल्न सफल भएको बताए ।
