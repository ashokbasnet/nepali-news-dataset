रिलिज नहुँदै प्रेमगीत–२ को यस्तो क्रेज

काठमाडौं। भोलि रिलिज हुन लागेको फिल्म प्रेमगीत २ को दर्शकमा अत्याधिक क्रेज देखिएको छ । रोमान्टिक र एक्सन ड्रामा ‘प्रेमगीत २’ को बुकिङ आक्रामक रुपमा अगाडि बढेको छ । बुकिङको पहिलो दिन मुख्य मल्टिप्लेक्समा ६० प्रतिशत माथि अकुपाइड गरेको सिनेमाले दोस्रो दिन बिहीबार ९० प्रतिशत बुकिङ सिर्जना गरेको छ । यही क्रम जारी रहेमा रिलिजका दिन शुक्रबार टिकटको अभाव हुने निश्चित भएको छ । 

एड्भान्स बुकिङ बढ्दै गएपछि मल्टिप्लेक्सले शो बढाएका छन् । सर्वाधिक सेयर प्राप्त हुने मुख्य मल्टिप्लेक्स चेन क्यूएफएक्सले काठमाडौंका आउलेटमा मात्र १४ शोज उपलब्ध गराएको छ । पोखरामा मात्र क्यूएफएक्सले पाँच शोज दिएको छ । शनिबारसमेत बुकिङ उच्च छ । शनिबारका पाँच शोज सोल्डआउट हुन लागेको क्यूएफएक्स अफिसियल पोर्टलमा देख्न सकिन्छ । 

कुमारी, जयनेपाल, सेन्ट्रल, लाबिम हलका बिहानी, रात्री र दिवा सोजमा उच्च बुकिङ छ । ‘बुकिङको यो ट्रेन्डले आक्रामक ओपनिङको संकेत गर्छ’ निर्माता सन्तोष सेनले भने, ‘अपेक्षाभन्दा बढी दर्शकीय विश्वास र अपेक्षा एड्भान्स बुकिङमा देखियो ।’ क्यूएफएक्सले तीन सोज थपेर शोज संख्या १५ पुर्याएको छ । बिग मूभिजले चार, एफक्युबले चार, क्यूजले चार शोज दिएका छन् । मोफसल र काठमाडौंका एकल पर्दामा समेत दर्शकको उपस्थिति उच्च हुने अनुमान गरिएको छ । 

आक्रामक बुकिङको नतिजा शुक्रबार हुने अकुपेन्सी एवं ओपनिङमा देखिने अनुमान छ । देशभर ८० पर्दाबाट रिलिज हुने प्रदीप खड्का स्टारर सिनेमाले यसअघि निकै चर्चा पाइसकेको छ । रामशरण पाठक निर्दे्शित फिल्मलाई सन्तोष सेनले निर्माण गरेका हुन् । सन् १९४५ मा दोस्रो विश्वयुद्धको परिवेश चित्रण गर्ने सिनेमाभित्र एक्सन, प्रेम, ड्रामा र कमेडी तत्व समावेश गरिएको छ । म्यानमारबाट नेपाल घुम्न आएकी युवती नेपाली युवकको प्रेममा परेपछि उत्पन्न हुने द्वन्द्व प्रेमगीत २ को कथावस्तु हो ।
