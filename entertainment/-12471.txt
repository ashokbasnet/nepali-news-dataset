दोस्रो दिनसम्म प्रेमगीत-२ को साढे २ करोड बढीको व्यापार 

काठमाडौँ । प्रदिप खड्का र अश्लेष ठकुरीको मुख्य भूमिका रहेको चलचित्र प्रेम गीत-२ ले दोस्रो दिनसम्म साढे २ करोड बढीको व्यापार गरेको छ। 

पहिलो दिन देशभरिका ८० पर्दाबाट १ करोड १३ लाख ५६ हजार ४ सय ४५ रुपैयाँ कारोबार गरेको उक्त चलचित्रले दोश्रो दिन १ करोड ४० लाख २५ हजार ६ सय ८७ रुपैयाँ कलेक्सन गर्दै कूल २ करोड ५३ लाख ८२ हजार १ सय ३२ रुपैयाँ व्यापार गरेको चलचित्र वितरकले जनाएका छन्। 

शनिबार चलचित्रले मोफसल तर्फ ६४ लाख ११ हजार २ सय १५ रुपैयाँ र राजधानी टेरिटोरीबाट ७६ लाख १४ हजार ४ सय ७२ रुपैयाँ कलेक्सन गर्न सफल भयो। राजधानीको हिसाब हेर्ने हो भने सर्वाधिक कलेक्सन क्यूएफएक्स च्यानल, दोश्रोमा गोपीकृष्ण मुभिज र तेश्रोमा अष्टनारायण पिक्चर्स रहेका छन्। 

चर्चित चलचित्रको सिक्वेल तथा प्रदीप खड्काको बढ्दो क्रेजले तथा अभिनयले दर्शकको मन तानेको बताइन्छ। दर्शकको प्रतिक्रिया लिन प्रदिप हलसम्म पुग्दा दर्शकले उनलाई देखेर आँसु झारेका दृष्य समेत बाहिर आएका छन्।
