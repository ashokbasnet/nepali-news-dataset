शाहरुख खानमाथि ठगी मुद्दा, तत्काल उपस्थित हुन अदालतको आदेश

दिल्ली। एक वकीलले दिल्लीको एक अदालतमा अभिनेता शाहरुख खानविरुद्ध ठगीको आरोपमा मुद्दा दायर गरेका छन् । अधिवक्ता राजकुमार पाण्डेले शाहरुखविरुद्ध उक्त मुद्दा दायर गरेका हुन् । अधिवक्ता पाण्डेले शाहरुखविरुद्ध मिडियामार्फत गलत सन्देश जनतामा पु¥याएर ठगी गरेको आरोप लगाएका छन् । 

अधिवक्ता पाण्डेले दायर गरेको मुद्दामा शाहरुखले ‘एक शेविङ क्रिमलाई देशको नम्बर १ शेविङ क्रिम बताएर भ्रामक विज्ञापन गरी ठगी गरेको’ उल्लेख छ । पाण्डेले अदालतमा पेश गरेको निवेदनमा यो क्रिम लगाएपछि आफ्नो अनुहारमा फोका परेको उल्लेख गरेका छन् । पाण्डेले अनुहारको उपचारका लागि १ हजार २५० अस्पतालमा उपचार गराएको उल्लेख छ । फूड एण्ड ड्रग विभागमा पनि क्रिमको जाँच गराइएको छ । 


न्यायाधीश काशीनाथ सिंहले अधिवक्ता पाण्डेको निवेदन स्वीकार गरेका छन् । अदालतले बजरंगी सुपर बाजार न्यू मार्केट भोपाल, भी जोन शेविङ क्रिम कम्पनीका मालिक तथा अभिनेता शाहरुख खानविरुद्ध अदालतमा उपस्थित हुन आदेश जारी गरेको छ । अदालतले दिएको आदेशमा सबैलाई २६ अगष्टमा अदालतमा उपस्थित हुन भनिएको छ ।
