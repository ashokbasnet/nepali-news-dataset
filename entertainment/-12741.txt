लुकेको प्रतिभालाई बाहिर ल्याउन 'के जमाना आ' सुरु गरेको हुँ: धतुरे

काठमाडौँ । पछिल्लो समय नेपाल टेलिभिजनबाट चार हास्य टेलिशृङ्खला दर्शक माझ नियमित प्रसारणमा आइरहेका छन् । ‘भद्रगोल’, ‘हाक्का हाक्की’, ‘के जमाना आ’ र ‘ब्रेक फेल’ । यि चार शृङ्खलामध्ये ‘के जमाना आ’ भने कलाकारले आफ्नै कम्पनी खोलेर पहिलो पटक प्रसारणमा ल्याएको टेलिफिल्म हो । के जमाना आ अहिलेको जमानाको प्रतिनिधित्व गरेर निर्माण भएको टेलिशङ्खला हो । 


टिममा आबद्ध रहेका १८ जनाको अथक प्रयास र मिहेनतले झण्डै १ वर्षे लामो यात्रा ‘के जमाना आ’ ले तय गर्दैछ । यो टेलिफिल्मको क्याप्टेन हुन् चिरञ्जीवी प्रसाद पुडासैनी (सिपी) उर्फ धतुरे । अन्य टेलिफिल्मसँग प्रतिपस्र्धा गर्ने हेतुले भन्दा कन्टेन्टमा समसामयिकता ल्याउने र दर्शकको मन जित्ने अभिप्रायका साथ ‘के जमाना आ’ आफूले सुरु गरेको लेखक, निर्देशक तथा शीर्ष कलाकार सिपीले बताएका छन् । काठमाडौंमै जन्मिएका सिपीले कलाकारितामा एक दशक लामो यात्रा पार गरिसेकका छन् । 


उनले प्रतिभा भएका कलाकारलाई प्लाटफर्म उपलब्ध गराउन पनि आफूले यो टेलिफिल्म सुरु गरेको बताएका छन् । उनले भने– अरु एक्लै सगरमाथाको चुचुरो पुग्न खोज्छन् तर मैले सबैलाई सामेल गरेर लैजाउ भन्ने सोचका साथ अघि बढिरहेको छु ।’ झण्डै एक वर्षको अवधि पार गरिरहदा ‘के जमाना आ’ टेलिफिल्मका कलाकारले निर्वाह गरेको पात्र दर्शक समक्ष विस्तारै क्लिक हुँदै गइरहेको छ । 


टेफिल्मले गाउँ र शहर दुवैको झल्को दिने अर्धविकसित एरियालाई सुटिङको मुख्य थलो बनाएको छ । हाल काठमाडौंको साँखुमा ‘के जमाना आ’ को सुटिङ गरिदै आइएपनि निकट दिनमा गोकर्णेश्वरमा गरिने जानकारी क्याप्टेन सिपीले दिएका छन् । साप्ताहिक रुपमा झण्डै एक लाख रुपैयाँ टेलिफिल्म निर्माण मै खर्च हुने गरेको बताउँदै सिपीले अगाडि थपे, ‘यो टिम पछाडि परेको दुख पाएको टिम हो । मेरो पीडा बुझ्ने कोहीपनि छैन । काठमाडौमा घर भएर पनि म यो दुख पैसा कमाउन होइन सिरियलको ब्राण्ड बनाउनको निमित्त गरिरहेको छु ।’ 


यस अघि राष्ट्रिय झण्डा दिवस मनाउनुपर्छ भनेर सिरियलमा सिपीले उठाउँदा दर्शकले निकै राम्रो प्रतिक्रिया दिएका थिए । शृङ्खला लेखनमा सिपीलाई आशिष श्रेष्ठले सघाउँदै आएका छन् । ‘के जमाना आ’ मा चिरञ्जीवी प्रसाद पुडासैनी (सिपी), गणेश खड्का, सम्झना आचार्य, केशव सापकोटा, राजु कट्टेल, सम्झना श्रेष्ठ लगायतका कलाकारको अभिनय रहेको छ । शुक्रबार राति साढे ९ बजे एनटिभीबाट प्रसारण हुने यस टेलिशृङ्खला रामसर मिडियाको अफिसियल युट्युव च्यानलबाट पनि हेर्न सकिन्छ ।
