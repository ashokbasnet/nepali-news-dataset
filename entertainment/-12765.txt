 रुद्रप्रियामा रेखासँग रुमाल चिनो माग्दै आर्यन 

काठमाडौँ । सात वर्षपछि एउटै पर्दामा देखिएका अभिनेता आर्यन सिग्देल र अभिनेत्री रेखा थापा अभिनित चलचित्र 'रुद्रप्रिया'को एक गीत सार्वजनिक भएको छ। कार्तिक २ मा प्रदर्शनमा आउने उक्त चलचित्रको ‘चिरबिर चिरबिर चाचरी' बोलको गीतको भिडियो बुधबार यूट्युबबाट सार्वजनिक भएको हो।

केही समयअघि अडियो गीत सार्वजनिक गरेको निर्माण पक्षले हिजो उक्त गीतको भिडियो दर्शक माझ ल्याएको हो। राजनराज सिवाकोटीको शब्द तथा संगीत रहेको उक्त गीतमा मेलिना राई र संगीतकार सिवाकोटीकै स्वर रहेको छ। १७ लाखको सेटमा खिचिएको यस गीतलाई चन्दन दत्तले सम्पादन गरेका हुन्।

पछिल्लो समय चर्चित जोडी कहलाइएका यी दुईको यो चलचित्र नेपाली दर्शक माझ उत्सुक्ताको विषय बनेको छ। बबी भूपाल सिंह निर्देशित यस चलचित्रमा रेखा र आर्यनसँगै राजन इशान, विश्व बस्नेत लगायतका कलाकारको अभिनय छ। संजय लामाको छायांकन रहेको चलचित्रलाई सरस्वती थापा र रमेश एमके पौडेलले निर्माण गरेका हुन्।
