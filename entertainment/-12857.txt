सलमानका कारण १९ वर्षदेखि अदालत धाउँदै बहिनी अलवीरा

मुम्बइ। बलिउड स्टार सलमान खान अहिले फिल्मी करियरको उच्च विन्दूमा छन् । तर, सलमानकै कारण उनकी बहिनी अलवीरा खान (अग्नीहोत्री) भने १९ वर्ष पहिलेदेखि अहिलेसम्म अदालतको चक्कर लगाइरहेकी छिन् । सलमानविरुद्ध १९ वर्षदेखि चलिरहेको हरिण शिकार मुद्दामा अलवीरा १९ वर्षदेखि अदालत धाइरहेकी हुन् । 

१९ वर्षअघि हरिण शिकारको विषयमा सलमान खानविरुद्ध जोधपुर अदालतमा मुद्दा परेको थियो । १९९८ मा यस्ता तीन मुद्दा दर्ता गरिएको थियो । यी मुद्दामा सलमानले केही समय जेल सजाय पनि भोगिसकेका छन् । सलमान जमानतमा रिहा भएपछि लगातार अदालतमा हाजिरी लगाउने काम अलवीराले नै गर्दै आइरहेकी छिन् । 

अलवीरा सलमान अरबाज र सोहेलभन्दा पनि कान्छी हुन् । परिवारमा उनी आमा र सोहेलसँग सबैभन्दा नजिक मानिन्छिन् । अलवीराको निर्माता अतुल अग्नीहोत्रीसँग बिहे भएको थियो । दुई बच्चाकी आमा उनी पतिसँग फिल्म निर्माण क्षेत्रमा पनि संलग्न छिन् । यसबाहेक उनी फेशन डिजाइनिङमा पनि सक्रिय छिन् ।
