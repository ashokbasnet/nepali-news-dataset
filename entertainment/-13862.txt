किन सर्याे ‘तिमीसँग’को रिलीज डेट ?

काठमाडौँ । चलचित्र तिमीसँगले रिलिज मिती सारेको छ । भदौ ८ गते रिलिज मिति तोकिएको फिल्म एक्कासी पछि सरेको हो । यही मितिमा रिलिज हुने भनिएको फिल्म ‘कृ’ पनि पछि सरेको छ ।

चलचित्र ‘ए मेरो हजुर २’ का कारण ‘तिमीसँग’को मिति पर सरेको अनुमान गरिएको छ । यी दुवै चलचित्रमा एउटै अभिनेत्री साम्राज्ञी राज्यलक्ष्मी शाहको अभिनय रहेका कारण सँगै फिल्म रिलिज नगर्ने निर्माण पक्षको तयारी रहेको बुझिएको छ । ‘ए मेरो हजुर २’ भदौ १६ मा रिलिज हुँदैछ । एउटै नायिकाको चलचित्र लगातार रिलिज गर्दा व्यापारमा असर पर्ने निर्माण पक्षको अनुमान छ ।

चलचित्रको नयाँ रिलिज मितिबारे कुनै जानकारी दिइएको छैन । भदौ ८ मै रिलिज मिति तोकेको चलचित्र झ्यानाकुटी पनि कात्तिक १७ मा सरेको छ ।
