एउटै मञ्चमा निखिलसहित गोपाल र बसन्त सम्मानित

काठमाडौँ। एक्सन नायक निखिल उप्रेती, चलचित्र वितरक गोपाल कायस्थ र संगीतकार बसन्त सापकोटा सम्मानित भएका छन्। उनीहरुलाई राजधानीको मच्छेगाउँमा आयोजित दोस्रो लाखें नाच एवं सांस्कृतिक तथा सम्मान कार्यक्रममा युवा तथा खेलकुद मन्त्री राजेन्द्र कुमार के.सी.ले सम्मान गरेका हुन्। कार्यक्रममा अन्य व्यक्तित्वहरुलाई पनि सम्मान गरिएको थियो। नेपाल सांस्कृतिक कला मन्दिरले आयोजना गरेको उक्त सांस्कृतिक कार्यक्रम भोलीसम्म सञ्चालन हुनेछ। कार्यक्रममा विभिन्न जिल्लाका लाखें नाच प्रस्तुत गरिएको थियो। नेवार समुदायको परम्परागत नृत्य लाखें नाच संरक्षण तथा प्रचारका लागि सो कार्यक्रमको आयोजना गरिएको आयोजकले बताएको छ।
