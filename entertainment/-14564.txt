भविनको ‘छायाँ’ विमोचित 

काठमाडौँ। युवाकवि भविन लिम्बूको कविता सङ्ग्रह छायाँ हालै विमोचन भएको छ। नेपाल प्रज्ञा प्रतिष्ठानका उपकुलपति विष्णुविभु घिमिरे, कवि राधेश्याम लेकाली, निबन्धकार युवराज नयाँघरे, समालोचक महेश पौडेल, कृतिकार भविन लिम्बूले संयुक्त रुपमा छायाँको विमोचन गरेका थिए। 

छायाँबारे उपकुलपति घिमिरेले भने- ‘नयाँ पन, नयाँ शैली भित्रिएको छ यो छायाँमार्फत । आजको कविताले खोजेको खास धार यो कृतिमा भेटिन्छ।’ 

यसै गरी विमोचित कृतिबारे निबन्धकार नयाँघरेले आफनो धारणा राखे— ‘छायाँमा देश र परदेश जोड्ने भावनात्मक पुलको निर्माण भएको छ। सरलतामा धेरै बलिया विचार पोखिएको यो सुन्दर कृति हो।’ 

समालोचक पौडेलले छायाँमा जातीयता र राजनीतिको कुनै पनि छोइछिटो नरहेको विचार पोखे । उनले भने— ‘कविताको मौलिक स्वाद यसमा छ।’ 

कृतिका लेखक लिम्बूले आपूm विदेशमा बस्दा पैसाभन्दा पनि साहित्य–कलामा बढी समर्पित भएको धारणा राखे। उनले भने— ‘कविता लेख्दा मलाई ठूलो सन्तुष्ठी हुन्छ। सिर्जनाले दिने सुख अरुबाट पाइँदैन ।’ 

साहित्यकार लेकालीले भविनका कविताले आफ्नो मौलिक भाव र चरित्रमाथि उठान गरेको बताए। उनले भने— ‘भविनमा ज्यादै कलात्मक लेखनीका गुणहरु देखिन्छन्।’ 

लामो समयदेखि हङकङमा रहँदै आएका कवि लिम्बू अनेकौँ सांस्कृतिक, सामाजिक, साहित्यिक संघ–संस्थामा आबद्ध छन्। छायाँ भविनको दोस्रो कृति हो। यस अघि उनको हङकङ चसमिस कविता सङ्ग्रह आइसकेको छ। 

उक्त अवसरमा वीपी चिन्तन प्रतिष्ठान हङकङका अध्यक्ष कुलप्रसाद गुरुङ, कवि टङ्क सुब्बा, बाबा बस्नेत, सन्ध्या पहाडी, डाक्टर गुनु घर्ती लगायतले आ–आफना मन्तव्य राखेका थिए। कार्यक्रम अन्तर्राष्ट्रिय नेपाली साहित्य समाज, नेपाल च्याप्टरले आयोजना गरेको थियो।
