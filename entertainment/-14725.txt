बाढी पीडितका लागि धुर्मुस-सुन्तली फाउण्डेशनले एकीकृत नमुना बस्ती निर्माण गर्ने 

काठमाडौँ । धुर्मुस-सुन्तली फाउण्डेशनले तराईका बाढी पीडितका लागि एकीकृत नमुना वस्ती निर्माण गर्ने भएको छ।  

बाढी प्रभावित क्षेत्रमै पुगेर राहत वितरण गरेका सिताराम कट्टेल धुर्मुस र कुञ्जना घिमिरे सुन्तली नेतृत्वको धुर्मुस सुन्तली फाउण्डेशनले एकीकृत नमुना बस्ती निर्माणको घोषणा गरेको हो। 


बाढीका कारण पालमुनी बस्दै आएका पीडितहरुको अवस्था एकदमै पीडादायि रहेको भन्दै यस बाहेक कुनै पनि मानविय क्षति नहोस भन्ने उद्देश्यले फाउण्डेशनले एकीकृत बस्ती निर्माण गर्ने योजना बनाएको हो । 

आफै खटेर तराईका १२ जिल्लाका २३ स्थानमा झण्डैं ६५ लाख बरावरको राहत सामाग्री तथा बालबालिकाहरुका लागि शैक्षिक सामाग्री बितरण गरेका धुर्मुस सुन्तली फाउण्डेशनका अध्यक्ष सिताराम कट्टेल‘धुर्मुस’ले पीडितहरुको अवस्थालाई मध्यनजर गर्दै एकीकृत बस्तीको योजना अघि सारेको बताएका छन ।

‘उहाँहरु अझै पनि पालमुनी बसिरहनुपरेको अवस्था छ र उहाँहरुका लागि यतिबेला बासस्थानको आवश्यकता छ’ धुर्मुसले भावुक हुदै भने ‘फेरी अर्को मानबिक क्षति नहोस भन्नका लागि पनि हामीलाई एकीकृत नमुना बस्तीको आवश्यकता महशुस भएको हो ।’

बाढीका कारण पीडित बनेका तराई बासीहरुको अति आवश्यक कुराहरु समेत नभएको बताउँदै फाउण्डेशनकी उपाध्यक्ष कुञ्जना घिमिरे‘सुन्तली’ले उहाँहरुका लागि राहत मात्र भन्दा पनि एउटा बासस्थानको जरुरत भएको र फाउण्डेशनले बाढी पिडितहरुका लागि आएको सहयोग रकमले उक्त नमुना बस्ती निर्माण गर्ने जानकारी दिइन् । एकीकृत नमुना बस्ती निर्माण गर्ने योजना बनाएपनि कहाँ र कति लागतमा बनाउँने भन्ने अझै पनि टुङ्गो नलागेको र छलफलमै रहेको उनको भनाइ छ ।  


बाढी पीडितहरुका लागि एकीकृत नमुना बस्ती निर्माण संगैं केही समयअघि मात्रै ५ अर्वको अनुमानित लागतमा निर्माण गरिने भनिएको नमुना नेपालको कामपनि निरन्तर अगाढी बढिरहने फाउण्डेशनले बताएको छ । फाउण्डेशनले निर्माण गर्ने भनिएको उक्त बस्ती पनि अन्य बस्ती जस्तै बाल मैत्री, अपाङ्ग मैत्री र भुकम्प प्रतिरोधी हुनेछ । फाउण्डेशनले यसअघि ३ वटा एकीकृत नमुना बस्ती सफलतापुर्वक निर्माण सम्पन्न गरि नेपालीहरुको विश्वास जितिसकेको छ ।
