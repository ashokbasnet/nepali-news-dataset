नेफ्टाले सिनेमा विकास र विस्तारमा नेतृत्व लिने

काठमाडौँ। चलचित्र प्राविधिक संघले पेशागत हितसँगै सिनेमाको अन्तराष्ट्रिय विस्तारलाई थप सशक्त बनाउने निर्णय गरेको छ। राजधानीमा बुधबार सम्पन्न अठारौं साधारण सभामा दुई कार्यभारलाई सँगै अघि बढाउन सुझाव प्राप्त भएको हो। 

सभा उद्घाटन गर्दै भूमिसुधार तथा व्यवस्था मन्त्री गोपाल दहितले पर्दा अगाडिभन्दा पछाडि बसेर योगदान गर्ने प्राविधिकको सम्मान महत्वपूर्ण हुने बताए। प्राविधिकको परिश्रमले सिनेमा र प्रविधिले गति लिएको चर्चा गर्दै उनले संघलाई उद्योगकै नेतृत्वको जिम्मा लिन आग्रह गरे। 

अध्यक्ष पुष्कर लामाले अघिल्लो वर्षका उपलब्धीको चर्चा गर्दै आउँदो वर्षलाई थप प्रभावकारी बनाउने बताए । प्राविधिकको वृत्ति विकासलाई हेरेर आकस्मिक राहत कोष स्थापना गरिएको बताउँदै उनले पेशागत हकहित सशक्त तुल्याउने प्रण गरे। 

अवार्डलाई नियमित प्रक्रियाजस्तो कर्मकाण्डीय मात्र नगराएर घरेलु सिनेमाको अन्तराष्ट्रियकरण, बजार विस्तार र संस्कृति प्रवद्र्धन हुने किसिमले आयोजना गरिने उनले बताए। संघको भवन निर्माण र चलचित्र विकास बोर्डमा एकजना प्राविधिक सदस्य नियुक्ति गर्न माग राख्दै सरकारसँग डेलिगेसन जाने तयारी रहेको लामाले बताए। 

उक्त अवसरमा संस्थाका निवर्तमान अध्यक्ष मनोजकुमार केसी लगायत गतवर्ष दुबईमा सम्पन्न नवौं नेफ्टा फिल्म अवार्डमा योगदान दिने संचारकर्मीलाई सम्मान प्रदान गरियो। सभामा नेफ्टा कार्यसमितिले यसवर्षको आर्थिक प्रतिवेदन समेत पेश गरेको थियो।
