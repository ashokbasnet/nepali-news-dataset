करिश्मालाई उमेरले छेकेन (भिडियो)

काठमाडौं । काठमाडौंमा आयोजित नयाँ शक्ति नेपालको एक कार्यक्रममा संयोजक बाबुराम भट्टराईसँगै मञ्चमा थिइन् नायिका करिश्मा मानन्धर। उनी नयाँ शक्तिकी नेतृ पनि हुन्।

अन्तरक्रियाको क्रममा करिश्माको प्रशंसा गर्दै एक पत्रकारले करिश्मालाई सोधे ‘तपाँई अहिले आएर कक्षा ९ मा पढ्न थाल्नु भएको छ, यो त नेपाली समाजमा पढ्नलाई उमेरले छेक्दैन भन्ने राम्रो उदाहरण हो नि, यसबारे विस्तृतमा भनिदिनुस्।’

राजनीतिका प्रशंगमा बाबुराम भट्टराईले बोलिरहेकै बीचमा प्रशंग करिश्माको पढाइमा सोझियो।

करिश्मा मुस्कुराइन्। उनले पढ्नका लागि नयाँ शक्ति पार्टीका नेताहरू प्रेरणा बनेको सुनाइन्। ‘हाम्रो पार्टीका धेरैजसो नेताहरूको नाम अगाडि डाक्टर झुण्डिएको हुन्छ, त्यसले पनि मैले प्रेरणा पाएँ।’

करिश्माले सिकाइ कहिल्यै नसकिने र पढ्नका लागि उमेरले नछेक्ने बताइन्। उनले बोलेपछि बाबुरामले बीचमा अध्ययनको महत्वबारे बताउँदै करिश्मालाई उत्प्रेरित गरे। बाबुराम बोलेर सकेपछि करिश्माले थपिन् ‘नयाँ शक्ति पार्टीमा आएर पनि मैले राजनीतिक क्लास लिएकी छु, पार्टी पनि मेरा लागि स्कुल कलेज जस्तै भैरहेको छ।’

कार्यक्रमको त्यो रोचक प्रशंग यो भिडियोमा हेर्नुस्ः



ग्‍यालेक्सी पब्लिक स्कुलबाट कक्षा आठ पास गरेपछि चलचित्र क्षेत्रमा प्रबेश गरेकी नायिका करिश्माले अहिले मैतिदेवीस्थित त्रिवेणी पब्लिक स्कुलमा कक्षा ९ मा अध्ययन गरिरहेकी छिन्।

उमेरले सिकाइको चाहनालाई छेक्न सक्दैन भन्ने एउटा उदाहरण करिश्मा बनेकी छन्।
