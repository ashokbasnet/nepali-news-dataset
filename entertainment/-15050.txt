यी हिरोइनलाई दिए अक्षयले धोका, कसैसँग ‘सगाई’ कसैसँग बिहेको बाचा

मुम्बइ। अक्षय कुमार फिल्ममा मात्र ‘खिलाडी’ होइनन् । उनी वास्तविक जीवनमा पनि युवतीको विषयमा खेलाडी नै थिए । आज जन्मदिन मनाइरहेका अक्षय कुमारका विभिन्न युवतीसँगको अफेयरको विषयले निकै चर्चा पाउने गरेका थिए । 

अक्षय कुमारको रवीना टण्डन र शिल्पा शेट्टीसँगको अफेयर सबैभन्दा बढी चर्चाको विषय बन्यो । यी दुवै हिरोइनसँग अक्षयको अफेयर निकै लामो समयसम्म चल्यो । रवीना र अक्षयले १९९४ मा मोहरा फिल्ममा सँगसँगै काम गरेका थिए । यही बेलादेखि उनीहरु नजिकिएका थिए । अक्षयले रवीनासँग ‘सगाई’ पनि गरिसकेका थिए तर यो सम्बन्ध धेरै टिकेन । अक्षयले छोडेपछि रवीना डिप्रेसनमा गएकी थिइन् । 

शिल्पा शेट्टी र अक्षयको अफेयर पनि निकै चर्चामा रह्यो । अक्षयले शिल्पासँग पनि बिहेको बाचा गरेका थिए । ब्रेकअपपछि शिल्पाले अक्षयमाथि आफूलाई चाहिँदासम्म प्रयोग गरेको र पछि छोडिदिएको आरोप लगाएकी थिइन् । उनीहरुको सम्बन्ध अहिले सामान्य छ । अक्षयको नाम पूजा बत्रासँग पनि जोडियो । त्यतिबेला पूजा सुपरमोडल थिइन् र अक्षय संघर्ष गर्दै थिए । यतिबेला अक्षयले पूजाको सहाराबाटै बलिउठमा आफ्नो पकड बनाएपछि पूजाबाट टाढिए । 

अक्षयले आयशा जुल्कासँग फिल्म खिलाडीमा काम गरेका थिए । यतिबेलै उनीहरु नजिकिएका थिए । तर यिनीहरुको सम्बन्ध धेरै टिकेन । त्यसपछि खिलाडियोंका खिलाडीमा काम गर्दा अक्षयको नाम रेखासँग पनि जोडियो । यो सम्बन्ध निकै आश्चर्यलाग्दो थियो किनकि रेखा अक्षयभन्दा धेरै जेठी थिइन् । 

१९९९ मा आएको फिल्म इन्टरनेशनल खिलाडीको सुटिङका बेला उनी ट्वींकल खन्नासँग नजिकिए । दुवै निकै नजिकिएपछि अक्षयले बिहेको प्रस्ताव राखे जसलाई ट्वींकलले सहजै स्वीकारिन् । जनवरी २००१ मा उनीहरुले बिहे गरे । बिहेपछि पनि अक्षयका अफेयर बन्द भएनन् । २००४ मा ऐतराज फिल्मको सुटिङका क्रममा अक्षय प्रियंका चोपडासँग नजिकिए । यो अफेयरको चर्चा निकै चलेपछि ट्वींकलले अक्षयलाई प्रियंकासँग कुनै फिल्म नखेल्न भनेकी थिइन् ।
