 बिवादसँगै बलिउड छोड्न कंगनालाई करण जोहरको सुझाव

एजेन्सी । जुम्ल्याहा सन्तानका पिता बनेका करण जोहर र अभिनेत्री कंगना रनोटबीचको विवाद बढेको छ । विवाद ‘कफी विद् करण’मा कुराकानीका क्रममा सुरु भएको थियो ।

कंगनाले शोमा भनेकी थिइन्, ‘यदि मेरो ‘बायोपिक’ बन्यो भने त्यसमा तपाइँ(करण) बलिउडमा परम्परा पछ्याउँने एक ठूलो मान्छेको भूमिका निभाउँनु हुनेछ, जो नयाँलाई अवसर दिँदैन । तपाइँ बलिउडमा नातावादको ध्वजावाहक र फिल्मी माफिया हो ।’ यो सुनेर करण शोमा मुस्कुराए मात्रै, तर कंगनाको प्रश्नको कुनै जवाफ दिएनन् ।

हालै, लन्डनमा एक पत्रकारसँगको कुराकानीका क्रममा करणले कंगनाको आरोपमाथि मुख खोले । करणले भने, ‘कंगना मेरी पाहुना भएकाले जे बोलिन् मैले सुन्न पर्नेे थियो । कंगनाले मलाई ‘नेपोटिज्म’(नातावाद)को ध्वजावाहक भनिन्, तर मलाई लाग्दैन कि कंगनालाई नेपोटिज्मको अर्थ थाहा छ ।’

उनले भने, ‘मैले कंगनालाई काम दिइरहेको छैन, यसको अर्थ के म मुभी माफिया बने ? म कंगनाको महिला कार्ड र पीडित कार्डदेखि थाकिसके । किनकि तपाइँ सँधै दुःखी मात्रै रहनुहुन्न । यदि बलिउड उद्योग यति खराब छ भने छोड्नुहोस् ।’

करणको यो प्रतिक्रियापछि सामाजिक सञ्जालमा कंगना र करणबीच उठेको विवादले निक्कै ठाउँ पाएको छ । धेरैजसो प्रयोगकर्ताले ‘बलिउड छोड्नुहोस्’ भन्ने करणको भनाईलाई लिएर उनको आलोचना गरिरहेका छन् ।
