गीतकार लालचनको निधन

पोखरा।स एकताका निकै चर्चित ‘क्या राम्रो स्याउबारी मार्फा गावैमा...’ बोलको गीतका रचनाकार बसन्ती लालचनको निधन भएको छ।

उनको भारतको नयाँदिल्लीस्थित मेदान्त अस्पतालमा ३१ भदौमा उपचार क्रममा निधन भएको हो । ६४ वर्षे लालचन फोक्सोको रोगबाट पीडित थिइन्।

मुस्ताङको कोवाङमा जन्मिएकी लालचनले थकाली भाषामा समेत गीत लेखेकी छन्। कम गीत रचना गरेर पनि उनी मर्मस्पर्शी गीतबाट चर्चित थिइन्। स्वर्गीय लालचनको श्रीमान, एक छोरा र दुई छोरी रहेका छन्। श्रीमान् राजेन्द्रकुमार लालचन पोखरा उद्योग वाणिज्य संघका पूर्व अध्यक्ष हुन्।

स्वर्गीय लालचनको शव एम्बुलेन्समार्फत दिल्लीबाट पोखरा ल्याइँदैछ। उनको सोमबार पोखरामा थकाली परम्पराअनुसार अन्येष्टि गरिने आफन्त नरेन्द्र लालचनले जानकारी दिए।
