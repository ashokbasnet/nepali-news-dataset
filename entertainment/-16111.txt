 चलचित्र ह्याप्पी डेजमा   दयाहाङ र दीयाले लगाए ठुम्का

काठमाडौँ । मिलन चाम्स निर्देशित सिनेमा ह्याप्पी डेजको पहिलो गीत चेप्टे चेप्टे पेरुङ्गो इन्टरनेट रिलिज भएको छ । चाम्सको अघिल्लो सिनेमा वीर विक्रम अनस्क्रिन जोडी दयाहाङ राई र दीया पुन गीतमा फिचर छन् । 

पहिलोपटक दयाहाङले यसरी लोकभाखा गीतमा कम्मर मर्काएका हुन् । लोकेसनको शीतलता, कम्पोजिसन शैलीले दर्शकले गीत रुचाउन सक्छन् । ह्याप्पी डेजमा दीयाको यो केमियो रोल हो । 

राजनराज शिवाकोटीको संगीत रहेको गीतमा उनले अञ्जु पन्तसँग मिलेर गीत गाएका छन् । कविराज गहतराज नृत्य निर्देशक हुन् । प्रायः गीतमा मौलिकता र शब्द नियन्त्रण गर्न सक्ने खुबी भएका शिवाकोटीले आफ्नो क्षमता यसमा पनि प्रयोग गरेका छन् । 

माघ १२ गते देशव्यापी रिलिज हुने सिनेमालाई लन्डन सिने आइ र चाम्स इन्टरटेनमेन्टको ब्यानरमा निर्माण गरिएको हो । दयाहाङसहित प्रियंका कार्की, संजय गुप्ता, विक्की जोशी अभिनित सिनेमाको छायांकन बेलायतमा गरिएको छ ।
