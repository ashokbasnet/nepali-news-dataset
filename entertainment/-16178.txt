मामा–माइजु बने सैफ–करिना, सोहाले जन्माइन् छोरी

मुम्बइ। बलिउड हिरोइन सोहा अली खान आमा बनेकी छिन् । बलिउड स्टार सैफ अली खानकी बहिनी र करिना कपुरकी नन्द उनले आज छोरीलाई जन्म दिएकी हुन् । यसको जानकारी सोहाका पति कुणाल खेमुले ट्वीटरमा दिएका हुन् । कुणाल पनि बलिउड हिरो नै हुन् । उनले ट्वीटरमा लेखेका छन् ‘यो कुरा बताउँदा निकै खुसी लागेको छ कि हामी एक सुन्दर छोरीका अभिभावक बनेका छौं । यो निकै खास दिन हो सबैलाई माया र शुभकामनाको लागि धन्यवाद दिन चाहन्छु ।’

केही समयअघि सोहाले डिसेम्बरमा बच्चा जन्माउने खबर बाहिरिएको थियो । डाक्टरले अनुमान गरेको भनिएको यो मितिभन्दा २ महिना अगाडि नै सोहाले छोरी जन्माएकी हुन् । कुणाल र सोहाको बिहे भएको आगामी डिसेम्बरमा दुई वर्ष पुग्दैछ । यी दुईले तीन वर्षको डेटिङ र लिभ इन रिलेसनपछि २०१५ डिसेम्बर २५ मा बिहे गरेका थिए ।
