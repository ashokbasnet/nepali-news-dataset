सुनील ग्रोवरसँगको झगडापछि कपिल शर्माले गरे झण्डै आत्महत्या!

मुम्बई। कमेडियन कपिल शर्माले आफ्नो नयाँ फिल्म ‘फिरंगी’ को ट्रेलर सार्वजनिक गर्ने कार्यक्रममा पूर्व सहकर्मी सुनील ग्रोवरका विषयमा धेरै कुरा सार्वजनिक गरे। कपिलले अष्ट्रेलिया भ्रमणका क्रममा सुनील ग्रोवर, चन्दन र अन्य साथीसँग भएको झगडाका विषयमा खुलेर कुरा गरेको भारतीय संचारमाध्यमले जनाएका छन्।

कपिलका अनुसार उनीहरु अष्ट्रेलियामा शो गरेर फर्किने क्रममा निकै दुख भएको थियो। सुनीलसँगको झगडाका कारण आफू डिप्रशनको सिकार भएको र आफूले आत्महत्या गर्ने योजना बनाएकोसमेत खुलासा गरेका छन्। ‘मलाई आफू बसेको अर्पाटमेन्टको बालकोनीबाट हामफाल्ने मन भएको थियो,’ उनले भने। 



कपिलका अनुसार उनका एक साथीले मन परिवर्तन गर्नकालागि सी–साइड अपार्टमेन्टमा सिफ्ट हुन सुझाव दिएका थिए। ‘जब म उनको घरबाट बाहिर समुन्द्रलाई नियालिरहेको थिएँ, त्यतिबेला मेरा मनमा त्यहीबाट हामफाल्ने योजना आयो,’ उनले भने। सो समयमा आफू निकै डिप्रेशमा गएको उनको भनाइ थियो।

कपिलले आफू भगवान भएको उल्लेख गर्दै आफूबाट पनि गल्ती भएको स्वीकार गरे। ‘यसैपनि पंजाबीलाई धेरै नै रिस उठ्छ,’ उनले भने, ‘जुन दिन हामी अष्ट्रेलियाबाट फर्किँदै थियौं, त्यो दिन म अलि नेगेटिभ थिएँ, किनभने त्यतिबेला ‘फिरंगी’ का एक क्रु मेम्बरको निधन भएको थियो। अर्कोतर्फ फिल्मको शुटिङ पनि पंजावमा लागेको हुस्सेका कारण रोकिएको थियो। त्यही कारण म अष्ट्रेलियाको शो क्यान्सिल गर्न चाहन्थे।’

कपिलका अनुसार आफूले आयोजकको पैसा फिर्ता गरेर जति नोक्सान भएको छ, त्यसको पनि व्यवस्था गर्ने बताएका थिए। तर आयोजकले सबै टिकट अनलाइनमार्फत बिक्री भइसकेकाले शो रद्द गर्न नसकिने जवाफ दिएको थियो। ‘फेरि हामी इच्छा नहुँदा नहुँदै पनि अष्टे«लियामा शो गर्यौं,’ उनले भने, ‘अष्ट्रेलियामा जतिबेला शो सुरु हुँदै थियो, त्यतिबेला हाम्रा दुई जना कलाकार झगडा गर्न थाले। तीमध्ये एक मेरा साथी चन्दन थिए अर्को एक युवती थिइन्।’



शो सुरु हुनेवाला थियो। शो पनि कपिलकै नामबाट थियो। ‘द कपिल शर्मा शो’। त्यही कारण उनलाई धेरै चिन्ता थियो। पूरै जिम्मेवारी कपिलमाथि थियो। यस्तो अवस्थामा दुई जनाबीचको झगडा देखेर कपिललाई चिन्ता भयो। झगडा गर्ने युवती रुँदै कपिलको छोउमा आइन्।

त्यतिबेला कपिलको पारो चढिसकेको थियो। कपिलले चन्दनलाई निकै हप्काए र दुई चार थप्पड पनि हाने। चन्दनले पनि कफिललाई दुई चार थप्पड हाने। ‘तर पछि चन्दन र ती युवतीको झगडा त साम्य भयो, तर मेरो झगडा दुनियाका सामुने आयो,’ कपिलले भने।
