काठमाडौंमा नयाँ मल्टिप्लेक्स बीएसआर संचालनमा

काठमाडौं । नयाँ मल्टिप्लेक्स सिनेमा हल बीएसआर संचालनमा आएको छ । शुक्रबारदेखि गोंगबुस्थित बीजी मलमा अवस्थित थिएटरले व्यवसायिक प्रदर्शन थाल्यो ।

बरिष्ठ निर्देशक एवं अभिनेता नीर शाहले आयोजित समारोहमा सिनेमा घर शुभारम्भ गरे । भारतीय र अमेरिकी मल्टिप्लेक्स इतिहासको चर्चा गर्दै उनले साहस र सीपले मात्र अघि बढ्न सकिने बताए ।

१ सय ५० र १ सय ४० गरि दुई अलग अडिटोरियम छन् । बीजी मलको पाँचौं र छैठौं तलामा संचालित मल्टिप्लेक्समा नेपालमै पहिलोपटक अटमस ध्वनी प्रविधि जडान गरिएको छ । कम्पनीद्धारा जारी विज्ञप्तीमा उल्लेख छ, ‘पर्दाको जुन दिशामा जस्तो वस्तु देखिन्छ, सोही दिशामा दर्शकले आवाज महसुस गर्न सक्नेछन् ।’

फिल द थ्रील, फिल एभ्री डाइमेन्सन नारा मल्टिप्लेक्सले राखेको छ । मूभिज अध्यक्ष राजु गिरीले दर्शकले सुविधासम्पन्न वातावरण र प्रविधिमा सिनेमा मज्जा लिन सक्ने बताए । उनी उक्त मलका संचालक समेत हुन् ।

अभिनेत्री गौरी मल्ल, निर्देशक दीपेन्द्र के. खनाल, निर्माता माधव वाग्ले, वितरक गोविन्द शाही लगायतले शुभकामना प्रदान गरे । आउँदो वर्ष ठमेलमा स्थापना हुन लागेको क्यूएफएक्सको नयाँ मल्टिप्लेक्स छायाँले पनि अटमस ध्वनी प्रविधि जडान गर्ने भएको छ ।
