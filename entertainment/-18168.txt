बन्ने भयो चलचित्र भैरे, दयाहाङ र वर्षाको मुख्य भूमिका रहने  

केशव रेग्मी 
	


काठमाडौँ । विद्यार्थी जीवनदेखि नै रंगमञ्चको क्षेत्रमा होमिएर कला क्षेत्रमा योगदान पुर्याउदै आएका निर्देशन 'एभरेष्ट' सूर्य बोहराले पाँचौँ चलचित्र भैरे निर्देशन गर्ने भएका छन्। उनी केही समयको अन्तरालपछि फेरी चलचित्र निर्देशनमा कमव्याक गर्न लागेका हुन्। 

निर्माण पक्षले यो चलचित्र केहीदिन भित्रै औपचारिक निर्माणको घोषणा गर्ने तयारी गरेको छ। मंसिरको पहिलो हप्ताबाट छायाङ्कन सुरु गर्ने तयारीमा निर्माण पक्ष जुटेको छ। 

भैरे सुटिङ स्पटको लागि प्राकृतिक सुन्दरताले भरिएको मनोरम पर्यटकिय स्थल मुस्ताङको जोमसोमलाई छनौट गरिएको छ।

मिलनसार व्यक्तित्वका रुपमा परिचित बोहराले सिनेमा क्षेत्रमा आगामी दिनहरूमा पनि समयको माग अनुसार कथा, विषयबस्तुको बेजोड प्रस्तुति लिएर दर्शकहरुलाई भरपूर मनोरन्जन दिने योजनामा छन्। 

सडक नाटक, म्युजिक भिडियो, चलचित्र हुँदै दर्जनौं नेपाली सिरियल एवं टेलिभिजनको पर्दामा निर्देशन गरेका बोहराले सुपरहिट चलचित्र  ठूली  अग्नी परीक्षा, मुटु, कान्छा जस्ता चलचित्रको निर्देशन गरिसकेका छन्। 

उनको पहिलो सुपरहिट चलचित्र ‘अग्नि परीक्षा’रहेको थियो। जसमा राजेश हमाल, बिना बुढाथोकी, सारंगा श्रेष्ठ, नारायण त्रिपाठी लगायत अन्य कलाकारहरूले अभिनय गरेका थिए। उक्त चलचित्रले त्यो वर्षकै सर्वाधिक सफल चलचित्रको उपाधि चुम्न सफल भएको थियो। त्यस लगत्तै उनले चलचित्र ‘कान्छा’ बनाउन सफल भए। जसमा राजेश हमाल,र करिष्मा मानन्धरले अभिनय गरेका थिए। 

अब बन्ने चलचित्र ‘भैरे’मा दयाहाङ राई, बिक्रान्त बस्नेत, सुरक्षा पन्त, बुद्धि तामाङ, नायिका वर्षा सिवाकोटी, बाल कलाकार अनुभव रेग्मी अनुवन्धित भएका छन्। यसअघि दया र वर्षाले चलचित्र लप्पन छप्पनमा एकसाथ काम गरेका थिए  

भैरे यस बर्षकै सर्वाधिक उत्कृष्ट र सफल चलचित्र बन्नेमा निर्माण पक्षको दाबी छ।
