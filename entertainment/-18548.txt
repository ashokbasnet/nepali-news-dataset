‘पद्मावती’ निर्देशक भंसालीको टाउको काटेर ल्याउनेलाई ५ करोड इनाम

मुम्बइ। बलिउडका चर्चित निर्देशक संजय लीला भंसालीको टाउकोको मूल्य तोकिएको छ । उनको टाउको काटेर ल्याउनेलाई ५ करोड भारु इनाम दिने घोषणा गरिएको छ । उनको फिल्म ‘पद्मावती’का कारण यस्तो अवस्था आएको हो । उनको फिल्म अहिले निकै विवादित बनेको छ । 

फिल्म रिलिज हुनुभन्दा पहिल्यै राजपुत समाजका व्यक्तिहरुले फिल्म हलहरुमा तोडफोड र आगजनीको धम्की दिएका छन् । यही क्रममा उत्तरप्रदेशको मेरठका एक राजपुत नेताले घोषणा गरेका छन् ‘जसले संजय लीला भंसालीको टाउको काटेर ल्याउँछ यसलाई ५ करोड भारु इनाम दिइनेछ ।’ फिल्ममा रणवीर सिंह ‘खिलजी’ दिपीका पादुकोण ‘रानी पद्मावती’ र शाहिद कपुर ‘राजा रावल रतन सिंह’को भूमिकामा छन् । 

फिल्ममा आक्रमण गर्ने अलाउद्दीन खिलजीको अपमान गरिएको बताइएको छ । उनका गलत कामलाई बढाइचढाइ गरेर फिल्ममा देखाइएको आरोप लगाइएको छ । फिल्ममा रानी पद्मिनी र खिलजीको ‘ड्रिम सिक्वेन्स’ समेत राखिएको छ र यसमा ‘घुमर नृत्य’ समावेश गरिएको छ । यो कुरालाई लिएर पनि विरोध भइरहेको छ । घुमर नृत्य पुरुषको अगाडि नगरिने भए पनि फिल्ममा यस्तै दृश्य राखेर राजपुत समाजको गलत छवी देखाइएको आरोप लगाइएको छ ।
