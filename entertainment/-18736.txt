स्रष्टाहरुको पैदल यात्रा 

काठमाडौं। नेपाली साहित्यमा कलम चलाउँदै आएका केही स्रष्टाहरुको पहलमा बितेको एक वर्षदेखि थालिएको स्रष्टा पदयात्राको १३औँ श्रृङ्खला मंसिर १ गते शुक्रबार सुन्दरीजलदेखि चिसापानीसम्मको पैदलयात्रा गरी सम्पन्न भएको छ। स्रष्टा पदयात्रा अभियानकोे १३औं श्रृँखलामा १३ जना स्रष्टाहरुको सहभागिता रहेको थियो।

स्रष्टाहरुको पदयात्रा काठमाडौँको सुन्दरीजलबाट सुरु भई मुलखर्क–ठूलोधाप हुँदै नुवाकोट र सिन्धुपाल्चोकको सीमानामा रहेको चिसापानीमा पुगेर सकिएको थियो। 

सुन्दरीजलबाट हिँडेको टोली करिब ७ घण्टाको पैदल यात्रा पछि चिसापानी पुगेको थियो। पदयात्रामा स्रष्टाहरु शीतल गिरी, डिल्लीराज अर्याल, जसध्वज गुरुङ, श्रीओम श्रेष्ठ रोदन, डा. धनप्रसाद सुवेदी, डा. नेत्र एटम, लीलाराज दाहाल, हरि गौतम, प्रमोद प्याकुरेल,   राजेश खनाल, डिल्लीरमण सुवेदी, प्रवेग हाङस्रङ र दामोदर सापकोटाको सहभागिता रहेको थियो।

पैदल यात्राका क्रममा साहित्यिक तथा समसामयिक विषयमा छलफल गरिएको थियो। प्राकृतिक सुन्दरताले भरिपूर्ण स्थल भए पनि प्रचारप्रसारको अभावमा चिसापानी क्षेत्र ओझेलमा परेको पैदल यात्रामा चिसापानी पुगेका साहित्यकारहरुले दुखेसो गर्दै थिए। उनीहरुले आफ्ना लेख तथा समाचारको माध्यमबाट यो क्षेत्रलाई परिचित गराउनु र प्रचारप्रसार गर्नु आवश्यक रहेको बताए। 

स्रष्टाहरुको टोली शुक्रबार राती चिसापानीमै बास बसेको थियो। सो क्रममा साँझ साहित्यिक छलफल तथा रचना वाचनको कार्यक्रम पनि आयोजना गरिएको थियो। ‘स्वास्थ्य र सिर्जनाकालागि पदयात्रा’ नारासहित सुरु भएको यो अभियानको उद्देश्य ऐतिहासिक, प्राकृतिक, धार्मिक तथा पुरातात्विक क्षेत्रहरुको अवलोकन गर्दै सो विषयमा साहित्यिक सिर्जना गर्नु र पर्यटन प्रवद्र्धनमा सहयोग गर्नु रहेको छ। पैदल यात्रामा चिसापानी पुगेको स्रष्टाहरुको टोली शनिबार काठमाडौं फर्किएको छ ।
