'फिर्के'को पहिलो गीत सार्वजनिक, ईकु र क्रिष्टिना पौडेलको नृत्य

काठमाडौं। ईकु नामले चर्चित सुलेमान शंकरको प्रस्तुतीमा निर्माण भएको चलचित्र ‘फिर्के’को पहिलो गीत सार्वजनिक भएको छ । गीतको भिडियोमा सुलेमान शंकर 'ईकु' र नव-नायिका क्रिष्टिना पौडेलले कम्मर मर्काएका छन् । भिडियोलाई कबिराज गहतराजले कोरियोग्राफी गरेका हुन् । ‘चट्टै’ बोलको गीतमा रामचन्द्र काफ्ले र अञ्जु पन्तको स्वर छ भने सुभाष भुषालको संगीत तथा लेखु सहयात्रीको शब्द छन् ।

पौष १४ गते रिलिज मिति तोकिएको ‘फिर्के’मा अर्पण थापा, सुलेमान शंकर, ऋचा शर्मा, क्रिष्टिना पौडेल, बिष्णु सापकोटा, अर्जुन गुरुङ्, उज्ज्वल भण्डारी, पुरन थापा लगायतका कलाकारहरुको अभिनय रहेको छ । विभिन्न हास्य टेलिसिरियलमा 'बेमान' नामले परिचित रवि डंगोलले यो चलचित्रका निर्देशन गरेका हुन् । रविले यसअघि ६ वटा नेवारी फिल्महरु निर्देशन गरिसकेका छन् ।

नेपाली भाषाको चलचित्रमा भने यो उनको पहिलो निर्देशन हो । यसअघि 'ईकु'का २ सिक्वेल बनाइसकेका सुलेमान शंकरले ‘फिर्के’मा ईकु भन्दा फरक भूमिकामा अभिनय गरेको देख्न सकिन्छ । चलचित्रमा अभिमन्यू निरबीको कथाअष्ट महर्जनको द्वन्द्व मित्र डि. गुरुङको सम्पादन तथा राम कुमार केसीको छायांकन रहेको छ । यो चलचित्रका निर्माता ओमलाल गुरुङ् र राजेश श्रेष्ठ हुन् ।
