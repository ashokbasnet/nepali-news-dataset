सिंहको ‘मौनता’ सार्वजनिक

काठमाडौं। साहित्यकार विष्णुबहादुर सिंहको २६औं कृति मुक्तक संग्रह मौनता सार्वजनिक भएको छ। शिवपुरी साहित्य समाजद्वारा राजधानीमा सोमबार आयोजित एक कार्यक्रमकाबीच वरिष्ठ साहित्यिक पत्रकार नगेन्द्रराज शर्मा, पुष्कर लोहनी, श्रीओम रोदन, वियोगी बुढाथोकी र जयदेव भट्टराईले उक्त पुस्तक संयुक्तरुपमा विमोचन गरे।

कार्यक्रममा प्रमुख अतिथि नगेन्द्रराज शर्माले लघु मन्तब्य दिँदै लेखकलाई शुभकामना दिए। यौनवादी साहित्यकार पुष्कर लोहनीले मुक्तक संग्रह मौनताको समीक्षात्मक टिप्पणी गरेका थिए ।

लेखक सिंहले मौनतामा फिजराल्ड शैली अनुसार मुक्तक लेखिएको बताए । उनले फिजराल्ड शैलीका मुक्तकमा सोह्र अक्षर रहने गरेको हुँदा आफूले पनि हरेक हरफमा सोह्र अक्षर नै प्रयोग गरेको उल्लेख गरे ।

समाजका अध्यक्ष साहित्यकार वियोगी बुढाथोकीको सभापतित्वमा सम्पन्न उक्त कार्यक्रममा श्रीओम रोदन, जयदेव भट्टराई र शंकर भारतीले बोलेका थिए ।
