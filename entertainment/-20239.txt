चुनावी परिणामबारे के भन्छन् नायक नायिका

•सुरक्षा भट्टराई-

काठमाडौं । देश यतिबेला चुनावी परिणाममा रनभुल्ल छ। प्रतिनिधि सभा प्रत्यक्षा तर्फका अधिकांश नतिजा आइसकेको छ। समानुपातिक मतनतिजा गणना पनि धमाधम भैरहेको छ।

वाम गठबन्धनले प्राप्त गरेको नतिजा धेरैका लागि अनपेक्षित बनेको छ। चुनवी नतिजाबारे कलाकारको धारणा बुझ्न हामीले नेपाली चलचित्रका एक नायक र एक नायिकासँग संक्षेपमा कुरा गरेका छौं।

प्रदिप खड्का- नायक

चुनावी परिणामबारे चासो नहुने कुरै भएन। मैले अपडेट लिई राखेको छु। नेकपा एमाले पहिलो दल बन्दैछ। वाम गठबन्धनले धेरै सिट जितेको थाहा छ। 

म कुनै पनि राजनीतिकक दल निकट छैन। तर दलहरूबारे जानकारी र चासो राख्नु एक नागरिकको हैसियतले स्वाभाविक हो। मुख्य कुरा देश विकास होस् भन्ने नै हो। जनताले धेरै आशा राखेका छन्। अब त्यहि अनुरुप देशको अर्थतन्त्रमा टेवा पुर्याउन सबै सरकार र दलहरू लागुन्। विजयी सबैलाई बधाइ।

सञ्चिता लुँईटेल- नायिका

चुनावी नतिजाबारे एकदमै चासो छ। किनकी हामी र हाम्रो देशको नयाँ पुस्ताको भविष्य यो राजनीतिसँग जोडिएकै हुन्छ। जनताले दिएको जनमतलाई सम्मान गर्नै पर्छ।

अहिले वाम गठबन्धनले जनताको मन जित्यो र राम्रो परिणाम ल्याएको छ। देश विकासका लागि दलहरू मिल्नु पर्छ भन्ने सन्देश पनि यो चुनावले दिएको छ। वाम पार्टीहरू मिलेर नै यस्तो नतिजा आएको हो। एकतामा शक्ति हुन्छ भन्ने सबैले बुझ्नु पर्छ।

दलहरूले विकास र जनताका समस्या समाधान गर्न एकताबद्ध भएर पहल गरून्। नेपालीहरू जीवन गुजारा गर्न विदेशिनु पर्ने अवस्था नरहोस्।
