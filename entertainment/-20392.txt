चलचित्र 'कृ'को रोमान्टिक पोष्टर सार्वजनिक

काठमाडौँ। बर्षकै प्रतिक्षित चलचित्र ‘कृ’को रोमान्टिक पोष्टर सार्वजनिक गरिएको छ। ट्रेलर सार्वजनिक गर्नु अगाडि यसको निर्माणपक्षले नायिका अदिती बुढाथोकीलाई पनि पोष्टरमा समावेश गरेको छ। यसअगाडि नायक अनमोल केसीको मात्र तस्बिर समावेश गरिएको पोष्टर सार्वजनिक गरिएको थियो। शुक्रबार दिउँसो ३ बजे एक भव्य कार्यक्रमको आयोजना गर्दै चलचित्रको ट्रेलर सार्वजनिक गर्ने तयारी यसको निर्माणपक्षले गरेको छ।  

अनमोल र अदितीको रोमान्टिक पोष्टरले चलचित्रप्रति झनै उत्सुकता बढाएको छ । सुवास इन्टरटेन्मेन्ट प्रालिको ब्यानरमा निर्माण भएको चलचित्रलाई द सुपर काजोल फिल्मस्ले प्रस्तुत गरेको हो।  

चलचित्रमा अनमोल केसी, अदिती वुढाथोकी, सरोज खनाल, रुपा राना, अनुपविक्रम शाही, कामेश्वर चौरासिया लगायतका कलाकारको मुख्य भूमिका छ।

सुवास गिरी र भूवन केसी निर्माता रहेको चलचित्रलाई सुरेन्द्र पौडेलले निर्देशन गरेका हुन्। चलचित्रका कार्यकारी निर्माता कमल गिरी हुन् भने सह–निर्माता श्री पराजुली रहेका छन्। माघ २६ गतेबाट नेपालभर यो चलचित्र रिलिज हुनेछ । अन्य चलचित्रसँग किन जुध्न आउनु भएको भन्ने प्रश्नमा सुवासले भने–‘हामी कुनै चलचित्रसँग  जुध्न आएका थिएनौ । माघ २६ गते हामीले पहिले नै लक गरेको मिति हो। सोही अनुसार हामीले हलहरु पनि पक्का गरिसकेका थियौ ।’

निर्देशक सुरेन्द्र पौडेलले दर्शकले ‘कृ’ लागि केहि समय पर्खनु परेपनि दर्शकको चाहना अनुसारको चलचित्र बनेको बताए। नायक अनमोल केसीलाई दर्शकले यो चलचित्रमा भिन्न गेटअपमा देख्न सक्नेछन्। अघिल्ला ४ वटा चलचित्रमा रोमान्टिक नायकको रुपमा देखिएका अनमोल यो चलचित्रमा रोमान्टिकसँगै एङ्ग्री  अवतारमा पनि देखिएका छन् । टौवा क्रियशनले यो पोष्टर तयार पारेको हो।
