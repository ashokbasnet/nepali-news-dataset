 ईकु भन्छन् पैसा असुल चलचित्र हो ‘फिर्के’

काठमाडौँ । पुष २१ गतेबाट प्रदर्शनमा आउन लागेको चलचित्र  ‘फिर्के’ यूनिट यतिबेला प्रचार(प्रसारका लागि मोफसल टूरमा छ । आइतवार झापा पुगेका चलचित्रका कलाकार तथा निर्माता सुलेमान शंकर ईकुुले ‘फिर्के’ विशुद्ध हाँस्यप्रधान चलचित्र रहेको बताए । उनले भने, ‘म यसअघि दुईपटक ईकुुको भूमिकामा दर्शकमाझ आएँ । मेरो परिचय नै ईकुु भइसकेको छ । तर, अब ‘फिर्के’बाट मेरो आफ्नो परिचय फेरिने विश्वास छ ।’ 

उनले अगाडि भने, ‘‘फिर्के’ हेर्नेले मनोरञ्जन मात्र होइन हाँसोले हल नै गुञ्जयमान हुन्छ । म यो दावी गर्न सक्छु कि ‘फिर्के’ हेर्दा तपाईको पैसा खेर जाँदैन ।

यो फिल्मलाई तितो सत्य, जिरे खुर्सानी लगायतका टेलिसिरियलमा बेमानुको नामले परिचित रवि डंगोलले निर्देशन गरेका हुन् ।

चलचित्रमा अभिमन्यू निरबीको लेखन रहेको छ । अष्ट महर्जनको द्वन्द्व निर्देशन रहेको ‘फिर्के’मा मित्र डि। गुरुङको सम्पादन तथा राम कुमार केसीको छायांकन रहेको छ । यो चलचित्रमा अर्पण थापा, सुलेमान शंकर, ऋचा शर्मा, क्रिष्टिना पौडेल, बिष्णु सापकोटा, अर्जुन गुरुङ्, उज्ज्वल भण्डारी, पुरन थापा लगायतका कलाकारहरुको अभिनय रहेको छ ।
