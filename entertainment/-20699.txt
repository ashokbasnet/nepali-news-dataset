हनिमुन सकेर फर्केका विराट–अनुष्का दिनभर घरबाहिर निस्केनन्, गेटमा कुर्नेहरु जिल्लिए

दिल्ली। एक हप्ताको हनिमुन सकेर फर्केका भारतीय क्रिकेट कप्तान विराट कोहली र बलिउड हिरोइन अनुष्का शर्माको जोडी घरबाहिरै ननिस्किएपछि गेटमा कुर्ने मिडियासहित सबै जिल्लिएका छन् । हनिमुन सकेर उनीहरु हिजो बिहान दिल्ली फर्केका थिए । लगत्तै दिल्ली नजिकै गुडगाँवमा भएको घरमा गएका उनीहरु हिजो दिनभर घरबाहिरै निस्किएनन् । 

हिजो बिहान उनीहरु फर्केको थाहा पाएपछि उनीहरुको घरबाहिर भीड लागेको थियो । पारिवारिक सूत्रका अनुसार विराटकी आमा बहिनी दाजु भाउजु पनि यही घरमा छन् । तर हिजो दिनभर उनीहरु कोही पनि देखिएनन् । उनीहरु रातीको यात्रापछि बिहान ५ बजे गुडगाँव पुगेका थिए । कोहली दिल्ली मिडियाबाट बच्नको लागि यहाँ बसेको बताइएको छ । 

बिहेपछि उनीहरु डिसेम्बर १३ का दिन हनिमुनका लागि निस्केका थिए । उनीहरुको पहिलो रिसेप्सन पार्टी पर्सी २१ डिसेम्बरका दिन दिल्लीमा हुनेछ । दोस्रो रिसेप्सन २६ डिसेम्बरमा मुम्बइमा हुनेछ । पहिलो रिसेप्सन आफन्तहरुको लागि र दोस्रो रिसेप्सन बलिउड हस्ती र क्रिकेटरहरुको लागि आयोजना गरिएको बताइएको छ । उनीहरुले डिसेम्बर ११ का दिन इटलीको रोममा गुपचुप तरिकाले बिहे गरेका थिए । यो बिहेमा उनीहरुका परिवारका सदस्य मात्र उपस्थित थिए । त्यही दिन साँझ दुवैले ट्वीटरमार्फत बिहेको कुरा सार्वजनिक गरेका थिए ।
