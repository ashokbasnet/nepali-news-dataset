पहिलो रंगिन चलचित्रका निर्देशक तथा कलाभूषण चन्द्रराज शर्माको निधन 

काठमाडौं । नेपाली संगीतकार तथा कलाभूषण चन्द्रराज शर्माको निधन भएको छ। शर्माको त्रिवि शिक्षण अस्पतलामा उपचारका क्रममा आज बिहान निधन भएको हो। झण्डै ९ सय गीतमा संगीत दिइसकेका शर्माको जन्म विंस २००० असार २४ गते काठमाडौंको डिल्लिबजारमा भएको हो। 

संगीत शिरोमणी यज्ञराज शर्मा छोरा चन्द्रराजले पनि बाबुको प्रेरणबाट संगीत क्षेत्रमा आकर्षीत बनेका थिए। आमा हेमकुमारीको कोखबाट माइलो सन्तानको रुपमा जन्मिएका शर्माले २०२० सालमा भारतको इलाहवादको प्रयाग संगीतबाट संगीतमा प्रभाकर गरेका थिए।

२०२२ सालमा रेडियो नेपालमा भएको शास्त्रीय संगीत सम्मेलनमा तत्कालीन राजा महेन्द्रले उनलाई नेपाल कलाभूषण उपाधि प्रदान गरेका थिए। नेपालको पहिलो रंगिन चलचित्र कुमारीमा संगीत निर्देशन गरेका शर्माले श्रीस्वस्थानी र महाकवी देवकोटासहित चलचित्रमा पनि संगीत दिएका छन्। 

गीतिनाटक मुनामदन, सत्यनाग, क्रसमा टाँगिएको जिन्दगीमा पनि संगीत निर्देशन गरेका थिए। शर्माको पार्थिव शरीरलाई अन्तिम श्रद्धाञ्जलीका लागि बिहान ११ बजेदेखि दिउँसो साढे १ बजेसम्म पशुपति आर्यघाटमा राखिने र आजै अन्तिम शंस्कार गरिने पारिवारीक स्रोतले जनाएको छ।
