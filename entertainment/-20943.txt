विना प्रचार प्रदर्शनमा आयो ‘ब्याड व्वाई’, हलमा सलमानको ‘टाइगर जिन्दा हे’को राज

काठमाडौ । फ्राइडे रिलिज अन्तर्गत आज (शुक्रबार) हलमा एउटा मात्र नेपाली चलचित्र प्रदर्शनमा आएको छ । राजेश ढुङ्गानाको मुख्य भूमिका रहेको नेपाली चलचित्र ‘ब्याड ब्वाई’ विना प्रचार प्रदर्शनमा आएको हो ।

प्रत्येक हप्ता दुईभन्दा बढी नेपाली चलचित्र प्रदर्शनमा आउने भएपनि यो हप्ता बलिउड स्टार सलमान खान र कट्रीना कैफ अभिनित चलचित्र ‘टाइगर जिन्दा हे’ प्रदर्शनमा आएका कारण पनि नेपाली निर्माताहरु पछि सरेका हुन । भारतसँगै नेपालमा पनि सलमानको ठूलो मार्केट भएका कारण ‘टाइगर जिन्दा हे’ले यतिबेला नेपाली बजारमा राम्रो पैसा कमाउने निश्चित छ । चलचित्र ‘ब्याड ब्वाई’ले आधा दर्जन मात्र सिंगल हल पाएको छ भने नेपालका अधिकांश मल्टिप्लेक्स र सिंगल हलमा ‘टाइगर जिन्दा हे’ लागेको छ ।

राजेश ढुङ्गानाका साथमा मनोज थापा, हरिष दाहाल, सुमित्रा श्रेष्ठ, रञ्जु सिलवाल, रोशनी घिमिरे, बिरेश दहाल, नानिकाजि ढंगोल लगायतका कलाकारहरुको अभिनय रहेको ‘ब्याड ब्वाइ’ मनोज थापा र प्रकाश सिटौलाले निर्माण गरेका हुन । समाजका विकृतिको कथामा बनेको चलचित्रका निर्देशक बरूण अधिकारी हुन ।
