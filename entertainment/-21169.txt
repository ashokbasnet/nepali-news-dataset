फिल्मी क्षेत्र छोड्दै रजनीकान्त, ३१ डिसेम्बरमा फैसला सुनाउने 

एजेन्सी। दक्षिण भारतीय सुपरस्टार रजनीकान्तले फिल्म उद्योग छोड्न सक्ने संकेत गरेका छन् । चेन्नइमा भएको एक कार्यक्रममा उनले आफूले जीवनकै महत्वपूर्ण निर्णय गर्न सक्ने बताएका हुन् । उनले राजनीतिमा आउने संकेत गरेका छन् । आफ्ना फ्यानहरुसँग कुराकानीको क्रममा रजनीकान्तले भने ‘राजनीतिको लागि म नयाँ होइन तर यो पनि सही हो कि मैले केही ढिलो गरें । यसबारेमा अन्तिम फैसला म तपाइँहरुलाई ३१ डिसेम्बरका दिन सुनाउँछु ।’ पछिल्लो समय रजनीकान्त राजनीतिमा आउने चर्चाले बजार तातेको छ । 

रजनीकान्तले ६ दिनसम्म आफ्ना फ्यानहरुसँग चेन्नइमै रहेर कुराकानी गर्नेछन् । यो क्रममा मंगलबार पहिलो दिन उनका फ्यानहरुले उनको पक्षमा नाराबाजी पनि गरे । रजनीकान्तले राजनीतिमा जाने कुरामा आफूलाई केही हिचकिचाहट भएको समेत बताएका छन् । ‘युद्धमा जानुभन्दा पहिले तयारी गर्नुपर्छ । त्यहाँ जाँदा जित्ने विश्वास लिएर जानुपर्छ’ उनले भने ‘राजनीति पनि त्यस्तै हो । त्यहाँ जानुभन्दा अगाडि चुनाव जित्ने तयारी गर्नुपर्छ ।’
