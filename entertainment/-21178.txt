धुर्मुस सुन्तलीको सन्तपुर बस्ती, ८० प्रतिशत काम सम्पन्न, २ करोड अझै अपुग

काठमाडौँ। रौतहटको चन्द्रपुर स्थित सन्तपुरमा समाजसेवी तथा हाँस्यकलाकार द्धय सिताराम कट्टेल‘धुर्मुस’ र कुन्जना घिमिरे‘सुन्तलीले निर्माण गरिरहेको एकीकृत नमुना सन्तपुर बस्तीको ८० प्रतिशत काम सम्पन्न भएको छ। असोजको २८ गतेबाट बिधिबत रुपमा कम्पाउण्डको वालबाट कार्य थालनी गरिएको उक्त बस्तीमा भ्यु टावर र मन्दिरको काम बाहेक अरु सबै कामहरु अन्तिम चरणमा पुगेको बताईएको छ।
बस्तीमा ४७ वटा घर, एक सामुदायिक भवन, मन्दिर, धाराहरु, सार्बजनिक सौचलय, भ्यु टावर, प्राईमरी बिद्यालय, बगैंचा लगायतका संरचना निर्माण गरिनेछ।

बस्ती निर्माणका लागि ५ करोड ९५ लाख लागत अनुमान गरिएपनि त्यो भन्दा कममै बस्ती सम्पन्न गर्ने प्रयास गरिरहेको धुर्मुसले जानकारी दिएका छन्। गिटी, बालुवा, सिमेन्ट खरिद देखी बोक्ने सम्म धुर्मुस आफैं खटिएका छन्। तर पनि बस्ती निर्माणका लागि फाउण्डेशनलाई २ करोड अपुग छ। सहयोगीहरु बस्तीमै पुगेर सहयोग हस्तान्तरण गरिरहँदा हस्तान्तरण सम्ममा सहयोग संकलन हुने कुरामा उनि आशावादी पनि छन्। 

बस्ती निर्माणका लागि दैनिक २६१ जना कामदार खटिरहेका छन्। निर्माणको काम बिहान ६ बजेदेखी सुरु र बेलुकी साँझ सम्म निरन्तर चलिरहन्छ। कुनै चाड पर्वमा समेत काम रोकिदैंन। कामदारहरुलाई चाडपर्वमा धुर्मुस सुन्तली आँफै पुगेर केही न केही उपहार अथवा बस्तीमै पर्व सेलिब्रेशन गर्छन्। 

बस्तीमा प्रत्येक दिन काम सुरु हुनु पुर्व कामदारहरुलाई राष्ट्रिय गान गाउन लगाईन्छ र उनिहरुको समस्या र प्रगतीका बिषयमा कुराकानी हुन्छ। हरेक दिन बिहान धुर्मुस कामदारहरुसंग दुख सुखका कुराकानी गर्छन्, उनिहरुलाई प्रेरणादायी कुराहरु सुनाउँछन् अनि काम गर्ने शैली र बस्ती सुन्दर बनाएकोमा धन्यवाद समेत दिदैं काम गर्न हौंसाउँछन् र आँफै पनि बेलुकी अबेर सम्म खटिरहन्छन्। यसरी काम गर्ने मान्छेहरुलाई प्रोत्साहन स्वरुप हरेक दिन बिहान पिटि परेड समेत गराईन्छ।
