‘ ठेकीमा दही’ यूट्यूवमा हिट

काठमाडौं। गत डिसेम्बर १ मा युट्यूवमार्फत सार्वजनिक भएको ‘ठेकीमा दही’ बोलको गीतलाई दर्शकले रुचाएका छन्। फिल्म ‘हुर्रे’ मा समावेश यस गीतलाई युट्यूवमा १० लाख भन्दा बढी पटक हेरिएको छ।

कमेडी शैलीको डान्सिङ नम्बर भएकै कारण गीतलाई रुचाइएको निर्माण पक्षको भनाइ छ। गीतमा फिल्मका तीन मुख्य पात्र केकी अधिकारी, राजाराम पौडेल र अंकित खड्का फिचरिङ छन्। गीतमा केकीले राजाराम र अंकितसँग कम्मर मर्काएकी छिन्। बौद्धमा रहेको स्तुपा वरपर खिचिएको गीतलाई बिक्रम स्वारले निर्देशन गरेका हुन्।

फिल्मको सार्वजनिक ‘ठेकीमा दही’ बोलको गीतमा राजनराज शिवाकोटी र मिलन आमात्यको स्वर छ। राजेन्द्र थापाको शब्दमा राजनराजले संगीत भरेका छन्। राजन इशानको एरेञ्ज छ। यम थापाको लेखन निर्देशनमा बनेको कमेडी जनराको फिल्मलाई फागुन २५ मा प्रदर्शनमा ल्याउने तयारीमा निर्माण टिम छ। दावा शेर्पा, सोनम लामा, छिरिङ दोर्जेको निर्माणमा बनेको फिल्मलाई चन्दन दत्तले सम्पादन गरेका छन्।
