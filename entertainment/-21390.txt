आयो मेला–महोत्सवको बहार, स्टेजमै व्यस्त कलाकार

सुशिल नेपाल

काठमाडौं । देशको मौसम चिसिदै जाँदा कलाकारका लागि भने माहोल तात्दो छ । कारण–मेला महोत्सव ।

हो, यतिबेला मौषमी तापक्रम घट्दो छ भने मेला महोत्सवको रौनक बढ्दो छ । नेपालका विभिन्न जिल्लामा आयोजना हुने मेला महोत्सवमा प्रस्तुती पस्कन कलाकारहरुलाई भ्याइ नभ्याइ हुन्छ । यसवर्ष पनि देशका विभिन्न जिल्लाहरुमा व्यापार मेला र महोत्सवहरू सुरू भएका छन् । व्यापार एवं पर्यटन प्रबर्द्धन गर्ने उद्धेश्यले आयोजना हुने मेला महोत्सव कलाकार नभए सफल मानिँदैनन्। दर्शकहरु पनि कलाकारहरुको प्रस्तुती हेर्नकै लागि मेलामा पुग्छन् । पुस महिना सुरु भएसंगै देशका नाम चलेका कलाकार महोत्सवमा व्यस्त हुन थालेका छन् ।

यसवर्ष कलाकारहरुको व्यस्तता कत्तिको छ त ? हामीले केही कलाकारहरुलाई सोधेका छौँ ।


पशुपति शर्मा (लोक गायक)
पुस महिना लागेसँगै हाम्रो व्यस्तता बढिसकेको छ । गत वर्ष म पुस महिनामा मात्र २७ वटा कार्यक्रममा सहभागी भएको थिएँ । यसवर्ष २५ वटासम्म कार्यक्रम गर्नेछु । यस महिनाका लागि मेरो कार्यक्रम तालिका लगभग तय भैसकेको छ । पुस सुरु भएपछि मात्रै विभिन्न जिल्लाका एक दर्जन बढी कार्यक्रममा सहभागी भैसकेको छु । यस सातामात्रै पोखरा, गोरखा, बुटवलमा कार्यक्रम गरेँ। अब  १७ गते कुवेत जाँदैछु । २२ गते कुवेतबाट फर्किनेछु । त्यहाँबाट फर्किएपछि पनि नियमित मेला महोत्सवमै व्यस्त हुनेछु । पुस, माघ र फागुनमा बढी मेला महोत्सव हुन्छ । यी महिनामा काठमाडौं बास भनेको २–३ दिन मात्र हुन्छ ।


रामजी खाँड (लोक गायक)
मेला महोत्सवले छोपिसक्यो । निरन्तर कार्यक्रमहरु छन् । धनगढी, दाङ, नेपालगञ्ज लगायतका स्थानमा महोत्सव सकेर मंगलबार साँझ काठमाडौं आएँ । २ दिन काठमाडौंमा बसेर गीत रेकर्डिङ र म्युजिक भिडियो सुटिङको काम गरेँ । आज (शुक्रबार) जापान जाँदैछु । अंग्रेजी नयाँवर्षको अवसरमा जापानको ओसाका र टोकियोमा मेरो कार्यक्रम रहनेछ । त्यहाँबाट फर्किनासाथ पुनः देशका विभिन्न स्थानमा मेला महोत्सवमा जानेछु । तर यसवर्ष विगतका वर्षमा भन्दा पुस महिनामा अलि कम महोत्सव भएको मैले पाएको छु । सायद चुनाव सकिएको पनि धेरै भएको छैन । त्यसैले पनि होला। माघ र फागुन महिनामा पनि मेला महोत्सवमा जानेछु। धेरै ठाउँबाट मेरा गीत, प्रस्तुतीलाई माया गरेर कार्यक्रममा बोलाउँनुहुन्छ खुसी छु ।

खुमन अधिकारी (लोक गायक)
अब ३ महिनाका लागि लगभग प्याक भैयो भन्दा हुन्छ । देशका विभिन्न स्थानमा मेला महोत्सवहरुमा जाने सेडुल तयार छ । कतिपय त भ्याइ पनि सकियो । पुस महिना सुरु भएसंगै दाङ, भैरहवा, सिन्धुपाल्चोक, बागलुङ लगायतका स्थानमा कार्यक्रम गरेर फर्किएको छु । भोली (शनिबार) बुटवलमा सहभागी हुँदैछु । त्यसपछि पोखराको कार्यक्रम छ। लगभग एकदिन पनि खाली छैन । महिनामा २० वटासम्म कार्यक्रममा सहभागी हुने सिजन हो यो । पुस, माघ र फागुन महिनालाई हामी कलाकारहरुको सिजन मानिन्छ । त्यसैले पनि अरु बेलाभन्दा यो समयमा हामीहरु अलि व्यस्त बन्छौँ ।

राधिका हमाल (लोक गायिका)
मेला महोत्सवको व्यस्तताले हामी कलाकारलाई छोपिसक्यो । थुप्रै कार्यक्रममा सहभागी भैसकियो । बीचमा काठमाडौं आउँदा पनि रेकर्डङको उत्तिकै चाप हुन्छ । आज (शुक्रबार) फेरि बुटवल जाँदैछु । भोलि बुटवलमा उधुम मच्चाउनु छ । नुवाकोट, हेटौडा लगायतका स्थानमा कार्यक्रम गरिसकेकी छु । अब पनि नियमित कार्यक्रमहरु परिरहेका छन् । केही स्थानमा बुक भईसकेको छ भने केही स्थानबाट फोनहरु आईरहेका छन् ।
हामी कलाकारका लागि चाडवाड र यो मेला महोत्सवको सिजन सर्वाधिक प्रतिक्षाको क्षण हुन्छ ।

रोमा न्यौपाने (नृत्याङगना)
पछिल्लो केही वर्षयता धेरै ठाउँबाट महोत्सवमा बोलाउनुहुन्छ । मेरो प्रस्तुतीलाई धेरैले मन पराएर बोलाईरहनुभएको छ । अत्यन्तै खुसी छु । महोत्सवकै सिलसिलामा केही दिन अघिमात्र सल्यान, चितवन, विरगञ्ज पुगेर फर्किसकेकी छु । आज बुटवल जाँदैछु । भोलि बुटवलको कार्यक्रम सकेर पुनः हेटौडा, बागलुङ, म्याग्दी लगायतका स्थानमा पुग्ने तालिका छ । यसवर्ष मेला महोत्सव अलि कम भएका हुन् की जस्तो लागेको छ ।


भूमिका गिरी (लोक गायिका) 
चितवनका २ स्थान, दाङ, भोजपुर लगायतका स्थानका मेला सकेर काठमाडौं फर्किएकी छु । म्याग्दी, दाङ, सल्यान, झापा लगायतका थुप्रै स्थानबाट बोलाउनुभएको छ । त्यहाँ पनि पुगर दर्शक नचाउनु छ । अझ पुसमा भन्दा माघ महिनामा बढी महोत्सवहरु हुन्छन् । हामी लोक कलाकारहरुको बाँच्ने आधार भनेकै स्टेज कार्यक्रमहरु हो। दर्शक श्रोताको मायाले नै यसरी नियमित रुपमा कार्यक्रमहरुमा हिँडिरहन पाएकी छु ।
