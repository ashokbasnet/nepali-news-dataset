मिसेस ब्यूटी क्वीनको उपाधी सुदिक्षालाई

काठमाडौँ। लेट मि इन मिसेस ब्यूटी क्वीन नेपालको उपाधी काठमाडौँ बूढानीलकण्ठकी सुदिक्षा आचार्य भट्टराईले हात पारेकी छन्।

सिजन मिडियाले आयोजना गरेको प्रतियोगितामा २६ जना प्रतियोगिलाई पछि पार्दै उनले उपाधी हात पार्न सफल भएकी हुन्।

पहिलो स्थान हात पारेसँगै सुदीक्षाले टिभिएस स्कुटर, एक लाख ५० हजार बराबरको उपहार, लाभा मोबाइल सेट प्राप्त गरिन्। साथै उनले अब चार दिनको लागि मलेसिया भ्रमणको अवसर समेत पाउनेछिन्। त्यसैगरी, दोस्रो हुन सफल जनकपुरकी दिपीका राईले एक लाख बराबरको उपहार, चार दिनको मलेसिया भ्रमण तथा लाभा मोबाइल प्राप्त गरेकी छन्  भने तेस्रो हुने विष्णु माया पौडेलले पनि चार दिनको मलेसिया भ्रमण, २० हजारको उपहार र लाभाको मोबाइल प्राप्त गरिन्।

दश वर्षदेखि निरन्तर रुपमा विभिन्न कार्यक्रमको आयोजना गर्दै आएको यस संस्थाले यसपटक २१ वर्षदेखि ४५ वर्ष उमेर समूहका विवाहित महिलाको सौन्दर्य प्रतियोगिताको कार्यक्रम आयोजना गरेको थियो। प्रतियोगितामा देशभरीबाट २६ प्रतियोगी सहभागी भएका थिए। 

सो अवसरमा आयोजक संस्थाका प्रमुख प्रदीपराज वन्तले महिलाहरुको क्षमता विकासको लागि निरन्तर लागिरहने प्रतिबद्धता व्यक्त गरे। यस कार्यक्रमको छनोट समितिमा राष्ट्रिय समाचार समितिका प्रमुख समाचारदाता सुर्यचन्द्र बस्नेत, सौन्दर्यकर्मी कल्पना श्रेष्ठ तथा नेपाल प्रहरी विद्यालयका प्रधानाध्यापक नवीनमान श्रेष्ठलगायत रहेका थिए।



सबै तस्विरहरुः आर्यन धिमाल
