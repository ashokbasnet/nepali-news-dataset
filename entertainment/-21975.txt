रज्जा रानी हेरेपछि ७ जना छोरीका पिताले दिएको मार्मिक प्रतिकृया (भिडियो)

•सुरक्षा भट्टराई-

जनकपुर । चलचित्र राज्जा रानीको प्रिमियरमा सर्लाही बबरगन्जका शम्भु बैठा पनि जनकपुरको चलचित्र हलमा आएका थिए । उनी पेसाले धोबी हुन् । कपडा धुने र स्त्री (आइरन) गर्ने काम उनको बर्षौंयताको दैनिकी हो। उनका सात छोरी छन्। दाइजो प्रथाले गाँजेको समाजका उनी एक प्रतिनिधि पिता हुन् जसका काँधमा छोरीको बिहेवारी गर्ने जिम्मेवारी निकै बोझिलो बनेको छ।

उनका सातजना छेरीहरूमध्ये दुईजनाको विवाह भयो। उनले छोरीको विवाहमा १० हजार भारतीय रूपैयाँ र अन्य सामग्री दाइजो दिएको सम्झिए। अब पाँच छोरीको विवाह कसरी उम्काउने र दाइजोको भार कसरी टार्ने भन्ने उनको मुख्य पिरलो छ।

राज्जा रानी चलचित्र हेरेर बाहिर निस्किएका उनी भावुक देखिन्थे। सुरूमा उनले समाजको यथार्थलाई सहजै स्वीकार्नुको विकल्प देखेनन्, त्यसैले दाइजो प्रथालाई सामान्य चलनकै रूपमा ब्याख्या गरे। तर चलचित्रको बारेमा प्रतिकृया दिदै जाँदा आफ्नो पीडा लुकाउन पनि चाहेनन्।

दाइजो प्रथाले गाँजेको समाज र त्यसभित्र छोरीका मातापिताको पीडा बुझ्न उनको व्यथा काफी छ। मधेसको जनजीवनलाई उतारिएको चलचित्र हेरेपछि शम्भु बैठाले आफ्नै व्यथा उतारिएको जस्तो महसुस गरेको बताए।

दाइजो दिन नसक्ने परिवारका लागि सामाजिक अपमान कस्तो हुन्छ भन्ने चलचित्रमा उतारिएको कारण उनले आफ्नो व्यथा फुकाएर मन हलुङ्गो पारे।

चलचित्र हेरेर निस्कदा उनीसँग डिसी नेपालले कुराकानी गरेको छ।
 

भिडियो
