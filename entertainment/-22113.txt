३ सय दृश्य काटिएपछि ‘पद्मावत’ रिलिज हुने, यस्तो हुनेछ सेन्सरपछिको फिल्म

मुम्बइ। निर्देशक संजय लीला भंसालीको फिल्म ‘पद्मावत’ २५ जनवरीमा रिलिज हुने भएको छ । यो फिल्मका ३ सय दृश्य काटिएपछि मात्र रिलिज हुने बताइएको छ । एक अनलाइन समाचार संस्थाका अनुसार फिल्मबाट दिल्ली, चित्तौड, मेवाडजस्ता ठाउँका नाम हटाइनेछ । 

रिपोर्टका अनुसार २५ जनवरीका दिन दर्शकले हलमा जुन फिल्म हेर्नेछन् त्यो पूरै काल्पनिक कथाजस्तै हुनेछ । किनकि ठाउँका नाम हटाइएपछि दर्शकले यो बुझ्न पाउने छैनन् कि यो ऐतिहासिक घटना कहाँ घटेको थियो । दर्शकलाई यो पनि थाहा हुने छैन कि अलाउद्दीन खिलजी कहाँबाट आए र कहाँ राजपुतसँग उनको युद्ध भएको थियो । 

अहिले सेन्सर बोर्डको सुझावअनुसार फिल्मको सम्पादन भइरहेको छ । रिपोर्टका अनुसार फिल्ममा उल्लेख गरिएका सबै ठाउँको लागि अब काल्पनिक नाम दिइनेछ । यता राजस्थानमा फिल्म रिलिज हुने छैन । यहाँको राजपुत समुदायले अहिले पनि यसको विरोध गरिरहेको छ र यहाँको राज्य सरकार पनि राजपुत समुदायकै पक्षमा छ ।
