बलिउड चलचित्र हलमा लागेसँगै नेपाली चलचित्रको रिलिज सार्नुपर्ने किन ? 

सुरक्षा भट्टराई काठमाडौँ। नेपाली चलचित्रको रिलिज मिति सर्ने र नसर्ने कुराको कुनै निधो हुँदैन । २ वर्ष अगाडि छायांकन गरिएको चलचित्रको समेत रिलिज मितिको कुनै अत्तोपत्तो हुँदैन । धेरै कलाकारको गुनासो पनि यही छ र पछिल्लो समय यस्तै थुप्रै चलचित्रमा यो लागु भएको देख्न पनि सकिन्छ । 
रिलिज मिति पटक पटक सररहँदा २ वर्षअघि छायाँकन भएको चलचित्र ६ महिनाअघि सुटिङ सकिएको अर्को चलचित्रसँग जुधिरहेका उदाहरण पनि हामीसँग छन् । बलिउड चलचित्रसँग रिलिज मिति जुध्यो भने नेपाली चलचित्रकर्मीले आफ्नो नेपाली फिल्मको रिलिज मिति सार्ने गरेका छन् ।

बलिउड फिल्मको नेपाली समाजमा पहिलेदेखि परेको प्रभाव र बलिउडसँगको डरका कारण पनि यस्तो हुने गरेको छ । यतिसम्म कि नेपाली फिल्मकर्मी बलिउडसँग डराएको स्वीकार गर्दैनन् तर बलिउड फिल्मसँग जुध्न पनि चाहँदैनन् । बलिउड फिल्मसँग मिति जुध्यो भने नेपाली चलचित्रकर्मीलाई रिलिज मिति सार्नु बहेक अरु कुनै अप्सन देखिदैन ।
पछिल्लो समय अर्को नेपाली चलचित्रले रिलिज मिति सारेपछि बलिउडसँगको यो डर सतहमा आएको छ । नेपाली चलचित्र ह्याप्पी डेजको रिलिज मिती पर सरेको छ । कारण यही मितिमा निकै चर्चामा रहेको बलिउड चलचित्र ‘पद्मावत’ रिलिज हुदैछ । ह्याप्पी डेज पहिले माघ १२ गते रिलिज गर्ने तय गरिएको थियो तर यही मितिमा बलिउडका २ चलचित्र पद्मावत र प्याडम्यान रिलिज हुने भएपछि नेपाली चलचित्र ह्याप्पी डेज सरेको हो । विवादका कारण पद्मावतको रिलिज मिति नतोकिँदा माघ १२ लाई रिलिज मिति तोकेको ह्याप्पी डेजले पद्मावतले रिलिज मिति तोकेसँगै आफू भाग्ने बाटो अपनाएको हो ।
नेपाली सिनेबजार पनि यस्तो क्षेत्र हो जहाँ नेपाली दर्शकले नेपाली चलचित्र भन्दा बलिउड र हलिउड चलचित्र हेर्ने गरेको पाइन्छ । यसमा दर्शकको पनि दोष हुँदैन । हलमा आफूले पैसा तिरिसकेपछि २,३ घण्टा हलमा बस्दा पैसा असुल हुने चलचित्र हेर्ने मन सबैको हुन्छ तर नेपाली चलचित्रमा त्यो स्वाद र फ्लेबर दर्शकले नपाएको गुनासो छ । 
नेपाली चलचित्र कर्मीले नेपाली सिने बजार सानो भएकोले लगानी गर्यो लगानी उठाउन पनि धौ धौ हुने गुनासो गर्छन् । तर यो तर्क आफैंमा जायज छैन । केही नेपाली चलचित्रले नेपाली बजारबाटै ठूलो परिमाणमा कमाइ गर्दा अरुले बजार सानो भयो भनेर गुनासो गर्नु सही होइन । त्यसमाथि एउटा बलीउड चलचित्रले नेपालबाट मात्र २०,३० करोडसम्म कमाएको रेकर्ड छ । नेपाली बजारबाटै बलिउड फिल्मले यति धेरै कमाउन सक्छ भने नेपाली सिनेमामा पनि त्यही अनुपातमा मेहनत पुग्ने र दर्शक तान्न सक्ने चलचित्र बन्यो भने नेपाली दर्शकले पनि अवश्य साथ दिने छन् । दर्शकले भाषा होइन स्तरीयता हेर्ने हुन् । आफ्नो भाषामै स्तरीय चलचित्र बनेमा दर्शकले पनि बलिउड चलचित्रको सट्टामा नेपाली चलचित्र अवश्य रोज्ने छन् ।
