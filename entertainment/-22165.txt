सडकपेटीमा रात कटाइरहेका असहायलाई न्यानो कपडा वितरण गर्न राति आफै निस्किए धुर्मुस

धनुषा । सितलहरका कारण यतिबेला तराईको जनजीवन कष्टकर बनेको छ। जाडोले गरिब, विपन्न तथा असहायहरु बढी प्रभावित भएका छन्। चिसोले खुल्ला आँकाशमुनि सडकपेटीमा रात कटाउनेहरुको अवस्था झनै नाजुक छ। 



कलाकार एवम् समाजसेवी सीताराम कट्टेल धुर्मुस गएराति जनकपुरको फुटपाथ र सडकपेटीमा रात कटाइरहेकाहरुलाई न्यानो कम्बल वितरण गर्न निस्किए। मंगलबार राति उनले जनकपुरका पत्रकारहरुको सहयोगमा जानकी मन्दिर, जनक मन्दिर, राम मन्दिर, जनकचोक, जानकीचोक, रामचोक, मुलरीचोक, विश्वकर्माचोक लगायतका स्थानमा खुल्ला आँकासमुनी रात कटाइरहेका १५ जनालाई न्यानो कम्बल वितरण गरेका छन्। 



यसअघि फाउण्डेशनले जनकपुरका पत्रकारको समन्वयमा राति राति फुटपाथमा न्यानो कम्बल बाँड्दै आएको थियो।  धुर्मुस सुन्तली फाउण्डेशनले जाडो प्रभावित तराई मधेसका बारा, रौतहट, सर्लाही, महोत्तरी, धनुषा, सिरह लगायतका जिल्लाका विभिन्न दलित एवं विपन्न बस्तीमा पुगेर न्यायो कपडा वितरण गर्दै आएका छन्।
