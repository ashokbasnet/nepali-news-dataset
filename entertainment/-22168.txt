१३ वर्षीय ममताले गाइन् सन्तानको यादमा तड्पिएका बाबुआमाको पीडा (भिडियोसहित)

काठमाडौँ । दाङकी ममता बस्नेतले सन्तानको वियोगमा तड्पिएका हजारौं बाबुआमाको पीडा बोल्ने गीत गाएकी छिन्। उनले सन्तानको तिरस्कार सहँदै बसेका बाबुआमाको पीडा झल्कने गीत गाएकी हुन्। 

तिम्रा लागि म त सधैँ सबै सामु झुकेँ
हुर्काउँदा, बढाउँदा भन कहाँ चुकेँ ।
तिमी हाँस्दा हाँसिदिएँ रुँदा रोइदिएँ
तोतेबोली सम्झी तिम्रो बचन छल्दै लुकेँ।

आफूलाई भन्दा पनि बढी माया गरेका सन्तानले चटक्कै छोडेर जाँदा सन्तानको मायाले तडपिएका बाबुआमाको पीडालाई मर्मस्पर्शी ढंगले गीतमा प्रस्तुत गरिएको छ। 



सन्तानका कमजोरी सजिलै पचाउने बुबाआमाहरुलाई वृद्ध हुँदा बृद्धाश्रममा अलपत्र छाडेर जाने सन्तानहरुलाई यो गीत लक्षित गरिएको छ। जन्म दिने बाबुआमालाई सन्तानले बुढेसकालमा उच्च सम्मानका साथ बाँच्न सक्ने वातावरण सृजना गर्नु पर्ने सन्देश गीतले दिन खाजेको छ।

एकनारायण चापागाईँको शब्द तथा विपिन घिमिरेको संगीत रहेको गीतमा बस्नेतले स्वर दिएकी हुन्। उनको मर्मस्पर्शी गीतले धेरैको मन छोएको छ। एकुष्टिक रेकर्डिङ सेन्टरमा रेकर्ड गरिएको गीतलाई देवेन्द्र नेवाले एरेन्ज गरेका छन्। देवराज आचार्यको छायांकन र मनोज कार्कीको सम्पादन गरेको गीतलाई म्यूजिक नेपालले बजारमा ल्याएको हो।
