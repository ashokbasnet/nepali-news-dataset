रियल प्रेमजोडीको प्रेम अब रिलमा पनि देखिँदै

काठमाडौं । वास्तविक प्रेम सम्बन्धमा रमाइरहेका जोडी नायक संजोग कोइराला र नायिका बर्षा राउतलाई दर्शकले अब चलचित्रमा पनि देख्न पाउने भएका छन् । यो प्रेम जोडी पहिलो पटक एकसाथ स्क्रिनमा देखिने भएका हुन ।

अभिनेता शिव श्रेष्ठले निर्माण गर्न लागेको चलचित्र  ‘एउटा यस्तो प्रेम कहानी’ मा बर्षा र संजोग सँगै देखिने पक्का भएको छ । प्रेमी प्रेमिका एकसाथ पर्दामा प्रस्तुत हुन लागेकोमा दुबै उत्साहित छन् । चलचित्र ‘एउटा यस्तो प्रेम कहानी’ लाई दीपेश सापकोटाले निर्देशन गर्नेछन् । बसन्त सापकोटाको संगीत रहने चलचित्रमा नायक नरेन खड्काको पनि अभिनय रहनेछ । यो चलचित्रमा नायक शिव श्रेष्ठको विशेष एक्सन देख्न पाइनेछ ।

अहिले यो चलचित्रको धमाधम प्रि प्रोडक्शनको काम भैरहेको छ । चलचित्रमा दिनेश दर्शनधारी र यशोदा राइको लगानी रहनेछ । चलचित्रको छायांकन नेपालसँगै विदेशमा पनि हुने जनाइएको छ ।

निर्माणपक्षका अनुसार चलचित्रको छायांकन सुरु हुन भने केहि समय लाग्नेछ ।
