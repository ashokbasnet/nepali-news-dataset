नेपाली चलचित्रलाई ‘पिजी’ सर्टिफिकेटः कहिल्यै कार्यान्वयन नहुने बेकारको झमेला

सुरक्षा भट्टराई काठमाडौँ । चलचित्रको चेकजाँच गर्ने निकाय केन्द्रीय चलचित्र जाँच समिति (सेन्सरबोर्ड)ले चलचित्र प्रदर्शन हुनुअघि विभिन्न सर्टिफिकेटहरु दिन्छ । बोर्डले चलचित्र हेरेपछि त्यो चलचित्र कस्ता दर्शकको लागि उपयुक्त छ भन्ने निर्णय गरी यस्ता सर्टिफिकेटहरु दिने गर्छ ।

सबै दर्शकको लागि उपयुक्त चलचित्रलाई ‘युनिभर्सल’, बालबालिकाले अभिभावकको निगरानीमा मात्र हेर्न मिल्ने चलचित्रलाई ‘पिजी’ (प्यारेन्टल गाइडेन्स), वयस्कले मात्र हेर्न उपयुक्त चलचित्रलाई ‘एडल्ट’ जस्ता सर्टिफिकेटहरु दिइने गर्छ । यदि चलचित्रको कुनै दृश्य देखाउनै नमिल्ने भएमा यस्ता दृश्य काट्न बोर्डले निर्दशनसमेत दिने गर्छ । 


सेन्सरबोर्डले चलचित्रमा भएका कुराहरुको आधारमा कस्ता दर्शकले चलचित्र हेर्न पाउँछन् भन्ने पहिल्यै निर्धारण गरिदिएको हुन्छ । तर नेपालको सन्दर्भमा यस्ता सर्टिफिकेट देखाउने दाँत मात्रै भएका छन् । सेन्सरबोर्डले चलचित्रलाई जस्तोसुकै सर्टिफिकेट दिएको भए पनि त्यस्तो सर्टिफिकेटको कार्यान्वयन भने हुने गरेको छैन । चलचित्र सेन्सरबोर्डबाट पास भएपछि जब हलमा चल्न थाल्छ, सबै किसिमका दर्शकहरु हलमा पुग्छन् । चलचित्र हेर्नका लागि हलमा साना साना बालबालिकादेखि वृद्धसम्म पुगिरहेका हुन्छन् । तर, ती चलचित्र बालबालिकाको लागि अनुमति प्राप्त छ वा छैन भन्ने दर्शकले मतलब गर्दैनन् । 


दर्शकलाई यसबारे जानकारी नहुनु त सामान्य कुरा हो तर हल संचालक र हलका कर्मचारीलाई यसबारे जानकारी नहुनु वा जानकारी भएर पनि बेवास्ता गर्नु भने गैरकानुनी हो । कानुन बनेको छ तर कार्यान्वयन गर्ने निकाय सेन्सरबोर्डले कानुनको पालना भए नभएको भनेर निगरानी गरेको पाइँदैन । बोर्डले कानुनअनुसार गर्नू भनेका चलचित्र हल संचालकले पनि यस विषयमा वास्ता गर्दैनन् । चलचित्र निर्माण पक्षले पनि आफ्नो चलचित्रको व्यापारलाई महत्व दिइ यस्ता कुरालाई बेवास्ता गरिदिन्छन् । 


चलचित्र केवल मनोरञ्जनका लागि मात्र हुँदैनन् यसबाट धेरै ज्ञान समेत लिन सकिन्छ । चलचित्रबाट सबैभन्दा धेरै बालबालिकाले राम्रा नराम्रा सबै किसिमका कुराहरु सिकिरहेका हुन्छन् । विभिन्न समयमा चलचित्रमा देखाइएका स्टन्ट गर्न खोज्दा बालबालिकाको ज्यानै गएका घटनाहरु पनि सुनिएका हुन् । यस्ता घटनाबाट पाठ सिकेर चलचित्र जुन उमेर समूहका दर्शकका लागि बनेको हो त्यसैगरी हेर्ने बानीको विकास गर्नु नितान्त जरुरी भइसकेको छ । यसका लागि सबैभन्दा बढी जिम्मेवार सेन्सर बोर्ड हुनुपर्छ ।

किनकि कानुन कार्यान्वयनका लागि हो देखाउनका लागि होइन । बोर्डपछि सबैभन्दा ठूलो जिम्मेवारी चलचित्र निर्माण पक्षको र हल संचालकको हुन्छ । उनीहरुले पनि जसलाई चलचित्र हेर्न बन्देज लगाइएको छ उनीहरुलाई हल प्रवेश गर्न दिनु हुँदैन । व्यापारको लोभमा यस्ता कुरा बेवास्ता गर्दा समाजमा विकृति फैलिन्छ । सँगसँगै दर्शक पनि यस्ता विषयमा सचेत हुनुपर्छ । अनि मात्र चलचित्रले दिन खोजेको सन्देश सही दर्शकसम्म पुग्छ र यसले कुनै गलत परिणाम ल्याउने सम्भावना रहँदैन ।
