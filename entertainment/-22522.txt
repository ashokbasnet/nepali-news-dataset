‘मिस्टर झोले’ले पायो दर्शकको साथ 

काठमाडौँ। शुक्रबारबाट प्रदर्शनमा आएको चलचित्र 'मिस्टर झोले'ले दर्शकबाट सकारात्मक प्रतिक्रिया पाएको छ । चलचित्रले पहिलो दिन ७० प्रतिशत र शनिबार ९० प्रतिशत माथिको अकुपेन्सी पाएको वितरक गोविन्द शाहीले जनाए । निर्माता टेकेन खड्काले शनिबार बेलुकाकाको शोमा ९० प्रतिशत शो हाउसफुल रहेको जनाउँदै सामाजिक संजालमा दर्शकको हुल/भीडलाई तस्वीरमा देखाएका थिए । 

चलचित्रको कमेडी पार्टलाई दर्शकले रुचाएको पाइएको छ । निर्माताद्वय खड्का र रौनकविक्रम कँडेलले दर्शक प्रतिक्रियाबाट उत्साहित रहेको बताए । चलचित्रको माउथ पब्लिसिटी राम्रो भएकाले आगामी दिनमा दर्शक अझै बढ्न सक्ने टिमको आशा छ । रामबाबु गुरुङ निर्देशित चलचित्रमा दयाहाङ राई, दिया पुन, वर्षा राउत, बुद्धि तामाङ, विजय बराल, प्रविन खतिवडा, अरुणा कार्की लगायतको अभिनय छ ।

रामबाबुकै कथामा बनेको यस चलचित्रमा निमेष श्रेष्ठको सम्पादन, कालीप्रसाद बाँस्कोटा र सुजेन कार्कीको संगीत, शैलेन्द्र डी कार्कीको छायांकन र विक्रम स्वारको कोरियोग्राफी रहेको छ ।

सिनेमा आर्ट्स र टेकेन खड्का फिल्म प्रोडक्सनको व्यानरमा निर्मित फिल्म देशभर गत शुक्रबारबाट प्रदर्शनमा आएको हो । यतिबेला चलचित्रका मुख्य कलाकार दयाहाङ राई, दिया पुन र निर्देशक शोको लागि हङकङ पुगिसकेका छन् ।
