‘शेरबहादुर’हलिउड चलचित्रबाट प्रभावित, दृष्टिविहिनको भूमिकामा सुनिल थापा (भिडियो सहित)

काठमाडौं । माघ १९ गतेबाट प्रदर्शनमा आउन लागेको चलचित्र ‘शेरबहादुर’ यूनिटले मंगलबार राजधानीमा पत्रकार भेटघाट कार्यक्रमको आयोजना गरेको छ । सो अवसरमा  चलचित्र यूनिटले ‘शेरबहादुर’ हलिउड चलचित्रबाट प्रभावित भएको स्वीकार गरेको छ ।

चलचित्रको शिर्ष भूमिकामा रहेका कलाकार सुनिल थापाले हलिउड चलचित्रबाट प्रभावित भएपनि ‘शेरबहादुर’लाई नेपालीपनमा जोड दिएको बताए । उनले चलचित्र आफ्नो वरिपरी घुमेको बताउँदै आफूले दृष्टिविहिनको भूमिका निर्वाह गरेको बताए ।

चलचित्रका सह–निर्देशन प्रदीप भट्टराईले ‘शेरबहादुर’ हलिउड चलचित्रबाट प्रभावित भएपनि दर्शकले त्यो महशुस गर्ने वातावरण नरहेको बताए । उनले भने्–‘हो चलचित्र हलिउड चलचित्रबाट प्रभावित छ तर कुन हलिउड चलचित्रबाट भन्ने चलचित्र हेरेपछि नै थाहा हुन्छ ।’

नजिकिएको प्रदर्शन मितिलाई लक्षित गर्दै गरिएको पत्रकार सम्मेलनमा चलचित्रका मुख्य कलाकार सुनिल थापा, कर्मा, मेनुका प्रधान, रविन्द्र झाको उपस्थिती थियो । त्यस्तै निर्माता गौरी शंकर धुजु, वितरक गोपाल कायस्थ पनि उपस्थित थिए ।

चलचित्रका कलाकार कर्मा, मेनुका र रविन्द्रले फरक कथामा चलचित्र बनेको बताउँदै दर्शकले रुचाउने विश्वास व्यक्त गरे ।  धिराज प्रोडक्सनको व्यानरमा निर्मित यो चलचित्रलाई आर राजवंशीले निर्देशन गरेका हुन् ।
