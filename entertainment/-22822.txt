पुश्कल शर्माका फ्यान : स्टेजमा अभिनय गर्न मरिहत्ते गर्नेदेखि गायिकासम्म

सुशिल नेपाल
काठमाडौं । लोकदोहारी गायक पुश्कल शर्माका युवायुस्ता फ्यान बढी छन् । सेन्टिमेन्टल गीत गाउन खप्पिस मानिने यी गायकका गीत युवापुस्तामा उत्तिकै लोकप्रिय पनि छन् । उनि आफ्ना अधिकांश गीतमा मोडलिङ समेत आफै गर्दै आएका छन् ।

२०६२/६३ सालमा ‘निभ्यो ज्योति छुटयो पिरती’ गीतबाट यो क्षेत्रमा प्रवेश गरेका पुश्कलका ‘कालीमा हाम फाले’, ‘मुटु जलाई जलाई’, ‘आउँछौ आउँदिनौँ’, आधुनिक गीत ‘मलाई माफ गर प्रिय’ लगायतका उनका गीत स्रोता र दर्शकले औधि रुचाए ।

कुनै बेला सिआरबिटी/पिआरबिटीबाट पनि सर्वाधिक कमाउने गायकमा पुश्कल पर्थे । एक महिना अघिमात्रै नयाँ गीत ‘मुटु जलाई जलाई भाग ५’ (फ्यान) बजारमा ल्याएका पुश्कलले आफ्नो १४ वर्षको सांगीतिक यात्राका क्रममा थुप्रै फ्यानहरु कमाएका छन् ।

उनका फ्यान युवापुस्ता मात्र नभई स–साना बच्चादेखि वृद्धसम्म छन् । उनले आफ्ना फ्यानबारे केही किस्सा डिसी नेपाललाई सुनाएका छन् ।

बच्चादेखि बृद्धसम्मका फ्यान :        
मैले विभिन्न समयमा विभिन्न किसिमका फ्यानहरु भेटेँ । कार्यक्रमको सिलसिलामा देशका विभिन्न जिल्ला तथा विदेशमा समेत गइरहन्छु । त्यो समयमा हरेक ठाउँमा मलाई माया गर्नेहरु पाउँछु ।

मलाई तपाईका सबै गीतहरु असाध्यै मन पर्छ, तपाईका सबै गीत तथा भिडियोहरु मेरो मोवाईलमा छन्, म तपाईलाई माया गर्छु, तपाईसँग बिहे गर्न चाहान्छु जस्ता कुरा गर्नेहरु थुप्रै भेटिनुहुन्छ । नियमित फोन गरी मेरो बारेमा जानकारी लिनेहरु पनि उत्तिकै हुनुहुन्छ । मेरो सबै उमेर समूहका फ्यानहरु हुनुहुन्छ । तर पनि मेलै सेन्टिमेन्टल गीत बढी गाउने हुँदा युवापुस्ता बढी फ्यान हुनुहुन्छ ।

इण्डियामा एक दिन लगाएर भेट्न आउने फ्यान :
म इण्डिया मुम्बईको एक कार्यक्रममा जाँदा एकजना भाइसँग भेट भयो । २०७३ सालको कुरा हो । म कार्यक्रमको सिलसिलामा मुम्बई जाँदा करिब १०/१२ घण्टा लगाएर ती भाइ मलाई भेट्न भनेर आउनुभएको रहेछ । उहाँले म तपाईको ठूलो फ्यान हुँ भन्नुभयो ।

उहाँले आफ्नो फेसबुक नाम ‘लोकदोहोरी सेन्टिमेण्टल’ राख्नुभएको रहेछ । उहाँले मसँग फोटो खिच्नुका साथै केहीबेर कुराकानी पनि गर्नुभयो । मलाई भेटेर उहाँ असाध्यै खुसी हुनुभयो । उहाँसँग अहिले पनि मेरो कुरा भइरहन्छ । अहिले पनि म्यासेज गरिरहनुहुन्छ । मेरो हालखबर बुझिरहनुहुन्छ । 

नुवाकोटका ती बच्चा फ्यान :    
नुवाकोटका एकजना बच्चा फ्यान पनि मेरो सम्झनामा आइरहन्छन् । ५/६ वर्षका ती बच्चाले मेरा गीतहरु सुन्ने, हेर्ने गर्नुहुँदोरहेछ । आफ्नो अभिभावकलाई जतिबेला पनि पुश्कल शर्मालाई भेटछु भनिरहनुहुँदो रहेछ । पछि मलाई अभिभावकले फोन गर्नुभयो र आफ्नो छोराले भेट्नको लागि मरिहत्ते गरेको कुरा सुनाउनुभयो । पछि म धादिङमा आयोजना भएको महोत्सवमा गएको थिए । त्यहाँ जाने कुरा उहाँहरुले थाहा पाउनुभएको रहेछ । उहाँहरु बच्चालाई लिएर मलाई भेटन भनेर नुवाकोटबाट धादिङसम्म आउनुभयो । बच्चालाई मसँग भेट गराउनुभयो । त्यो क्षण मलाई अत्यन्तै खुसी लाग्यो । त्यो क्षेत्रलाई म जिन्दगीमा कहिल्यै पनि बिर्सन सक्दिन ।

गायिका नै मेरो फ्यान :
कलाकारिता क्षेत्रमै एकजना गायिका बैनी हुनुहुन्छ । जमुना हो उहाँका नाम । उहाँपनि मेरो डाइहार्ड फ्यान हुनुहुन्छ । यतिसम्म कि उहाँको अगाडि कसैले मेरो बारेमा नराम्रो कुरा गरेको पनि उहाँलाई मन पर्दैन । कसैले नराम्रो कुरा गर्यो भने उहाँले प्रत्यक्ष प्रतिकार गर्नहुन्छ । मेरो बारेमा नराम्रो भन्ने केही व्यक्तिहरुसँग उहाँले झगडा गर्नुभएको रहेछ ।

अभिनयका लागि मरिहत्ते गर्ने फ्यान :
कार्यक्रमको सिलसिलामा विभिन्न स्थानमा पुग्दा म गीत गाउनुका साथै गीतमा प्रत्यक्ष अभिनय पनि गर्दै आइरहेको छु । त्यसैक्रममा विभिन्न ठाउँमा पुग्दा तपाईसँग अभिनय गर्छु भन्दै थुप्रै महिलाहरु मसँग अभिनय गर्न खोज्नुहुन्छ ।

त्यो बेला मलाई नै समस्या परिरहेको हुन्छ । कसलाई अभिनय गराउँ, कसलाई नगराउँ भन्ने हुन्छ । कतिपय ठाउँमा त धेरै महिलाहरु अभिनय गर्छु भनेपछि मैले अभिनय नै नगरेका पनि उदाहरण छन् ।

प्रोफाइल पिक्चर राख्ने फ्यान :     
मेरो केही यस्ता फ्यानहरु हुनुहुन्छ । जसले मसँगको फोटोलाई आफ्नो प्रोफाइल पिक्चर बनाउनुभएको छ । आधा दर्जनभन्दा बढी त्यस्ता फ्यानहरु हुनुहुन्छ । 

हरेक फोटो र समाचार शेयर गर्ने फ्यान :        
फेसबुकमा केही फ्यान साथीहरु जोडिनुभएको छ । उहाँहरुले मैले कार्यक्रमको सिलसिलामा पोष्ट गरेका हरेक फोटोहरु, मेरो बारेमा आएका समाचारहरु, गीतहरु आफ्नो टाइमलाइनमा सेयर गर्नुहुन्छ ।

मेरो अभिनय हेरेर रुने वृद्धवृद्धा :
कार्यक्रममा गीतमा प्रत्यक्ष अभिनयका क्रममा मेरो अभिनय देख्दा बुढापाका, आमाहरुका आँखा रसाएको मैले देखेको छु । मेरो गीतहरु मन पराउनुहुन्छ । मेरो अभिनय मन पराउनुहुन्छ । त्यो नै मेरो जीवनको सबैभन्दा ठूलो कमाई जस्तो लाग्छ । 

स्रोता र दर्शकहरु नै हामी कलाकारहरुको भगवान हुनुहुन्छ । उहाँहरुको मायाले नै मलाई यो स्थानसम्म ल्याएको हो । म सधै मेरा स्रोता र दर्शकहरुलाई भगवान मान्छु । स्रोता र दर्शकले देखाउँदै आउनुभएको यस प्रकारको मायाले मलाई थप अगाडि बढ्न प्रेरणा र हौसला प्रदान गर्दै आईरहेको छ ।
