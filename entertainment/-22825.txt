किन आए बलिउड अभिनेता सोहेल खान काठमाडौँ ?

काठमाडौँ। बलिउडका चर्चित अभिनेता एंव सलमान खानका भाई सोहेल खान नेपाल आएका छन्। उनी आगामी फागुन २६ गते काठमाडौँको टुँडिखेलमा हुन लागेको सलमान खानको 'दबंग द टुर नेपाल' को बारेमा जानकारी दिन नेपाल आएका हुन्।

आयोजक समेत रहेको सोहेल खानले आज काठमाडौंस्थित सोल्टि होटेलमा पत्रकार सम्मेलनको आयोजना गरि 'दबंग द टुर नेपाल' को बारेमा जानकारी दिए।

सम्मेलनमा बोल्दै उनले टुँडिखेलमा हुने सो कार्यक्रममा लिएर आफू उत्साही रहेको बताए। उक्त कार्यक्रम आयोजना गर्नुको प्रमुख उद्देश्य विनाशकारी भूकम्प र नाकाबनदीपछि नेपालको पर्यटन क्षेत्रमा परेको नकरात्मक प्रचारलाई न्यूनिकरण गर्दै विश्वसामु नेपाल सुरक्षित गन्तव्य रहेको सन्देश दिने रहेको जनाइएको छ।

नेपालको ओडिसी नेपाल, सोहेल खान प्रोडक्सन र जेइ इभेन्ट्ससँगको सहकार्यमा हुन लागेको उक्त कार्यक्रममा सलमान खानसहित प्रभु देवा, ज्याकलिन फर्नान्डेज, जरिन खान, डेजी शाह, मिट ब्रदर्श लगायत कलाकारहरु आउने आयोजकले जनाएको छ।

आयोजकका अनुसार दबंग द टुर नेपाल कार्यक्रममा नेपाली कलाकारहरुको पनि प्रस्तुति रहने छ। तर, सो कार्यक्रममा चर्चित नेपाली कलाकारहरुको प्रस्तुति रहने जनाइएपनि कलाकारहरुको नाम भने तोकिएको छैन। 

तस्विर र भिडियो: आर्यन धिमाल
