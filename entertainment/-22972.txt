केकीको ‘कोहलपुर एक्सप्रेस’मा समावेश ‘सिओ डब्लु काउ’ बोलको गीत सार्वजनिक

काठमाडौं । चलचित्र ‘कोहलपुर एक्सप्रेस’मा समावेश ‘सिओ डब्लु काउ’बोलको गीतको भिडियो सार्वजनिक भएको छ ।

बसन्त पञ्चमी अर्थात सरस्वती पूजाको अवसर पारी सोमबार चलचित्रको पहिलो गीत सार्वजनिक गरिएको हो । भिडियोमा नायिका रिमा विश्वकर्मा, केकी अधिकारी, गम्भिर विष्ट र कलाकार विनोद न्यौपानेलाई फिचरिङ गरिएको छ । भिडियोमा गम्भिर स्वयमको कोरियोग्राफी रहेको छ ।

राजनराज सिवाकोटी र मेलिना राइको स्वर, राजनकै शब्द तथा संगीत रहेको यो गीत लोक लयको छ । नायिका केकी अधिकारीको प्रस्तुतीमा तयार भएको चलचित्र ‘कोहलपुर एक्सप्रेस’लाई विशाल भण्डारीले निर्देशन गरेका हुन ।

चलचित्रमा प्रियंका कार्की, केकी अधिकारी, ऋचा शर्मा, बुद्दी तामाङ, रविन्द्र झा, विनोद न्यौपाने, कुशाग्र भट्टराई लगायतका कलाकारको अभिनय छ । चलचित्रमा लोकेश बज्राचार्यको सम्पादन, अर्जुन तिवारीको छायांकन छ । भद्रबहादुर शाही, देविलाल न्यौपाने, शिव प्रसाद चौलागाई र नायिका केकीको चलचित्रमा लगानी छ ।

प्राविधिक कार्यमा रहेको चलचित्र ‘कोहलपुर एक्सप्रेस’ आगामी बैशाख महिनामा प्रदर्शनमा ल्याईने निर्माण टिमको योजना छ ।
