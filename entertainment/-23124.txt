धुर्मुस-सुन्तली एकिकृत नमूना मुसहर बस्ती हस्तान्तरणको तरखरमा

संजय महरा 


सिरहा । सिताराम कट्टेल धुर्मुसले सकारात्मक सोचका साथ राम्रो काम सुरु गर्यो भने जस्तोसुक्कै कठिन परिस्थितीमा पनि त्यसलाई सफल पार्न सबैले सहयोग गर्ने बताएका छन्। 

सिरहाको गोलबजारमा बुधबार मुसहर समुदायसँग सम्बन्धित संस्थाहरुले आयोजना गरेको आठौं माटो दिवसका अवसरमा बोल्दै उनले भने, रौतहटमा लगभग ६ करोडको लागतमा एकिकृत नमूना मुसहर बस्ती हस्तान्तर गर्ने तरखरमा रहेको छ। ‘बस्ती हस्तान्तर गर्न अझ एक करोड रकम अपुग भईरहेको छ, तर चिन्ता भने छैन् समयमै काम सकेर हस्तान्तर हुन्छ। यसको एउटै कारण विश्वास हो।’ 



उनले भने, ‘म आज माटोको कसम खाएर भन्न चाहन्छु कि हामी (धुर्मुस-सुन्तली) निरन्तर सामाजिक कार्यमा लागीरह्ने छौं।’ उनले समाजका दुखी, असहाय, असक्त र गरिबको आवाज बोकेर सकारात्मक सोचका साथ अगाडि बढ्दा आज आफूलाई सबै ठाउँबाट सहयोग तथा सद्भाव प्राप्त भइरहेको बताए। 

छुवाछुत, उच्च जाती तथा निच जातीबीचको भेद्भाव अन्त्य नभएसम्म समाज विकसित हुन कठिन हुने उनको भनाई थियो। सबै सफा मन लिएर अगाडि बढ्यो भने देशको बिकास हुन समय लाग्दैन, उनले भने।  ‘मुसहरले छोएको आफु खाँए। जात गएन। होचो भइन। जस्ताको त्यस्तै छु।’ जातीय छुवाछुत गर्नु भनेको विकासको लिकबाट पछि पर्नु हो। 



उनले आफुहरुले हिमाल, पहाड र तराईका जनताको मन जोड्ने काम गर्दै आएको स्मरण गराए। उनले सरकारसँग सहकार्य गरेर सरकारले लिएका लक्ष्यलाई पुर्ति गर्न हामी अभियन्ताहरुले सक्दो सहयोग गरे बसैले भोकै बस्नु नपर्ने बताए। 

उनले विपद्को बेला हरेक व्यक्ति स्वयमको सरकार भएकाले सबैले पीडितलाई सहयोग गर्नुपर्ने बताए।। उनले भने,‘सकारात्मक सोच नभएको भए यत्रो एकिकृत नमूना बस्ती बनाउन सक्ने थिएन्।’ 



कार्यक्रममा मैथली साहित्यकार गायक तथा गीतकार धिरेन्द्र प्रेमर्षी र रुपा झाले चेतनामुलक प्रस्तुती राखेका थिए।
