पहिलो कमाई सम्झनै सकिन : हेमन्त शर्मा

सुशिल नेपाल
काठमाडौं । नेपाली गीत/संगीतमा स्थापित नाम हो –हेमन्त शर्मा । ‘माया त यस्तो होस’, ‘माया साह्रै महङगो’, ‘थाप न थाप हातैमा’,‘मुल हौ भने रसाईदेउ’जस्ता दर्जानौं गीतमार्फत गीतसंगित प्रेमीको ढुकढुकी बनेका गायकले भर्खरै मात्र प्रणय दिवसको अवसरमा‘जीन्दगी’बोलको प्रेमील गीत सार्वजनिक गरेका छन् ।

यिनै गायक शर्मालाई जिवनको पहिलो अनुभवबारे पाँच प्रश्न सोधेका छौं । स्टेज, गीत, कमाई, अन्तर्वाता र काठमाडौं यात्राको अनुभवबारे सोधिएको प्रश्नमा उनले यसरी जवाफ दिए ।

पहिलोपटक स्टेज चढदा पनि नर्भस फिल भएन
मेरो सानैदेखी गायनप्रति रुचि थियो । एसएलसी दिएपछि म पढाईको शिलशिलामा भैरहवा बसे । प्लस टु पढदा जिवनमै पहिलोपटक स्टेज चढेर गीत गाएको थिए । २०४६ सालतिरको कुरा हो । भैरहवा बहुमुखी क्याम्पसमा एउटा कार्यक्रममा पहिलोपटक स्टेजमा गीत गाउँने अवसर पाएको थिए । त्यो कार्यक्रम मेरो लागि अवसर र चुनौति दुवै थियो । मनमा उत्साहसंगै उत्तिकै डर थियो । पहिलोपटक धेरै दर्शकको अगाडि गीत गाउँन पाउँदा म निकै उत्साहित थिए भने कस्तो गीत गाउँला भन्ने डर अर्कोतिर थियो । पहिलोपटक स्टेज चढ्दा मानिसहरु नर्भस हुने, डराउने गर्छन तर मैले पहिलोपटक नै स्टेजमा नर्भस नभईकन गीत गाए । त्यहाँ गीत गाएपछि सबैले मेरो तारिफ गर्नुभएको थियो । 

पहिलो गीत एकपटक रेडियोमा बज्दा निकै खुसी लाग्यो
मैले गाएको पहिलो गीत ‘मुटु भित्र मेरो तिम्रो नाम गुन्जिरहन्छ’ हो । जुन गीत मैले वि.स.२०५०/०५१ सालताका गाएको थिए । त्यतिबेला टिभीमा गीत बज्ने भन्ने थिएन । रेडियोमा पनि त्यति बज्दैनथ्यो । त्यो गीत रेडियोमा एकपटक बजेको म सम्झन्छु । निकै खुसी लागेको थियो । रेडियोमा गीत बज्दा सबै छिमेकी भएर सुनेको मलाई अहिले पनि सम्झना आईरहन्छ ।

पहिलो कमाई सम्झनै भएन
सबैले आफ्नो पहिलो कमाई सम्झन्छन्  । पत्र–पत्रिकामा सेलिब्रेटीहरुको पहिलो कमाइबारे विभिन्न समाचारहरु पनि आइरहेको म पढछु । तर मलाई मेरो पहिलो कमाइबारे कुनै सम्झना नै छैन । मैले धेरै सम्झने प्रयास पनि गरे तर पहिलोपटक सांगितिक प्रस्तुतिमार्फत कहाँ कति कमाए ठयाक्कै सम्झनामा आएन ।

लुम्बिनी एफएममा पहिलो अन्तर्वाता
बि.स.२०५४/०५५ सालताका होला । मैले रुपन्देहीको लुम्बिनी एफएममा दिएको अन्तर्वाता जिवनकै पहिलो थियो । मेरो पहिलो गीत सार्वजनिक भएपछि रेडियोमा अन्तर्वाता दिएको थियो । एकदमै उत्साहित भएर अन्तर्वाता दिएको थिए । रमेश पाण्डे जिले अन्तर्वाता लिनुभएको थियो । म सम्झिरहेको छु । 

पहिलोपटक काठमाडौं आउँदा... 
म कक्षा ७ मा पढदा पहिलोपटक काठमाडौं आएको थिए । पहिलोपटक काठमाडौं आउने जोकोहीलाई यो सहर नौलो लाग्छ नै । यहाँ सवारीको चहलपहल, ठूलाठूला घर, मानिसहरुको भिडभाड देख्दा मलाई पनि काठमाडौं नौलो, रमाईलो लाग्यो ।
