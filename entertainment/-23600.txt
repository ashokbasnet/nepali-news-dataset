‘कविताका कविताहरु’ सार्वजनिक

काठमाडौं । कवि कविता पराजुलीको ‘कविताका कविताहरु’ नामक कवितासङ्ग्रह सार्वजनिक भएका छन् ।

शुक्रबार राजधानीस्थित प्रज्ञा प्रतिष्ठानमा एक विशेष कार्यक्रमको आयोजना गरि कविता सङ्ग्रह लोकार्पण गरियो । लोकार्षण कार्यक्रममा विभिन्न विद्धान, कवि, साहित्यकार, पत्रकार तथा साहित्य विधामा रुचि राख्ने व्यक्तित्वहरुको उपस्थिती थियो । 

दायित्व वाङमय प्रतिष्ठान नेपालले प्रकाशित गरेको सङ्ग्रहमा कवि पराजुलीद्धारा लिखित १०१ वटा कविताहरु समाहित छन् । पन्त स्मृति प्रतिष्ठानका अध्यक्ष गीता केशरीले पुस्तकमा सजिएका कविताहरुका बारेमा चर्चा गर्दै कवि पराजुलीलाई यथार्थवादी कविता लेखनमा निरन्तरता दिन सुझाव दिईन् ।

यस्तै डा. ज्ञानु पाण्डेले कवितासंङ्ग्रह ल्याएर कवि पराजुलीले काव्यसंसारमा औपचारिक उपस्थिति जनाएकोप्रति खुशी व्यक्त गर्दै आफू भित्र थिचिएर बसेका कविमनलाई न्याय गरेर सबै सामु पस्केकोमा कवि पराजुलीलाई धन्यवाद सहित शुभकामना दिएकी छिन् । 

दायित्व वाङ्मय प्रतिष्ठानका अध्यक्ष रामप्रसाद पन्तले कवि पराजुलीको कामको प्रशंसा गरेका छन् । उनले हृदयले लेखिएका कविता जति बौद्धिकतामा टेकेर लेखिएको कविताहरु जीवन्त हुननसक्ने बताए । उनले कवि पराजुलीको कलमले लिपिबद्ध गरेका कविताहरु भावना र संवेदनाले भरिपूर्णसंगै भित्रि हृदयबाट प्रष्फुटन भएको बताए ।
