चलचित्र सुश्री सम्पत्तिको घोषणा, फागुन १५ बाट फ्लोरमा जाँदै

काठमाडौँ। सुब्रत आचार्यले निर्देशन गर्न लागेको चलचित्र सुश्री सम्पत्तिको घोषणा गरिएको छ। आईतबार पुरानो बानेश्वरमा एक कार्यक्रमकाबीच उक्त चलचित्रको घोषणा गरिएको हो।

चलचित्रलाई रमेश त्वायनाले निर्माण गर्न लागेका हुन् भने वितरणको जिम्मा वितरक गोपाल कायस्थले लिएका छन्। चलचित्रको छायांकन भने फागुन १५ गतेबाट सुरु हुँदैछ।

चलचित्रमा सलोन बस्नेत, सारा सिर्पाली, बिनोद न्यौपाने, प्रमोद अग्रहरी, राजाराम पौडेल, जयानन्द लामा, बिसराम बस्नेत, सुनिता श्रेष्ठ ठाकुर, प्रेमवर्षा खड्का, रोसनी कार्की, रन्जित कोइराला, बिनोद पौडेल, सन्तोष खनाल लगायतको भूमिका रहनेछ।

साथै यस चलचित्रमा चर्चित नायिका प्रिंयका कार्की पनि देखिदैछिन्। तर उनको भूमिकाबारे भने खुलाइएको छैन। अर्जुन तिवारीको छायांकन रहने चलचित्रलाई भरत रेग्मीले सम्पादन गर्नेछन्। चलचित्रमा संगीतकार सुरेश अधिकारीको सोलो संगीत रहनेछ।

चलचित्र आगामी भदौंमा प्रदर्शन गर्ने तयारी रहेको निर्माण पक्षले जनाएको छ। तर मिति भने तोकिएको छैन। सोसल कमेडी जनरामा बन्न लागेको यस चलचित्रको छायाकंन पोखरामा हुनेछ।
