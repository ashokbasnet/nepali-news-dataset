अनमोल केसीको 'कृ' माघ २६ गते प्रदर्शन हुने

काठमाडौँ । नायक अनमोल केसी र नायिका अदिती बुढाथोकीको अभिनय रहेको चलचित्र 'कृ' माघ २६ गतेबाट प्रदर्शनमा आउने भएको छ। 

यो वर्षको सर्वाधिक प्रतिक्षित चलचित्रका रुपमा हेरिएको 'कृ' को एउटा गीत स्कटल्याणमा छायांकन भएको छ। मैले जानी नजानी बोलको गीतको भिडियोको छायांकन सकिएर निर्माण पक्ष नेपाल फर्किएको छ। गीतको भिडियो स्कटल्याण्डको रमणिय स्थानमा ३ दिन लगाएर खिचिएको छ।

गीतमा रोदित भण्डारीको स्वर, रोदितकै शब्द तथा रोदित र विशेष पाण्डेको संगीत छ। गीतको भिडियोमा अनमोल र अदितीलाई फिचरिङ गरिएको छ। गीतको भिडियो भोलि एक कार्यक्रमका बीच सार्वजनिक गर्ने तयारी रहेको निर्माण पक्षले जनाएको छ। 

सुरेन्द्र पौडेलले निर्देशन गरेको चलचित्र 'कृ' सुवास इन्टरटेन्मेन्टको ब्यानरमा निर्माण भएको हो। 

द सुपर काजोल फिल्मस् को प्रस्तुती रहेको चलचित्रमा सुवास गिरी र भूवन केसीको लगानी छ। कमल गिरी कार्यकारी निर्माता रहेको चलचित्रका सह-निर्माता श्री पराजुली हुन्।

चलचित्रमा अनमोल र अदितीसँगै अनुप विक्रम शाही, कामेश्वर चौरासिया, सरोज खनाल, लक्ष्मी गिरी, रुपा राना लगायतका कलाकारको मुख्य भूमिका छ।
