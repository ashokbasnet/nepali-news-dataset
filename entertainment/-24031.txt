अडिसनमार्फत कलाकार छान्दै ‘सलहेसः द पिपुल्स हिरो’

काठमाडौं । कलाकार अनुसार कथा लेखिनु नेपाली चलचित्रको पुरानै रोग हो । निर्माताले सुरूमै ‘फलानो कलाकारलाई फिट हुने कथा है’ भनेर लेखकलाई लेखाउने गर्छन् । कमैले मात्र क्यारेक्टरअनुसार एक्टर खोज्छन् । १५ सय वर्षअघिको ऐतिहासिक कथामाथि बन्न लागेको चलचित्र ‘सलहेसः द पिपुल्स हिरो’ले पनि पात्र अनुसार कलाकार छनौट गर्ने भएको छ ।

मिथिलाका राजा सलहेसको गाथामाथि निर्माण हुने यो चलचित्रका लागि सोमबार कलाकारको अडिसन आह्वान  गरिएको छ । चलचित्रमा रहने सलहेसः राजाजयवर्दन शैलेस, मन्दोदरी, भैरव भुपाल, मोतिराम, बृधेश्वर, करिकन्हा, राजा सैनी, रेश्मा, हिनपत लगायत ३० ऐतिहासिक मुख्य पात्रहरूसहित दर्जनौँ सह–कलाकारहरू पनि अडिसनबाटै छनौट गरिने फिल्मका निर्देशक अमितेश शाहले बताए । ‘यो चलचित्र ऐतिहासिक कथामाथि बन्ने भएकाले हामीले पात्र सुहाउँदो कलाकार छनौट गर्छौं, चलेकै कलाकार राख्दा पनि पात्र अनुसार अडिसन गराएरै राख्छौँ,’– निर्देशक शाहले भने ।

कलाकारिता रुची भएका जो कोहीले एक महिनाभित्र चलचित्रका लागि आवेदन गर्न सक्ने निर्माता राजकुमार महतोले बताए । महताको अनुसार आवेदनका आधारमा कलाकार खोज्दै चलचित्र युनिट अडिसनका लागि देशको विराटनगर, जनकपुरधाम, नेपालगञ्ज, काठमाडौंसहित भारतको दरभंगा, पटना, मुम्बई, दिल्ली, कलकत्ता, बंगलादेशको ढाका र चीनको बेजिगंसम्म पुग्ने लक्ष्य छ ।

अडिसनमा सहभागी हुन चाहनेले चलचित्रको अफिसियल फेसबुक पेज, वेभसाइट या जिमेलमार्फत फर्म भर्न सक्नेछन् । देशका विभिन्न स्थानमा फर्म उपलब्धताको व्यवस्था समेत गरिएको निर्माता महताले जानकारी दिए । ‘यो प्रतिभा भएका तर अवसर नपाएकाहरूका लागि कलाकार बन्ने सुनौलो अवसर पनि हो,’ अडिसनमा सहभागी हुन उनले नयाँ कलाकारलाई आग्रह गरेका छन् ।

भोर कम्पनी प्रालिको प्रस्तुतिमा बन्ने यो चलचित्रका प्रमुख पात्र सलहेस मिथिलामा राजा जनकपछिको प्रादुर भाव भएको व्यक्तित्व मानिन्छन् । उनलाई तराईको दुसाध समुदायले अहिले पनि भगवानका रूपमा पूजा गर्छन् । ‘लामो समयको रिसर्चपछि हामी चलचित्र बनाउने निष्कर्षमा पुगेका हौं,’ चलचित्रका निर्माता समेत रहेका रिसर्चर राजकुमार महतोले बताए ।

चलचित्रलाई अमितेश साहले निर्देशन गर्ने भएका छन् । उनको यो पहिलो फिचर चलचित्र हुनेछ । भारतको दिल्लीस्थित एशियन एकेडेमी अफ फिल्म एण्ड टेलिभिजनबाट चलचित्र मेकिङ पढेका अमितेश सन् २००० देखि अडियो–भिज्युअल मिडियामा कार्यरत छन् । ६० भन्दा बढी नाटकको निर्देशन गरिसकेका अमितेशले छोटो चलचित्र ‘कमला’ बनाएका छन् । यो चलचित्रले अन्तराष्ट्र्रिय चलचित्र महोत्सवहरूमा अवार्डसमेत जितेको छ । करीब पाँच करोड अनुमानित बजेट राखिएको यो चलचित्रको छायांकन धनुषा, महोत्तरी, सिरहा, सप्तरी, सुनसरी, मोरड, झापा, चितवन र भारतका स्थानहरू हुने निर्माता महतोले बताए । ‘स्क्रिप्ट र रिसर्चका केही कामहरू बाँकी रहेकाले निर्माण घोषण भएको करीब एक वर्षपछि हामी अडिसनमा जाँदैछौं,’ निर्देशक शाहले भने, ‘अब काम द्रुतगतिमा हुन्छ  कलाकार छनौट हुनेवित्तिकै वर्कशप गर्छौं त्यसपछि छायाँकनमा जानेछौँ ।’

मिथिला क्षेत्रमा निकै लोकप्रिय पात्र हुन् राजा सहलेस । ‘उनको वास्तविक नाम भने राजा जयवर्द्धन सैलेश थियो,’ सलहेसबारे रिसर्च गरिरहेका निर्माता महतोले भने, ’ यिनी कुनै दन्त्य कथाका पात्र होइनन, न पुराणका यशस्वी राजर्षि नै हुन् । उनी त्यतिबेला राजा भए पनि लोक कल्याणमा सक्रिय थिए जसकारण उनी जनताका प्रिय पात्र बनेको बताइन्छ । मिथिलामा अन्याय, अत्याचार र अराजकता बढेको समयमा सलहेसको प्रादुर्भाव भएको थियो। उनलाई मिथिला क्षेत्रमा अन्याय र अत्याचार विरुद्ध लडेका विद्रोहीपात्रका रूपमा समेत चिनिन्छ ।’
निर्देशक शाहले यस्तो ऐतिहासिक कथामाथि चलचित्र बनाउने जिम्मेवारी पाउनु आफैँमा चुनौतिपूर्ण रहेको बताए । ‘चलचित्रको कास्टिंड, कसट्यूम, गहना, शृंगार, सेट, लोकेसन, संगीत हरेक पक्षमा विस्तृतमा काम गर्नु र कथालाई न्याय गर्नु आफैँमा चुनौतिपूर्ण छ,’ उनले भने, ‘कुनै पक्षमा कमी रहन नदिने गरी काम गर्ने प्रयास गर्नेछु । आशा छ यो चलचित्रबाट नेपाली चलचित्र क्षेत्रले थप स्तरीयता महसुस गर्नेछ ।’

सिरहाको लहानदेखि चार किलोमिटर पश्चिममा सलहेसको नाममा राखिएको ‘सलहेस फुलबारी’ छ । ‘हरेक वर्ष नेपाली नयाँ वर्षको पहिलो दिन यो फूलबारीमा फूल फूल्ने गर्छ,’ निर्माता महतोले भने, ‘फूलबारीमा पूजा गर्न आउँदा मनोकांक्षा पूरा हुने विश्वास गरिन्छ । यो फूलबारीमा राजा सलहेस फूल टिप्ने जान्थे भन्ने किवंदन्ती छ ।’  सलहेसलाई उनकी प्रेमीका कुशमा मालिनले हरेक दिन त्यहाँ फूलको माला अर्पण गर्थिन् र त्यही प्रेमको प्रतिकका रूपमा आज पनि त्यहाँ फूल फूल्ने गरेको विश्वास गरिन्छ । हरेक वर्षको वैशाख १ गते त्यहाँ ठूलो मेला लाग्ने गर्छ जहाँ नेपाल र भारतबाट लाखौं मानिस आउने गर्छन् ।

चलचित्रमा भिएफएक्स अनुपम शाह, कथा  राजेन्द्र विमल, संवाद महेन्द्र मलगिंया र पटकथा निर्देशक शाहकै रहनेछ । सुनिल–प्रवेशको संगीत,  विमल, अशोक दत्त र ईश्वर दाहालको गीत रहनेछ । यो ऐतिहासिक चलचित्र भएकाले भिएफएक्सको पनि प्रयोग गरिने निर्देशक शाहले बताए ।
