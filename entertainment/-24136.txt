अशोकले गरे ‘जय भोले’ घोषणा, खगेन्द्र र सौगात लिडमा

काठमाडौं । चलचित्र ‘जय भोले’ बन्ने भएको छ । बिहिबार राजधानीमा एक कार्यक्रम गर्दै निर्माता तथा निर्देशक अशोक शर्माले चलचित्र निर्माणको घोषणा गरेका हुन् ।

शर्माको निर्देशन, अभिनय एवं निर्माण रहने सामाजिक कथाको चलचित्रमा अभिनेता खगेन्द्र लामिछानेको पटकथा एवं मुख्य भूमिका रहनेछ । चलचत्रिमा खगेन्द्रका साथमा सौगात मल्ल, बुद्धि तामाङ, स्वस्तिमा खड्का, सलोन बस्नेत, जयनन्द लामा, राजाराम पौडेल, बसुन्धरा भुषाल लगायतको अभिनय रहने कार्यक्रममा जानकारी गराईयो ।

दुई केटा साथी बीचको भावनात्मक मित्रता र प्रेमको कथालाई चलचित्रमा उठान गरिनेछ । चलचित्र फागुन १ गतेबाट छायाँकनमा जानेछ । 
पुरुषोत्तम प्रधानको छायांकन, राजनराज शिवाकोटी र कल्याण सिंहको संगीत, राजु ढुंगानाको सम्पादन, बसन्त श्रेष्ठको नृत्य रहने चलचित्रमा रोशनविक्रम भट्टराईको एक्सन समावेश हुनेछ ।

झापा र इलाममा छायांकन हुने ‘जय भोले’ अर्को वर्षकोे दशैंको फूलपातिमा रिलिज हुनेछ । किरण शर्मा, कृति शर्मा र अंकित शर्मा चलचित्रका निर्माता रहेका छन् । एए गु्रप अफ कम्पनिज र फिल्म वल्र्ड प्रा.लिले यो चलचित्रलाई संयूक्त रुपमा निर्माण गर्न लागेको हो ।
