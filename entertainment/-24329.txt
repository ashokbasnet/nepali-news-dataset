दुई दिनमा यति कमायो 'कृ' ले 

काठमाडौँ। शुक्रबारबाट देशभर प्रदर्शनमा आएको चलचित्र 'कृ' ले दुई दिनमा राम्रो व्यापार गर्न सफल भएको छ। प्रदर्शन हुनु अघि नै चर्चा पाएको  यस चलचित्रले पहिलो दिन देशभरबाट एक करोड र दोस्रो दिन (शनिबार) भने दुई करोडको व्यापार गर्न सफल भएको चलचित्र वितरक गोपाल कायस्थले जानकारी दिएका छन्।

शुक्रबारको तुलनामा शनिबार हलहरुमा चलचित्र हेर्ने दर्शकको बाक्लै उपस्थिती रहेको देख्न सकिन्थ्यो। शनिबार काठमाडौँका अधिकांश हलहरुमा 'कृ' हाउसफूल रह्यो। चलचित्रले काठमाडौँमा मात्र नभएर उपत्यका बाहिर पनि राम्रो व्यापार गरेको जनाइएको छ।

चलचित्रले दर्शकहरुबाट पनि राम्रो प्रतिक्रिया पाएको छ। यसै क्रममा शनिवार नायक अनमोल केसीसहित कृ का टिमले काठमाडौंका हल–हलमा पुगेर आफ्ना शुभचिन्तकहरुको प्रतिक्रिया समेत लिन भ्याए।

यससँगै चलचित्र कृ भोलि तेस्रो दिनमा प्रवेश गर्दैछ। सुवास इन्टरटेन्मेन्टको ब्यानरमा तयार भएको चलचित्रलाई सुरेन्द्र पौडेलले निर्देशन गरेका हुन्। 'कृ' मा अनमोल केसी, अदिती बुढाथोकी, अनुप विक्रम शाही, कामेश्वर चौरासिया, सरोज खनाल, लक्ष्मी गिरी लगायतका कलाकारको मूख्य भूमिका छ।
