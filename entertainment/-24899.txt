हिमाल छातिमा राखेर देश चिनाउन हिँडेको मान्छे कहिल्यै लाहुरे हुँदैन : बुद्धिसागर बस्याल

बीणा भट्टराई


काठमाडौँ। वास्तविक जीवनका यथार्थपरक घटनालाई टपक्क टिपेर शब्दमा जोड्दै संगीतमय बनाउन सक्ने प्रतिभाका रुपमा प्रख्यात छन् गायक बुद्धिसागर बस्याल। बाल्यकालमा गाउँघरका रोधी र दोहोरी होस् या कुनै सभा, उत्सव आफ्नो स्वर सुनाउन पुगिहाल्ने बस्यालले रेडियो नेपालबाट रोइला भजन रेकर्ड गराएर औपचारिक रुपमा गायन यात्रा सुरु गरेका थिए। 

रेडियो नेपालमा पहिलो भजन रेकर्ड गराएर सांगीतिक यात्रा सुरु गरेका गायक बस्यालले पछि रेकर्डिङ स्टुडियोमा कपाल कोरेर बोलको गीत रेकर्ड गराए। उक्त गीतबाट राम्रै चर्चा कमाएपछि उनी पूर्ण रुपमा गीत संगीतमै होमिए। त्यसपछि उनले बाजेका पालामा, छमछम पाउजुले, बुढेसकालैमा, डाँफे नाचेर, म त लाहुरेलगायतका चर्चित गीत स्रोता र दर्शकमाझ ल्याए। उनका ती गीतले धेरैको मन जित्यो। त्यसपछि उनी स्थापित गायकका रुपमा परिचित भए। 

उनको स्वरले मात्रै दर्शक र स्रोताको मन जितेन। उनका गीतका हरेक शब्द यर्थातता र वास्तविकताले भरिएका छन्। समसामायिक विषयवस्तुलाई यथार्थपरक ढंगले शब्दमा उतार्न सिपालु बस्यालले आफ्ना गीतमा संगीत पनि आफैले भरेका छन्। त्यसैले उनी आफैमा गायक मात्र नभइ सर्जक, संगीतकार र कम्पोजर पनि बनेर नेपालीको मन तानेका छन्। 

गायन यात्रा सँगसँगै उनले कान्तिपुर टेलिभिजनमा ३ वर्षसम्म सांगीतिक कार्यक्रम उकाली ओरालीका प्रस्तोता भएर काम गरे। मधुर स्वर, स्पष्ट वक्तव्य र त्यसमाथि नेपाली पोषाकमा सजिएर कार्यक्रममा प्रस्तुत हुने उनको कलात्मक शैलीले पनि धेरैको मन जित्यो। तर पछि उनी एकाएक सांगीतक क्षेत्रबाट हराए। क्यानडा पुगेपछि करिब १० वर्षसम्म उनी सांगीतिक कार्यक्रम तथा संगीत क्षेत्रमा प्राय देखिएनन्। 

धेरैलाई लागेको थियो, अब उनी गीत संगीतबाट टाढा भए। तर क्यानडामा बस्दै गर्दा उनले लामो समयपछि एउटा गीत बजारमा ल्याए, म त लाहुरे। लामो समयको ब्रेकअपपछि उक्त गीतसँगै फेरि सांगीतिक क्षेत्रमा प्रवेश गरेका बस्यालको त्यो गीतले पनि धेरै चर्चा कमायो। आफ्नो जन्मभूमि छोडेर विदेशी भूमिमा पसिना बगाउने आम नेपालीको कथा बोलेको उक्त गीतले धेरैको मत जित्यो।

 



नेपाललाई क्यानडामा चिनाउने प्रयास 
विदेश पुगेपछि धेरैले उनलाई नेपाल र नेपालीको माया चटक्कै मारेको भन्ने आरोप लगाए। डिसी नेपालसँग कुराकानी गर्दै उनले भने, ‘मैले नेपाललाई विर्सेको हैन अरु नेपाललाई विश्वसामु चिनाउने प्रयास गरेको छु। नेपालमा भएका कला र संस्कृतिलाई क्यानडा लगायतका देशमा प्रचार प्रसार गर्ने प्रयास गरेको छु।


बाध्यताले म विदेशिए हुँला तर नेपाल र नेपालीको माया साथमा बोकेर विदेशिएको हुँ। नेपाल र नेपालीको संस्कृतिलाई विदेशसम्म चिनाउन विदेश हानिएको हुँ।’  


लामो समयसम्म क्यानडा बसेका गायक बस्यालले क्यानडामै नेपाल क्यानडा टेलिभिजन नामक सञ्चार गृह पनि सञ्चालन गरे। उनले उक्त सञ्चारमाध्यमबाट नेपालको कला, संस्कृति र भौगोलिक विविधतालाई क्यानडासम्म र क्यानडामा रहेका नेपालीहरुका विविध गतिविधिलाई नेपालसम्म पुर्याउने प्रयास गरेका छन्। उनको उक्त कार्यक्रम क्यानडाको ओन्टारियोस्थित टोरोन्टो जिटिए टेलिभिजनबाट प्रसारण हुँदै आएको छ।    

क्यानडामा बसेर उनी एक्लैले उक्त कार्यक्रम सुरु गरेका थिए। तर विस्तारै उनको कार्यक्रमका बारेमा धेरैलाई जानकारी हुँदै गएपछि धेरैले साथ दिँदै आएका छन्। कार्यक्रम सुरु गर्दाको अनुभव सुनाउँदै उनले भने, ‘यहाँको कानुन र नियमका कारण कार्यक्रम सञ्चालन गर्न धेरै कठिन थियो। तर मैले प्रयास गरें र कार्यक्रम सञ्चालन गर्न सफल भएँ। आज पनि यो कार्यक्रमले निरन्तरता पाउँदै आएको छ। म नेपाल आउँदा केही भाग रोकिएपनि केही दिनमै फेरि सञ्चालन हुनेछ। 

देश छोडेपछि माया झनै गाढा भयो र कर्तव्यबोध पनि 


हिमाल नजिकबाट हेर्दा त्यति राम्रो नदेखिएला तर टाढाबाट हेर्दा त्यसको सुन्दरताले सबैलाई लठ्याउँछ। उनले आफू विदेशिएको अनुभव बाँड्दै भने, ‘जब म नेपाल छोडेर क्यानडा गएँ। त्यसपछि नेपालप्रतिको माया झनै गाढा भयो। 


र नेपालका लागि केही गर्नुपर्छ भन्ने कर्तव्यबोध भयो। त्यसैले आज म विदेशमा बस्दै आएको छु तर नेपाललाई काँधमा बोकेर विश्व घुमिरहेको छु। ’

नेपाल र नेपालीका लागि केही गर्नुपर्छ भन्ने भावना बोकेर उनले क्यानडामै बसेर माउण्टेन ट्रेक प्रोजेक्ट समेत सञ्चालन गरे। नेपाल र नेपालीलाई चिनाउन उनले यो अभियान सञ्चालन गरेका थिए। यो अभियानमा नेपालका नरबहादुरले पनि उनलाई साथ दिएका थिए। यो अभियान मार्फत उनीहरुले ट्रेकमा नेपालको पहिचान झल्काउने विभिन्न किसिमको ब्यानर राखेर हरेक दिन क्यानडा र अमेरिकाको यात्रा तय गरेका थिए। यो अभियानबाट प्रभावित भएर धेरै विदेशी नेपालका बारेमा सोधपुछ समेत गर्ने गरेको उनी बताउँछन्। ५ वर्षे यो अभियान सन् २०१३ बाट सञ्चालन भएको थियो। 

उनले नेपाललाई विश्वसामु चिनाउने उद्देश्यले आइ लभ नेपाल ग्लोबल मुमेन्ट पनि सञ्चालन गरेका छन्। यो अभियान मार्फत उनले अरु देशमा नभएका चिज नेपालमा पनि छन् भनेर चिनाउनका लागि नेपाली हिमाल, म्युजिक, भाषभाषीहरुको डकुमेन्ट्री तथा म्युजिक भिडियोलाई विदेशमा प्रमोट गर्ने प्रयास गरिरहेका छन्। यसै सिलसिलामा उनी पछिल्लो समय ४ वटा गीत रेकर्डिङमा व्यस्त रहेको पनि बताए। 
‘अहिले गीत रेकर्डिङको काम सकिसकेको छ। तर म्युजिक भिडियोका लागि खर्च जुटाउने प्रयास गरिरहेको छु’ उनले भने, ‘नेपालको भौगोलिक अवस्था, रहनसहन, भेषभूषालार्ई समेटने उक्त गीतको म्युजिक भिडियो निर्माण गर्ने योजना भएकाले देशका विभिन्न ठाउँमा पुगेर त्यसको छायांकन गर्न धेरै खर्च र धेरै समयको आवश्यक पर्छ। अहिले त्यसको व्यवस्था गर्दैछु । नेपाल र नेपालीलाई विश्वसामु चिनाउन यस्ता ४ अभियान सुरु गरेको समेत उनले जानकारी दिए।  

म्युजिकमा नभए शिक्षण पेशामा हुन्थेँ
सांगीतिक क्षेत्रमा यदी तपाई नभएको भए अहिले के गर्दै हुनुहुन्थ्यो होला भन्ने प्रश्नमा उनले भने, ‘मेरो दाइले मलाई शिक्षक बनाउन अंग्रेजी पढाउनु भएको थियो। मेरो चाहना पनि त्यतातिर थियो। तर संगीतमा म यति डुबें कि बाहिर निस्किनै सकिन। क्यानडा गएर पनि इलाहावाद संगीत विश्वविद्यालयबाट शास्त्रीय संगीत समेत अध्ययन गरे। तर आज म संगीतमा थिइन् भने शिक्षक पेसामै रमाइरहेको हुन्थेँ । नेपाल फर्किएर अब पनि शिक्षण गर्ने रुचि राखेको उनले सुनाए। कक्षागत रुपमा शिक्षण नगरेपनि अनौपचारिक शिक्षा दिन आफ्नो चाहना अझै ताजा रहेको उनको भनाइ छ। 

म लाहुरे हैन
गीत लाहुरे गाएपनि आफू भने लाहुरे नभएको उनी बताउँछन्। ‘अहिले सिङ्गापुरमा बसेर अमेरिकामा खाना खाने जमाना आइसक्यो’ उनले हास्दै भने ‘हिमाल छातिमा राखेर हिड्ने मान्छे कहिलै लाहुरे हुन सक्दैन। त्यसैले मैले पनि आफ्नो नेपाललाई काँधमा बाकेर हिँडेको छु। नेपाल चिनाउने अभियानमा लागेको छु। म कसरी लाहुरे भएँ ?’
