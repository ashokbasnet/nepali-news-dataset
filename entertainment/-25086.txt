बाहुबलीको अर्को संस्करण रिलिज, बाहुबली–२ ले नदिएका प्रश्नको जवाफ दिने 

एजेन्सी। कटप्पाले बाहुबलीलाई किन मार्यो ? बाहुबली–२ रिलिज नहुँदासम्म यो प्रश्नको जवाफ पाइएन । यही प्रश्नको जवाफको लागि सबैले बाहुबली २ कुरे । बाहुबली २ रिलिज भयो । त्यसले यो प्रश्नको त जवाफ दियो तर अन्य कैयौं प्रश्न छाडेर गयो । 

अब बाहुबलीको अर्को संस्करण रिलिज भएको छ । यो संस्करणले ती अनुत्तरित प्रश्नको जवाफ दिने निर्देशक एसएस राजामौलीले बताएका छन् । बाहुबली २ हेरेर पनि दर्शकले केही प्रश्नको जवाफ पाएका छैनन् । देवसेनाले अस्वीकार गरेपछि भल्ललदेवले कोसँग बिहे गरे ? कटप्पाले बिहे गरे कि गरेनन् । बिज्जलदेवलाई जीवितै किन राखियो ? लगायत कैयौं प्रश्नको उत्तर आएकै छैन । फिल्ममा भल्ललदेवका छोरा देखाइएको छ तर पत्नीको बारेमा केही कुरै भएन । 

यस्ता प्रश्नहरुको जवाफसहित बाहुबली दुईको एनिमेटेड संस्करण रिलिज गरिएको निर्देशक राजमौलीले बताए । बाहुबलीको पहिलो भागको एनिमेटेड संस्करण बाहुबली द लेजेन्ड्स यसअघि नै रिलिज भइसकेको छ । अब दोस्रो भागको एनिमेटेड संस्करण रिलिज भएको हो । निर्देशक राजमौलीको अनुसार एनिमेटेड संस्करणका नयाँ कथाका साथमा बाहुबलीमा पात्रहरुको बारेमा पहिलेभन्दा धेरै जानकारी पाइनेछ ।
