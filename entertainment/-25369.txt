यी हुन् विश्वकै जेठी व्यवसायिक मोडल ड्याफने

एजेन्सी । मोडलिंगलाई व्यक्तिको उमेरसंग दाँजेर हेर्ने गरिन्छ। विशेषगरि किशोरावस्था र युवा अवस्थालाई मोडालिंग करियरको उमेर मानिन्छ। अझ महिलाको हकमा कुरा गर्दा त, विवाहपछि मोडलिंग र फिल्मी करियरको अन्त्य नै भएको अनुमान गरिन्छ।

बेलायतकी ड्याफने सेल्फी भने यो मान्यतालाई चुनौती दिएकी मोडल हुन्। ८९ वर्षिया ड्याफने विश्वकै सबैभन्दा धेरै उमेरकी व्यवसायिक मोडल हुन्। मोडलिंग सुरु गर्दा ड्याफनेको उमेर २१ वर्ष थियो। 

मोडालिंगलाई नै करियर मानेकी उनले आफ्नो विवाह पछि पनि कामलाई निरन्तरता दिईन्। तर पछि श्रीमान बिरामी पर्न थालेपछि उनले आफ्नो काम छोडेर घरको काम र श्रीमानको हेरविचारमा समय बिताईन्। लामो समयको बिरामीपछि श्रीमानको मृत्यु भयो।

श्रीमानको मृत्यु हुँदा ड्याफने ७० वर्षकी थिइन्। श्रीमानसंगको बिछोडको पीडा भुलाउन र आफ्नो रुचिको क्षेत्र पनि भएकोले उनले फेरी मोडलिंगको दुनियाँमा फ़र्कीइन् र आफ्नो कामलाई निरन्तरता दिईन्। उनी अहिले विभिन्न फेशन तथा मोडलिंग कार्यक्रमहरुमा व्यस्त छिन्।

ताजा तरकारी तथा खाद्यवस्तु आफैले घरमै पकाएर खानु नै उनले आफू स्वस्थ रहिरहनुको कारण मान्छिन्। उनको विचारमा मानिसको आत्मविश्वास नै सुन्दरता हो। उनी अहिलेका मोडलहरुले खाना नखानुलाई गलत मान्छिन् र मोडलहरु माथि उनीहरुको सुन्दरतालाई लिएर अनावश्यक तनाव दिएको ठान्छिन्। यसले उनीहरुको सुन्दरता बढाउने भन्दा बिगार्ने उनको बुझाई छ।
