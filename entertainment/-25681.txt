अर्कै प्रेमीलाई रिझाउन आफैं काजोललाई लभ टिप्स दिन्थे अजय, यसरी भयो यी दुईको बिहे

मुम्बइ। आज २४ फेब्रुअरी। बलिउडका दुई सुपरस्टार अजय देवगन र काजोलको बिहे भएको आज १९ वर्ष पूरा भयो । सन् १९९९ मा आजकै दिन अर्थात फेब्रुअरी २४ मा यो जोडीको विवाह भएको थियो । 

आज अजय र काजोल सिंगापुर पुगेका छन् । आफ्ना छोरा युगलाई लिएर उनीहरु छोरी न्यासालाई भेट्न सिंगापुर पुगेका हुन् । न्यासा सिंगापुरमा पढ्दैछिन् र मातापिताको विवाहको वार्षिकोत्सवमा उनी पटक पटक आउन नसक्ने भएकोले उनीहरु आफैं सिंगापुर उडेका हुन् । 

काजोलले २५ वर्षको उमेरमा अजयसँग बिहे गरेकी हुन् । त्यतिबेला काजोलको करिअर उत्कर्षमा थियो । आफ्नो करिअरको उत्कर्षमा भएका बेला उनले यस्तो किन गरिन् ? यसको जवाफ उनले एक अन्तरवार्तामा दिएकी छिन् । काजोलका अनुसार त्यतिबेला उनको लागि वर्षमा ४–५ उत्कृष्ट फिल्म आउँथे । त्यतिबेला पैसा, चर्चा र सफलता सबै उनीसँग थियो । उनीसँग न आफ्नै लागि समय थियो न शान्ति । यस्तो बेलामा उनले ठूलो फैसला लिन चाहेकी थिइन् । उनले त्यतिबेलै निर्णय गरेकी थिइन् –अब बिहे गर्छु र वर्षमा एउटामात्र फिल्म गर्छु । 

अजयसँग काजोलको पहिलो फिल्म हलचल थियो । सुटिङका क्रममै काजोलले अजय आफ्नो लागि फिट हुने भेउ पाइसकेकी थिइन् । तर त्यतिबेला काजोल र अजय दुवै छुट्टाछुट्टै सम्बन्धमा थिए । त्यतिबेला काजोलले अजयसँग आफ्ना प्रेमीलाई रिझाउन लभ टिप्स लिन्थिन् । यी दुई नजिकका साथी थिए । काजोलले अजयलाई पहिलोपटक भेट्दा अजय एक्लै बस्न मन पराउँथे । काजोलले उनको नजिक जाने कोसिस गरिन् विस्तारै उनीहरुको सबम्बन्ध नजिकको भयो । 

यसपछि यी दुईले केही हिट फिल्म पनि दिए । इश्क, प्यार तो होना ही था, दिल क्या करे, राजु चाचा जस्ता हिड फिल्म यी दुईले त्यतिबेलै दिएका थिए । समयसँगै यी दुईको प्रेम गाढा हुँदै गयो र अन्ततः यी दुईले १९९९ मा बिहे गरे । आज अजय र काजोलको जोडी बलिउडका उत्कृष्ट जोडीमा गनिन्छ । उनीहरुले कैयौं पटक परिवारको लागि फिल्म छोडेका छन् । अजय फिल्ममा नियमित भए पनि काजोल भने नियमित छैनन् । उनको पछिल्लो फिल्म शाहरुख खानसँग २०१५ मा रिलिज भएको दिलवाले थियो ।
