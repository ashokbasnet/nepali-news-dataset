आफैंले प्रशिक्षित गरेकी छोरीको पहिलो फिल्म हेर्न पाइनन् श्रीदेवीले, सुटिङ भइरहेछ फिल्म

मुम्बइ। बलिउडकी चर्चित अभिनेत्री श्रीदेवीले छोरीको पहिलो फिल्म हेर्न पाइनन् । छोरीको फिल्मको सुटिङ चलिरहेका बेला अचानक श्रीदेवीको निधन भएको हो । उनी छोरीको पहिलो फिल्म हेर्नका लागि निकै उत्सुक थिइन् । यही समयमा दुबइमा भइरहेको एक विवाह कार्यक्रममा सहभागी हुन गएकी श्रीदेवीको हर्ट एट्याकका कारण मृत्यु भएको हो । 

श्रीदेवीकी छोरी जाह्नवीको पहिलो फिल्म ‘धडक’को अहिले सुटिङ भइरहेको छ । श्रीदेवीले फिल्मको लागि छोरी जाह्नवीलाई आफैंले प्रशिक्षित गरेकी थिइन् । छोरीको व्यक्तित्व विकासदेखि नृत्य कक्षासम्म श्रीदेवीको निगरानीमा भइरहेको थियो । श्रीदेवी छोरीको डेब्यू फिल्म हेर्नका लागि निकै आतुर थिइन् । उनी छोरीलाई आफूभन्दा पनि ठूलो स्टार बनाउन चाहन्थिन् । जाह्नवीलाई करण जौहरले बलिउडमा लन्च गरेका थिए । मराठी फिल्म सैराटको रिमेक धडकको लागि करणले उनलाई साइन गरेका थिए ।
