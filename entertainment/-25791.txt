श्रीदेवीलाई श्रद्धाञ्जली दिँदा कांग्रेसले यस्तो लेखेपछि रिसले खनिए जनता 

एजेन्सी। बलिउड अभिनेत्री श्रीदेवीलाई श्रद्धाञ्जली दिँदा कांग्रेसले लेखेको ट्वीटका कारण कांग्रेस जनताको आक्रोशको शिकार हुनु परेको छ । भारतीय कांग्रेसले आफ्नो आधिकारिक ट्वीटर ह्याण्डलबाट श्रीदेवीको मृत्युप्रति दुःख जनाउँदै समवेदना व्यक्त गरेको थियो । तर, ट्वीटमा लेखिएका केही कुरा जनतालाई मन नपरेपछि जनताले आक्रोश पोखे जसका कारण उसले ट्वीट नै डिलिट गर्नुपर्यो । 



कांग्रेसले ट्वीटमा लेखेको थियो ‘श्रीदेवीको निधनको खबर सुनेर हामी भेरै दुःखी छौं ।एक उत्कृष्ट अभिनेत्री आफ्नो अभिनय र शानदार कामले हाम्रो मनमा सधैं जीवित रहनेछिन् । उनका प्रियजनप्रति हाम्रो समवेदना । श्रीदेवीको युपिए सरकारका बेला २०१३ मा पद्मश्रीले सम्मानित गरिएको थियो ।’ यो ट्वीट पढ्नासाथ ट्वीटर प्रयोगकर्ताहरु कांग्रेसमाथि खनिए । लगातार विरोध भएपछि कांग्रेसले यो ट्वीट डिलिट गरेको छ । 

कांग्रेसले श्रद्धाञ्जली दिँदै गर्दा युपिए सरकारको प्रसंग जोडेपछि प्रयोगकर्ताहरुले आक्रोश पोखेका हुन् । प्रयोगकर्ताहरुले कमसेकम यस्तो बेलामा राजनीति गर्न नहुने बताएका छन् । केहीले यसलाई निकै लज्जास्पद र भद्दा भनेका छन् । एक जनाले लेखेका छन् ‘कांग्रेसभित्र आत्मसम्मान बचेको छैन । त्यसैले कांग्रेसले जे गर्छ त्यसको असर मतलब गर्दैन । केवल राजनीति मात्र उनीहरुभित्र बाँकी छ ।’ विरोधपछि कांग्रेसले पुरानो ट्वीट हटाएर नयाँ ट्वीट गरेको छ जसमा युपिए सरकारको प्रसंग हटाइएको छ ।
