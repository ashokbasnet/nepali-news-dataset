श्रीदेवीको शव भोलि अंबानीको निजी विमानमा स्वदेश आउने, भोलि दिउँसो अन्तिम संस्कार

मुम्बइ। बलिउड अभिनेत्री श्रीदेवीको पार्थिव शरीर भोलि सोमबार मात्र मुम्बइ आउने भएको छ । पार्थिव शरीर अनिल अम्बानीको निजी विमानमा स्वदेश आउने बताइएको छ । सोमबार दिउँसो १ बजे मुम्बइ जुहूको मुक्तिधाममा उनको अन्तिम संस्कार गरिनेछ । उनको कार्डिएक अरेस्टका कारण शनिबार राती दुबईमा मृत्यु भएको थियो । ५४ वर्षकी श्रीदेवीको निधनमा भारतीय राष्ट्रपति, प्रधानमन्त्रीसहित विशिष्ट व्यक्तिहरुले शोक जनाएका थिए । 

श्रीदेवी पति बोनी कपुर, छोरी खुसीसँग आफ्ना भान्जा मोहित मारवाहको बिहेमा सहभागी हुन उनी दुबइ पुगेकी थिइन् । हृदयाघातका कारण उनको निधन भएपछि उनको शवलाई दुबइको अल घुसैसको मुर्दाघरमा राखिएको थियो । उनको यहीँ पोष्टमार्टम गरियो । मृत्यु हुनुअघि उनी बाथरुममा बेहोस अवस्थामा भेटिएकी थिइन् । उनलाई बाथरुममै हृदयाघात भएको हुन सक्ने अनुमान पनि गरिएको छ । 

बोनी कपुरका परिवार बिहेपछि स्वदेश फर्किसकेको भए पनि श्रीदेवी, बोनी र खुसी त्यहीँ बसेका थिए । उनकी जेठी छोरी जाह्नवी आफ्नो फिल्मको सुटिङका कारण दुबइ गएकी थिइनन् । श्रीदेवीलाई मुटुसम्बन्धी रोग यसअघि नदेखिएको परिवारले बताएका छन् । श्रीदेवीको शरीर भारत ल्याउनका लागि अम्बानीले आफ्नो निजी विमान दिने प्रस्ताव आफैं गरेका थिए । शव ल्याउनका लागि औपचारिकताको काममा ढिलाइ हुँदा शव भोलिमात्र भारत आउने बताइएको छ ।
