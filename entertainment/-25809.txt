श्रीदेवीको समाचारका कारण ऋषि कपुर मिडियाप्रति आक्रामक

मुम्बइ। बलिउड अभिनेत्री श्रीदेवीको विषयमा लेखिएको समाचारका कारण बलिउडका अर्का सुपरस्टार ऋषि कपुर मिडियाप्रति आक्रामक रुपमा प्रस्तुत भएका छन् । उनले समाचार लेख्दा मिडियाले संवेदनालाई ध्यान नदिएको भन्दै आक्रोश पोखेका हुन् । श्रीदेवीको शनिबार राती निधन भएको थियो । 

आइतबार बिहान ऋषि कपुरले ट्वीट गरेका थिए ‘बिहान उठेर दुखद् समाचार सुनें । पीडामा छु ।’ तर आइतबार सांझसम्म उनी मिडियाप्रति निकै आक्रोशित भए । उनले ट्वीट गरे ‘अचानक श्रीदेबी ‘बडी’ कसरी बनिन् ? सबै टिभी च्यानलले देखाइरहेका छन् कि बडी आज साँझ मुम्बइ ल्याइनेछ । अचानक उनको पहिचान सकियो र बडी बनिन् ?’ यसअघि पनि ऋषिले ट्वीट गरेर लेखेका थिए ‘अब चाँदनी रात हुने छैन । चाँदनी सदाका लागि गइन् ।’

श्रीदेवीको पार्थिव शरीर अहिलेसम्म परिवारलाई सुम्पिएको छैन । उनको पार्थिव शरीर ल्याउनको लागि दुबइ अनिल अम्बानीको विमान पठाइएको छ । प्रक्रियामा ढिलाइ भएका कारण शरीर सोमबार बिहान मात्र मुम्बइ आउनेछ । युएइको प्रमुख अखबार खलील टाइम्सका अनुसार आइतवार विदा भएका कारण प्रक्रियामा समय लागेको हो । डाक्टरका अनुसार शरीर आइतबार अबेर राती परिवारलाई सुम्पिन सकिने र शन सोमवार मात्र भारत ल्याउन सकिनेछ । श्रीदेवीको अन्तिम संस्कार सोमबार अपरान्ह हुनेछ ।
