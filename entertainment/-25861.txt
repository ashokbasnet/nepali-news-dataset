श्रीदेवीको निधन पछि नेपाली कलाकारले दिए यस्ता प्रतिकृया

काठमाडौं । बलिउड अभिनेत्री श्रीदेवीको हृदयघातका कारण हिजो बिहान निधन भयो । ५४ वर्षीया उनको निधनले बलिउड मात्र नभई नेपाली कला क्षेत्र पनि शोकमय बन्यो । थुप्रै नेपाली कलाकारहरुको सामाजिक सञ्जाल उनको श्रद्धाञ्जलीले भरियो । उनको निधनमा कुन कलाकारले आफ्नो सामाजिक सञ्जालमा के लेखे त ?

हाँस्य कलाकार केदार घिमिरेले श्रीदेवीलाई नेपालकी नायिका करिश्मा मानन्धरसँग तुलना गरेका छन् । उनले आफ्नो सामाजिक सञ्जालमा श्रीदेवीका तस्वीर पोष्ट गर्दै यसरी श्रृद्धाञ्जली व्यक्त गरेका छन् । ‘उहाँ भारतकी करिश्मा मानन्धर हुनुहुन्थ्यो । रुपकी खानी । कलाकी धनी । हार्दिक श्रद्धान्जली श्रीदेबी कपुर ।’



हाँस्य कलाकार दिपकराज गिरीले आफू श्रीदेवीको ठूलो फ्यान भएको बताउँदै सामाजिक सञ्जालमा यस्तो स्टाटस लेखेका छन्– ‘म कुनै हिरोइनको दिवाना थिएँ भने केबल श्रीदेवीको, उनको रूपको, अभिनयको, एक पटक फ्यानको नाताले भेट्ने मौका पनि मिलेको थियो ।’

त्यस्तै हाँस्य कलाकार दिपाश्री निरौलाले पनि आफू सानोँ हुँदा श्रीदेवीजस्तै बन्ने लक्ष्य रहेको बताउँदै लेखेकी छिन् – ‘हार्दीक श्रद्धाञ्जली, सानोमा म तपाई जस्तो हुन चाहान्थेँ ।’

नायिका करिश्मा मानन्धरले निकै भावुक शैलीमा सामाजिक सञ्जाल फेसबुकमार्फत श्रीदेवीलाई श्रद्धान्जली व्यक्त गरेकी छिन् । उनले लेखेकी छिन् ‘रुन सक्छु किनकी म जिउँदो छु । यो मर्नुपर्ने जिन्दगी । बच्चाहरुलाई छाडेर । हार्दिक श्रद्धान्जली ।’



त्यस्तै नायक रमेश उप्रेतीले जिवनमा पैसा, सम्पत्ति बाँचुञ्जेलका लागि चाहिने आधार भएपनि सधैभरी रहिरहने नाम मात्र भएको बताउँदै श्रीदेवीलाई श्रृद्धाञ्जली व्यक्त गरेका छन् । उनले लेखेका छन्– ‘पैसा र सम्पत्ति बाचुञ्जेल चाहिने आधार मात्रै हो, रहिरहने त नाम नै हो । हार्दिक श्रद्धाञ्जली ।’ 



त्यस्तै नायिका तथा निर्मात्री झरना थापा, श्वेता खडका, केकी अधिकारी,  कलाकार सुनिल थापा, गायिका कोमल वली लगायतका थुप्रै कलाकारहरुले  श्रीदेवीको निधनको खबरले आफूलाई दुःख लागेको भन्दै सामाजिक सञ्जाल फेसबुकमा श्रद्धान्जली दिएका छन् ।
