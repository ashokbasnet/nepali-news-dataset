‘हर्ट एट्याक’ले होइन ‘रक्सीको नशामा बाथटबमा डुबेर’ भएको थियो श्रीदेवीको मृत्यु

मुम्बइ। बलिउड अभिनेत्री श्रीदेवीको मृत्यु हृदयाघातका कारण भएको चर्चा चलिरहँदा पोष्टमार्टम रिपोर्टले भने आश्चर्यजनक खुलासा गरेको छ । पोष्टमार्टम रिपोर्टका अनुसार श्रीदेवीको मृत्यु रक्सीको नशामा बाथटबमा डुबेर भएको थियो । परीक्षणका क्रममा उनको शरीरमा रक्सी भएको पाइएको पोष्टमार्टम रिपोर्टमा उल्लेख गरिएको छ । 

शनिबार राती साढे ११ बजे श्रीदेवीको मृत्यु भएको थियो । सुरुमा उनको मृत्यु हृदयाघातका कारण भएको भनिएको थियो । तर उनको पोष्टमार्टम र फरेन्सिक परीक्षण रिपोर्टमा भने उनलाई ‘हर्ट एट्याक’ हुँदै नभएको बताइएको छ । गल्फ न्यूजका अनुसार श्रीदेवीको शरीरमा रक्सीको अंश पाइएको छ । प्रारम्भिक रिपोर्टअनुसार उनी रक्सीको नशामा असन्तुलित भएर बाथटबमा लडेको अनुमान छ । यसरी डुबेर उनको मृत्यु भएको प्रहरीले अनुमान गरेको छ । खलिज टाइम्सका अनुसार श्रीदेवीको शरीर पानी भरिएको बाथटबमा पाइएको थियो । श्रीदेविको फरेन्सिक रिपोर्टमा उनको मृत्युको कारण ‘एक्सिडेंटल ड्राउनिंग’ अर्थात ‘दुर्घटनावश डुब्नु’ लेखिएको छ ।
