अन्तिम संस्कारका बेला श्रीदेवीको शवलाई बेहुलीझैं सिंगार्नुको कारण यस्तो छ 

मुम्बइ। बुधबार साँझ मुम्बइमा बलिउड अभिनेत्री श्रीदेवीको अन्तिम संस्कार गरियो । उनका पति बोनी कपुरले श्रीदेवीलाई मुखाग्नी दिएका थिए । अन्तिम संस्कारअघि श्रीदेवीको पार्थिव शरीरलाई बेहुलीझौं सिंगारिएको थियो । रातो सारी लगाइयो । निधारमा रातो टिका, ओठमा लिपस्टिक र मोगराका फूल पनि नजिकै राखियो । 

यस्तो श्रीदेवीको कुनै इच्छा नभइ हिन्दू परम्पराअनुसार गरिएको थियो । हिन्दू परम्पराअनुसार यदि कुनै महिलाका पति जीवित छँदै मृत्यु भएमा उनको पार्थिव शरीरलाई बेहुलीझैं सिंगारिन्छ । हिन्दू धर्ममा कुनै पनि स्त्रीका पति जीवित छँदै पत्नीको मृत्यु भएमा यसलाई पत्नीको सौभाग्यको प्रतीक मानिन्छ । यो सौभाग्य सबै महिलाले पाउँदैनन् । घरका सबै स्त्रीहरुले दैनिक पूर्ण श्रृंगार गर्नुपर्ने परम्परा हाम्रो समाजमा अहिले पनि छ । यसले घरको समृद्धि बढ्ने विश्वास गरिन्छ । 

यही परम्पराअनुसार मृत्युपछि पनि सुहागन स्त्रीको शवलाई अन्तिम पटक पूर्ण रुपमा श्रृंगार गरिन्छ ताकि उनको शव जब घरबाट निस्किन्छ त्यतिबेला पूरा सम्मानका साथ निस्कियोस् । यसले मृतकको आत्माले शान्ति पाउने विश्वास गरिन्छ । सौभाग्यवती स्त्रीको श्रृंगारको लागि सोह्र चीज शास्त्रमा उल्लेख गरिएको छ । यसैलाई सोह्र श्रृंगार भनिन्छ । 

महिलाको सोह्र श्रृंगारमा टिकी (बिन्दी), सिन्दूर, गाजल, मेहन्दी, गजरा, टीका, नथ्थी, कानका कुंडल, मंगलसूत्र, बाजुबंद, कंगन, औंठी, मकरबंद, बिच्छु, पायल र रातो कपडा हुन्छन् । यी सबै चीज सुहागिनले धारण गर्नुपर्ने शासत्रीय मान्यता छ । यदि सुहागिन अवस्थामा मृत्यु भएमा मृत्युपछि यिनै चीजले शवलाई सिंगारिन्छ ।
