श्रीदेवीको निकै चर्चित फिल्म ‘चाँदनी’का लेखकलाई पनि हर्ट एट्याक !

मुम्बइ। बलिउड अभिनेत्री श्रीदेवीको मृत्युको घटना सेलाउन नपाउँदै उनको निकै चर्चित फिल्म ‘चाँदनी’का लेखकलाई पनि हृदयाघात भएको छ । ‘चाँदनी’को कथा लेखेका ८४ वर्षीय सागर सरहदीलाई अहिले अस्पतालमा आइसीयुमा भर्ना गरिएको छ । सरहदीलाई मुम्बइको एसआर मेहता कार्डियोलोजी एण्ड अर्थोपेडिक्स अस्पतालमा भर्ना गरिएको छ । 

सरहदीले चाँदनीसँगै नूरी, कभी कभी, सिलसिला, लोरी, फासले, बाजार, दीवाना, रंग जस्ता फिल्मको कथा लेखेका छन् । सरहदीले १०७१ मा अनुभव फिल्मबाट फिल्मको कथा लेखन सुरु गरेका थिए । फिल्मको स्क्रिप्ट लेख्ने मामिलामा सरहदी बलिउडमा चर्चित नाम हो । आफ्नो समयमा रोमान्टिक डाइलगका बादशाह भनिने सरहदीले बिहे गरेका छैनन् । उनी आफैंले विवाहबिना नै प्रेमका दुई पाटा देखेको बताउने गरेका छन् । आफ्नो जवानीको समयमा उनका प्रेम सम्बन्धहरु निकै चर्चित रहे । उनको प्रेम सम्बन्धका विषयमा उनको नाम धेरै युवतीहरुसँग जोडियो ।
