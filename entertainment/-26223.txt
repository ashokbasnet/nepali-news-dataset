बहिनीसँग निकै आत्मीय थियो श्रीदेवीको सम्बन्ध, आमाको एक गल्तीले बोलचाल बन्द 

मुम्बइ। बलिउड अभिनेत्री श्रीदेवीको निधन भइसकेको छ तर उनको जीवनसँग जोडिएका विभिन्न घटनाहरु निकै चर्चामा छन् । यस्तै एउटा निकै चर्चित घटना उनी र निकी बहिनी श्रीलतासँग जोडिएको छ । श्रीदेवीलाई सुपरस्टार बनाउन उनकी बहिनी श्रीलताको अहम भूमिका भएको मानिन्छ । निकै आतमीय रहेको यो सम्बन्धमा एक समय यस्तो दरार आयो कि यी दुईबीच बोलचाल त बन्द भयो नै, श्रीलताले श्रीदेवीविरुद्ध अदालतमा मुद्दा समेत हालिन् । 

एक समय यी दिदबिहिनीबीच निकै प्रेम थियो । यही क्रममा श्रीदेवी सुपरस्टार बनिन् । त्यसपछि श्रीदेवीका सबै कामहरु बहिनी श्रीलताले नै सम्हालेकी थिइन् । श्रीलता श्रीदेवीकी सेक्रेटरीको रुपमा रहन्थिन् । श्रीलता पनि दिदीजस्तै हिरोइन बन्न चाहन्थिन् । उनले केही फिल्ममा काम पनि गरिन् तर सफलता पाइनन् । यही बीचमा श्रीदेवीकी आमा राजेश्वरी अयप्पनलाई ब्रेन ट्युमर भयो । १९९५ मा अमेरिकाको न्यूयोर्कमा ट्युमरको अपरेशन गरियो । अपरेशनका बेला डाक्टरको लापरवाहीका कारण आमाको स्मरणशक्ति गुम्यो साथै उनको आँखाको ज्योति पनि धमिलो भयो । 

अपरेशनकै कारण एक वर्षपछि १९९६ मा आमा राजेश्वरीको निधन भयो । आमाको निधनपछि श्रीदेवीले डाक्टरको लापरवाही भएको भन्दै अस्पतालविरुद्ध अदालतमा मुद्दा हालिदिइन् । अमेरिकामा त्यतिबला यो मुद्दा निकै चर्चित बेको थियो । मुद्दा श्रीदेवीले जितिन् । अस्पतालले उनलाई करिब ७ करोड २ लाख भारु क्षतिपूर्ति दियो । यही पैसाका कारण दिदीबहिनीको सम्बन्ध बिग्रियो । 

श्रीदेवीकी आमा राजेश्वरीले मृत्युअघि आफ्नो सबै सम्पत्ति जेठी छोरी श्रीदेवीको नाममा गरेर गएकी थिइन् । त्यसपछि क्षतिपूर्तिको रकमले पनि उनीहरुबीच दूरी बढ्यो । विवाद यतिसम्म बढ्यो कि दिदीबहिनीको बोलचाल बन्द भयो । श्रीलताले आफ्नो भागको सम्पत्तिका विषयमा अदालतमा मुद्दा हालिन् । श्रीलताले अदालतमा आफ्नी आमाको मानसिक अवस्था ठिक नभएकोले उनले सबै सम्पत्ति श्रीदेवीको नाममा गरिदिएको दावी गरिन् । त्यसपछि अदालतले श्रीलतालाई उनको भाग दिनुपर्ने फैसला गर्यो । त्यतिबेलासम्म उनीहरुको सम्बन्ध लगभग सकिइसकेको थियो र पछि श्रीदेवीका पति बोनी कपुरले यी दुईको सम्बनध सुधार गरेका थिए । पछिल्लो समय भने उनीहरुको सम्बन्ध पहिलेजस्तै भएको बताइएको थियो ।
