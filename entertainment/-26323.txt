सलमानको नेपाल शो बैशाख पहिलो साता

काठमाडौं । बलिउड अभिनेता सलमान खानको नेपाल शो आउँदो बैशाख पहिलो साता हुने भएको छ । मार्च १० अर्थात फागुन २६ गते काठमाडौंको टुँडिखेलमा हुने भनिएको ‘दबगं द टूर नेपाल’ बैशाख पहिलो साताका लागि सारिएको आयोजक ओडीसि इन्टरटेन्मेन्टले जनाएको छ । कार्यक्रममा सलमानसँगै नायिका सोनाक्षी सिंहा, कृति सेनन, कोरियोग्राफर तथा चर्चित अभिनेता प्रभु देवा, डेजी शाह, मिट ब्रदर, मनिष पावलको प्रस्तुति रहने बताइएको थियो । 

सलमान सहितको यस शोको विषयलाई लिएर नेत्रविक्रम चन्द ‘विप्लव’ नेतृत्वको नेकपाले विरोध जनाएको थियो । विप्लव समूहको चेतावनीलाई कारण देखाउँदै सलमानले नेपाल नआउने सन्देश पठाएपछि आयोजक ओडीसी इन्टरनेन्मेन्टले आजमात्रै ‘दबंग द टुर’ तत्कालका लागि रद्द गरेको हो । शो रद्ध गरेकै दिन आयोजकले बैशाखको पहिलो साता शो गर्ने जनाएको छ ।

ओडीसीले आफ्नो आधिकारीक फेसबुक पेजमा सन्देश जारी गर्दै बैशाखमा विशेष कारणले शो बैशाखमा सारिएको जनाएको छ । करिब १५ करोड लागतको कार्यक्रमका लागि करिब १० करोड रुपैयाँ लगानी भइसकेको आयोजकले जनाएको छ । टिकट लिइसकेका दर्शकले त्यही टिकटबाट कार्यक्रम हेर्न सक्ने जनाएको छ ।

सलमानले कार्यक्रमका लागि भनेर अग्रिम ५ करोड रुपैयाँ बुझिसकेका छन् भने, आयोजक संस्थाले करीब ५ हजारभन्दा बढी टिकट बिक्री गरिसकेको छ ।
