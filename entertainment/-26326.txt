भिडियो सम्पादनमा छलाङ मार्दै विकास

काठमाडौं । विकास ज्ञवाली भिडियो सम्पादक हुन । म्युजिक भिडियो तथा चलचित्र सम्पादनसंगै एनिमेसनमै उनको दिनचर्या वित्ने गरेको छ । म्युजिक भिडियो सम्पादनमा छिरेको आधा दशकमै उनले सयौं भिडियोहरु सम्पादन गरिसकेका छन् । पाँच वर्षको अवधिमा १ हजार बढी म्युजिक भिडियो तथा एक दर्जन बढी चलचित्र सम्पादन गरेको उनि बताउँछन् । 

शुरुवाती समयमा कामलाई खोज्नुपरेपनि राम्रो काम गर्दै जानेहो भने कामले आफूलाई खोज्ने उनको अनुभव छ । ‘शुरुवाति दिनमा काम आउँदैनथ्यो, त्यसैले त्यो बेला निकै संघर्षका साथ काम गरेँ,’ उनले भने,–‘जब आएका कामहरु निकै मेहनतका साथ गरेँ, तब मेरो कामलाई मन पराएर क्रमश कामहरु आउने क्रम बढदै गयो ।’

ग्राफिक्स, थ्री डी लगायतमा समेत उनको विशेष दख्खलता छ । यि सिपहरुको उनले तालिम भने लिएका छैनन् । ‘मैले ईन्टरनेटको माध्यमबाटै सम्पादन, एनिमेसन, ग्राफिक्स लगायतका कामहरु सिकेँ ।’ पहिले वुटवलमा रहेर काम गर्थे उनी । ‘बुटवलमा यससम्बन्धी क्लासहरु हुँदैनथ्यो, इन्टरनेट (गुगल, युटयुव)को सहारामा मैले सिपहरु सिक्दै गए’ –उनी शुरुवाति संघर्षबारे विस्तार लगाउँछन् ।

जब काम गर्न सिकै थिए, शुरुवाति समयमै उनि काठमाडौं हानिए । काठमाडौंमा आएर निकै संघर्षका साथ राम्रो कामहरु गर्दै गए । अहिले उनको कामलाई सबैले रुचाएका छन् । उनलाई कामको पनि कुनै कमी छैन । 

पछिल्लो समयमा भिडियो सम्पादकहरुको आम्दानी राम्रो भएको विकासको अनुभव छ । ‘म्युजिक भिडियोहरु राम्रो बनाउँनुपर्छ भन्ने मान्यता बढ्दै गएको छ,’उनि भन्छन् ‘त्यसले पनि राम्रो काम गर्नेहरुलाई आम्दानी पनि राम्रो छ ।’ १ महिना अगाडि मात्र प्रमोद खरेलको आधुनिक गीत ‘दन्तैमा’ सुसान लिम्बूको ‘तिम्रै लाग्छ पिर‘ टंक बुढाथोकी र मेलिना राईको ‘कसरी कसरी’, कार्टुन क्रुजको ‘क्यालेन्डर’ लगायतका म्युजिक भिडियो उनले सम्पादन गरेका पछिल्ला कामहरु हुन ।

हरेक म्युजिक भिडियो तथा चलचित्रलाई अन्तिम रुप दिने काम सम्पादकको हातमा हुने भएकाले निकै सेन्सियर भएर काम गर्नुपर्ने उनि बताउँछन् । ‘काममा जति सक्दो राम्रो गर्ने प्रयास गर्छु । मेरो कामलाई मन पराएका कारणले नै कामहरु राम्रो पाईरहेको छु’– उनले भने । पछिल्लो समय कलाकारिता क्षेत्रमा बढेको विकृतिबारे भने उनि केही दुःखी छन् । ‘जस्तो व्यक्तिपनि पैसाको भरमा गायक, मोडल तथा कलाकार बनेका छन् । कलाकारितासंग सम्बन्धित संस्थाहरु विकृति रोक्न सक्रिय रुपमा लाग्नुपर्छ’–उनि भन्छन् । पैसाको भरमा कलाकारितामा लाग्नेहरु जसरी आए त्यसरी नै विलाउने उनको तर्क छ ।

भिडियो सम्पादनको क्षेत्रमा टिकिराख्न धैर्यता, लगनशिलता, काममा नयाँपन, समयको महत्व आदी कुराहरुलाई ख्याल गर्नुपर्ने उनि बताउँछन् । ‘म आउँदा दिनमा पनि आफूमा भएको ज्ञानलाई अझ निखार्दै म्युजिक भिडियो तथा चलचित्र सम्पादनको काम गुणस्तरीय दिन चाहन्छु’–उनले भने । विकास काठमाडौं अनामनगरमा स्टुडियो चलाइरहेका छन् । प्रस्तुति : सुशिल नेपाल
