आफ्नै मञ्चमा मौन महजोडी

काठमाडौँ । आफ्नै ब्यानरको चलचित्र प्रवद्र्घन गर्ने एक कार्यक्रममा मह जोडीको भूमिका मौन रह्यो । मह जोडी अर्थात मदन कृष्ण श्रेष्ठ र हरिवंश आचार्य ।

मह सञ्चारको ब्यानरमा बनेको र मह जोडीको अभिनय समेत रहेको चलचित्र ‘शत्रु गते’को ट्रेलर सार्वजनिक कार्यक्रममा मह जोडी उपस्थित त भए तर कुनै भुमिकामा प्रस्तुत भएनन् ।

ट्रेलर सार्वजनिक समारोहमा उपस्थित मह जोडीलाई कार्यक्रम आयोजकले कार्यक्रम अवधिभर भूमिकाशुन्य दर्शकका रूपमा मञ्चमा राखिरहे । कार्यक्रम अवधिभर उनीहरु भूमिकाशून्य समय बिताएर कार्यक्रम हलबाट बाहिरिनु पर्‍यो ।

ललितपुरको कुपण्डोलस्थित ब्रिक्स क्याफेमा शुक्रबार पत्रकार सम्मेलन गरेर चलचित्र शत्रु गतेको ट्रेलर सार्वजनिक भएको हो । कार्यक्रम व्यवस्थित हुन नसक्दा उपस्थित पत्रकार र त्यहाँ सहभागी कलाकारले खल्लो महसुस गरे ।

वरिष्ठ कलाकारहरू जसको अभिनय समेत चलचित्रमा छ उनीहरू नै कार्यक्रममा मौन रहँदा सहभागीले अप्ठेरो मान्नु स्वाभाविक नै हो ।

कार्यक्रमको सञ्चालन चलचित्र निर्देशक प्रदिप भट्टराईले गरेका थिए । उनको सञ्चालन अक्षमतालाई लिएर कतिपय सहभागीले व्यङ्ग्य पनि गरे– ’चलचित्र जात्राका निर्देशकले कार्यक्रममा पनि जात्रै देखाए।’

कार्यक्रममा कलाकारहरूको मञ्चासनमा देखिएको भद्रगोल धेरैका लागि असह्य लाग्यो । कतिपयले मह जोडीलाई एक कुनामा राखेर युवा कलाकारहरूलाई स्टेजमा विराजमान गराउनु आयोजकको कमजोरी भनेर टिप्पणी गरे।

चलचित्र निर्माता किरण केसी, नायिका आँचल शर्मालाई मञ्च मिल्यो । उनीहरु गमक्क परेर मञ्चमा रहे । कार्यक्रम सकिनै लाग्दा झुल्केका नायक पल शाहलाई पनि सम्मानसाथ मञ्चमा डाँकियो । यो सबै टुलुटुलु हेरेर बस्नु पर्यो मह जोडीले । कार्यक्रम अवधिभर जोडीलाई न त सम्बोधन गरियो, न मञ्च दिइयो न त कुनै भूमिकामा प्रस्तुत हुन अवसर दिइयो ।

सहभागी पत्रकारले मह जोडीबाट चलचित्रका बारेमा केही अभिव्यक्तिको अपेक्षा गरेका थिए । तर कार्यक्रम सञ्चालकले त्यो मौका पस्किन सकेनन् ।

निर्देशक प्रदिप, आँचल, पल र किरण पत्रकारका क्यामेराले घेरिँदा मह जोडी दर्शक दीर्घाको एक कुनामा साक्षी मात्र बनेर बस्न बाध्य भए ।

चलचित्रका सञ्चार संयोजक प्रदिप कार्कीले डिसी नेपालसँग भने- 'मह जोडीकै आग्रहमा उहाँहरूको भुमिका नराखिएको हो,' उनले थपे 'उहाँहरूलाई अपमान गर्न वा अन्जानमा यस्तो गरिएको हैन, उहाँहरू अभिभावकको रूपमा कार्यक्रममा सहभागी भएर शोभा बढाउन आउनु भएको थियो ।'

कार्कीले मुख्य उद्देश्य ट्रेलर सार्वजनिक गर्नु रहेको बताउँदै कलाकारहरूको भुमिका प्रस्तुत गर्नका लागि उक्त कार्यक्रम नरहेको प्रष्ट पारे ।
