यो फिल्मका कारण कंगाल भएका थिए अनुपम खेर, यसरी फर्किए सामान्य जीवनमा

मुम्बइ। बलिउडका पुराना अभिनेता अनुपम खेर ६३ वषृका भएका छन् । ७ मार्च १९५५ मा शिमलामा जन्मेका अनुपमले लिड हिरोको रुपमा १९८४ मा महेश भट्टको फिल्म सारांशबाट डेब्यू गरेका थिए । उनको पहिलो फिल्म भने १९८२ को आगमनलाई मानिन्छ । सारांशका लागि उनले उत्कृष्ट अभिनेताको पुरस्कार पनि जितेका थिए । २८ वर्षका अनुपमले त्यो फिल्ममा एक वृद्ध व्यक्तिको भूमिका निभाएका थिए । 

अनुपमले आफ्नो जीवनमा यस्तो फिल्म पनि बनाएका छन् जसले उनलाई पूरै कंगाल बनाइदिएको थियो । २००५ मा अनुपमले आफ्नो प्रोडक्शन हाउसबाट फिल्म ‘मैने गान्धी को नही मारा’ बनाएका थिए । एक अन्तरवार्तामा अनुपमले भनेका थिए ‘यो फिल्मबाट म टाइकुन बन्न चाहन्थें तर यो फिल्मले मलाई पूरै कंगाल बनाइदियो ।’ फिल्मको कमाइबाट उनी अनुपम खेर स्टुडियो बनाउने चाहन्थे तर यो फिल्मले उनलाई कंगाल बनाइदिएको थियो । 

त्यतिबेला उनीसँग ५ हजार रुपैयाँ पनि बाँकी नरहेको उनले बताएका थिए । ‘त्यतिबेला मैले आफ्नो नाटक ‘कुछ भी हो सकता है’ मञ्चन गरे जसबाट केही आम्दानी भयो’ उनले भनेका थिए । २०१५ मा मलेसियामा आयोजित आइफा अवार्ड समारोहमा अनुपमले आफ्नो एक्टिङ स्कुल खोल्नुको पछाडिको कहानी बताएका थिए । उनका अनुसार २००५ मा कंगाल भएपछि नै उनले एक्टिङ स्कुल ‘द एक्टर प्रिपेयर्स’ खोलेका हुन् । यो प्रशिक्षण केन्द्र उनले सानो कोठामा १२ जना विद्यार्थीबाट सुरु गरेका थिए ।
