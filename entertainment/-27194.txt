रजनीकान्तको छेउमा बसेकै भरमा यो कुकुर बन्यो बहुमूल्य, करोडौं दिँदा पनि बेचिएन

एजेन्सी। निर्देशक पिए रञ्जितको फिल्म काला २७ अप्रिलमा रिलिज हुँदैछ । फिल्मको टिजर केही दिन पहिले मात्र रिलिज भएको थियो । फिल्मका केही पोस्टर पनि सार्वजनिक भएका छन् । यी पोस्टरमध्ये एकमा सुपरस्टार रजनीकान्तसँगै एउटा कुकुरलाई पनि देखाइएको छ । 

रजनीकान्तको छेउमा बसेकै कारण यो कुकुर आश्चर्यजनक रुपमा बहुमूल्य भएको छ । मानिसहरु यो कुकुरलाई पाउनको लागि २ करोड भारतीय रुपैयाँसम्म तिर्न तयार भएका छन् । यति गर्दा पनि उनीहरुले कुकुर भने पाउन सकेका छैनन् । प्रोफेशनल कुकुर प्रशिक्षक साइमनका अनुसार जुन कुकुरको लागि मानिसहरु करोडौं तिर्न तयार छन् त्यो कुकुरको नाम मणि हो । साइमनले आफूले यो कुकुर बेच्न अस्वीकार गरेको बताएका छन् । उनले यो कुकुरलाई आफ्नो बच्चाजस्तै पालेको हुँदा नबेचेको बताए ।
