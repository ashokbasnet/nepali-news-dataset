‘ए मेरो हजुर २’ अमेरिकाको कोलोराडोमा प्रदर्शन

कोलोराडो, अमेरिका । नेपाली कथानक चलचित्र ‘ए मेरो हजुर २’ अमेरिकाको कोलोराडो बोल्डरमा प्रदर्शन गरिएको छ । 

बोल्डर नेपाल र ब्रमुण्डा ईन्टरटेन्टको संयुक्त आयोजनामा चलचित्र प्रदर्शन गरिएको थियो । चलचित्र प्रदर्शनमा लागि त्यहाँ पुगेकी निर्देशक झरना थापालाई कार्यक्रम स्थलमा परम्परागत धिमेबाजा, फुलका गुच्छा र खादाद्धारा स्वागत गरिएको थियो ।कार्यक्रममा समाजसेवी डा. बिष्णुबहादुर श्रेष्ठ तथा सबिता श्रेष्ठले निर्देशक थापालाई मायाको चिनो प्रदान गरेका थिए । लङमन्ट हिमालयज् लायन्स क्लवका अध्यक्ष प्रमोद श्रेष्ठ, बौद्ध समाज कोलोराडोका अध्यक्ष अक्कल तमाङ्ग, बोल्डर नेपालका बिके श्रेष्ठलगायतका ब्यातिmहरुले खादा पहिराएर सम्मान गरेका थिए । त्यस्तै कार्यक्रममा उपस्थित अभिनेता सुनिल क्षेत्री, नायिका साहारा कार्की, चलचित्र निर्देशक कृष्णमुरारी ढुङ्गेल, पूर्व मिस नेपाल ईशानी श्रेष्ठ, मिष्टर नेपाल युएसए आशिस श्रेष्ठ लगायतका कलाकारहरुलाई खादाले सम्मान गरिएको थियो । बोल्डर नेपालका बिके श्रेष्ठले फिल्म हेर्न उपस्थित सबैलाई धन्यवाद दिँदै चलचित्र प्रर्दशनबाट उठेको रकममध्ये ५० प्रतिशत रकम मेकअप आर्टिष्ट ईन्द्रलामा र भर्जिनियामा उठेको २५ प्रतिशत रकम चितवनका बिवेक परियारको उपचारमा खर्च गरिने घोषणा गर्दै अन्य ठाउँमा प्रदर्शन गरेर उठेको रकम पनि त्यस्तै सामाजिक क्षेत्रमा खर्च गरिने प्रतिबद्धता जनाएका थिए । कार्यक्रम दिनेश कार्कीले सचालन गरेका थिए । 
कार्यक्रमको दोश्रो चरणमा निर्देशक कृष्णमुरारी ढुङ्गेल स्विच थिचेर फिल्मको प्रदर्शन सुरु गरेका थिए ।

हरिहर अधिकारीद्धारा लिखित तथा सुनिल थापाद्धारा निर्मित यस चलचित्र झरनाद्धारा निर्देशित पहिलो चलचित्र हो । चलचित्रमा साम्राज्ञ राज्यलक्ष्मी शाह, सलिनमान बानिया, सलोन बस्नेत, अमर सुवेदी, बुद्धी तमाङ लगायतका कलाकारहरुको अभिनय छ । नेपालकै अग्लो स्थानमा रहेको तिलिचो ताल, जोमसोम, फेवाताल र नेपालको सुन्दर तथा प्राकृतिक मनमोहक पहाडी श्रृखलाहरुमा कैद गरिएको प्रेम कथामा आधारित चलचित्र हेरिसकेपछि दर्शकले सकारात्मक प्रतिक्रिया दिएका थिए ।
