निराजन र सोनाको प्रेम यसरी छचल्कियो (भिडियोसहित)

काठमाडौं । पछिल्लो समयका व्यस्त एवं चर्चित मोडल निराजन प्रधान र सोना पालुङुवा लिम्बूको प्रगाढ प्रेम एक भिडियोमा छचल्किएको छ। जुन भिडियो देखेर दर्शक तथा श्रोतालाई पनि ‘रियालिटी लभ’को महशुस पक्कै गर्नेछन्।  

गायिका प्रकृति थलङको ‘मेरो मुटु...’ बोलको गीत तथा भिडियो सार्वजिनक भएको छ, जसमा निराजन र सोनाबीचको प्रेमलाई चित्रण गरिएको छ। ‘लभ सेन्टिमेन्ट’ यस गीतको भिडियोलाई पत्रकार एमपी सुब्बाले निर्देशन गरेका हुन्। भिडियोमा निर्देशक एमपीले एक प्रेमिल जोडीको अन्तरप्रेमभावलाई ‘सेन्टिमेन्ट’ रुप दिएका छन्।

भिडियोमा निराजन र सोनाको जोडी राम्रै जमेको छ। निराजन अहिलेका व्यस्त र चर्चित मोडल हुन् भने सोना मोडलिङ क्षेत्रमा केही गरौं भन्ने हेतुले संर्घषरत छिन्। निराजनसँग केमेष्ट्रि मिल्ने देखिएकाले नै ‘मेरो मुटु...’का लागि यी जोडीलाई लिएको निर्देशक एमपी सुब्बाले बताए। फेसन डिजाइनर कमल मानन्धरको क्रियटिभ पहिरनले पनि भिडियोमा यी जोडी सुन्दर दिएको छ। 

बुद्धराज राईको शब्दरचना र कमल रसाइँलीको संगीत रहेको यस गीतको भिडियोलाई निर्देशक समेत रहेका फोटो पत्रकार नबिनबाबु गुरुङले खिचेका हुन्। गोदाबारी भिजेल रिसोर्टमा छायांकन गरिएको यस भिडियोलाई टेकेन्द्र शाहले रंगरगुन तथा सम्पादन गरेका हुन्।   

‘मेरो मुट...’ बोलको यो गायिका प्रकृतिको पछिल्लो गीत हो। ‘पुर्वाञ्चल सिंगिङ आइडल’समेत रहेकी प्रकृतिको यस गीतको भिडियोलाई जेटिए कम्पनी लिमिटेडको ब्यानरमा एसजे सुब्बाले निर्माण गरेका हुन्। गीत निकै मिठास लागेकाले म्युजिक भिडियोमा लगानी गरेको एसजे सुब्बाले बताए। 

जेटिए कम्पनीले अटो पार्टस्सम्बन्धी काम गर्दै आएपनि आगामी दिनमा फिल्म निर्माण गर्ने समेत लक्ष्य रहेको एसजेले सुनाए। 
‘केही म्युजिक भिडियो निर्माणपछि फिल्मतिर लाग्ने सोच छ’ एसजे भने, ‘अनुभवका लागि सुरुमा भिडियो निर्माण गरेको हुँ ।’ एसजेले हङकङ, चीन र थाइल्याण्डलाई व्यवसायिक आधार क्षेत्र बनाउँदै आएका छन्।
