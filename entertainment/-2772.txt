दौरा-सुरुवालमा ठाँटिए भारतीय कमेडियन राजपाल यादव

काठमाण्डौँ । बलिउडका चर्चित कमेडियन राजपाल यादव यतिखेर नेपालमा छन् । नेपाली फिल्म 'करोडपति' छायांकनको लागि नेपाल आएका यादव यतिखेर नायिका निता ढुंगाना र नायक आर्यन अधिकारीसँग पर्दा शेयर गरिरहेका छन् ।

गत बुधबारदेखि छायांकन सुरु भएको करोडपतिमा राजपाल यादव मुख्य भुमिकामा छन् । स्रोतका अनुसार यादव नेपालीकै भुमिकामा फिल्ममा देखिँदै छन् । यो उनले लगाएको पहिरनबाट पनि बुझ्न सकिन्छ ।

नायिका निता ढुंगानाले आफ्नो फेसबुक अकाउन्ट मार्फत शेयर गरेको फोटोमा कलाकार यादवलाई दौरा सुरुवाल र भादगाउँले टोपीमा देख्न सकिन्छ ।

करिब दुई सातासम्म यादव चलचित्रको लागि नेपालमा रहनेछन् । चलचित्र युनिटले करोडपतिका निर्देशकको नाम भने गोप्य राखेको छ ।
प्रेम सम्बन्ध टुटेपछि केही महिना गुमनाम रहेकी नायिका निता ढुंगाना भने पछिल्लो समय काममा व्यस्त हुन थालेकी छिन् । उनी सामाजिक सञ्जालमा समेत सक्रिय रहने गर्छिन् ।
