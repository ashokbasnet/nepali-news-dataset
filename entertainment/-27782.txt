 ‘राज्जा रानी’ को घुम्ती सिनेमा सप्तरीबाट सुरु भयो  

काठमाडौँ । तराईको दाइजो प्रथामाथि बनिएको चलचित्र ‘राज्जा रानी’ले सप्तरीको तिरहुत गाउँपालिकास्थित लोहजारा गाउँबाट घुम्ती सिनेमाको शुभारम्भ गरेको छ । प्रदेश नम्बर २ का सामाजिक विकास मन्त्री नवलकिशोर साहको प्रमुख आतिथ्य र मन्त्रालयका सचिव डा। किरण रुपाखेतीको विषेश आतिथ्यमा घुम्ती सिनेमाको शुभारम्भ गरिएको निर्माण टिमले जनाए छन् । 

 त्यस गाउँका १५ सय भन्दा बढी मानिसले ठुलो पर्दा र गुणस्तरीय साउण्ड सिस्टमसहित घुम्ती सिनेमाको पहिलो शोमा आफनै गाउँ टोलमा मैथिली भर्सनको फिलम हेरेका हुन् । सामाजिक विकास मन्त्री साहले ल्याटपमा क्लिक गरेसंगै घुम्ती शोको सुरु भएको हो ।

भोर कम्पनीले यस केकी अधिकारी नाजिर हुसेन अभिनित फिल्मलाई मैथिली भाषामा सबटाइटल गर्दै प्रदर्शन गर्दैछन्  । यसअघि पनि फिल्म तराईका प्रमुख सहरमा प्रदर्शन भइसकेको छ । आर्यन फिल्म प्रोडक्सन र भोर कम्पनीको ब्यानरमा  निर्माण गरिएको यस फिल्मलाई यम थापाले निर्देशन गरेका हुन् । बाँकेमा सम्पूर्ण छायांकन गरिएको फिल्मले एक प्रेमकथा भित्रको दाइजोलाई प्रस्तुत गरेको छ । फिल्मलाई राजकुमार र एमके पौडेलको संयुक्त लगानी रहेको थियो  ।

भोर कम्पनीका प्रमुख समेत रहेका राजकुमारका अनुसार मैथिली भर्सनको पुरै मुनाफा नेपालको आर्थिक, सामाजिक तथा सांस्कृतिक समृद्धिमा योगदान गर्न अभियानमा खर्च गरिनेछ । घुम्ती सिनेमा प्रदेश नम्बर २ र १ का मोरङदेखि पर्सासम्मका १० जिल्लाका गाउँमा सञ्चालन गरिनेछ ।
