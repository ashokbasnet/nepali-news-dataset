'कृ' विरुद्ध प्रहरीमा चोरीको मुद्दा, ठूलो क्षतिपूर्ति तिर्नु पर्नसक्ने

सुरक्षा भट्टराई काठमाडौँ । केही समयअघि रिलिज भएको चलचित्र ‘कृ’ रिलिज पश्चात निकै विवादमा आएको छ । विवादको कारण हो चलचित्र ‘उकालीमा...’ बोलको गीत । यो गीत विवादमा फसेसँगै चलचित्र युनिट भने जापान उडेको छ । तर अहिले विवादको हल्ला मात्र नभएर यो चलचित्रलाई मुद्दा नै परेको छ । विवादित गीत यस अघिनै २०४३ सालमा चलचित्र ‘सम्झना’बाट चोरिएको भन्दै उक्त चलचित्रका निर्माता शम्भु प्रधानले प्रहरीमा जाहेरी दर्ता गरेका छन् । गएको २५ गते जाहेरी परेपछि प्रहरीले अनुसन्धान अगाडि बढाएको छ । 

प्रधानले निवेदनमा ‘कृ’का निर्माता भुवन केसी र सुभाष गिरीलाई प्रतिवादी बनाउँदै आफूसँग कुनै पनि अनुमति नलिएको र आफ्नो चलचित्रको गीत चोरेर चलचित्र चलाएको बताएका छन् । उनले गीत चोरेबापत ‘कृ’को कमाइको आधा हिस्सा मागेका छन् । पुरानो गीतमा रञ्जित गजमेरको रचना संगीत रहेको छ । युट्युबमा रहेको रिमेक गीतमा मूल संगीत रञ्जित गजमेरको र रिमेक संगीत, गायन र लिरिक्स तिनैमा गायक अल्मोडा राना उप्रेतिको नाम समावेश गरिएको छ । तर यसमा मूल रचना कसको भनेर भने युट्युबमा लेखिएको छैन । 

स्मरणीय छ यो गीतमा विवादमा आएका गायक तथा संगीतकार अल्मोडा यसअघि पनि पटक पटक विवादमा आएका छन् । पछिल्लो समय गीत चोरीको विषयमा सबैभन्दा धेरै विवादित अल्मोडा नै छन् । अल्मोडामाथि चलचित्र ‘छक्का पन्जा २’ को ‘ए दाजु नसमाउ नाडीमा’ बोलको गीत पनि चोरेको आरोप लागेको थियो । यो विवादमा निर्माता दिपकराज गिरी पनि तानिएका थिए । अल्मोडा माथि अरु पनि धेरै गीत चोरीको आरोप लागेको छ । 

पछिल्लो विवादित गीतका मुख्य रचनाकार तथा संगीतकार रञ्जित गजमेरले प्रहरी सामु उपस्थित भएर आफूले सम्झना चलचित्रको सबै अधिकार निर्माता शम्भुलाई दिएको जानकारी गराइसकेका छन् । शम्भुले निवेदनमा आफूलाई यो गीत पुनः प्रयोगका लागि धेरैले मागेको र ‘कृ’ चलचित्रमा सोध्दै नसोधी राखेको उल्लेख गरे । चलचित्र सम्झनामा भुवन केसीको अभिनय रहेको थियो तर उनलाई अभिनय गरेबापत पारिश्रमिक दिइएको थियो त्यसैले भुवन आफू सो चलचित्रमा अभिनेता भएर पनि यो गीतमाथि भुवनको प्रतिलिपि अधिकार रहँदैन । निबेदनमा कृ का निर्माता भुवन र सुभाष दुबैलाई प्रतिवादी बनाइएपछि काठमाडौँ प्रहरी परिसरले चलचित्रको निर्माता को हुन् भन्दै चलचित्र बिकास बोर्डलाइ प्रत्राचार पनि गरेको थियो । यता र्बोडले भने चलचित्र निर्माता सुभास मात्र रहेको जानकारी गराएको थियो । 

तर यता युटुबको ट्रेलरमा हेर्ने हो भने निर्माता भुवन र सुभास दुबैको नाम समाबेश छ । प्रहरीले सुभास र भुवन दुबैलाई यस बिसयमा सोधिसकेको छ तर यस बिषयमा दुबै जना मौन बस्दै जापान लागेका थिए । प्रतिलिपि अधिकार ऐन २०५९ को दफा २५ अनुसार गीत चोरीको मुद्दा चलाइने सम्भाबना बलियो रहेको अनुसन्धानमा रहेका एक प्रहरीले जानकारी दिएका छन् ।
 

रि-मेक गीत



ओर्जिनल गीत
