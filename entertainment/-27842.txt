छायाँकनको अन्तिम चरणमा अर्पण र ऋचाको ‘फेरि–फेरि’

काठमाडौं । पुरन थापाको लेखन, निर्माण र निर्देशन रहेको कमेडी चलचित्र  ‘फेरि–फेरि’को झण्डै ८५ प्रतिशत छायांकन सकिएको छ । 

माघ तेश्रो सातादेखि सुटिङ थालिएको चलचित्रमा अर्पण थापा, ऋचा शर्मा, निर्देशक पुरन स्वयम्, धर्मेन्द्र आचार्य, निक शर्मा, ओमप्रतिक गुरुङ, लय संग्रौला, रश्मी पाण्डे, ध्रुव कोइराला, एलिना बास्कोटा, सोनीका बास्तोला, राम बुढाथोकी लगायतका कलाकारको अभिनय छ ।

चलचित्रको बिहीबार भक्तपुर, सूर्यबिनायकमा द्धन्द्ध दृश्यको छायांकन गरियो । चलचित्रको क्लाइमेक्स फाइट झण्डै दश दिन लगाएर खिचीएको निर्देशक पुरनले बताए । ‘चलचित्र निकै हेभी बनेको छ,’ निर्देशक पुरनले भने, ‘गुणस्तरिय चलचित्र बनाउन कुनै कसर बांकी राखेको छैन ।’ उनले हालसम्म चलचित्रको ८५ प्रतिशत छायांकन सकिएको जनाउदै बांकी केही दृश्य, दुई गीत र एउटा फाइटको सुटिङ सिध्याउन अझै दुई साता लाग्ने बताए । ‘फेरि–फेरि’को काठमाडौ उपत्यकाका भित्रका दृश्य खिचिसकेपछि दामन, चितवन हुँदै कर्णाली पुलसम्म पुग्ने सेड्युल रहेको छ । चलचित्रको द्धन्द्ध निर्देशक एनबि महर्जन हुन । सुरेश बज्राचार्यले खिचिरहेको चलचित्रको निर्मातामा पुरनका छोरा निरज थापा छन् । चलचित्रलाई दशैसम्म दर्शकमाझ ल्याउने पुरनको योजना छ ।
