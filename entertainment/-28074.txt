मंगलमलाई दोस्रो सातामा पनि दर्शकको साथ

काठमाडौँ। प्रदर्शनको दोस्रो सातामा पनि चलचित्र मंगलमले दर्शकको राम्रो साथ पाएको छ। हिजो शुक्रबारबाट दोस्रो सातामा प्रवेश गरेको चलचित्र हेर्न आज शनिबार काठमाडौंका हलहरुमा दर्शकको राम्रो मास देखियो।

काठमाडौं बाहिरका हलहरुमा पनि चलचित्र हेर्न दर्शकको घुँईचो लागेको वितरक गोपाल कायस्थ बताउँछन्। उनले भने– 'शनिबार काठमाडौँका गोपीकृष्ण, अष्टनारायण र गंगा लगायतका हलहरु हाउसफुल बनेका छन्, दर्शकको यस्तो माया देखेर हामी निकै खुशी छौं।'  

यसैक्रममा शनिबार चलचित्र युनिट दर्शकहरुको प्रतिक्रिया लिन उपत्यकाका विभिन्न हलमा पुगेको थियो। चलचित्र युनिटसँगै हामी पनि रिपोर्ट लिन हलसम्म पुगेका थियौँ। जहाँ दर्शकहरुको उल्लेख्य सहभागिता देख्न सकिन्थ्यो। चलचित्र हेरिसकेपछि हामीले दर्शकहरुको प्रतिक्रिया समेत लियौं। उनीहरुले चलचित्र निकै राम्रो बनेको बताए। प्रतिक्रिया लिने क्रममा हामीले तेस्रोपटक सम्म चलचित्र हेर्न आएका दर्शक समेत पायौँ।यसले यो पनि पुष्टि हुन्छ कि चलचित्रलाई दर्शकले निकै रुचाएका छन्। 

नवल नेपालको निर्देशन, शिल्पा पोख्रेल प्रस्तुतकर्ता र छविराज ओझा निर्माता रहेको यो चलचित्रमा शिल्पा पोख्रेल,पुष्प खड्का,पृथ्वीराज प्रसाई,निर शाह,मिथिला शर्माको मुख्य भूमिका रहेको छ।

चलचित्रमा साम्राज्ञी राज्यलक्ष्मी शाह अतिथि भुमिकामा देखिएकी छन्। चलचित्रमा दिपक शर्माको संगीत,विष्णु कल्पीत घिमिरेको छायांकन र कविराज गहतराजको कोरीयोग्राफी रहेको छ।
