बलिउडको सबैभन्दा विवादित रिमेक बन्यो ‘एक, दो तीन...’, किन रुचाएनन् दर्शकले ?

मुम्बइ। फिल्म बागी–२ को गीत ‘एक, दो तीन...’ युट्युबमा रिलिज भएसँगै विवादमा परेको छ । यो गीत रिलिजसँगै गीत हेर्नेको संख्या ह्वात्तै बढेको छ । रिलिज भएको चार दिनमै यो गीत २ करोड २७ लाखभन्दा बढीले हेरिसकेका छन् । तर, पुरानो गीतका पारखीहरुले आफ्ना यादसँग खेलवाड गरेको आरोप लगाउँदै नयाँ गीतको विरोध गरेका छन् । 

यो गीत १९८८ मा रिलिज भएको फिल्म तेजाबको गीतको रिमेक हो । पुरानो गीतमा माधुरी दिक्षित थिइन् र यही गीतले माधुरीलाई रातारात स्टार बनाइदिएको थियो । तर, यसको रिमेकमा भने दर्शकले ज्याकलिन फर्नान्डिजको स्टाइलाई रुचाएका छैनन् । केहीले यसको कोरियोग्राफीको पनि आलोचना गरेका छन् । सामाजिक संजालमा यो गीतलाई माधुरीको गीतको हत्या भएको बताइएको छ । 

यसअघि पनि बलिउडमा धेरै गीतहरुका रिमेक बनेका छन् । तर, रिलिज हुनासाथ यतिसम्म विवादित भएको भने यो पहिलो गीत हो । फिल्म तेजाबका निर्देशक एन चन्द्रा पनि नयाँ गीतको भिडियोसँग रुष्ट छन् । पुरानो गीतको कोरियोग्राफर सरोज खानले पनि यो गीतको विषयमा कानुनी कारवाही गर्ने बताएकी छिन् ।
