आफ्नै हिरोइन मृत्युसँग जुध्दा सलमानको बेवास्ता, भने ‘मेरो हैन अर्कैको हिरोइन’

मुम्बइ। सलमान खानको फिल्म वीरगति (१९९५) की हिरोइन पूजा डडवाल मृत्युसँग जुध्दा बलिउडका सुपरस्टार सलमान खान स्वयंले भने बेवास्ता गरेका छन् । पूजा अहिले टिबी र फोक्सोको समस्यासँग जुधिरहेकी छिन् । उनी मुम्बइको शिवडी अस्पतालमा जनरल वार्डमा भर्ना भएकी छिन् । 

यस विषयमा सलमानसँग सोध्दा उनले आफूलाई पूजाको बारेमा थाहा नभएको बताएको भारतीय चर्चित मिडिया दैनिक भाष्करले लेखेको छ । भाष्करका अनुसार सलमानले उनीहरुलाई पूजा आफ्नी नभइ अतुल अग्नीहोत्रीको हिरोइन भएको जवाफ दिएका थिए । स्मरणीय छ अतुल अग्नीहोत्री सलमानका बहिनी ज्वाइँ हुन् । उनी सलमानकी बहिनी अलविराका पति हुन् । 

पूजाको हालबारे थाहा पाएपछि उनको सहयोगको लागि भोजपुरी स्टार रवि किशन भने अगाडि आएका छन् । उनको तर्फबाट पूजालाई आर्थिक सहयोग गरिएको छ तर रविले कति आर्थिक सहयोग गरे भन्ने खुलेको छैन । पूजाले अस्पतालमा भर्ना भएसँगै सलमानलाई सम्पर्क गर्ने प्रयास गरिरहेको र उनले सहयोग गर्ने आशा रहेको बताएकी थिइन् । आफ्नो भिडियो हेरेर सलमानले सहयोग गर्ने आशा गरेकी पूजालाई सलमानको यो जवाफले निराश तुल्याउने निश्चित छ ।
