'शत्रुगते' लाई सामाजिक संजालमा बधाईको ओइरो

काठमाडौँ। गत शुक्रबारबाट प्रदर्शनमा आएको चलचित्र 'शत्रुगते' ले सामाजिक संजालबाट पनि निकै प्रशंसा बटुलिएरहेको छ । विशेष गरेर अन्य कलाकार, लेखक लगायतका व्यक्तित्वहरुले चलचित्र शत्रुगते राम्रो बनेको भन्दै सामाजिक संजालमा स्टाटस लेखेका छन्। उनीहरुले शत्रुगते टिमलाई बधाई तथा शुभकामना समेत दिएका छन् ।

प्रदर्शनरत फिल्म ’शत्रु गते’ लाई दर्शकले पनि रुचाएका छन् । चलचित्रको ब्यापार शनिवार आक्रामक देखिएको छ । शुक्रबार फिल्म हेरेका दर्शक मार्फत फैलिएको ’वर्ड अफ माउथ’ का कारण शनिवार फिल्मलाई दर्शकको साथ् मिलेको छ । शनिवार राजधानीका अधिकाँस मल्टिप्लेक्स हाउसफुल रहयो भने मोफसलमा पनि अवस्था त्यस्तै रह्यो ।

राजधानीको क्युएफएक्स, बिग मुभिज, बिएसआर मुभिज लगायतका हलमा कयौ दर्शकले टिकेट पाएनन् भने गोपीकृष्णमा ६ हल, अस्टनारायणको ३ वटा, गुण सिनेमाको ४ वटा हल हाउसफुल रह्यो । 

फिल्म हेर्ने दर्शकले फिल्मलाई रुचाएको निर्माण टिमले जनाएका छन् । फिल्म हेर्न स–परिवारनै आउनेको भिडभाड हलमा छ भने सबै समुहको दर्शकलाई यसले हलसम्म तान्न सफल भएको छ । फिल्मको कथा वस्तुसंगै यसको हासो र रोदनलाई दर्शकले रुचाएका छन् । फिल्म हेरिसकेका अधिकाँस दर्शकले हरिवंश आचार्यको भूमिकालाई रुचाएका छन् भने दीपक राज गिरी अघिल्ला फिल्म भन्दा भिन्न रहेको प्रतिक्रिया दिएका छन् । 
फिल्मलाई ’जात्रा’ निर्देशक प्रदीप भट्टराईले निर्देशन गरेका हुन् । फिल्मलाई मह सञ्चारको ब्यनारमा निर्माण गरिएको छ भने यसका प्रस्तुतकर्ता किरण केसी हुन् । फिल्ममा हरिवंश आचार्यको कथा रहेको छ ।

पटकथालाई निर्देशक भट्टराई र दीपकराज गिरी तथा संवाद भने निर्देशक भट्टराईले कथाकार हरिवंश आचार्यसंग मिलेर तयार गरेका हुन् । यसमा छायाँकन दिर्घ गुरुङको रहेको छ भने सम्पादन मित्र गुरुङले गरेका हुन् । यसमा दीपकराज गिरी, दीपाश्री निरौला, नरेन्द्र कंसाकार, शिवहरी पौडेल, यसोधा श्रेष्ठ र रमिला आचार्य निर्माता रहेका छन् ।
