उदितनारायणका छोराले गाडीले हान्दा रिक्सावालाको यो हाल, पैसाको अभावले बेहाल

मुम्बइ। केही दिन पहिले चर्चित गायक उदितनारायण झाका छोरा आदित्यनारायण झाले गाडीले एक रिक्सावालालाई ठक्कर दिएका थिए । गम्भीर घाइते रिक्सा ड्राइभरलाई कोकिलाबेन अस्पतालमा भर्ना गरिएको थियो । १४ दिन बितिसक्दा पनि उनी अस्पतालमै छन् । उनी खतराबाट बाहिर छन् तर उनको दिमागमा गम्भीर चोट लागेको अनुमान गरिएको छ । 



डाक्टरले उनको स्मरणशक्ति नै गुमेको हुनसक्ने आशंका गरेका छन् । बितेका २ हप्तामा रिक्सा ड्राइभर केही बोलेका छैनन् । उनले आफ्नो परिवारका सदस्यलाई पनि चिन्न सकेका छैनन् । उनलाई आइसीयुबाट निकालेर स्ट्रोक वार्डमा सारिएको छ । रिक्सा ड्राइभरको परिवार उनी घाइते भएसँगै आर्थिक समस्यासँग जुधिरहेको छ । ६४ वर्षका यी व्यक्तिको परिवारका २५ वर्षका छोरा र ३० वर्षकी अविवाहित छोरी छन् । पहिले यी व्यक्ति मिलमा काम गर्थे तर पछि मिल बन्द भएपछि साथी र आफन्तसँग ऋण लिएर रिक्सा किनेका थिए । 

दुर्भाग्यवश त्यो रिक्सा केही समयमै चोरी भयो । उनले ऋण लिएरै अर्को रिक्सा किने । बैंकबाट लिएको ऋणको हरेक महिना ७ हजार किस्ता तिर्नुपर्छ । रिक्सा चलाएरै गुजारा गर्ने उनको परिवारको आर्थिक अवस्था उनी घाइते भएसँगै नाजुक भएको छ ।
