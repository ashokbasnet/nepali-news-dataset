सुदर्शनले पूजालाई लिएर चलचित्र ‘डी फोर डान्स’ बनाउने

काठमाडौं । लभस्टोरी चलचित्र निर्देशनमा अब्बल मानिने निर्देशक सुदर्शन थापा नयाँ चलचित्र निर्देशनको तयारीमा जुटेका छन् ।

प्राप्त जानकारी अनुसार, सुदर्शनले निर्देशन गर्ने चलचित्रको नाम ‘डी फोर डान्स’ हो । जुन चलचित्र नृत्यमा आधारित रहनेछ । स्रोतका अनुसार चलचित्रको नाम विकास बोर्डमा दर्ता भइसकेको छ । चलचित्रको मुख्य कलाकारमा उनले अभिनेत्री पूजा शर्माको नाम लेखाएका छन् । अन्य कलाकारहरुको नाम भने बाहिर आएको छैन ।

सुदर्शन आफैंले निर्माण गर्ने चलचित्रमा कथा पनि उनकै रहनेछ । यसअघि ‘मेरो एउटा साथी छ’, ‘प्रेमगीत’, ‘म यस्तो गीत गाउँछु’ लगायतका चलचित्र निर्देशन गरिसकेको सुदर्शन अहिले नयाँ चलचित्र ‘रामकहानी’को सुटिङमा व्यस्त छन् । ‘रामकहानी’ रिलिज लगत्तै उनले ‘डी फोर डान्स’को सुटिङ सुरु गर्ने बुझिएको छ ।

हरेक चलचित्रमा अभिनेत्री पूजा शर्मालाई लिड रोलमा लिने भएका कारण सुदर्शन र पूजाको प्रेम सम्बन्धको पनि चर्चा सिने नगरीमा हुने गरेको छ ।
