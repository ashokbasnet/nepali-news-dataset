चौँथो राष्ट्रिय दोहरी गीत प्रतियोगिता शुरु

काठमाडौँ । चौँथो राष्ट्रिय दोहरी गीत प्रतियोगिता आजबाट भृकुटीमण्डपमा शुरु भएको छ । 

राष्ट्रिय लोक तथा दोहरी गीत प्रतिष्ठानले आयोजना गरेको सो प्रतियोगिता यही चैत १७ गतेसम्म जारी रहने छ। प्रतियोगितामा ३५ जिल्लाबाट ४० समूह सहभागी छन् । 

प्रतियोगितामा पहिलो, दोस्रो र तेस्रोलाई क्रमशः रु एक लाख ५१ हजार १००, रु एकलाख एक हजार १०० र रु ५७ हजार ७७७ नगदसहित सम्मानपत्र प्रदान गरिने प्रतिष्ठनका सचिव राधिका हमालले जानकारी दिए।

प्रतियोगिताको उद्घाटन गर्दै संस्कृति, पर्यटन तथा नागरिक उडड्यनमन्त्री रवीन्द्र अधिकारीले विभिन्न जातजाति समुदायका परम्परा, भाषा, संस्कृतिले अन्तर्राष्ट्रिय तहमा मुलुकको गौरव बढाएको बताए।

कलाकारलाई राष्ट्रको गहना भन्ने गरिएको उल्लेख गर्दै उहाँले उनीहरुको क्रियाशीलताका आधारमा परिचयपत्र वितरण गरी सामान्य सुविधा उपलब्ध गराउने भूमिका आफूले निर्वाह गर्ने बताए।

सांसद कोमल ओली, प्रतिष्ठानका संस्थापक अध्यक्ष अमर विरही, वरिष्ठ गायक कुमार बस्नेत र नारायण रायमाझीलगायतले देशको समग्र संस्कृतिलाई संरक्षण गर्नुपर्ने बताउँदै पछिल्लो समयमा लोक दोहरीको व्यवसायिकता बढदै गएकोमा खुशी व्यक्त गरे।

प्रतिष्ठनका अध्यक्ष बद्री पंगेनीले केही वर्ष पहिले लोक दोहरी ग्रामीण भेगमा मात्र गाउने गरिएकामा अहिले यसको लोकप्रियताले अन्तर्राष्ट्रिय बजारमा पनि महत्व प्राप्त गरेको बताए।
