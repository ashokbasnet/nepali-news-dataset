एकसाता नपुग्दै 'शत्रुगते' को कमाइले साढे ५ करोड नाघ्यो

काठमाडौँ। गत शुक्रबारबाट प्रदर्शनमा आएको चलचित्र 'शत्रुगते'ले ६ दिनमा ५ करोड ६२ लाख व्यापार गर्न सफल भएको छ। चलचित्र वितरक गोपाल कायस्थले सो कुराको जानकारी दिएका हुन्।

उनले जानकारी दिएअनुसार चलचित्रले ६ दिनमा उपत्यकाभित्रबाट ३ करोड २५ लाख कलेक्सन  गरेको छ। यस्तै मोफसलबाट भने २ करोड ३७ लाख कलेक्सन गरेको उनले बताए।

चलचित्रले व्यापारिक रुपमा यति धेरै सफलता हासिल गरेको भन्दै वितरक कायस्थले खुशी व्यक्त समेत गरे। सोही अवसरमा राजधानीमा एक कार्यक्रमको आयोजना गर्दै निर्माण पक्षले खुशीयाली मनाएको छ।

वितरकहरुले आयोजना गरेको उक्त कार्यक्रममा केक समेत काटिएको थियो। पहिलो हप्तामा सफलता पाएसँगै चलचित्र भोलिबाट दोस्रो हप्तामा प्रवेश गर्दैछ।

दोस्रो हप्तामा देशभर १३१ वटा हलमा चलचित्र प्रदर्शन हुने जनाइएको छ। चलचित्र मह सञ्चारको प्रस्तुति र किरण केसीको निर्माणमा बनेको हो। प्रदिप भट्टराईको निर्देशन रहेको यस चलचित्रमा हरिवंश आचार्यको कथा रहेको छ।

यस्तै दिपकराज गिरीको पटकथा रहेको चलचित्रमा मदनकृष्ण श्रेष्ठ र हरिबंश आचार्य दीपकराज गिरी, दीपाश्री निरौला, प्रियंका कार्की, पल शाह, आँचल शर्मा, बसुन्धरा भुसाल, राजाराम पौडेल, शिवहरि पौडेल, किरण केसी लगायतका कलाकारको अभिनय रहेको छ।
