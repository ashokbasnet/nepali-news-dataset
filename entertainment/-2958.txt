सलमानको कपिललाई चेतावनी–आफ्नो स्टारडमलाई नियन्त्रणमा राख

मुम्बई।  सलमान खान र कपिल शर्मा नजिकका साथी हुन्। तर कपिल शर्माको सुनील ग्रोबरसँग झगडा परेपछि सलमानले आफ्ना साथी कपिललाई आफ्नो स्टारडमलाई नियन्त्रणमा राख्न चेतावनी दिएका छन्। कपिल शर्माले अपमान गरेको भन्दै एकपछि अर्को गर्दै टिम सदस्य उनको शो छोडेर बाहिरिएका छन्। 

केही दिन अगाडि एक अन्तर्वाताका क्रममा सलमानले भने, ‘आफ्नो स्टारडमलाई नियन्त्रणमा राख्नु अति आवश्यक छ। म करियरको त्यो उचाइमा छु, जहाँ मानिसहरु मेरो हँ मा हँ मिलाउँछन्। यस्तो बेलामा आफूलाई सही गरेँ  वा गलत गरेँ भन्ने थाहा नै हुँदैन।’ उनले अगाडि भने, ‘यस्तो बेलामा म आफ्नो परिवार र साथीसँग सल्लाह लिन्छु। किनभने मलाइ उनीहरुले हावामा उड्न दिँदैनन्।’ सलमाले आफू सानो कुरामा पनि खुशी हुने स्वभावको रहेको उल्लेख गर्दै परिवारका सदस्य र साथीहरुले आफूलाई उचित सल्लाह दिने गरेको बताएको भारतीय संचारमाध्यमले उल्लेख गरेका छन्। 

कपिलको शोमा आउने अभिनेत्री एव कमेडियन सुठांथा मिश्रालाई पनि कपिलले अपमान गरेको समाचार सार्वजनिक भएको छ। यसअघि सुनील ग्रोवर, अली असगर र चन्दन प्रभाकरले कपिलको शो छोडेको समाचार सार्वजनिक भएको थियो। तर सो समाचारको आधिकारिक पुष्टि भने हुन सकेको छैन। 

केही दिन  पहिला अष्ट्रेलियाबाट फर्कँदै गर्दा प्लेनभित्रै कपिल र सुनीलबीच झगडा भएको थियो।  नसामा रहेका कपिलले सुनीललाई जुत्ता प्रहार गरेको समाचार  सार्वजनिक भएको थियो।
