किसानको संघर्षको कथा ‘नाङ्लोदेखि हाइड्रोसम्म’ बजारमा 

काठमाडौं। काठमाडौंमा जन्मिएर कृषि पेशा अंगालेर हाइड्रोपावर संचालन गर्ने हैसियतमा पुग्न सफल एक कृषकको जीवनी समेटिएको पुस्तक ‘नाङ्लोदेखि हाइड्रोसम्म’ बजारमा आएको छ । पुस्तकको स्वास्थ्यमन्त्री गगनकुमार थापा, पूर्व मन्त्री एवं पूर्व सचिव शंकरप्रसाद कोइरालालगायतले संयुक्त रुपले विमोचन गरे । 

हिरारत्न चलचित्र मन्दिरले प्रकाशन गरेको पुस्तकमा एक परिश्रमी उद्यमी स्वर्गीय रत्नबहादुर तण्डुकारको जीवनी समेटिएको छ । आफैले खेती गरेर उब्जाएको सामग्रीलाई नाङ्लोमा राखेर बेच्दादेखि तण्डुकार कसरी फर्निचर उद्योगको मालिक बने अनि हिरारत्न चलचित्र हल खोल्नेदेखि हाइड्रोपावर संचालन गर्नेसम्मको हैसियतमा पुगे भनी पुस्तकमा यथार्थ उतारिएको छ । 

जीवनमा सधै अर्काको भलोमात्र गर्नुपर्छ भन्ने सोच राख्ने तण्डुकार जीवनभर अर्काको बिस्तारमा त सुतेनन् नै सबैलाई तपाईभन्दा तलको आदरभावसमेत प्रकट गरेनन् । हीरादेवी तण्डुकारले लेखेको पुस्तकबारे बोल्दै स्वास्थ्यमन्त्री थापाले जीवनमा केही गर्छु भन्ने भावना भएका व्यक्तिले यो पुस्तक पढ्नै पर्नेमा जोड दिए । त्यस्तै पूर्वमन्त्री एवं पूर्व सचिव शंकरप्रसाद कोइरालाले आफ्नो कर्मचारी जीवनमा तण्डुकारजस्तो इमानदार उद्यमी नदेखेको भन्दै इमानदारीपूर्वक गरेको कामबाट पनि धनी बन्न सकिने स्पष्ट पारे । 

सो पुस्तक विमोचन एवं एम्बुलेन्स हस्तान्तरण कार्यक्रममा तण्डुकार परिवारले नेपाल एम्बुलेन्स सेवालाई एउटा एम्बुलेन्स संचालनका लागिसमेत हस्तान्तरण गरेको छ । सो अवसरमा ‘नाङ्लोदेखि हाइड्रोसम्म’ नामक सोमराज पोखरेल लिखित वृत्तचित्रसमेत प्रस्तुत गरिएको थियो ।
