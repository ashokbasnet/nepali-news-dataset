कपिलको हालत बारे सुनिलले खोले मुख - 'तमाशा हेरिरहेको छु, रोमाञ्चकारी नै छ'

काठमाण्डौँ । भारतीय कमेडियन कपिल शर्मा र सुनिल ग्रोवरबीचको झगडाले झनै उग्र रुप लिएको छ । कपिल शर्माको हर्कतको बारेमा बलिउडका केही सेलिब्रेटीले समेत आलोचना गरेका छन् ।

यद्यपी आफूहरुको विवादबीच सुनिल ग्रोवरले पहिलो पटक मुख खोलेका छन् । बलिउड हंगामाको लागि दिएको एक अन्तर्वार्तामा सुनिलले भनेका छन् - 'म सबै तमाशालाई नियालिरहेको छु, जुन निकै रोमाञ्चकारी छ ।'

कपिलले आफ्नो साथीहरुसँग फ्लाइटमा गरेको हर्कतको सामाजिक सञ्जालमा निकै आलोचना भईरहेको छ । सुनिलले दिएको अन्तर्वार्तालाई आधार मान्ने हो भने उनी कपिलसँगको सम्बन्ध सुधारको पक्षमा छैनन् ।

उनले भनेका छन् - 'म मेरो भविष्यको योजनाको बारेमा सोचिरहेको छु, म आफैँमा आत्मनिर्भर छु । अहिले तमाशा चलिरहेको छ, म मनोरञ्जन लिईरहेको छु ।'

उसो त कपिल र सुनिलबीच यस अघि पनि झगडा नपरेको भने होइन । तर सुनिलको विशेष साथीले दिएको बयान अनुसार कपिलले यो पटक सुनिल र अन्य साथीहरुसँग गरेको हर्कत माफीको लायक छैन ।

यद्यपी कपिलकै शो का हिस्सा रहेका नवजोत सिंह सिद्धुले कपिल र सुनिलबीचको सम्बन्ध सुधार्ने आफ्नो जिम्मेवारी भएको दाबी गरेका छन् ।
