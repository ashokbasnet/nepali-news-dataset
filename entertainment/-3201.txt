नब्बेकी दशककी चर्चित नायिका ममताको वास्तविकता

मुम्बई। ‘आशिक आवार’,  ‘करन–अर्जुन’ लगायत चर्चित फिल्ममा काम गरिसकेकी बोल्ड र सेक्सी अभिनेत्री ममता कुलकर्णी एक पटक फेरि चर्चामा छिन्। गत वर्ष ठाणेबाट दुई हजार करोडको लागु पदार्थ एफेड्रिनको कारोबार गरेको भन्दै ममता र उनका व्यापारी साझेदार विकी गोस्वामीको नाम चर्चामा आएको थियो। अदालतले दुवै जनाको विरुद्ध धरौटीमा रिहा हुन नमिल्ने गरी आदेश जारी गरेको छ।

प्रहरीले दुई हजार करोड बराबरको लागु पदार्थ सोलापुरबाट जफत गरेको थियो। सो लागु पदार्थ विकीको गिरोहलाई केन्या पठाउने तयारी भएको थियो। भारतीय संचारमाध्यमका अनुसार विकी र ममता यतिबेला भारत बाहिर छन्। 

शाहरुख खान, सलमान खान, अजय देवगन, अनिल कपुर जस्ता चर्चित र सफल अभिनेतासँग काम गरेकी ममता त्यही बेलादेखि विवादमा आएकी हुन्।  १९९३ मा स्टारडम म्यागेजिनकालागि टपलेस फोटोसुट गराए चर्चा र विवादमा आएकी ममता त्यसपछि राजकुमार सन्तोषीको फिल्म चाइना गेटमा मुख्य भूमिकामा देखिएकी थिइन्।

राजकुुमार सन्तोषी ममतालाई आफ्नो फिल्ममा लिन चाँहदैन थिए, तर ममताको अण्डरवल्र्ड डनसँग सम्बन्धन भएका कारण उनले आफ्नो फिल्ममा ममतालाई लिएको चर्चा चलेको थियो। पछि चाइना गेट फिल्म असफल भयो भने ममताले सन्तोषीमाथि यौन शोषण गरेको आरोपसमेत लगाइन। 

अभिनेत्रीबाट साध्वी

कुनैबेला आफ्नो कामुक र बोल्ड छविका कारण चर्चामा आउने ममता यतिबेला भने साध्वी बनेर चर्चामा आएकी छन्। बलिउडका गल्ली छोडेर ममता यतिबेला अध्यात्मको बाटोमा छिन्। २०१३ मा उनले आफ्नो पुस्तक ‘अटोबायोग्राफी अफ एन योगिनी’ बजारमा ल्याएकी थिइन।

सो क्रममा आफूले फिल्म दुनिया छोड्नुको कारण बताउँदै ममताले पुस्तकमा उल्लेख गरेकी छन्, ‘केही मानिस यस जगतमा काम गर्न जन्मिएका हुन्छन् भने केही मानिस इश्वरकालागि जन्मिएका हुन्छन्। म पनि इश्वरकालागि जन्मिएकी हुँ।’

संचारमाध्यममा आएको समाचार अनुसार ममता कुलकणीर्ले दुबईमा बस्ने अण्डरवल्र्ड ड्रग माफिया विक्की गोस्वामीसँग विवाह गरेकी छन्।  तर उनले आफूले विवाह गरेको कुरालाई अस्विकार गर्दै आएकी छन्।

ममताले आफूले कसैसँग विवाह नगरेको र विवाह गर्ने सोच पनि नबनाएको बताउँदै आएकी छन्। उनले आफूले विक्कीसँग प्रेम गर्ने र आफ्नो पहिलो प्रेम इश्वरलाई गर्ने बताएकी छन्। 
ममताले गत वर्ष एक अन्तर्वाताका क्रममा आफूले विगत २० वर्षदेखि आत्धात्मिक जीवन बाँचिरहेको बताएकी थिइन्।
