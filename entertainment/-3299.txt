कपिल शर्माको शोबाट सुनिल अाउट, ज्यामी इन

नयाँ दिल्ली।  कपिल शर्मासँग भएको झगडापछि  ‘द कपिल शर्मा’ शोमा डा. गुलाटीको भूमिका निर्वाह गर्ने सुनिल ग्रोवरको कपिलसँगको दूरी कायमै छ। भारतीय संचारमाध्यमका अनुसार सुनिल फेरि कपिलको शोमा आउन तयार छन् तर त्यसकालागि उनले निकै ठूलो बजेट माग गरेका छन्। तर निर्माताले भने गुलाटीको भूमिका निर्वाह गरेका सुनिलको विकल्प खोजेका छन्। संचारमाध्यमका अनुसार सुनिलको ठाउँमा अब एक युवती देखिने भएकी छन्। कपिलको शोमा यसअघि पनि महिलाहरुले आफ्नो प्रस्तुती दिइसकेका छन्। 

अब कपिलको शोमा देखिने युवती अरु कोही नभएर बलिउडका चर्चित हास्यकलाकार जोनी लिवरकी छोरी ज्यामी लिवर हुन्। कपिलको शोमा जोनी लिवरकी छोरी आउने कुरा सोनी टिभीले पुष्टि गरेको संचारमाध्यमले उल्लेख गरेका छन्। बुधबार सोनी टिभीको आधिकारिक ट्विटर  ह्याण्डलबाट ट्विट गर्दै यसको जानकारी दिएको छ। 

बुधबार कपिल शर्माको शोको शुटिङमा ज्यामी पनि उपस्थित थिइन र उनले पनि शोका लागि सुटिङ गरेकी छन्।  यसअघि  ज्यामी कपिल शर्माको पहिलो फिल्म ‘किस किस को प्यार करुँ’ मा पनि अभिनय गरिसकेकी छन्। ज्यामी सोनी टिभीको नयाँ शो ‘सबसे बडा कलाकार’ को होस्ट पनि ज्यामीले गर्ने तय भएको छ। 

सुनिल ग्रोवर, चन्दन प्रभाकर, अली असगर र सुगन्धा मिश्राले शो छोडेपछि गत हप्ता  ‘द कपिल शर्मा शो’ को टिआरपीमा निकै गिरावट आएको थियो। यसअघिका दुई भाग युट्युवमा रुचाइएको थिएन्।  अब कपिलको शोमा ज्यामी बाहेक राजु श्रीवास्तव पनि देखिने भएका छन्।
