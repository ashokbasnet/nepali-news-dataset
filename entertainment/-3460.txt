दमकबाट साहित्यकार नयाँघरे र धनकुटेलाई प्रतिभा पुरस्कार

दमक । दमकमा भएको साहित्यकारहरुको एक भेलाले प्रतिभा सम्मान कोष स्थापना गर्ने भएको छ । पुर्वाञ्चल क्षेत्रमा रहेर राष्ट्रिय रुपमा स्थापित स्रष्टाहरुलाई सम्मान गर्ने उद्देश्यले विदेशमा रहेका नेपाली स्रष्टाहरुको सहयोगमा कोष स्थापना हुने भएको छ। 

कोषको सञ्चालनका लागि साहित्यकार युवराज रिजालको अध्यक्षतामा समिति निर्माण गरिएको छ । गठित समितिको उपाध्यक्षमा कल्पना पोखरेल, सचिव गिरिराज भट्टराई, सह–सचिव युवराज ढकाल र कोषाध्यक्षमा अशोक थापा रहेका छन् । त्यसै गरी सदस्यहरुमा चोमु पासाङ शेर्पा, कुसुम तामाङ र प्रज्वल बाँस्तोला छन्।

कोषले हरेक वर्ष पूर्वाञ्चल क्षेत्रबाट राष्ट्रिय रुपमा स्थापित भएका दुईजना स्रष्टाहरुलाई सम्मान गर्ने कोषका सचिव गिरिराज भट्टराईले जानकारी दिए । विशिष्ट प्रतिभा सम्मान र युवा प्रतिभा सम्मान गरी दुईजना स्रष्टाहरुलाई सम्मान गरिने वहाँले बताउनु भयो । विशिष्ट प्रतिभा र युवा प्रतिभालाई नगद ५० हजार रुपैयाँ सहित ताम्रपत्र र दोसल्ला ओढाएर सम्मान गरिने पनि भट्टराईले जनाएका छन् । 

यस वर्ष दमकका सक्रिय साहित्यकार युवराज नयाँघरेलाई विशिष्ट प्रतिभा सम्मान र दमकमै रहेर साहित्यमा क्रियाशील युवा कवि धनकुटे कान्छालाई युवा प्रतिभा पुरस्कारले सम्मान गर्न लागिएको कोषका अध्यक्ष रिजालले जनाएका छन् ।
