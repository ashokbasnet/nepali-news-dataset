प्रियंकाको लिड रोलमा वीर विक्रमको सिक्वेल घोषणा

काठमाण्डौँ । पछिल्लो सयम सफल चलचित्रको सिक्वेल निर्माण हुन अनिवार्य जस्तै भईसकेको छ । हलिउड, बलिउडलाई एकातिर पन्छाएर नेपाली सिनेमालाई हेर्नु हो भने पनि यहाँ धमाधम चलचित्रको सिक्वेल निर्माण हुने गरेका छन् ।

यसै सिलसिलामा चलचित्र 'वीर विक्रम'को पनि सिक्वेल निर्माणको घोषणा गरिएको छ । गत भदौमा रिलिज भएको चलचित्र 'वीर विक्रम'ले राम्रो व्यापार गरेको थियो भने हालै युट्युब रिलिज गरिएको यस चलचित्रलाई दर्शकले रुचाईरहेका छन् ।

निर्माता तथा निर्देशक मिलन चाम्सले पुन विशुद्ध नयाँ कथावस्तुमा 'वीर विक्रम २' लिएर दर्शकमाझ आउने बताएका छन् । याम क्षेत्रीको पटकथामा बन्ने सिनेमा आगामी वर्षको मंसिरदेखि सदुरपश्चिमका जिल्लामा छायांकनमा जाने बताईएको छ ।

वीर विक्रममा दयाहाङ र दीया पुनलाई मुख्य भुमिकामा राखिएको थियो भने यसको सिक्वेलमा अहिलेसम्म नायिका प्रियंका कार्की लिड रोलका लागि फाइनल भएकी छिन् । नायिका प्रियंकासँग अरु कसले स्क्रिन सेयर गर्ने भन्ने पक्का हुन बाँकी नै छ ।
