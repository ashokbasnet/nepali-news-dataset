बलिउड अभिनेत्री राखीलाई पक्राउ गर्न आदेश

मुम्बई। बलिउड अभिनेत्री राखी सावन्तलाई विवादस्पद टिप्पणी गरेको भन्दै पक्राउ पुर्जी जारी गरिएको छ। लुधियानाको एक अदालतले राखीको विरुद्ध पक्राउ पुर्जी जारी गरेको भारतीय संचारमाध्यमले जनाएका छन्। 

राखी सावन्तले महर्षी वाल्मिकीका विषयमा विवादस्पद टिप्पणी गरेकी थिइन्। संचारमाध्यमका अनुसार राखीले गत वर्ष एक निजी टेलिभिजन च्यानलको एक कार्यक्रममा  महर्षी वाल्मिकीमाथि विवादस्पद टिप्पणी गरेकी थिइन्।

राखीको विवादस्पद टिप्पणीपछि  वाल्मिकी समुदायको भावनामा ठेस पुगेको भन्दै  मार्च ९ राखी विरुद्ध पक्राउ पुर्जी जारी गरिएको हो।
लुधियाना पुलिसका दुई सदस्य पक्राउपुर्जीसहित मुम्बई प्रस्थान गरेका छन्। सो विषयको सुनुवाई आगामी दश अप्रिलमा हुने बताइएको छ।
