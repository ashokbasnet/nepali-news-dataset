हिमेशसँग रोमान्टिक बनिन् सलमानकी प्रेमिका युलिया बन्तुर

मुम्बई । सलमान खानकी प्रेमिका युलिया बन्तुर हालै माल्दिभ्समा सलमानको परिवारसहित छुट्टी मनाएर फर्किएकी छिन् । तर माल्दिभ्सबाट फर्किनसाथ उनी गायक हिमेश रेशमियालाई भेट्न पुगिन् । 

उसो त यि दुईबीच शंका गर्नुपर्ने त्यस्तो केही छैन । हिमेश र युलियाले एकसाथ एक एल्बमको लागि काम गरिरहेका छन् । सोही एल्बमको एक गीतको छायांकनको लागि युलिया र हिमेश भेटेका हुन् । 

रोमानियाकी पूर्व टेलिभिजन प्रस्तोता समेत रहेकी युलियाको आवाजको सबैले खुलेर तारिफ गर्ने गर्छन् । सलमान खानको नजिकको साथी समेत रहेका हिमेश पनि युलियाको आवाज निकै मन पराउँछन् । उसो त हिमेशलाई बलिउडमा सलमानले नै ब्रेक गरेका थिए ।
