सुटिङ रोकेर भएपनि पार्टीका उम्मेदवारलाई जिताउन सहयोग गर्छु - रेखा थापा

काठमाण्डौँ । बैशाख ३१ मा हुने स्थानीय तहको निर्वाचनका लागि विभिन्न पार्टीबाट उम्मेदवारी दिनेको होड नै चलेको छ । तर पछिल्लो समय राष्ट्रिय प्रजातन्त्र पार्टीमा सक्रिय रहेकी नायिका रेखा थापा भने उम्मेदवार हुने होडबाट टाढा नै छिन्, बरु उनले आफ्नो पार्टीको उम्मेदवारलाई जिताउन भोट माग्न खटिने बताएकी छिन् । 

पार्टीका नेताहरुले आफूलाई उम्मेदवार बन्न प्रस्ताव गरेको बताएकी रेखाले आफू यसपालि चुनावमा नउठ्ने, बरु उम्मेदवारका लागि भोट माग्ने योजना बनाएको बताएकी छिन् । 

उसो त बैशाख देखि नै रेखाको फिल्म रुद्रप्रिया फ्लोरमा जाने भएको छ । यद्यपी व्यस्तताको बावजुद पनि समय मिलाएर भोट माग्न हिँड्ने रेखाले बताएकी छिन् । 

उनले भनेकी छिन् – 'चुनाव प्रचारमा जाने दिने आफ्नो सुटिङ राख्दिनँ, यदि सुटिङ परिहाल्यो भने सुटिङ रोकेर भए पनि भोट माग्न जान्छु ।’

रेखाले काठमाडौं क्षेत्र नम्बर ४ बाट मतदाता सूचीमा नाम दर्ता गराएकी छिन् ।
