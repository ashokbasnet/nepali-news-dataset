यि हुन् वर्ष २०७३ मा दर्शकको मन जित्न सफल सिनेमा

काठमाण्डौँ । नयाँ वर्ष २०७४ लाई स्वागत गरिरहँदा नेपाली मनोरञ्जन क्षेत्रकै ठूलो भाग अ‍ोगटेको नेपाली सिनेमालाई फर्केर हेर्न पनि जरुरी हुन्छ । नेपाली सिनेमा क्षेत्रमा वर्ष २०७३ समग्रमा सन्तोषजनक वर्षकै रुपमा रह्यो । यो वर्ष रिलिज भएका ठूला बजेटका सिनेमाहरुले सायद घाटाको व्यापार गर्नु परेन । तथ्यांक अनुसार वर्ष २०७३ मा ८८ वटा नेपाली चलचित्र प्रदर्शनमा आएका छन् । प्रदर्शनमा आएका मध्ये चर्चा गर्नै पर्ने सिनेमालाई हामीले यहाँ समेटेका छौँ ।

छक्का पञ्जा 
सिनेमा क्षेत्रमा वर्ष २०७३ को सुरुवात चलचित्र ‘बाटोमुनिको फूल–२’ बाट भएपनि वर्ष भरीकै सर्वाधिक चर्चामा रहेको र व्यवसायिक रुपमा पनि अब्बल रहेको चलचित्रको रुपमा 'छक्का पञ्जा' रह्यो । यसै चलचित्रबाट डेब्यू निर्देशन गरेकी दीपाश्री निरौलाको कामको पनि खुलेरै प्रशंसा भएको थियो । त्यति मात्र नभएर हास्य कलाकारहरुको एक रुपता रहेको 'छक्का पञ्जा'ले १६ करोड ग्रस कलेक्सन गरेर नेपाली इतिहासमै सबैभन्दा धेरै कमाउने चलचित्रको रुपमा आफूलाई स्थापित गरायो । यद्यपी 'छक्का पञ्जा'को पाइरेसी आरोप लागेका नवलपरासिका २५ वर्षीय कृष्ण सुवेदीले आत्महत्या गरेपछि भने यसले पनि आलोचना भने खेप्नुपर्यो ।

जात्रा 
२०७३ मा प्रदर्शनमा आएका चलचित्र मध्ये दर्शको माया पाएको अर्को चलचित्र हो 'जात्रा' । प्रदिप भट्टराइको डेब्यु निर्देशन रहेको ‘जात्रा’ प्रदर्शनको ५१ औँ दिन मनाउन सफल भयो । रविन्द्र सिंह बानियाँ , विपिन कार्की, वर्षा राउत, रबिन्द्र झा लगायतको अभिनय रहेको ‘जात्रा’ आम मौलिक विषयबस्तु र कलाकारको जीबन्त अभिनयकै कारण दर्शकको मनमा बस्न सफल भयो र व्यवसायिक सफलता पनि हात पार्यो ।

कालो पोथी 
दसवर्षे माओवादी द्वन्द्वले मुगुका दुई बालकको मित्रतामा ल्याइदिएको फाटो मुख्य कथा रहेको मौलिक चलचित्र हो 'कालो पोथी' । देश तथा विदेशमा समेत वाहवाही कमाउन सफल 'कालो पोथी'लाई मुगुकै वासिन्दा मीनबहादुर भामले निर्देशन गरेका हुन् । यो चलचित्रले निर्माण अघि स्विजरल्याण्ड, बर्लिन र फ्रान्सको कला संस्कृति मन्त्रालयबाट नेपाली २ करोड बढीको पुरस्कार पाएको थियो । विभिन्न २५ चलचित्र महोत्सवमा भाग लिएको यो चलचित्रले प्रतिष्ठित ‘भेनिस फिल्म फेष्टिभलमा क्रिटिक्स च्वाइसमा बेष्ट फिल्मको अवार्ड’ पायो । जसको कारण अन्तर्राष्ट्रिय जगतमा नेपाली चलचित्रलाई स्थापित गर्ने काम गर्‍यो । चलचित्रमा शुक्रराज रोकाय र खड्गराज नेपाली नाम गरेका दुई बालकलाकारले गरेको अभिनय तारिफ योग्य रहेको थियो । भड्किलो विज्ञापन भन्दा पनि चलचित्र राम्रो बनेमा माउथ पब्लिसिटीले पनि चल्छ भन्ने उदाहरण बन्यो 'कालो पोथी' ।

लुट २ 
नेपाली सिनेमा जगतमा पनि एउटा चलचित्र हिट भएपछि त्यसको सिक्वेल बनाउने चलन लगभग अनिवार्य जस्तै हुन थालेको छ । सफल निर्देशकको रुपमा आफूलाई स्थापित गराएका निर्देशक निश्चल बस्नेतले निर्देशन गरेको चलचित्र 'लुट २' ले राम्रो व्यापार त गर्यो तर कथावस्तुले खासै दर्शकको मन जित्न भने सकेन । दयाहाङ राई, सौगात मल्ल, ऋचा शर्मा, एलिसा राई, विपिन कार्की स्टारर 'लुट २' ले छक्का पञ्जाको व्यापारलाई चुनौती दिन सक्ने आँकलन भने गरिएको थियो तर त्यो हुन सकेन । यद्यपी यसको आइटम गीत ठमेल बजारले भने युट्युबमा दर्शकको राम्रो साथ पायो ।

वीर बिक्रम
वर्ष २०७३ मा नेपाली दर्शकलाई मन परेको चलचित्र हो 'वीर बिक्रम' । मिलन चाम्स निर्देशित 'वीर बिक्रम'मा दयाहाङ राई, अनुप बिक्रम शाही, अर्पण थापा, नाजिर हुसेन र दिया पुनःले मुख्य भुमिका निर्वाह गरेका छन् । उत्कृष्ट आम्दानी गर्न नसकेपनि निर्माताको लगानी भने फिल्मले सुरक्षित नै गयो । युट्युबमा पनि चलचित्रले राम्रो दर्शक पाइरहेको छ । चलचित्रमा कलाकार अर्पण थापा र नाजिर हुसेको भुमिकालाई दर्शकले रुचाए ।

त्यस्तै अनमोल केसी, पूर्व मिस नेपाल सृष्टि श्रेष्ठको डेब्यु चलचित्र 'गाजलु' र अर्को मौलिक कथा बोकेको चलचित्र 'पुरानो डुंगा'लाई पनि दर्शकले रुचाए । अत्यधिक कमाई गर्न नसकेपनि लगानी भने यि चलचित्रले पनि सुरक्षित गरेको थियो । 'बाटोमुनिको फूल २' बाट सुरु भएको वर्ष २०७३ चलचित्र 'पलास' सम्म आईपुग्दा समग्रमा दर्शकले मौलिक कथावस्तुलाई रुचाएको वर्षको रुपमा देखिएको छ ।
