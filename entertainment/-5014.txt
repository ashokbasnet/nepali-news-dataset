 दिपक क्षेत्रीलाई ‘राज्जा रानी’ टिमद्वारा आर्थिक सहयोग

काठमाडौँ । पाका अभिनेता दिपक क्षेत्रीको घाँटीको उपचारमा विश्वव्यापी अर्थ संकलन भैरहेको छ । सोमबारसम्म १० लाखभन्दा बढी पैसा जुटेको छ । अभियान थालेको सिनेमा राज्जा रानीले अर्थ संकलनमा सहयोगी हात बढायो ।  

निर्माता, कलाकार, निर्देशकले क्षेत्रीको डिल्लीबजारस्थित डेरामै पुगेर २ लाख ११ हजार नगद प्रदान ग¥यो । निर्माता एमके पौडेल, निर्देशक याम केसी, अभिनेत्री केकी अधिकारी, अभिनेता नाजिर हुसेनले उक्त रकम प्रदान गरे र स्वास्थ्य लाभको कामना गरे। 

५६ वर्षीय क्षेत्रीको उपचारका लागि गत फागुन १८ गते चलचित्रले नेपालगञ्ज सेटमै रकम संकलन थालनी गरेको थियो । प्राविधिक, कलाकार र टीमले गच्छोअनुसार पैसा जुटाएका थिए । ‘हामी चाहन्छौं डबिङमा उनको वास्तविक आवाज रेकर्ड गर्न सकियोस्’ निर्माता पौडेलले भने, ‘हामी उक्त दिनको पर्खाइमा छौं ।’

निर्देशक केसी, कलाकारद्धय केकी र नाजिरले समेत गुमेको आवाज फिर्ता गरेर डबिङमा भर्न पाइने आशा व्यक्त गरे । राज्जा रानीमा क्षेत्रीले मुख्य अभिनेत्रीको पिताको भूमिकामा अभिनय गरेका छन् । नीजि क्षेत्रबाट सक्दो सहयोग भएपनि सरकारले आफ्नो उपचारमा वास्ता नगरेको भन्दै क्षेत्रीले दुःखेसो पोखे। 

वर्ष २०४१ मा विश्वास नामक सिनेमाबाट अभिनय थालेका क्षेत्रीले डेढसयभन्दा बढि चलचित्रमा अभिनय गरिसकेका छन् । उनकी पत्नी तथा अभिनेत्री बिपना बस्नेतले शल्यक्रियाका लागि आफूँहरु जुट्ने जानकारी दिइन् । 

घाँटीमा मासु पलाएपछि चारवर्षदेखि अभिनेता क्षेत्रीको स्वर सुक्दै गएको हो । सुकेको स्वरमै उनले केही फिल्ममा समेत अभिनय गरे । रकम जुटेपछि अब आफ्नो जीवनले नयाँ मोड लिनेभन्दै उनी हर्षित देखिन्थे । उनको परिवारमा समेत खूशीयाली छाएको छ।
