नायिका शिल्पाको भ्यालेन्टाइन छवि, यसरी व्यक्त गरिन् प्रेम

फागुन ३, काठमाण्डौँ – नेपाली सिनेमा उद्योगमा बाघ निर्माताको उपमा पाएका छविराज ओझा र नायिका शिल्पा पोखरेल एक अर्काको मायामा डुबेका छन् ।

उनीहरुको सम्बन्ध मायामा मात्र सीमित होइन विवाहमा नै परिणत गर्ने भन्ने हल्ला पनि नचलेको होइन । गत दर्शैमा नै निर्माता ओझा र नायिका पोखरेल विवाह बन्धनमा बाँधिने भन्ने थियो ।

फिल्म 'किस्मत -२' को प्रदर्शनको छेकोमा छवि र शिल्पाको विवाहको कुराले निकै उचाई लिएको थियो । कतिपयले उनीहरु फिल्म चलाउने फण्डामा लागेको आरोप समेत लगाए । आफूहरु विहे गर्ने तयारीमा रहेको बताएका यो जोडीले अहिलेसम्म विहे गरेका भने छैनन् ।

आज भ्यालेन्टाइन डे अर्थात प्रेम दिवस । यहि प्रेम दिवसको मौकालाई सदुपयोग गर्दै नायिका शिल्पाले छविप्रतिको प्रेम पोखेकी छिन् । फेसबुक मार्फत शिल्पाले छविसँगको तस्वीर पोष्ट गर्दै ह्याप्पी भ्यालेन्टाइन डे लेखेकी छिन् ।

यसबाट पनि पुष्टि हुन्छ कि उनीहरुको विहेको हल्ला फिल्म चलाउने फण्डा होइन । उनीहरु एकअर्काको प्रेममा छन् । यद्यपी यो प्रेम सम्बन्धले विवाहको रुप कहिले लिने भन्ने निश्चित भईसकेको छैन । उसो त छवि ओझाले यस अघि नै तीन पटक विहे गरिसकेका छन् ।
