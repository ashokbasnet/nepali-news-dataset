चलचित्र 'म यस्तो गीत गाउँछु' को छायाँकन सुरु

काठमाडौं, १२ फागुन । नेपाली चलचित्र 'म यस्तो गीत गाउँछु' को छायाँकन आजबाट सुरु भएको छ ।
सुदर्शन थापाको निर्देशनमा बन्न लागेको सो चलचित्रको छायांकन काठमाण्डौको सानो भ-याङ स्थित एक घरबाट सुरु गरिएको हो ।

सोही घरमा चलचित्रको ४ दिन सम्म छायांकन गरिनेछ । चलचित्रमा नायक पल शाह र नायिका पूजा शर्माको मुख्य भूमिका छ । साथै चलचित्रमा सरोज खनाल, रुपा खनाल, प्रज्ज्वल सुजल गिरीको पनि चलचित्रमा मुख्य भूमिका रहनेछ ।

निर्देशक सुदर्शन थापाले चलचित्रको छायांकन काठमाण्डौदेखि सुरु गरेर पोखरा, मुस्ताङ, उपल्लो मुस्ताङ सम्म पुगेर सकिने जानकारी दिए ।

सुदर्शन थापा फिल्मस्को ब्यानरमा निर्माण हुन लागेको चलचित्रमा सुदर्शन थापाको लगानी रहेको छ । नायिका पूजा शर्मा यो चलचित्रको सह-निर्मात्री पनि हुन् ।

चलचित्रमा नायक पल शाह ‘सत्य’ पात्रको भूमिकामा देखिदैछन् भने पूजालाई ‘छायाँ’को भूमिकामा दर्शकले देख्न पाउनेछन् । सत्य र छायाँको प्रेम र आइपर्ने विभिन्न खालका समस्याको कथामा यो चलचित्र बन्नेछ ।

चलचित्रमा अर्जुन पोखरेलको संगीत, संजय लामाको छायांकन, कविराज गहतराजको कोरियोग्राफी, विश्व गौतमको कस्ट्यूम डिजाइन छ । लभ स्टोरी चलचित्र बनाएरै चर्चित बनेका निर्देशक सुदर्शन थापाको यो प्रोजेक्टलाई पनि चलचित्र क्षेत्र र दर्शकले प्रतिक्षा गरेका छन् ।
