महाभूकम्पको दोस्रो वार्षिकीमा धुर्मुस–सुन्तली सम्मानित

काठमाडौं । भूकम्पपछिको पूर्ननिर्माणमा एकीकृत नमूना बस्ती निर्माण गरेर उदाहरणीय काम गरेको भन्दै भूकम्पपीडित तथा सहयोगी समाजले सिताराम कट्टेल र कुञ्जना घिमिरे (धुर्मुस–सुन्तलीलाई) सम्मान गरेको छ । 

मंगलबार समाजले रिपोर्टर्स क्लब नेपालमा आयोजना गरेको गोरखा महाभूकम्पको दोस्रो वार्षिकीको अवसरमा धुर्मुस–सुन्तलीलाई सम्मान गरिएको हो ।   कार्यक्रममा अभिनन्दित भएपछि आफ्नो भनाई राख्दै सिताराम कट्टेल(धुर्मुस)ले महाभूकम्प गएको दुई वर्ष वितिसक्दापनि भूकम्प प्रभावित जिल्लाहरुको पूननिर्माण सम्पन्न नभएकोप्रति दुःख व्यक्त गरे । 

उनले भने,‘पूर्ननिर्माणको लागि ठूला–ठूला विदेशी सहायता आएका थिए ।  तर सरकारले पुननिर्माणको काममा गति लिन सकेन ।  अब फेरि अर्को विपद आउँदा विदेशी सहायता नआउन पनि सक्छ ।  यतातिर हामी सबै गम्भीर बन्नुपर्छ ।’ 

विनाशले विकासको मुल फुटाउँछ भनेजस्तै नेपालमा पनि महाभूकम्पलाई अवसरमा परिणत गर्न सक्नुपर्दथ्यो भन्दै यो मामिलामा सरकार चुकेको हो कि भन्ने धारणा उनको थियो । उनले भने,‘हामीले भारतको गुजरात देखेका थियौं ।  आज गुजरात विश्ककै पर्यटकीय गन्तव्य बनेको छ ।  हाम्रो देश त प्राकृतिक सौन्दर्यले पनि त्यतिकै धनी छ ।  सरकारले पुननिर्माणको लागि दरिलो नीति ल्याउनुपर्दथ्यो ।’ 
उनले पूननिर्माणको लागि बनेको राष्ट्रिय पुननिर्माण प्राधिकरणमा समेत बढि राजनीतिकरण भएको भन्दै गुनासो पोखे । उनले भने,‘कहिले सिईओ परिवर्तन गर्ने काम भए ।  पीडितको नाममा राजनीति हुनुहुँदैन्थ्यो ।’ धुर्मुसले आफूहरुको अभियान पनि सरकारलाई सहयोग गर्ने रहेको बताए । उनले भने,‘पुननिर्माणको लागि रकेटको स्पिडमा काम गरेका छौं, जे बोल्छौं, त्यो पूरा गरेरमात्रै छोडछौं ।’

त्यस्तै कार्यक्रममा सम्मानित भएकी कुञ्जना घिमिरलेपनि डरलाई शक्तिमा परिणत गरेर मनलाई शुद्धिकरण गर्दै अरुको लागि जिउनुको मज्जा नै बेग्लै हुने भन्दै आफूहरुले पनि सहयोगी मनहरुलाई संकलन गरेर पुननिर्माणको काममा जुटेको बताईन् । 

उनले नेपालमा राष्ट्र र राष्ट्रियता आजकै दिन अर्थात बैशाख १२ गतेले ल्याएको बताउँदै अर्काको दुःखमा मल्हम लगाउने काममा जुट्न आग्रह गरिन् । उनले भनिन्,‘अर्काको दुःखमा मल्हम लगाएर आनन्द लिने बानी धुर्मुस–सुन्तलीलाई परिसकेको छ, यो भन्दा अर्को मिठो आनन्द केही पनि छैन् ।’ सम्मानित हुन पाएकोमा निकै गौरवान्तित महशुस भएको भन्दै यसले थप उर्जा र नयाँ चुनौति थपिएको बताइन् ।
