अधिकारी र पोखरेल सम्मानित

काठमाडौं। वरिष्ठ हाड जोर्नी विशेषज्ञ डा.बिहारीलाल श्रेष्ठ स्मृतिमा काठमाडौंमा समाज सेवामा सक्रिय दुई व्यक्तित्वलाई डा. बिहारीलाल श्रेष्ठ स्मृति कोषले सम्मान गरेको छ।

स्मृति कोष तथा मातृभूमि सेवक संघ नेपालको आयोजनामा सम्पन्न उक्त कार्यक्रममा समाजसेवी भिमबहादुर अधिकारीलाई राष्ट्रसेवा पुरस्कार नगद राशी २५ हजार एक रुपैयाँ सहित प्रदान गरियो।

त्यस्तै योगाचार्य यदुनाथ पोखरेललाई आदर्श पुरस्कार १० हजार एक रुपैयाँ नगद राशीसहित प्रदान गरियो। पुरस्कार नेपाल प्रज्ञा प्रतिष्ठानका कुलपति गंगाप्रसाद उप्रेतीले प्रदान गरेका थिए।

प्रमुख अतिथि कुलपति उप्रेतिले आफ्नो सम्वोधनमा डा. बिहारीलाल श्रेष्ठको समाजिक र आध्यात्मिक सेवाका विषयमा चर्चा गरे। हित्यकार श्रीओम रोदनले डा. विहारीलालसँगको आफ्नो सम्वन्ध विस्तारबारे उल्लेख गरेका थिए। 

मातृभूमि सेवक संघ नेपालका अध्यक्ष भरतमणी रिसालको सभापतित्वमा सम्पन्न कार्यक्रममा डा. विहारीलालका ठूल्दाजु बिन्दुलाल श्रेष्ठ, कोषकी संरक्षक निर्मला श्रेष्ठलगायतले आफ्नो भनाइ राखेका थिए।

कार्यक्रममा हिन्दु विद्या पिठ थली तथा ललितपुरका विद्यार्थी तथा मातृसेवा आश्रमका दिदीबहिनीहरुले जागरण एवम् भजनहरु गाएर सुनाएका थिए ।
