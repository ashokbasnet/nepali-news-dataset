हिँडेरै अमेरिका पुग्नेहरुको कथा अब फिल्ममा, ५ करोडको हुनेछ लगानी

काठमाण्डौँ । चलचित्र 'पशुपतिप्रसाद'बाट वाहवाही बटुलेका निर्देशक दीपेन्द्र के खनाल नेपाली सिनेमामा केही न केही नयाँ प्रयोग गरौँ भन्ने चाहन्छन् । 

उनको निर्देशनमा बनेको फिल्म 'लभ लभ लभ' यही नयाँ वर्षमा प्रदर्शनमा आयो । फिल्मको विषयवस्तुले दर्शकको मन छोएपनि सोचे अनुरुपको व्यवसायिक सफलता भने पाउन सकेन । 

यिनै निर्देशक दीपेन्द्र अब एक जटिल विषयवस्तुमा फिल्म बनाउन कसिएका छन् । अमेरिका प्रति नेपालीहरुको बढ्दो मोहलाई लिएर फिल्म निर्माण हुने भएको छ । ल्याटिन अमेरिका हुँदै लुकीछिपि अमेरिका छिर्न खोज्ने नेपालीहरु कति अलपत्र परे भने कति दलालको फन्दामा परेका छन् । 

विभिन्न देशको बोर्डर हुँदै हिँडेरै अमेरिका पुग्ने नेपालीको कथामा दीपेन्द्रले सिनेमा बनाउन लागेका हुन् । शुक्रकार पत्रकार सम्मेलन गरेर उनले यसको घोषणा गरेका हुन् । नेपाल, भारत, ब्राजिल, मेक्सिको, अमेरिकासहित १२ देशमा छायांकन हुने सिनेमा को बजेट ५ करोड छुट्याईएको छ । धेरै देशमा छायांकन गर्नुपर्ने भएकाले पनि सिनेमाको बजेट बढेको उनी बताउँछन् । 

आगामी मंसिर १५ गते देखि फ्लोरमा जोन फिल्मको मुख्य भुमिकामा खगेन्द्र लामिछाने रहेका छन् । फिल्मलाई सुरज सिने आर्टको ब्यानरमा शर्मिला पाण्डेले निर्माण गर्न लागेकी हुन् ।
