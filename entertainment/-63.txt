गायक वाग्लेको प्रेम भ्याकेन्सीमा मिस नेपाल मलिनाको एप्लिकेशन (भिडियो)

फागुन ३, काठमाण्डौँ – यसपटकको 'भ्यालेन्टाइन डे'लाई बिशेष बनाउन गायक बि.पि. वाग्लेले आफ्नो नयाँ गीतको भिडियो सार्वजनिक गरेका छन् । 


'सिंगल छु ' बोलको गीतको भिडियोमा नायिका तथा पूर्व मिस नेपाल मलिना जोशी र मोडल विकास लामिछानेको आकर्षक नृत्य समेत छ । यो गीतमा र्‍यापर गिरिश खतिवडाले समेत आफ्नो र्‍याप दिएका छन् । भिडियोमा पनि गिरिशलाई फिचरिङ् गरिएको छ ।


'यो गीत हरेक प्रेम जोडीले हेर्नैपर्ने बनेको छ, आशा छ मेरो नयाँ गीतले यसपटकको भ्यालेन्टाइन उल्लासमय बनाउन सहयोग गर्नेछ' गायक वाग्ले बताएका छन् । वाग्लेले डान्सरहरुले छुटाउनै नहुने भिडियो रहेको समेत बताए ।


मिशन इन्टरटेन्मेन्टको प्रस्तुतीमा रहेको गीतमा शुरेस अधिकारीको संगीत तथा राचल शर्माका शब्द छन् । गीतको भिडियोलाई रुद्र बोहराले निर्देशन गरेका छन् भने उत्सव दाहालको छायांकन तथा टेकेन्द्र शाहको सम्पादन छ । कोरियोग्राफर दिपेन्द्र शाही ठकुरी हुन् ।
