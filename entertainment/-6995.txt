मतदान भनेको आत्मदान हो, आत्म नबेचौँ : रेखा थापा

काठमाडौँ । पछिल्लो समय औपचारिक रुपमै कलाकारहरु चुनावी प्रचार प्रसारमा लागिरहेका छन् । किनकी दुई दशकपछिको स्थानीय निर्वाचनको हर्षोल्लासबाट कलाकारहरु पनि टाढा रहन सकेका छैनन् । 

राजनीतिक पार्टीमा प्रवेश नै गरेका कलाकारहरु झन् चुनावी प्रचारमा निकै खटिएको पाईन्छ । यसै क्रममा राष्ट्रिय प्रजातन्त्र पार्टीमा प्रवेश गरेर राजनीतिक जीवन सुरु गरेकी नायिका रेखा थापा पनि आफ्नो पार्टीको उम्मेदवारलाई भोट माग्न सक्रिय रुपमा हिँडेकी छिन् । 

विहीबार भक्तपुरको चागुँनारायण नगरपालिका पुगेर रेखाले भोट माग्दै भनेकी छिन् – 'ढुंगामुढा हान्ने, गोली बारुद खेलाउने पार्टीलाई भोट गर्ने कि राप्रपा जस्तो अनुशासित पार्टीलाई भोट गर्ने भन्ने छुट्याउनुहोस् किनकी मतदान भनेको आत्मदान हो, आत्म नबेचौँ ।' 

चागुँनारायण नगरपालिका भक्तपुरको सभालाई सम्बोधन गर्दै नायिका रेखाले एक पटक राप्रपालाई विकाश गर्ने मौका दिन पनि आग्रह गरिन् ।
