बढ्दै महिला निर्देशक 'इन्टु मिन्टु लण्डनमा' बाट डेब्यू गर्दै रेनशा राई

काठमाडौँ । नेपाली सिनेमामा अब महिला निर्देशकको रुपमा अर्को नाम पनि थपिने भएको छ । कोरियोग्राफरमा सफल रहेकी रेनशा वान्तवा राई अब फिल्म निर्देशनको लागि अघि बढेकी छिन् । 

शुक्रबार याक एण्ड यति होटलमा पत्रकार सम्मेलन गरेर सार्वजनिक गरिएको फिल्मको नाम 'इन्टु मिन्टु लण्डनमा' रहेको छ, जसलाई रेनशाले निर्देशन गर्नेछिन् । फिल्ममा साम्राज्ञी राज्यलक्ष्मी शाहसँगै चर्चित ब्लगर धिरज मगरले डेब्यू गर्नेछन् । उसो त धिरजका क्रेजी फ्यान अहिलेनै प्रशस्तै छन्, फिल्म निर्माणको घोषणा कार्यक्रममा नै धिरज फ्यानहरुबाट घेरिएका थिए । धिरज लण्डनमा बसोबास गर्दै आएका छन् । 

आइकोर फिल्मसको ब्यानरमा प्रज्वल शमशेर र प्रभु शमशेर जबराले निर्माण गर्न लागेको यो सिनेमा काठमाडौँ र बेलायतमा खिचिने छ । फिल्ममा साम्राज्ञीको नाम मिन्टु (मिरा) र धिरजको नाम इन्टु (इशान) रहनेछ । यी दुई लगायत विवेक लिम्बु, सरुक ताम्राकार र सुनिसा बजगाइँको समेत मुख्य भुमिका रहनेछ । 

नेपाली सिनेमा उद्योगमा यस अघि पनि केही महिलाले निर्देशकको जिम्मेवारी सम्हालिसकेका छन् । गतवर्ष मात्र छक्का पञ्जा'बाट निर्देशकको रुपमा कलाकार दीपाश्री निरौलाले डेब्यू गरेकी थिइन् । त्यस्तै, सुचित्रा श्रेष्ठ, रेखा थापा, दीपा बस्नेत, सम्झना रौनियार, रक्षा सिंहले निर्देशनको काम गरिसकेका छन् ।
