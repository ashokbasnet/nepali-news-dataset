कलाकार घिरौँलेको जन्मदिनमा जिग्रीले दिए घिरौँला नै उपहार 

काठमाण्डौँ । हास्य टेलिसिरियल मेरी बास्सैका कलाकार लेखान्त भुसाल घिरौँलेले आफ्नो २६औं जन्मदिन मनाएका छन् । पुरानो बानेश्वरस्थित एक रेस्ट्रुरेन्टमा मेरी बास्सै, भद्रगोलका चर्चित कलाकार तथा पत्रकारको उपस्थितिमा भुसालले जन्मदिन मनाएका हुन् । जन्मदिनको अवसरमा डिसीनेपालसँग कुरा गर्दै भुसालले आफूले कलाकारिता क्षेत्रमा प्रवेश गर्दाको क्षण सम्झिँदै जुनसुकै क्षेत्रमा पनि सफल हुन आँट र साहस हुनुपर्ने बताए ।  जन्मदिन बिशेष कार्यक्रममा हास्य कलाकार तथा सामाजिक अभियन्ता सिताराम कट्टेल धुर्मुस, हाँस्य टेलिसिरियल भद्रगोलका कलाकार कुमार कट्टेल जिग्री, हरिश निरौला कक्रोज, दिपक आचार्य बांगे बा पल्पसा डंगोल चम्सुरी, मधु आचार्य लगायतको उपस्थिति थियो । कार्यक्रमको अन्तिममा पुगेका कलाकार तथा सामाजिक अभियन्ता सिताराम कट्टेलले लेखान्तलाई जन्मदिनको शुभकामना दिँदै उनी मेरी बास्सैका जेहेनदार तथा प्रतिभाशाली कलाकार भएको बताए । 


मेरी बास्सैमा नयाँ प्रतिभाको लागि सँधै ढोका खल्ला रहेको भन्दै कट्टेलले नयाँ प्रतिभाहरुलाई अवसर दिने पनि जानकारी दिए । साथै अन्य कलाकारहरु कुमार कट्टेल जिग्री, हरिश निरौला कक्रोज, दिपक आचार्य बांगे बा पल्पसा डंगोल चम्सुरी, मधु आचार्यले पनि लेखान्त भुसालको प्रतिभाको तारिफ गर्दै आगामी दिनमा उनी अझै सफल हुने विश्वास ब्यक्त गरे । जन्मदिनको अवसरमा कुमार कट्टेल जिग्रीले घिरौँलेको पात्रमा अभिनय गर्ने भुसाललाई घिरौँला नै उपहार दिएका थिए ।

हास्य टेलिसिरियल भद्रगोलबाट कलाकारिता क्षेत्रमा प्रवेश गरेका भुसाल अहिले मेरीबास्सै लगायत अन्य केही टेलिसिरियलमा पनि अभिनय गर्छन् । स्मरण रहोस् लेखान्त भुसाल धुर्मुस सुन्तली फाउन्डेसनमा समेत आबद्ध छन् ।
