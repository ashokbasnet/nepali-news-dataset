गाडी नम्बर १३१४

नियात्रा 
तातो चिया पिउने कुरा भयो, २४८८ मिटर उचाइ रहेको सिमभज्याङको चिसो डाँडामा । अरुणले यो हिँउ खेल्ने गन्तब्यमा पुग्नासाथ गाडी रोके । गाडी भित्रै हुँदा बाहिर चिसो तातो के छ अवस्था, थाहा हुन सकेन । पुस महिना भएकोले होला गाडी भित्र अरुणले हल्का तातो वातावरण बनाएका थिए, एसी चलाएर । सिमभज्याङ पुग्ने बेला भने हामी तीनै जना तर्सिएका थियौं, त्यहाँ कठ्याङ्ग्रीने चिसो होला भनेर, तर गाडीबाट ओर्लदा हामी केही अघि स्वैरकल्पनामा पो डुबेका रहेछांै भन्ने भान भयो । अर्थात, पुस महिनामा जति चिसो सिमभज्याङमा हुनुपर्ने थियो त्यो महसुस भएन । लाग्यो हामी सिमभज्याङमा छैनौ !

हामी चिया पिउने उद्देश्यका साथ होटलमा पस्यौं । तर चियाको अर्डर भएन । चिसो नै पियौं हामीले अर्थात भरतजी र मैले । अरुणले त त्यो पनि खाएनन् । सिमभज्याङ वरपरका नाङ्गिदै गएका डाँडाकाँडा हेर्दै चुरोटको धुँवाको चक्का बनाउँदै गए उनी । अरुण कुनै फिल्मका हिरो झैँ लागे मलाई । 

भित्र होटलका टेबुलहरुमा पानीका बोतलहरु भरिएर राखिएको थियो । कुनै कुनै टेबुलमा बियरका बोतल पनि देखिए । सायद खाली थिए । पानीले भरिएका पनि थिए की ? हेरिएन ।

मलाई ४९ सालको एउटा घट्ना याद आयो । नत्थु दाई र म हेटौंडा जाँदै थियौं, धर्मेशको बिहेका लागि । साझा यातायातको निलो इसुजू गाडीमा यात्रु भरिभराउ थिए । खुबै चलेको नाइट बसबाट हिँड्दा हिँड्दा दिक्क भएरै त्रिभुवन राजपथको बाटो हेटौंडा झर्ने निर्णय अनुसार हामीले त्यो बस समाएका थियौं । 

बसले  खाना खानलाई सिमभज्याङ भन्दा केही परको लामिडाँडामा रहेको एउटा होटल अगाडि रोक्यो । भोक लागेर पनि हराई सकेको थियो । त्यसैले यता उता हेर्ने काम मात्रै गरियो । हरेक टेबुलमा बियरको बोतल राखिएको थियो । बियर त पक्कै होइन । खानामा बियर के दिन्थे ! बियरका बोतलमा पानीको व्यवस्था गरिएको रहेछ । 

खाना त खानै प¥यो । बाहिर गएर हात धुँदा गजबको नजारा देखियो । कोही बियरका बोतल समाएर कान्लाबाट माथि उक्लिरहेका थिए त कोही तल झर्दै थिए । बियरका बोतल सौच कार्यमा प्रयोग हुँदै थियो । कान्लाबाट तल झरेर बियर पिउनलाई कोही किन जान्थे र । मेरो र नत्थु दाईको आङ सिरिङ ग¥यो । हामीले मिनरल वाटर खाने निधो ग¥यौं । मिनरल वाटर खानु पनि गाह्रो थियो हौ त्यो बेला । धेरै दिनसम्म यो बियरको बोतलले हामीलाई तर्साई रह्यो ।

अरुणप्रकाश श्रेष्ठ र भरत कुँवरसित सिमभज्याङ पुग्दा होटलको टेबुलमा भेटिएको पानीको बोतलले फेरि एकफेर तर्सायो । तर्साउनु पर्ने सिमभज्याङको चिसोले थियो, तर्सायो बोतलको पानीले । गाडी गुडेपछि यो कुरो यतिकै हरायो । कुरो मोडियो रानी तलाउ तिर ।

कार ¥यालीका लागि दिइएको एक नम्वरको गाडीमा थियौं हामी तीन, यतिबेला । बा. १४ च १३१४ नम्बरको अरुणप्रकाश श्रेष्ठको क्रेटा जीपमा परेको थिएँ म । अरुण गाडी चालक अथवा प्रतिष्पर्धि । भरतजी नेभिगेटर थिए । मेरो काम पछाडिको सिटमा बसेर गफ चुट्नु मात्रै थियो । अनि एक नम्वरको जीपका पछिल्तिर थिए, थप ३४ वटा कार अनि जीपहरु, आआफ्ना नम्वर लिएर ।

पुस १५, २०७३ । बिहान पौने ८ लायन्स क्लब अफ काठमाडौं, युनाइटेड सेन्ट्रलको आयोजनामा करिब ३५ वटा कार र जीप ¥यालीमा काठमाडौंबाट चितवनको सौराहाकालागि छुट्दै थिए, लैनचौरबाट । ¥यालीका लागि आयोजक समितिले निश्चित गति र मापदण्ड तोकेको थियो । तोकिएको गति (स्पीड) र मापदण्डलाई पुरा गर्नसके मात्रै ¥यालीमा विजय हासिल गर्न सकिन्थ्यो । यसका लागि लैनचौरदेखि नागढुङ्गासम्म एउटा गति, त्यहाँबाट हेटौंडासम्म एउटा र हेटौंडाबाट सौराहासम्म एक किसिमको गति तोकिएको थियो । 

अरुण प्रारम्भदेखि नै तोकिएको गति र मापदण्डलाई कुशलतापूर्वक फलो गर्दैथिए । तथापि काठमाडौंको जामले तोकिएको गतिलाई मेन्टेन गर्न कहाँ दिन्थ्यो र । त्यै पनि धेरै समय नलगाएर नागढुङ्गा पुग्यौं हामी ।

अगाडि अगाडि नै थियौं हामी । नौविसेमा थोरै चिया चमेनाका लागि रोकियौं । हामीसंगै रोकिए नवीन, रन्जन, राजकुमार र फणिन्द्रका गाडीहरु । जसमा थिए विमल, उज्वल, मंगल र अशु । यो पाँच गाडी लायन्स क्लब अफ काठमाडौं, युनाइटेड वल्र्डसंग आवद्ध साथीहरुको थियो । जस्का अध्यक्ष हुन, उज्वलराज गौतम । यी सबैले नौविसेमा सेल, चना अनि चिया बुत्याए । त्यस पछि हामी चढेको एक नम्बर गाडी फेरि एक नम्बरमै अघि बढ्यो । 

सिमभज्याङ पुगेका थिएनौ । टिष्टुङ, पालुङ र दामनकै सेरोफेरोमा नै थियौ हामी । गाडी आफ्नै लयमा थियो । भरतजीले कुरा निकाले, ‘राजेश दाई बोर त भएको छैन ?’ भन्दै । गाडीमा जोडिएको कुनै एफएमबाट हल्कट जवानी र शिलाकी जवानीले गाडी गुञ्जाइरहे पछि बोर हुने त कुरै भएन । यो जवान सांगीतिक माहोलमा भरतले भने, ‘गीत त रानी  तलाउ किनारा पो  हो दाई । मलाई  यति मन पर्छ ।’ हठात गौरी केसीद्वारा गाइएको यो गीतले गाडी भित्रको सांगीतिक गतिलाई परिवर्तन ग¥यो ।

'चम्कीरहेका नील नभमा सितार रानी तलाउ किनारा’ । केही बेर यस्तै यस्तै गीतहरुका विषयमा कुरा भए । नारायण गोपाल,  हरिप्रसाद रिमाल,  नातिकाजी, तारा देवी, फत्तेमान, प्रेमध्वज, योगेश बैद्य, बच्चु कैलाशहरुका कुरा भए । अरुणको नजर सडकमा, हात स्टेरिङमा र मष्तिष्क गीतमा थियो । उनले यी सबै कलाकारका गीत कालजयी भएको बताए । अनि फेर्दै गए, एफएमको ट्युनिङ । कतै बज्दै थियो ‘बाइरोडको बाटोमा धुलो उडाउँदै ।’ हालाकी बाइरोडको बाटोमा भने खासै धुलो थिएन । उडने कुरा पनि भएन ।

केही बेरमै इमेज एफएमबाट पारु बजाउँदै थिइन स्वरसम्राट नारायण गोपाल र अरुणा लामाको स्वरमा सजिएको गीत, ‘जीवनको हरेक मोडमा तिमीले मलाई भेट....।’

बीचमा अरु नम्वरका गाडीहरुले ओभरटेक पनि गरे । अरुणको कुशल ड्राइभिङले मलाई मोहति बनायो । गाडीको गति पनि गीत जस्तै मधुर र प्रिय लाग्यो मलाई । गाडीको ओभरटेकले अरुणको ओँठमा मन्द मुस्कान छायो । मैले सोध्नै नपाई अरुणले सुनाए, ‘दाई पहिले पहिले म गाडी हाँक्दा अरुलाई ओभर टेक गर्नै दिन्थिन ।

एक पटक पोखरा जाँदा एउटा गाडीले ओभर टेक ग¥यो भनेर मैले मुग्लिङबाट पोखरा तिर नलागी रामनगरसम्म पछ्याएको थिए र जितेको थिएँ ।  पछि मुग्लीङ फर्केर पोखरा तिर लागे ।’ अरुणले पुराना दिन सम्झीए । हामी तीनै जना बेतोडले हाँस्यौं । यद्यपि गाडीको गति उही थियो । बढेको थिएन ।

यस पटक अरुण पुरस्कारर जित्ने कसरतमा थिए । उनको  ड्राइभिङले त्यहि देखाइरहेको थियो । भरतजी लग पेपरमा समय उल्लेख गरिरहेका थिए । तोकिएको गति बढाउँदा र समय भन्दा छिटो पुग्दा घातक हुनसक्दथ्यो गाडी चालकका लागि अथवा प्रतिष्पर्धिका लागि । यो कुरामा अरुण खुबै ‘कन्सस’ थिए । त्यसैले उनी नापी तौली आफ्नो गाडीको गतिलाई मिलाउँदै थिए ।
ठिक २ बजे हेटौंडाको हामी लोकप्रिय चोक पुग्यौं । एक नम्बर गाडीका पछाडि अरु नम्वरवाला कार र जीपको लाम लाग्यो । लायन्स क्लब हेटौंडाका साथीहरुले स्वागत गर्न यहाँ रोकेका थिए । पछि सबै गाडीहरु नगर परिक्रममा गरेर शहिद पार्कमा पुग्यो । यहाँसम्म पुग्दा भोक लागेर हराइ सकेको थियो । हेटौंडा लायन्स कल्बका साथीहरुले शहिद पार्कमै खानाको व्यवस्था गरेका थिए, पिकनिक झै । वास्तवमा माहोल पनि पिकनिक जस्तै थियो । 

केही बेर स्थानीय शहिद पार्कको रत्यौलिमा रमियौं हामी पनि । सबै तिर पिकनिक मनाउनेहरुको जमात थियो । शुक्रबार भएपनि विदाको दिन भएकाले त्यहाँको रौनक बढेको थियो । त्यहि भेटिए व्यवसायी अरुण सुमार्गी । त्यस अघि पनि अरुणजी सित भेटघाट भएकोले केहिसमय उनीसंग भलाकुसारी गरें ।

दिउँसोको साढे तीन बजिसक्दा भोक बेपत्ता भयो । त्यै पनि केही त खानु नै थियो । सादा खानामा जोड दिएँ मैले । थालमा साग हाल्दा साग हाल्ने भाइले मलाई गोरु नै सम्झिए । रिसै उठेर एकभारी साग मेरो प्लेटमा खन्याए झै देखिन्थ्यो । भोकलाई जगाउनै पनि साग र पुलाउ खाएर टन्न अघाउँने काम भयो । 

हेटौंडा छोड्दा अपरान्ह सवा चार बजिसकेको थियो । अबको केही समय भित्र सौराहा पुग्नु पर्दथ्यो । गाडीको गति पनि त्यहि अनुरुप व्यवस्थित गर्नुपर्ने चुनौति पनि थियो । तराइको सिधा सडक, त्यसमाथि ठूला गाडीहरु आउने जाने भइरहेकोले धेरै कुरामा ध्यान दिनु पर्दथ्यो, गाडी चालकले । अरुणसंगको पहिलो पटकको यात्रामा उनको ड्राइभिङ कुशलताको म कायल नै भएको थिएँ म । भरतले त धेरै पटक यस्तो अनुभव गरेका होलान् । 
हामी हिसाब गर्दै गुडिरहेका थियौं । सौराहा पुग्दा हामी समयमा नै पुग्छौं र हाम्रो गति पनि धेर थोर हुँदैन । यहि ध्याउन्नमा अरुण लागि परेका थिए । बीचमा सौराहा मोडमा नविन, रन्जन, अशु, उज्वलहरु भेट भए पनि ¥यालीमा विजय हुने मनस्थितिका कारण सबै गन्तब्य तिर कुदे । हल्का अँध्यारो छाउँदै थियो क्षितिजमा ।

चितवन जिल्ला हजारौ पटक क्रस गरियो । नारायणगढ र भरतपुरमा पच्चिसौंं पटक रात बिताइयो । तर मलाई सौराहा जाने मौका कहिले पनि मिलेन । एक पटक सात दिने तालिममा नारायणगढमा आठ नौ दिन बस्दा पनि सौराहाले एक फेर पनि बोलाएन । सायद मैले पनि रुची देखाइँन । पटक पटक सौराहाको कुरा गरियो । अनि पटक पटक सौराहा कुरामा मात्रै सीमित रह्यो । सौराहा पुग्ने लगन कहिल्यै जुरेन । 
यो पटक भने मेरो कान्छो भाइ अशेषले कार ¥यालीमा केही गाडी उसका साथीहरुको रहेको बतायो । जाने हो भनेर सोध्यो । आखिर भ्रमण जुरेको यस पटकलाई रहेछ । अनि त उहिले जान के पाइन्थ्यो !   

ठीक छ बज्दा हामी होटेल वाइल्डलाइफ क्याम्पको कम्पाउण्डमा छिरेका थियौं । हामी भन्दा अघिनै केही गाडीहरुले पार्किङ एरिया समाइ सकेका थिए । त्यैपनि सुरक्षित यात्राको नारा दिइएको उक्त कार ¥यालीमा आफ्नो कुशलता र गति व्यवस्थाका कारण अरुण विजयी हुनेमा आशावादी थिए । 

सांझ होटलकै एउटा ठूलो हलमा रञ्जन अधिकारी र उज्वल गौतमलाई तेस्रो, श्याम कृष्ण र उनका नेभिगेटरलाई दोस्रो र प्रकाशकुमार पिया र सरोजनी पियालाई प्रथम घोषित गरे, आयोजकले । लायन्स क्लबका एक उच्च अधिकारीले सबै विजेताहरुलाई ट्रफी प्रदान गरे भने कार ¥यालीका संयोजक तथा लायन्स क्लब अफ काठमाडौं, युनाइटेड सेन्ट्रलका अध्यक्ष लायन अशिष लामिछानेले सबै सहभागीहरुलाई धन्यवाद दिए । सम्वोधनका क्रममा सबै वक्ताले हरेक चालकले सुरक्षित यात्रा गर्नुपर्ने विषयमा जोड दिएका थिए । 

सौराहामा खासै चिसो थिएन । बेलुकी पख अँध्यारो स्वभाविक थियो । त्यो अँध्यारोमा अरुणको अनुहारको चमक केही गुमेको भान भयो मलाई । उता नवीन हाँस्दै भन्दै थिए, ‘दाई आफ्ना साथीहरु थर्ड भइहाले नी ।’ हो पनि, रन्जन र उज्वलको गाडी लायन्स क्लब अफ युनाइटेडका साथीहरुको समूहकै थियो । यो समूहको कुल पाँच वटा गाडी थियो । त्यसैले पनि खिस्रिक्क पर्ने अवस्था रहेन ।

साँझ झमक्कै अँध्यारो भएपनि सौराहा हेर्न निस्कियौं सबै । राप्ती बगर तिर गयौं । तर बगर टेकियो मात्रै । राप्तीको सूर्यास्त के, राप्तीको पानी पनि नजर आएन अँध्यारोका कारण । सौराहाको रात्रीकालीन बजार देखेर भने मन रमायो । 

रातीको खाना खानु अघि होटलकै कम्पाउण्डमा थारु नाच हेरियो । परम्परागत थारु नाचमा म निक्कै बेर भुले । थारु संस्कृति पनि कति धनी छ । वास्तवमा हामी सांस्कृतिक रुपमा कति धनी छौ हैन । यो हामी सारा नेपालीको सम्पति हो । यही सांस्कृतिक सम्पदाले, थारुहरुको स्थानीय नाचले विदेशी र आन्तरिक पर्यटकहरुलाई आफ्नो बस्मा पारेको छ । विदेशीहरु पनि थारु नाच हेरेर रमाउँदै थिए । कोही नाचलाई क्यामेरामा कैद गर्न खोज्दै थिए । साथीहरु भित्र रेस्टुराँमा रमाउँदै थिए । आफू भने केही समय मासु र मदिराबाट टाढै रहेकाले सौराहाको सांस्कृतिक झाँकीमा नै रमाइरहेँ ।

उज्वल भन्दै थिए, ‘राजेश दाई, अब हामिले पनि केही स्मरणीय कार्यक्रमको आयोजना गर्नुपर्छ ।’ उज्वल, अरुण, रञ्जन, नविन, अशुहरु महत्वाकाँक्षी छन् । पक्कै केही गर्ने नै छन् ।
..............
¥याली अघिल्लै दिन सकिएकोले हाम्रो काम पनि सकिएको थियो । त्यसैले भोली पल्ट हामी सबै १५÷१६ जना सौराहाको बीस हजार ताल घुम्न निस्कियौँ । चारै तिरबाट खुला थियो गाडी । गाडी चालक र सहचालकले ठाउँ ठाउँ गाडी रोकेर वन्यजन्तु देखाए । नजिकै देखियो गैँडा । रमाइलो पनि लाग्यो अनि डर पनि । त्यही यात्रामा देखिए गैडासंगै, मृग, जरायो, रतुवा, बँदेल, बाँदर र गोँही । त्यसले पनि मन ह¥यो ।
त्यस अघि बिहानै म साहित्यकार तथा मौनताका लेखक सुमन घिमिरे संग भेटगर्न उनको होटल पुगेको थिएँ । उपन्यासकार मौनताका लेखक सुमनसित करिब आधा घन्टा अन्तरङ्ग कुराकानी भएको थियो मेरो । उनको फोनबाटै साहित्यकार धनराज गिरी दाइसंग पनि कुरा गरें । भेटने तारतम्य भने खै किन मिलेन मिलेन ।

सौराहाबाट करिब १२ बजे काठमाडौंका लागि हिँडेका हामी साँझ छ बजे सिमभज्याङ पुग्यौं । यतिबेला भने सिमभज्याङ चिसो लाग्यो मलाई । सिमभज्याङ भन्दा केही तलबाट सन् २०१६ को अन्तिम सूर्याेदयको तस्वीर लिइरहँदा नै सिमभज्याङ हिजोको तुलनामा बढी चिसो हुनसक्ने आँकलन मनले गरीसकेको थियो ।

सिमभज्याङमा चिया खानेले चिया खाए । केहीले बदाम सदाम चपाए । बाँकीले होटल साहुनीले सुकाएर राखेको साराका सारा ठूलो खँसी (राँगा)को सुकुटी सिध्याए । पैसा कति तिरे, म सुकुटीमा ध्यान नदिनेले त्यता ध्यान दिने कुरै भएन ।

करिब एक सबा घण्टाको बसाई पछि सिमभज्याङ छाड्यौं हामीले । काठमाडौं भने कतिबेला पुग्ने, कसैलाई थाहा थिएन । बीच बाटोमा फेरि पनि रोकिन सकिने सम्भावना थियो ।
