भूकम्पमा मल्हमपट्टीलाई उत्तम शान्ति पुरस्कार दिईने

काठमाडौँ । उत्तम कुँवर स्मारक पुरस्कार गुठीद्वारा २०७३ सालभीमा प्रकाशित गैरआख्यान कृतिमध्ये डा. रवीन्द्र समीरद्वारा लिखित भूकम्पमा मल्हमपट्टी नामक संस्मरणात्क कृतिलाई पुरस्कृत गरिने भएको छ।


नेपाली साहित्यिक पत्रकारिताका हस्ती स्व. उत्तम कुँवरको सम्झनामा स्थापित यस यस संस्थाले विगत २०४४ सालदेखि निवन्ध, संस्मरण, आत्मकथा, जीवनी जस्ता आख्यानेत्तर गध कृतिहरुलाई प्रत्येक वर्ष उत्तमशान्ति पुरस्कार प्रदान गर्दै आएको छ । 

भूकम्पका बेलाका विविध घटनाक्रममा चिकित्सकको रुपमा सहभागी भएर मानवीय कार्यमा संलग्न भई त्यतिबेला अनुभूत गरेका भावहरुलाई सुन्दर, सरल र सहज शिल्पका माध्यमबाट सरोकारमुखी लेखनको रुपमा समाजका सामु प्रस्तुत भएकोले यस कृतिका स्रष्टालाई यो पुरस्कार प्रदान गर्न लागिएको आयोजकले जनाएको छ। 

नगद रु. ५० हजार र ताम्रपत्र सहितको पुरस्कार यही जेठ १२ गते सार्वजनिक कार्यक्रम गरी समर्पित गरिने  आयोजकले जनाएको छ।
