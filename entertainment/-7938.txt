चलचित्र पत्रकारिता दिवसमा चार पत्रकार सम्मानित

काठमाडौँ । चलचित्र पत्रकार संघ, नेपालले चलचित्र क्षेत्रमा योगदान पुर्याउने चार पत्रकारलाई सम्मान तथा पुरस्कार वितरण गरेको छ  । 
चलचित्र पत्रकारिता दिवसको अवसरमा राजधानीमा एक कार्यक्रमको आयोजना गर्दै नेपाली चलचित्र जगतमा अथक योगदान पुर्याउने चार पत्रकारलाई सम्मान तथा पुरस्कार वितरण गरिएको हो ।

सम्मानित तथा पुरस्कृत हुनेमा डा.नवराज लम्साल, पारस पौडेल, विजय सुवेदी र स्वेच्छा राउत रहेका छन् । 

डा. नवराज लम्साललाई राष्ट्रिय चलचित्र पत्रकारिता सम्मानबाट सम्मानित गरिएको हो भने पारस पौडेल, विजय सुवेदी र स्वेच्छा राउत चलचित्र पत्रकारिता पुरस्कारबाट पुरस्कृत भएका हुन् । पुरस्कृत हुनेहरुलाई नगत समेत प्रदान गरियो ।

उनीहरुलाई नेपाल पत्रकार महासंघका अध्यक्ष महेन्द्र विष्ट र हास्य कलाकार हरिवंश आचार्यले संयूक्त रुपमा सम्मान पत्र हस्तान्तरण गरे ।

पत्रकार तथा साहित्यकार डा.नवराज लम्साल विशेष कामले गर्दा स्वदेश बाहिर रहेकाले उनको सम्मान श्रीमतीलाई प्रदान गरेको थियो ।

साथै सानो उमेरमै चलचित्र क्षेत्रलाई योगदान पुर्याउन सफल पत्रकार स्वेच्छा राउतलाई प्रोत्साहन स्वरुप ल्यापटप समेत प्रदान गरिएको छ । 

कार्यक्रममा संघले आफ्नो १८औं वार्षिक उत्सव पनि मनाएको छ । 


कार्यक्रममा चर्चित हास्यकलाकार हरिवंश आचार्य, नेपाल पत्रकार महासंघका अध्यक्ष महेन्द्र विष्ट, चलचित्र पत्रकार संघका सस्थापक भरत शाक्य लगायतका विशिष्ट व्यक्तित्वहरुको उपस्थिती रहेको थियो ।
