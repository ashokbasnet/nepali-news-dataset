ग्लूमी गाइज ब्याण्डका गिटारिष्ट सुजेश वैद्यले ल्याए ‘हे मोरी’ 

काठमाडौँ ।  एक दशकपछि ग्लूमी गाइज ब्याण्डका गिटारिस्ट एवं भोकलिष्ट सुजेश वैद्यले एकल रुपमा ‘हे मोरी’ बोलको म्युजिक भिडियो युट्यूबमार्फत सार्वजनिक गरेका छन्। लामो समयदेखि बेलायतमा बस्दै आएका वैद्यले भिडियोको सम्पुर्ण छांयाकन सेन्ट्रल लण्डनका मनमोहक ठाउँमा गरेका हुन्।  

ग्लूमी गाइज ब्याण्डले नेपाली सांगीतिक क्षेत्रमा आफ्नो छुट्टै पहिचान बनाएको छ। ब्याण्डका ‘आकाशैमा चिल उड्यो’, ‘दार्जिलिङको रेलैमा’, ‘मायाको डोरी’ लगायत थुप्रै गीतहरु अझै पनि संगीतप्रेमीहरुको मानसपटलमा ताजै छ।

भिडियोमा एलिशा वैद्य र टंक धमलाको अभिनयका साथै अर्जुन पाण्डे र आशिष श्रेष्ठ अतिथि कलाकारमा देखिएका छन्। ड्रेस अन्जली केसी, मेकअप दिपिका श्रेष्ठ र सह–छायांकन रुपक प्रजापतिको रहेको सो भिडियो निर्माणमा बेलायतमा नेपालीद्वारा संचालित भोरी ट्रान्सपोर्टले पनि सहयोग गरेको छ। भिडियोलाई संचारकर्मी कुशल श्रेष्ठले छायांकन, सम्पादन एवं निर्देशन गरेका हुन्।
