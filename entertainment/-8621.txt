भरतपुर काण्डमा कलाकार दीपकराजको झटारो

काठमाडौँ । मतगणना जारी हुँदै गर्दा मतपत्र नै च्यातिएपछि भरतपुर काण्डले अहिले सामाजिक सञ्जालमा निकै आलोचना र व्यंग्यको रुप पाएको छ । 

आइतबार राती भरतपुर महानगरपालिका वडा नम्बर १९ को मतगणना हुँदै गर्दा केही व्यक्तिले मतपत्र नै च्यातिदिएपछि घटनाले उग्र रुप लिँदै गएको छ । सोही विषयलाई लिएर कलाकार दीपकराज गिरीले फेसबुक मार्फत दरिलो झटारो हानेका छन् । 

यदि भरतपुरमा अब दोस्रो चरणको निर्वाचन गर्नुपर्यो भने छुट्टै नियम बनाउनुपर्ने दीपकले बताएका छन् । उनले दोस्रो चरणको लागि बनाएको नियम यस्तो छ :
- मतगणनामा खटिएका कर्मचारीलाई मुत्र त्याग गर्न जान नदिने
- मतगणना स्थल भित्र पार्टीका प्रतिनिधिलाई हात बाँधेर राख्ने 
- मतपत्र प्लाष्टिकको बनाए पनि जलाउने सम्भावना भएकोले 
तामा वा पित्तलको बनाउने
- त्यति गर्दा नि नभए भरतपुरको नाम महाभारतपुर राख्ने
त्यस पछि जसले जे गरे नि छुट दिने । 

निर्वाचन अधिकृत पिसाब फेर्न शौचालय गएको मौकामा मतपत्र च्यातिएको थियो । मतपत्र च्यात्ने माओवादी केन्द्रका दुई कार्यकर्ता प्रहरी नियन्त्रणमा छन् । भरतपुर महानगरमा एमालेका देवी ज्ञवाली माअ‍ोवादी केन्द्रकी रेणु दाहाल भन्दा अग्रस्थानमा रहेका थिए । अहिले एमालेले मतगणना तत्काल सञ्चालन हुनेपर्ने माग गरिरहेको छ भने नेपाली कांग्रेसले पुन मतदान गर्नुपर्ने माग गरेको छ । भरतपुरमा माओवादी कांग्रेसको तालमेल रहेको छ ।
