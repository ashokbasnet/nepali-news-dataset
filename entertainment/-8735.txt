'दीपेन्द्र सरकार' बन्ने भए नायक प्रदिप खड्का

काठमाडौँँ । दरबार हत्याकाण्डको बारेमा धेरै पुस्तक लेखिए पनि यसको वास्तविकता अझै अन्यौलमा छ । रहस्यमै रहेको दरबार हत्याकाण्डको बारेमा विवेक कुमार शाहद्वारा लेखिएको 'मैले देखेको दरबार'मा आधारित भएर अब फिल्म बन्ने भएको छ । 

स्वर्गीय राजा वीरेन्द्र शाहका जेठा सुपुत्र दीपेन्द्र शाहलाई केन्द्रमा राखेर निर्माण गरिने चलचित्र 'दीपेन्द्र सरकार' को मुख्य भुमिकामा नायक प्रदिप खड्का रहने पक्का भएको छ । 

यस अगाडि चलचित्र ‘चंखे शंखे पंखे', 'प्रेमगीत' र 'प्रेमगीत २’ निर्माण गरेको आशुषेन फिल्मस्ले आफ्नो ब्यानरमा चौथो चलचित्र ‘दीपेन्द्र सरकार’ बनाउने भएको हो । आज पत्रकार सम्मेलन गरी यो चलचित्र घोषणाको जानकारी दिईएको हो ।

नेपाल, बेलायत र अमेरिकामा छायांकन हुने यो चलचित्रका निर्देशक र अन्य कलाकार केही दिनमै सार्वजनिक गरिने छ भने  ‘दीपेन्द्र सरकार’ बन्न लागेका नायक प्रदिप खड्काले निर्माण टिमको निर्देशन अनुसार आफू पात्रको भूमिकामा ढल्ने बताएका छन् । पत्रकार सम्मेलनमा नायक खड्का राजश्री पहिरनमा नै उपस्थित भएका थिए । 

'प्रेमगीत' बाट नै सफलताको स्वाद चाखेका प्रदिपको 'प्रेमगीत २' पनि रिलिजको संघारमा रहेको छ ।
