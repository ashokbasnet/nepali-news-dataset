चर्चित लोक-दोहोरी गायिका हमाल पनि चुनाव लड्दै

काठमाडौँ । चर्चित लोक–दोहोरी गायिका राधिका हमाल स्थानीय तहको निर्वाचनमा रोल्पाको त्रिबेणी गाउँपालिकाबाट चुनाव लड्ने भएकी छन् ।

नेपाली काँग्रेसले त्रिबेणी गाउँपालिका उपाध्यक्षको उम्मेदवार बनाएपछि उनी चुनावी प्रतिस्पर्धामा उत्रने भएकी हुन् । नेपाली लोकदोहोरी तथा देउडा गीति क्षेत्रमा लामो समयदेखि क्रियाशील हुँदै आएकी हमाल अब राजनीतिमा सक्रिय हुने भएकी छन् ।

कलाकारिता क्षेत्रलाई छोडेर राजनीति क्षेत्रमा हाम फालेकी राधिकालाई २०५७ सालबाट राजनीतिमा होमिएकी माओवादी केन्द्रकी लालसरी घर्ती र नेकपा एमालेको प्रदेश नम्बर पाँचकी सदस्य सावित्रा बुढासंग प्रतिश्पर्धा गर्नु पर्ने भएको छ । राजनीति क्षेत्रमा क्रियाशील भएकी दुई नेतृसंग प्रतिश्पर्धा गर्न राधिकालाई ठूलो मेहनत गर्नु पर्ने देखिएको छ ।

लोकदोहोरी क्षेत्रमा चर्चा कमाईसकेकी हमाल गाउँपालिकाको उपाध्यक्षको उम्मेदवार बन्ने पक्का भएपछि चुनावी माहौल तात्दै गएको छ । राजनीति क्षेत्रमा भर्खरै प्रवेश गरेको भएपनि जनतालाई आकर्षित गर्ने कला र गला दुबै शक्ति भएको जानकारहरु बताउँछन् ।

उनले नेपाली लोकदोहोरी क्षेत्रमा ठूलो योगदान पुर्याएको र मतदातालाई पनि छिट्टै आकर्षित गर्ने कला भएकाले गाउँपालिकाको उम्मेदवार तय गरिएको बताइएको छ । काँग्रेसले स्थानीय तह दोश्रो चरणको निर्वाचन कार्यतालिका सार्वजनिक भएसंगै काँग्रेसले रोल्पामा आफ्ना उम्मेदवारको नाम सार्वजनिक गरेको हो ।

एउटा नगरपालिका र नौ वटा गाउँपालिका गरी दश वटा स्थानीय तह रहेको रोल्पाका सबै तहमा आफ्नो पार्टीको तर्फबाट उम्मेदवारको अन्तिम टुगो लगाइएको नेपाली काँग्रेस रोल्पाले जनाएको छ ।
