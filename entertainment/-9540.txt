नियात्रा संग्रह ओलाको लोकार्पण 

कवि तथा नियात्राकार बिनोद खड्काको नियात्रा संग्रह “ओला” को एक कार्यक्रमका बिच दोहा, कतारमा लोकार्पण भएको छ । अन्र्तराष्ट्र्यि नेपाली साहित्य समाज कतार च्याप्टर र नवोदित साहित्यिक वाचनालयको ७०औं डबलीका अवसरमा उक्त नियात्रा संग्रहको विमोचन भएको थियो । 

गैर आवासिय संघ नेपालका अध्यक्ष विनेश तामांग, तथा डबलीका पूर्व विशिष्ट श्रोताहरु कुमार कार्की, माया केसी, धिरज चामलिंग, पवित्रा खडका, अनेसास कतार च्याप्टरका अध्यक्ष तिर्थ संगम राई, नवोदितको अध्यक्ष सिताराम थापा, लेखककी धर्मपत्नी रमा खड्का, र लेखक बिनोद खड्काले संयुक्त रुपमा नियात्रा संग्रह ओलाको विमोचन गरेका थिए ।

विभिन्न अनलाईन मिडिया तथा छापा पत्रिकाहरुमा निरन्तर रुपमा आफ्ना कविता, कथा, लघुकथा, नियात्राहरु लिएर आई रहने नियात्राकार बिनोद खड्काको पुस्तकाकारमा निक्लिएको यो पहिलो नियात्रा संग्रह हो । जम्मा ३८४ पृष्ठ रहेको यस नियात्रा संग्रहमा जम्मा जम्मी ४३ वटा नियात्राहरु प्रकाशित भएका छन । नियात्राकार खड्काका सबै नियात्राहरु वैदेसिक रोजगारीमा क्रममा कतारमा रहँदा लेखिएका हुन् । यस नियात्रा संग्रहभित्र नियात्राकार खड्काले सयुक्त अरब ईमिरेट्स, मलेसिया, स्विजरल्याण्ड, सयुक्त राज्य अमेरिका, साउथ अफ्रिका, फ्रान्स, ओमान, हंगेरी, जर्मनी, चिन, स्पेन, थाईलेण्ड, पोल्याण्ड, भारत, नेदरल्याण्ड्स, फिलिपिन्स, बेलायत, ईटाली, बंगलादेश, र अष्ट्रेलिया भ्रमणका क्रममा देखेका, भोगेका, सुनेका, र अनुभव गरेका कुराहरुलाई विभिन्न नियात्राहरुमा प्रस्तुत गरेका छन् । 

नियात्रा संग्रहको नाम “ओला” भने यसै नियात्रा संग्रहभित्रको एउटा नियात्राको पात्रको नाममा राखिएको छ । अन्तर्राष्ट्रिय नेपाली साहित्य समाज नेपाल च्याप्टरले प्रकाशन गरेको यस नियात्रा संग्रहको सम्पादन प्रसिद्ध निबन्धकार तथा नियात्राकार युवराज नयाँघरेले गरेका छन् । यो नियात्रा संग्रहमा नयाँघरेले भुमिका लेखेका छन भने अन्तर्राष्ट्रिय नेपाली साहित्य समाजका वरिष्ठ उपाध्यक्ष तथा नेपाल च्याप्टरका अध्यक्ष राधेश्याम लेकालीको कृतिका वारेमा मनतव्य पनि समेटिएको छ ।

त्यसैगरी कतारको नेपाली डायस्पोरामा निरन्तर रुपमा नेपाली साहित्यको संरक्षण, सम्बद्र्धन र प्रवद्र्धनमा महत्वपूर्ण भूमिका खेलिरहेका दूई संस्थाहरु अन्र्तराष्ट्र्यि नेपाली साहित्य समाज कतार च्याप्टरका अध्यक्ष तीर्थ संगम राई र नवोदित साहित्यिक वाचनालयका अध्यक्ष सीताराम थापाका शुभकामना सन्देशहरु पनि रहेका छन् ।

गएको आठ दश बर्षदेखि नियमित लेखन यात्रामा लागिरहेका नियात्राकार खड्काको दोश्रो नियात्रा संग्रहको पाण्डुलिपि पनि तैयार भैसकेको छ भने उनका कलमहरु तेश्रो नियात्रा संग्रहका लागी चलिरहेका छन । नियात्राकार बिनोद खड्कालाई हार्दिक शुभकामना ।

अन्तर्राष्ट्रिय नेपाली साहित्य समाज कतार च्याप्टर र नवोदित साहित्यिक वाचनालयवाट मासिक रुपमा संचालन हुँदै आएको डबली श्रृखलाको ७० औ डबलीमा शेखर बस्नेत, माया केसी, ईश्वर राई, देवराज मन्तवा, ईश्वर शाही, टीका खड्का, दीलिप पराजुली, सन्तोष अधिकारी, कुमार कार्की, दीप मिलन, मणि पौडेल, सीताराम थापा, वसन्त भुजेल, बिन्दा लामा, पवित्रा खड्का, लेख कार्की, लीलानाथ घिमिरे, बिन्देश्वर ठाकुर, राम अधीन सम्भव, तीर्थ संगम राई, जनकराज सापकोटा, रूप रसाइली, बेचन महतो, प्रेमप्रसाद भट्टराईलगायतले साहित्यिक रचना सुनाएका थिए ।
