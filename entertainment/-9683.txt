जिग्री पाँडेलाई दृष्टिविहिनका घर सम्पन्न गर्न ५ लाख अभाव, सहयोग गर्न आग्रह

काठमाण्डौँ। चर्चित हास्य टेलिश्रृङ्खला भदगोलका कलाकार कुमार कट्टेल जिग्री र अर्जुन घिमिरे पाँडेको बिशेष पहलमा दृष्टिविहिनको लागि निर्माणाधिन घरको लागि आर्थिक अभाव भएको छ । निर्माण सम्पन्न हुन लागेको घरको लागि करिब ५ लाख रकम अभाव भएको जिग्री पाँडे प्रतिष्ठानले मंगलबार राजधानिमा पत्रकार सम्मेलन गरी बताएको छ। 

निर्माणाधिन अपांगमैत्री, बालमैत्री र धुवाँरहित तीनवटा घरको स्थिति, हस्तान्तरण प्रक्रिया, आर्थिक अवस्था लगायतबारे जानकारी दिन तथा छलफलको लागि सम्पन्न कार्यक्रममा भद्रगोलका अन्य चर्चित कलाकारहरु, विभिन्न समूहबाट प्रतिनिधित्व गरेर आएका बिशेष व्यक्तित्व, महिला समूह तथा पत्रकारहरुहको सहभागिता रहेको थियो । 


कार्यक्रममा दृष्टिविहिन परिवारको घरनिर्माण सम्पन्न गर्न मणिकुल नारी समूह बसुन्धराले रु ५१ हजार आर्थिक सहयोग गरेको छ। कार्यक्रम चलिरहँदा पनि विभिन्न व्यक्तिहरुले आर्थिक सहयोग गरेका थिए । 

पत्रकार भेटघाछ कार्यक्रममा बोल्दै जिग्री पाँडे प्रतिष्ठानका अध्यक्ष कुमार कट्टेलले विशुद्ध सामाजिक सेवाको लागि गरिएको प्रयासमा सबैले सहयोग गरिदिन आग्रह गरे । अपांगको सेवाको लागि घर निर्माण गर्दा विभिन्न क्षेत्रबाट नकारात्मक टिकाटिप्पणीको सामना गर्न परेको भन्दै कट्टलेले नाम कमाउनकै लागि कलाकारिता नै काफी रहेको तर हिमाल पहाड र तराईलाई जोड्दै सामाजिक सेवामा लागेकोले ढुक्क भएर सहयोग गर्न सम्पूर्णलाई अपिल पनि गरेका छन्। 

त्यसैगरि पूर्वनिर्धारित समयमा बस्ती हस्तान्तरण नहुने भएको छ । आर्थिक अवस्था पर्याप्त नजुट्नु तथा मधेसमा निर्वाचन हुन लाग्दै गर्दा भएका आन्दोलनको कारण वस्ती हस्तान्तरण कार्य पछि सार्नुपरेको प्रतिष्ठानले जनाएको छ । 

कार्यक्रममा बोल्दै कलाकार हरिश निरौला कक्रोजले सामाजिक विकासको कार्य कलाकारले मात्र बनाउन लाग्दा सरकारलाई दबाब बढ्नको सट्टा उल्टै सुतेर बस्ने हो कि भन्ने चिन्ता व्यक्त गरे । 

घर निर्माण सम्पन्न गर्न २५ लाखको पूर्व अनुमानित रकम भएपनि ढुवानी टाढा तथा जग निर्माणमै बढी खर्च लागेकोले निर्माढा सम्पन्न गर्न ३० लाख रकम आवश्यक पर्ने बताइएको छ ।  
बाँकी रहेको ५ लाख सहयोग गर्न देश विदेशमा बस्ने सबैलाई प्रतिष्ठानले आग्रह गरेको छ ।
