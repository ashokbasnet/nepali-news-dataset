जापानमा कला क्षेत्रमा रमाएका नेपाली युवा

जगत बहादुर खड्का विद्यार्थी भिषामा जापान पुगे। खोटाङमा जन्मे हुर्केका खड्का जापानमा पुगेपछि जागिर खाने र पैशा कमाउने ध्यानमा मात्रै खुम्चिएनन्। जापानी भाषा, कला, संस्कृति, रहनसहनमा उनी भिज्दै गए। उनको मनमा एउटै कुरा खेलिरन्थ्यो–दाम सँगसँगै नाम पनि कमाउने।

खड्काका लागि फिल्मी दुनियाँ आकर्षणको विधा थियो। उनी अभिनयमा अत्यन्तै रुची राख्थे। त्यसैले उनको झुकाव चलचित्र क्षेत्र, अभिनय र मोडलिङमा बढ्दै गयो।

उनी जापानी कालाकारहरु सँग र त्यहाँको मोडलिङ र चलचित्र दुनियाँसँग निकट हुँदै गए।

यसैक्रममा उनले एउटा फोटो सेसनमा काम गर्ने मौका पाए। उनका लागि त्यो नै कलाकारीता यात्राको शुभारम्भ थियो। त्यसपछि एकदिन विज्ञापनमा अभिनय गर्ने अबसर पनि उनलाई जुर्यो।

उनले विस्तारै आफ्नो कालाकारीता यात्रा अगाडि बढाउँदै लगे। पछि अवसर फैलिदै जाँदा उनका लागि टेलिचलचित्रमा अभिनय गर्ने अफरहरु पनि आउन थाल्यो। उनी त्यसकै खोजिमा थिए, जे खोजेको हो त्यही प्राप्त हुँदै गयो। विदेशी भूमिमा पाएको सफलताले खड्का झनै उत्साहित बने।

खड्काले आफ्नो सुरुवाती करियरमै ३ दर्जन बढि जापानी भाषाको टेलिफिल्म र दर्जनौं विज्ञापनमा अभिनय गरे। आफ्नो प्रतिभाबाट विदेशी भूमिमा आफूलाई सफल कलाकारको रुपमा चिनाउन उनी विस्तारै अग्रसर भैरहे।

डिसी नेपालसँगको कुराकानीमा खड्काले आफू दुई दशक अगाडि जापान पुग्दाको अनुभवहरु सुनाए। सुरुवाती दिनका अनुभव सम्झदै उनले भने–‘मलाई जापान जाने भुत चढेको थियो, जतिखेर पनि जापान ... जापान... भन्ने मनमा आउँथ्यो,’ उनले अगाडि सुनाए– ‘जब जापान आइपुगेँ अनि मेरो जीवनको संघर्ष सुरु भयो, कलेज पढ्न पनि मलाई निकै गाह्रो भएको थियो। काम पनि उतिकै गाह्रो, शरीर नै नचल्नेगरि काममा जोतिनु पथ्र्यो।’

जापानमा उनले नेपाली कलाकारको रुपमा राम्रै पहिचान बनाएका छन्। खड्का जापानलाई आफ्नो कर्मभुमि भएको बताउँछन्। 

देशमै नाम र दाम कमाएर पनि भुमिगत भएका, अमेरिका, यूरोप लगायत विकसित मुलुकमा पलायन भएर ओझेलमा परेका नेपाली कलाकारका अनगिन्ती उदाहरणहरु छन्। तर बाध्यताले बिदेशीएर पनि आफ्नो नाम उचो पार्ने कमै भेटिन्छन्। त्यस मध्येका एक हुन्–खड्का।

खड्काले बिज्ञापन, लघु चलचित्र लगायत जापानी टेलिसिरियलमा आफूलाई राम्रै ढंगले प्रस्तुत गरेका छन्। हाल उनले ठूलो पर्दामा समेत अभिनय गरेर आफूलाई थप तिखार्ने अवसर पाएको बताउँछन्।

कलाकारको सम्मान गर्न जापानी नागरिकहरु पोख्त छन्। तसर्थ जापानी बजारमा कलाकारिताको स्तर निकै फस्टाएको उनी सुनाउँछन्।

प्रवासमा रहेका एक नेपालीले बिदेशी भुमिमा आफ्नो अभिनय कौशल प्रदर्शन गरेर आफूलाई त्यहाँ स्थापित गर्नु गौरवको कुरा हो।

सन् २००८ मा खड्काले ‘फूमो चिताइ’ नामक फिल्ममा अभिनय गर्ने मौका पाएका थिए। यस फिल्मबाट आफूमा भएको प्रतिभालाई उजागर गर्ने उनले मौका पाए। त्यति मात्र हैन, उनले जापानी कलाकारसँगै हलिउडका कालाकारहरुसँग पनि काम गर्ने र अनुभव लिने अवसर पाए। 

त्यो क्षेणमा खड्काले आफ्नो देश नेपालको बारेमा गौरवसाथ बखान सुनाउँथे– ‘सगरमाथाको देश, गौतम बुद्धको देश हो नेपाल।’

७२ सालको महाभूकम्पमा खड्काले जापानमै रहेर पनि निकै सक्रियता देखाए। उनी त्यो क्षण विश्वभर नेपालको अवस्थाबारे जानकारी दिनका लागि जापानी टेलिभिजनसँग जोडिए। जापानको आसाहि टेलिभिजनले उनलाई नेपाल मामलाका जानकारका रुपमा टेलिभिजनमा भित्र्यायो र नेपालबारेका खबरहरु उनीमार्फत नै दिन थाल्यो। भूकम्प पछिका केही दिनसम्म खड्काले यसरी नै स्थानीय टेलिभिजनमा आफ्नो भुमिका देखाए। त्यति मात्रै हैन, उनी नेपालमा भूकम्पबाट पीडितका लागि पनि राहात संकलनमा जुटे। भूकम्पका केही दिनमा उनी लगायत नेपालीहरुको पहलमा नेपालमा राहात सामग्री र रकम पठाउने काम भयो।

जापानमा कलाकारीता क्षेत्रमा रमाएका खड्काको नेपाली काला क्षेत्रमा पनि केही गर्ने धोको छ। उनी भन्छन् – ‘नेपाली कला क्षेत्रमा पनि अवसर आयो भने काम गर्ने इच्छा छ।’
