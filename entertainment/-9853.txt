छोरी साराको बलिउड डेब्यूले खुशी छैनन् सैफ अली खान

नयाँ दिल्ली । बलिउड कलाकारका छोराछोरीको बलिउड डेब्यूलाई लिएर निकै चर्चा हुने गरेको छ । यसै क्रममा अभिनेता सैफ अली खानकी छोरी सारा अली खानको बलिउड डेब्यू पनि निकै चर्चामा रहेको छ । 

सारा फिल्म 'केदारनाथ' मार्फत छिटै बलिउडमा डेब्यू गर्ने तयारीमा छिन् । तर उनको पिता सैफ छोरीको बलिउड डेब्यूलाई लिएर खुशी छैनन् । अभिनेता सैफ छोरी सारा फिल्म लाईन भन्दा पनि न्यूयोर्कमा रहेर आफ्नै पढाईसँग सम्बन्धित क्षेत्रमा काम गरोस् भन्ने चाहन्छन् ।  

एक अन्तर्वार्ताको क्रममा सैफल भनेका छन् - 'म अभिनयको विरुद्धमा छैन तर यो टिकाउ हुने पेशा भने होइन । यहाँ जति नै राम्रो काम गरेपनि भविष्यको कुनै ग्यारेन्टी छैन । '

छोरी साराले पहिले देखि नै अभिनेत्री बन्न चाहेको बताएका सैफले उनको भविष्यका चिन्ता रहेको पनि खुलाएका छन् । सारा अली खान सैफकी पूर्व पत्नी अमृता सिंहबाट जन्मिएकी हुन् ।
