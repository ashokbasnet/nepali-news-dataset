झुसिल्किरा र पुतलीको ‘रुपान्तरण’

रविराज बराल/ उज्यालो । काठमाडौं, पुष ७ – लामो तर नमिलेको कपाल । लामै जुङ्गा, दाह्री....झ्वाट्ट हेर्दा अलि बेग्लै मान्छे । गत मंगलबार काठमाडौं स्थित फ्रान्सेली केन्द्रमा भेटिएका उनी भर्खरै चलचित्र निर्माणमा पाइला टेकेका युवा थिए । 

 

‘देखिएका कुराहरु मात्रै सत्य हुँदैनन्’, उनको अचम्मको लाग्ने भेषका बारेको प्रश्नमा उनले भने, ‘सतहमा देखिने थुप्रै कुराहरुभन्दा भित्र गहिराईमा सत्यहरु लुकेका पनि हुन सक्छन् ।’ भर्खरै ‘रुपान्तरण’ नामको अलग धारको चलचित्रको छ्याङ्कन सकेका सायद अशोक चलचित्रको मुख्य भूमिकामा पनि देखिँदै छन् । 

 

फिल्ममा झुसिल्किरा र पुतलीको उपमा बाट धेरै कुरा भन्न र देखाउन खोजिएको छ । ‘पुतली भनेको सतहमा देखिएको सत्य जस्तै हो’, सायद अशोकले उज्यालो अनलाइनसँग भने, ‘तर झुसिल्किरा भनेको त्यो भन्दा भित्रको गहिरो सत्य ।’ जिन्दगीलाई झुसिल्किरादेखि पुतलीसम्मको यात्रा मान्ने अशोक जीवनका भिन्दा भिन्दै क्षण र परिस्थितिहरुको संग्रहका रुपमा आफ्नो चलचित्र ‘रुपान्तरण’ आउने बताउँछन् ।

 

चलचित्रमा झुसिल्किरा पाल्ने र पुतली पाल्ने दुई बेग्ला बेग्लै मान्छेहरु छन् । चलचित्रले तिनै दुई जनाप्रतिको दृष्टिकोणलाई जीवन मानेको छ । एउटालाई ‘कस्तो गजबको सौख’ भनेर स्वीकार्ने र अर्कोलाई ‘डरलाग्दो मान्छे, डरलाग्दै सौख’ भनेर अस्वीकार गर्ने संस्कारलाई समाएर फिल्मलाई प्रस्तुत भएको छ । तर कालान्तरमा कसरी पुतलीहरु क्षणिक

हुन्छन् र कसरी झुसिल्किरादेखि पुतली बन्दासम्मको अवधि अमर हुन्छ भन्ने कुरालाई चलचित्रले उठाएको छ ।


 

चलचित्रको केही एनिमेसन बाँकी छ । चलचित्र निर्माणमा सायद अशोक एक्लै भने छैनन् । आफ्ना सुभेच्छुक तथा साथीहरुको सहयोगका कारण चलचित्रको अधिकांश काम सकिएको उनको भनाई छ । केही एनिमेसन भ्याएपछि तीन हप्ता भित्र चलचित्र प्रदर्शन गर्ने उनको भनाई छ ।

 

चलचित्रमा उनीसँगै सृजना अधिकारी पनि देखिँदै छिन् जो मण्डला थिएटरसँग आवद्ध छिन् ।‘सायद, झुसिल्किरा र पुतली माध्यम भए म पोखिनका लागि’, अशोकले भने, ‘अभिव्यक्त हुन खोज्नु मान्छेको सबैभन्दा निजि र इमान्दार इच्छा हो ।’
