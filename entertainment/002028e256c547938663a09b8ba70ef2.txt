लण्डनमा नेपथ्यको प्रस्तुति हुँदै

काठमाडौं, साउन ३ -  विम्बले एरेनामा ऐतिहासिक प्रस्तुतिको स्मरण ताजै रहेको अवस्थामा अगस्ट ८ तारिखको दिन नेपथ्यले बेलायतमा दोश्रो प्रदर्शनको तयारी सुरु गरेको छ । यसपटकको प्रस्तुतिका निम्ति ओ टु एकेडेमी ब्रिक्सटनको चयन गरिएको छ ।
‘हामीले उत्तिकै अनुकूल अर्को स्थल खोजिरहँदा नेपथ्यलाई सुहाउँदो आकार र प्रतिष्ठाको यो अर्को परिपूर्ण हल फेला पारेका हौं,’ ब्याण्डलाई प्रवद्र्धन गर्दै आएको नेपालयका किरणकृष्ण श्रेष्ठ भन्छन्, ‘यससँगै नेपथ्यको नाम अब त्यस हलका अघिल्ला प्रस्तोताहरु बब डिलन, मडोना, आइरन मेडन, सेक्स पिस्टल्स र युबी फोर्टी जस्ता हस्ती एवं टोलीहरुको लहरमा जोडिनेछ ।’ श्रेष्ठका अनुसार त्यो हलसँग एरिक क्ल्याप्टन, डायर स्ट्रेट्स्, द पुलिस, ह्वाम र कल्चर क्लबजस्ता थुप्रै अरु नामहरु पनि जोडिएका छन् ।
दसौं एल्बमको रेकर्डिङ सकिएर रिहर्सलको तयारीमा जुटिरहेको बेला नेपथ्यले गोर्खा परम्पराको दुई सय वर्ष पुरानो इतिहासमा समर्पित एउटा गीत पनि बेलायतमा सुनाउने तयारी गरिरहेको छ ।
‘मेरा काकाबा र मावल खलकले वर्षौदेखि गाउँदै आएका र मैले केटाकेटीदेखि सुन्दै आएको गीत हो यो,’ नेपथ्यका अगुवा अमृत गुरुङ भन्छन्, ‘हाम्रो लोक सँस्कृतिमा भित्रिएका लाहुरे स्वादको थुप्रै अभिव्यक्तिहरु मध्येकै एउटा पाटो यो गीतले वर्णन गर्छ ।’ विशेषगरेर भारतीय गोर्खा रेजिमेन्टहरुमा लोकप्रिय भए पनि यसले सम्पूर्ण लाहुरेहरुको प्रतिनिधित्व गरेको गुरुङ सुनाउँछन् ।
‘नैनाताल... नैनाताल
घुमिआयो रेल
आँखामा लाउने कालो गाजल
बुलबुलेमा तेल... नैनाताल’
विश्वभर मानवताको सेवा गरिरहेका गोर्खा सैनिकहरुमा नेपथ्यले यो गीत समर्पण गर्दैछ । यस गीतबाहेक नेपथ्यको नयाँ एल्बमका केहि अन्य गीतहरु पनि लण्डन प्रस्तुतिका आकर्षण हुनेछन् । ‘हामी नयाँ एल्बमको काममा अहिले पनि तल्लीन छौं,’ अमृत भन्छन्, ‘लण्डनमा त्यसबाट कम्तीमा चारवटा गीतहरु सुनाउने तयारी गरिरहेको छु ।’
ताजा सर्भेक्षण अनुसार बेलायतमा यतिबेला ८० हजार नेपाली बसोबास गर्दैछन् भने वर्षेनी ३० हजार बेलायती पर्यटक नेपाल घुम्न आउँछन् । नेपालमा कुटनीतिक दूत पठाउने पहिलो मुलुक बेलायतसँगको हाम्रो दौत्य सम्वन्धले यतिबेला दुईसय वर्ष पुरा गरिरहेको छ । यस ऐतिहासिक अवसरको उत्सवका रुपमा पनि नेपथ्यको यो प्रस्तुती समर्पित रहनेछ ।
‘हामी बेलायतमा फेरि भेट्ने छौं र उस्तै रमाइलो गर्नेछौं,’ अमृत भन्छन्, ‘संसारभरका नेपालीहरुले देखाएको माया र सहयोगका निम्ति म सदैव कृतज्ञ छु । तपाइँहरुको गुण म कहिल्यै विर्सन्नँ ।’ बेलायतको शोलाई उतैको ‘इलाइट इभेन्ट्स्’ले आयोजना र संयोजन गरिरहेको छ । 
‘ओ टु ब्रिक्सटनले यो कार्यक्रमलाई उसको क्यालेण्डरअन्तर्गत वेबसाइटमा हालिसकेको छ (http://www.o2academybrixton.co.uk/event/75675/nepathya-live-in-concert-tickets/Details)  जसबाट अनलाइन टिकट बुकिङको समेत व्यवस्था छ,’ आयोजक समूहका विजय गुरुङ आव्हान गर्दै भन्छन्, ‘आउनुस् यसलाई अविष्मरणीय साँझ बनाऔं ।’
बेलायतमा प्रस्तुतिका निम्ति १० जना सदस्यसहित ब्याण्ड त्यसतर्फ पुग्दैछ । स्टेजमा भने अमृतलाई सँधै झैँ उनका साथीहरु ड्रममा ध्रुव लामा, किबोर्डमा सुरज थापा, बेस गितारमा सुविन शाक्य, गितारमा निरज गुरुङ र मादलमा शान्ति रायमाझीले सघाउने छन् ।
