सम्झना – स्वर सम्राट नारायण गोपालको

काठमाडौं, मंसिर १९ – स्वर सम्राट स्वर्गीय नारायण गोपालको २१ औं स्मृति दिवस विभिन्न कार्यक्रम गरी मनाईंदैछ । गीत संगीत क्षेत्रमा क्रियाशिल संघसंस्थाले स्वर सम्राटको सम्झनामा विभिन्न कार्यक्रम गर्दैछन् । 

 


‘केही मिठो बात गर रात त्यसै ढल्कँदैछ’, ‘यो सम्झने मन छ’, ‘यति चोखो यति मीठो’, ‘जुन फूल मैले रोजेको थिएँ’ लगायतका कालजयी गीतमा स्वर दिएका नारायण गोपालको विक्रम संवत २०४७ साल मंसिर १९ गते काडमाडौंको बिर अस्पतालमा निधन भएको थियो । 


नारायण गोपाल वि.सं. १९९६ असोज १८ गते बुबा आशागोपाल र आमा रामदेवीका सन्तानका रूपमा काठमाडौँ किलागलमा जन्मिनुभएको हो । नारायण गोपालले मानविकीमा स्नातकोत्तर गर्नुभएको थियो । २०२७ सालमा पेमालासँग विवाहबन्धनमा बाँधिएका नारायण गोपालका सन्तान भने भएनन् । 

 

करिब पाँच सयवटा गीत गाएका नारायण गोपालका गीतहरू चलचित्र तथा नाटकहरूमा पनि प्रयोग गरिएका छन् । स्वर सम्राट नारायण गोपालले दार्जलिङका गायक तथा संगीतकार गोपाल योन्जनसँग मितेरी साइनो गाँस्नुभएको थियो । 

 

उहाँलाई सर्वोत्तम संगीतकार (रेडियो नेपाल), रत्न रेकर्ड पुरस्कार, गोरखा दक्षिण बाहु चौँथो, इन्द्रराज्यलक्ष्मी प्रज्ञा पुरस्कार, लायन्स अवार्ड, छिन्नलता पुरस्कार, जगदम्बाश्री पुरस्कार, उर्वशी रङ पुरस्कार त्रिशक्तिपट्ट तेस्रो (मरणोपरान्त) लगायतका पुरस्कारबाट सम्मानित गरिएको छ ।
