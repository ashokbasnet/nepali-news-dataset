फ्राइडे रिलिजमा बिन्दास, फोर्स र संसार आफ्नै

काठमाडौं, भदौ ७ – यो शुव्रmबार तीन नेपाली चलचित्रहरु प्रर्दशनमा आउँदैछन् । शुक्रबार रिलिजको तयारीमा रहेका ‘संसार आफ्नै’, ‘बिन्दास’ र ‘फोर्स’  मध्ये चलचित्र ‘संसार आफ्नै’ राजधानी बाहिर प्रर्दशनमा आई सकेको चलचित्र हो ।

 

संसार आफ्नै

चलचित्र ‘संसार आफ्नै’लाई मोफसलका दर्शकले खुब मन पराएकोले चलचित्रका नायक तथा निर्माता गोविन्द शाही राजधानीमा पनि चलचित्रले राम्रै ब्यापार गर्नेमा विश्वस्त छन् । यसअघि राम्रो ब्यापारिक सफल्ता हात पारेको उनको चलचित्र ‘कहाँ छौ कहाँ’ भन्दा ‘संसार आफ्नै’ अझ राम्रो भएको बताउछन् गोविन्द । चलचित्र ‘संसार आफ्नै’ मा गोविन्दका अलावा झरना थापा र सुमन सिंहको पनि मुख्य भुमिका रहेको छ । रन्जीत रानाले निर्देशन गरेको यो चलचित्रमा वसन्त सापकोटा, ताराप्रकास लिम्बु र चेतन सुर्यको संगीत रहेको छ ।

पिजी सर्टिफिकेट प्राप्त यो चलचित्रलाई १६ बर्ष मुनिका दर्शकले हेर्न पाउनेछ्रैनन् । काठमाडौं बाहिरका ४१ वटा हलहरुमा प्रर्दशनमा आई सकेको यो चलचित्र शुक्रबारबाट काठमाडौका १७ वटा हलहरुमा लाग्दैछ । अन्य हलहरुसँग पनि कुरा भईरहेको निर्माता तथा नायक गोविन्द बताउछन् । चलचित्र संसार आफ्नै ५० लाखको लगानीमा बनाईएको सिनेमा हो ।

बिन्दास

शुक्रबारबाटै रिलिज हुने अर्को चलचित्र हो ‘बिन्दास’ । चलचित्र ‘विन्दास’लाई राजु गिरीले निर्देशन गरेका छन् । सुस्मा कार्कीको पोस्टर विवाद होस या त गगन थापाको हातबाट अडियो विमोचन गराएको कुरा, या त गाडीहरुमा पोस्टर टास्ने अभियान चलाएको प्रसंग, केही न केही गरेर चर्चामा रह्यो ‘बिन्दास’ । चलचित्र बिन्दासको नारायणघाट र बालाजुको अष्टनारायण हलमा च्यारिटी सो पनि गरिएको थियो । चलचित्रका प्रस्तुतकर्ता मधुकुमार श्रेष्ठ च्यारिटी सो बाट राम्रो प्रतिक्रिया आएकोमा खुशी देखिन्छन् । ‘दर्शकको नसोचेको प्रतिक्रियाहरु पाएँ । म त एकदमै खुशी छु’, चलचित्रका नायक सुसान्त कार्की भन्छन् । युवा पुस्ताको प्रेम र पे्रममा हुने नकारात्मक कुराहरुलाई चलचित्र विन्दासमा देखाउन खोजेको निर्देशक राजु गिरीको भनाई छ ।

चलचित्रको निर्माण राजु के.सीले गरेका छन भने संगीत अर्जुन पोख्रेलको रहेको छ । विन्दासमा सुस्मा कार्की, शुसान्त कार्की, अशोक फुयाल, रोशनी घिमिरे, मधुकुमार श्रेष्ठ लगायतका कलाकारले अभिनय गरेका छन् । चलचित्र विन्दास काठमाडौंका १० वटा हल सहित देशभरिका ५० वटा हलहरुबाट प्रर्दशनमा आउदैछ । पब्लिसिटी खर्च सहित ३७ लाखमा निर्मित यो चलचित्रले युवापुस्ताको भावनालाई समेटेको निर्देशक राजु गिरीले बताए ।

फोर्स

‘फ’ अक्षर लाई लक्की अक्षर मान्ने निर्माता तथा नायक शिव गिरीको चलचित्र ‘फोसर्’ पनि शुक्रबारबाटै रिलिज हुँदैछ । उनले यो भन्दा अघि ‘फैसला’ र ‘फर्ज’ जस्ता चलचित्र बनाएका थिए । आफै निर्माता तथा नायक बनेका शिव गिरीको चलचित्र ‘फोर्स’ पनि चर्चामा  छ । चलचित्रको निर्देशन स्वामी रविन्द्र भारतीले गरेका हुन भने कलाकारहरुको रुपमा मोहित भारद्वाज, राखी, क्षितिजा शाक्य, ऋचासिंह ठकुरी, धर्मेन्द्र आचार्य लगायतलाई देख्न सकिनेछ ।

रिलिज भई सकेको एक हिन्दी सिनेमासँग नाम मात्र मिलेको तर कथावस्तु र प्रस्तुति भने एकदमै नौलो रहेको शिवको भनाई छ । चलचित्रको पोष्टरमा भएको सुगठित शरीर उनको नभएको र त्यसलाई कम्प्युटरबाट डिजाईन गरिएको हल्ला चलिरहेको बेला शिव यो कुरा गलत भएको बताउछन् । ‘चलचित्रको एक दृश्यमा दर्शकले त्यो पोज देख्न पाउनुहुनेछ, मैले किन अर्काको शरीरलाई कम्प्युटरबाट जोडनु पर्‍यो र ? त्यो सुगठित शरीरसहितको पोज मेरै हो’, नायक तथा निर्माता शिव गिरीले भने । उनका अनुसार चलचित्र ‘फोर्स’ एक्सन फिल्म भएपनि चलचित्रले हास्यब्यंग्य सहित सबै कुरालाई समेटेको छ ।

चलचित्र फोर्स देशभरिका ३५ वटा हलमा लाग्दैछ । ५० लाखको लगानीमा बनेको यो चलचित्र चल्नेमा निर्माता तथा नायक शिब विश्वस्त देखिन्छन् ।

प्रस्तुतिः अर्जुनकुमार संग्रौला/ उज्यालो
