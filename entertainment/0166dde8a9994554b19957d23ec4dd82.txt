यी सिनेमा विदेशमा खिचिए तर सफल भएनन्

काठमाडौं, कात्तिक २२ – सिनेमा चल्नुमा सबैभन्दा ठूलो भूमिका सिनेमाको कथा वस्तुको हुन्छ । सिनेमाको कथावस्तु राम्रो छ भने सिनेमालाई दर्शकले मन पराउनेमा निर्माताहरु ढुक्क हुन्छन् । तर पछिल्लो समयमा सिनेमाका निर्माताहरु सिनेमाको कथाभन्दा पनि सिनेमामा खिचिने दृश्यहरुमा बढी केन्द्रित हुन थालेको पाइन्छ ।निर्माताहरुलाई सुन्दर दृश्यहरुले दर्शकलाई आकर्षक गर्छ भन्ने लागेका कारण अहिले प्रायः सिनेमाका निर्माता तथा निर्देशकहरु  मनाङ मुस्ताङका सुन्दर दृश्यहरु खिच्नपुगेका हुन्छन् । चिसो मौसममा कठ्याङिग्रँदै सिनेमाको छायाकंन गरेको अनुभव कलाकारहरुले बेलाबखतमा सेयर गर्ने गरेका छन् । 
मनाङ मुस्ताङका दृश्यहरु खिचिएका सिनेमाहरु केही हदसम्म सफल पनि भएका छन् । पछिल्लो समयमा प्रेम गीत, ए मेरो हजुर २, म यस्तो गीत गाउँछु, ड्रिम्स, ऐश्वर्य लगायतका सिनेमामा यहाँका दृश्यहरु निकै सुन्दर तरिकाले कैद गरिएको थियो जसलाई दर्शकले पनि रुचाए ।
यस्तै सुन्दर सिनको बाहानामा विदेशमा पनि केही सिनेमाहरुको छाँयाकंन हुने गरेको छ । कुनै निर्माताले आकर्षणको लागि त कुनै निर्माताले कथाले मागेको भन्दै सिनेमामा एउटा÷दुईटामात्र भए पनि विदेशी दृश्यहरु राख्ने गरेका छन् । केहीले भने सिनेमाको अधिकांश छायाकंन विदेशमै गरेका हुन्छन् । सन्तोष सेनको निर्माण रहेको सिनेमा ‘प्रेम गीत २’ को आधा भाग छाँयाकंन थाइल्याण्ड र म्यानमारमा गरिएको थियो । यो सिनेमालाई दर्शकले रुचाए । सिनेमाको कथा वस्तुसँगै विदेशी दृश्यहरुको पनि खुबै तारिफ भएको थियो । यतिबेला सिनेमा ‘ह्याप्पी डेज’का निर्माता पनि सिनेमाले भने सफलता पाउनेमा विश्वस्त छन् । मिलन चाम्सको निर्देशनमा तयार भएको सिनेमा ‘ह्याप्पी डेज’का धेरै जसो दृश्यहरु लण्डनमा खिचिएका छन् । निर्माण टोलीले सिनेमाको ट्रेलर र गीतहरु सार्वजनिक गरिसकेको छ जसलाई दर्शकको औसत साथ मिलेको छ ।  
बसन्त निरौलाको निर्देशनमा तयार भएको सिनेमा ‘होलीडे’ पनि विदेशमा छायाकंन हुने सिनेमाको सूचिमा समावेश भइसकेको छ । हालै मात्र सिनेमाका कलाकारहरुले छायाकंन सकिएको जानकारी दिएका थिए । युरोप, फ्रान्स, बेल्जियम, लग्जम्बर्ग लगायतका देशहरुमा यो सिनेमाको छायाकंन गरिएको छ । ‘होलीडे’मा गौरव पहारी, पवित्रा आचार्य, बुद्धि तामाङ, श्याम श्रेष्ठलगायतका कलाकारहरुको मुख्य भूमिका छ । सिनेमाले कारोबारमा कस्तो गर्ने हो ? त्यो भने हामीले केही समय कुर्नैपर्छ ।तर अहिलेसम्मको इतिहास हेर्ने हो भने विदेशमा खिचिएका धेरैजसो सिनेमाहरुले कारोबारका हिसाबले फेल खाएका छन् । विदेशमा छायाकंन भएका तर नेपाली सिने बजारमा खासै सफलता नपाएका केही यस्ता छन् ।
सफर
गतवर्ष प्रदर्शन भएको सिनेमा ‘सफर’का निर्माताहरुले सिनेमाको प्रचार प्रसार गर्ने क्रममा सिनेमा हेरेपछि सबैलाई पूरै अस्ट्रेलिया घुमेको महसुस हुने बताएका थिए । तर दर्शकहरु सिनेमा हेरेर अस्ट्रेलिया घुम्न भने चाहेनन् । यहिकारण सिनेमाले व्यावसायिक सफलतापाउन सकेन । ‘सफर’ले तीनजना युवाको कथालाई समेटेको छ । आशिष श्रेष्ठको निर्देशन रहेको ‘सफर’लाई युट्युबमा भने झण्डै १० लाख पटक हेरिएको छ । 
ऋतु
मनोज अधिकारीको निर्देशनमा सिनेमा ‘ऋतु’ तयार भयो । यो सिनेमाको अधिकांश छाँयाकंन अस्ट्रेलियामा गरिएको थियो ।  राजबल्लभ कोइराला, मलिना जोशी र रीमा विश्वकर्माको मुख्य भूमिका रहेको सिनेमा विदेशमा खिचिएका कारण त चर्चामा रह्यो तर नेपाली सिनेमाको बजारमा कारोबारका हिसाबले भने पछि पर्यो । यो सिनेमा नेपालसँगै अस्ट्रेलियामा पनि प्रदर्शन गरिएको थियो ।
नमस्ते नेपाल
अभिनेता सबिन श्रेष्ठको मुख्य भूमिका रहेको सिनेमा ‘नमस्ते नेपाल’ पनि विदेशमा खिचिएको सिनेमा हो । राजु शाहको लेखन तथा निर्देशनमा तयार भएको यो सिनेमा युरोपका विभिन्न शहरमा छाँयाकंन गरिएको थियो । यसमा बेल्जियमकै अभिनेत्री आनालाई समेत मुख्य भूमिकामा राखिएको थियो । नेपालभन्दा पहिले युरोपमा रिलिज गरिएको यस सिनेमालाई निकै मेहनत गरेर निर्माण त गरियो तर कारोबारमा भने पछि पर्यो । विदेशमा खिचिएको भन्दै सिनेमाको चर्चा भने नेपाली बजारमा मज्जैले भयो । 
मिस यु
विदेशमा छायाकंन भएर नेपाली बजारमा खासै राम्रो गर्न नसकेको अर्को सिनेमा हो ‘मिस यु’ । नम्रताश्रेष्ठ र दीलिप रायमाझीको मुख्य भूमिका रहेको ‘मिस यु’ले पनि सिन र विदेशमा खिचिएका कारण चर्चा त पायो तर रिलिज पछि सफलता हात पार्न सकेन । 

सुरेश दर्पण पोखरलेको निर्देशन रहेको यस सिनेमालाई  दीलिप रायमाझीकी श्रीमती मन्जु रायमाझीले निर्माण गरेकी हुन् । सिनेमामा दिलिप र नम्रताका अलावा  वरु एस जे बी रानाको मुख्य भूमिका छ ।
राघव
भुपेन्द्र भट्टराईको निर्देशनमा तयार भएको सिनेमा ‘राघव’ पनि विदेशमा छायाकंन गरिने सिनेमाको सूचिमा छ । यस सिनेमामा केही विदेशी कलाकारहरुले समेत काम गरेका थिए । तर निर्माणमा जति मेहनत गरियो व्यापारमा सिनेमाले त्यति राम्रो गर्न भने सकेन । सिनेमाको ९० प्रतिशत  छायाकंन अमेरिकामा भएको थियो भने १० प्रतिशत नेपालमा । 


उज्यालो र gufgaf.com को सहकार्य
