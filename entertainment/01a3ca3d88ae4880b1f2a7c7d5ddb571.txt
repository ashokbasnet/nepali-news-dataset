सरोदवादनको शास्त्रीय साँझ

सिल्भिया राजोपाध्याय/उज्यालो । काठमाडौं, जेठ ५ - मेरो बुबाले शास्त्रीय संगीत सुन्नु हुन्थ्यो, मलाई के सुनेको होला जस्तो लाग्थ्यो त्यो बेला ।
तर आज आँखा अगाडि शास्त्रीय बाजा बजाएको देखेर एकदमै रमाइलो लाग्यो, केहि बुझेको जस्तो लाग्न थालेको छ । हेर्नु र सुन्नुमा फरक हुँदो रहेछ ।
शास्त्रीय कार्यक्रममा सहभागी भएर फर्किदा यसरी प्रतिक्रिया दिदै थिइन पाटनकी जमुना श्रेष्ठले । यस्तै प्रतिक्रिया थियो महाराजगंजकी मञ्जु बरालको पनि ।
गत शनिवार राजधानीको बत्तिसपुतलीस्थित शिल्पी थिएटरमा आयोजित शास्त्रीय साँझ हेरेर फर्केकाहरुको प्रतिक्रिया प्रायः समान थियो ।  
उस्ताद यसराजको सरोदवादनले उक्त साँझ गुन्जयमान  भएको थियो ।  तबलामा जीवन राई र तानपुरामा श्रीषा कुँवरको साथमा उस्ताद यसराजले निरन्तर ५० मीनेट तीन तालमा रहेको रात्री प्रहरको किरवानी रागमा सरोद बजाउनु भएको थियो। उहाँको प्रस्तुति हुन्जेल शिल्पीमा दर्शकहरु भुईमा समेत मौन भएर बसेका थिए। दुई दशक भन्दा बढी निरन्तर सरोद वादनमा लागेका उस्ताद यसराजलाई २०१३ मा भारतको बंगाल सरकारले संगीत मञ्जरी पुरस्कार प्रदान गरेको थियो । एक महिना अघि भारतको कोलकत्तामा एकल प्रस्तुति गरेर फर्के लगत्तै उहाँको काठमाडौंमा यो एकल शास्त्रीय कार्यक्रम आयोजना भएको हो । छिट्टै अर्को एकल प्रस्तुति हुन लागेको जानकारी उस्ताद यसराजले दिनु भएको छ । यस्को रियाजमा उहाँ हाल व्यस्त हुनुहुन्छ । २५ वटा तारबाट धुन बजाउने सरोद बजाउन पिता  इसराजवादक स्व. जलेषानन्द राजोपाध्यायले प्रेरणा दिनु भएको बताउनु हुन्छ उस्ताद यसराज । उक्त कार्यक्रममा दुई वटा  थुमरीमा आधारीत चारुकेशी रागमा शास्त्रीय गायन  भएको थियो । शारदा क्षेत्रीको शास्त्रीय गायनमा सरोदमा उस्ताद यसराज, तबलामा जीवन राई र तानपुरामा श्रीषा कुँवरले साथ दिनु भएको थियो । कार्यक्रममा संगीतकार धन बहादुर गोपालीले शास्त्रीय कलाकारहरुलाई सम्मान गर्नु भएको थियो ।
