विन्ध्यवासिनी लाइफ टाइम सम्मान अम्बर गुरुङलाई दिइने

काठमाडौ, मंसिर २० – यसवर्ष बिन्ध्यवासिनी म्युजिक लाइफटाइम एचिभ्मेन्ट अवार्ड बरिष्ठ संगीतकर्मी अम्बर गुरुङलाइ प्रदान गरिने भएको छ ।
शुक्रबार आर्मी अफिसर्स क्लबमा हुने अवार्ड कार्यक्रममा गुरुङलाई नगद ५१ हजार १ सय ५१ रुपैयाँ सहित सम्मान गरिने आयोजक बिन्ध्यवासिनी म्युजिकका प्रबन्ध निर्देशक सुवास रेग्मीले जानकारी दिनुभयो ।
चौथो संस्करणको म्युजिक अवार्डमा कुल ३१ बिधामा विभिन्न संगीतकर्मीलाइ अवार्ड दिइने भएको छ । अवार्डका लागि हरेक विधामा ५÷५ वटा गीत संगीत तथा श्रष्टा मनोनयनमा परेका छन् ।
मनोनयनमा परेकामध्येबाट निर्णायकको ५० प्रतिशत, एसएमएसको ४५ प्रतिशत र लोकप्रियताको आधारमा ५ प्रतिशत अंक जोडेर सर्वोत्कृष्ट चयन गरिने निर्देशक रेग्मीले बताउनुभयो ।
सर्वोत्कृष्ट गीत, सुगम संगीतका गायक गायिका, सर्वोत्कृष्ट संगीत, सर्वोत्कृष्ट म्युजिक कम्पनी, ध्वनि मुद्रण, म्युजिक भिडियो निर्देशक, छायाँकार, लोक दोहोरी गायक, गायिका, सर्वोत्कृष्ट लोक दोहोरी रचना, भाका, चलचित्र गीतकार संगीतकार, राष्ट्रिय भावनाको गीत आदि विधामा अवार्ड दिइने छ ।
तेश्रो संस्करणमा भन्दा यसपाली ३ विधा थप गरिएको छ भने रेड कार्पेट विशेष पनि थपिएको आयोजकले जनाएको छ । समारोहमा सत्य स्वरुपराज आचार्य, रजिना रिमाल, कुलेन्द्र विक, विमल डाँगी, राजा राजेन्द्र, साधना कला केन्द्र आदिको प्रस्तुती समेत रहनेछ । समारोहमा कला पत्रकारिता पुरस्कार पत्रकार विदुर गिरीलाई दिइने भएको छ ।
