‘क्षितिजबाट चियाउँदा’

काठमाडौं – ताराकिरण कुँवर ‘अविरल अविश्रान्त’को पहिलो कविता संग्रह ‘क्षितिजबाट चियाउँदा’ बजारमा आएको छ । ५९ वटा कविता संग्रहीत यो कविता संग्रहमा कविले द्वन्द्वमा फँसेको नेपाली समाजको उतारचढावका घटनाहरुलाई उतार्न खोजेका छन् ।

 

द्वन्द्वले सृजना गरेका त्रासदीपुर्ण परिवेश, आम मानिसका पीडा र जीवन भोगाईलाई कवि ‘अविरल अविश्रान्त’ले आफ्ना कवितामा झल्काएका छन् । राष्ट्र प्रेम झल्किएका उनका कवितामा स्वाभिमानका लागि सदैव लाग्नुपर्छ भन्ने कुरामा जोड दिइएको छ । उनका कवितामा प्राकृतिक सुन्दरता र प्रकृति पे्रम पनि झल्किएको पाइन्छ ।

‘आमा
मलाई यस्तो कलम देऊ
जुन राइफलको टुँडालबाट त्रसित नहोस्
चेतनाले, ज्ञानले, आदित्यले
पारोस् चकनाचुर आतंकलाई
अनि उडुन् शान्ति बगैँचाबाट सेता परेवाहरु ।’ (कविता आमा मलाई यस्तो कलम देऊबाट)

कविका गद्य कविताहरुमा द्वन्दकालीन परिवेश र अन्यायपूर्ण घटनाप्रति विरोध र आक्रोश समेटिएको छ । १ सय १६ पृष्ठको कविता संग्रहमा २०५७ साल यता लेखिएका कविता संग्रहीत छन् ।

कृतिः क्षितिजबाट चयाउँदा
लेखकः ताराकिरण कुँवर ‘अविरल अविश्रान्त’
प्रकाशकः कवि स्वयं
मुल्यः १७० रुपैयाँ (साधारण), ३०५ रुपैयाँ (संस्थागत)
पृष्ठः ११६
संस्करणः प्रथम
मितिः २०६९ असार
स्थानः काठमाडौं
