केटी भनेपछि हुरुक्कै हुने राजेन्द्र खड्गी भन्छन् - ‘रेखालाई आँटिली मैले बनाएको हो’

काठमाडौं, माघ ११ – राजेन्द्र खड्गी नेपालको पहिलो र एक मात्र त्यस्ता द्वन्द्व निर्देशक हुन् जसले अहिलेसम्म ५ सयभन्दा धेरै नेपाली चलचित्रमा द्वन्द्व निर्देशन गरेका छन् । 
उनी नेपाली चलचित्र क्षेत्रमा लागेदेखि द्वन्द्व निर्देशनमा निरन्तर एकछत्र रुपमा राज गर्ने द्वन्द्व निर्देशकमा पर्छन् । उनको द्वन्द्व निर्देशनको यात्रा ३३ वर्ष भयो । 
गिनिज बुकमा नाम लेखाउने तयारी
आफूले द्वन्द्व निर्देशन गरेका सिनेमाको सङख्या चार सय ५० सम्म गनेको थिएँ त्यसपछि गन्नै छाडेँ, भन्छन् राजेन्द्र । उनले द्वन्द्व निर्देशन गरेका सिनेमाको सङ्ख्या भने पाँच सय कटिसकेको छ । राजेन्द्र विश्वमै सबैभन्दा धेरै सिनेमामा द्वन्द्व निर्देशन गर्ने निर्देशकको रुपमा गिनिज बुकमा नाम लेखाउने तयारीमा छन् । उनले अहिले सबैभन्दा धेरै द्वन्द्व निर्देशन गर्नेमा आफू परेको जानकारी पनि इन्टरनेटबाट लिइसकेका छन् । अब सबै देशका द्वन्द्व निर्देशकले कति सिनेमामा निर्देशन गरेका छन् त्यसको जानकारी निकालेर गिनिज बुकमा नाम लेखाउने तयारी गरिरहेको जानकारी उनले हामीलाई गराए । 
उनको विचारमा सबैभन्दा धेरै सिनेमा निर्माण गरिने बलिउड र दक्षिण भारतीय सिनेमाका द्वन्द्व निर्देशकहरुले पनि तीन चार सय जति मात्रै सिनेमामा निर्देशन गरेका होलान् । नेपाली कलाकार कसैले गिनिज बुकमा नाम लेखाउने  तयारी गर्यो भने व्यक्ति आफै पहल गर्नु पर्छ । तर यो विषयमा नेपाल चलचित्र विकास बोर्डले पहल गर्नुपर्ने राजेन्द्रको तर्क रहेको छ । नेपाली कलाकारको सवालमा चलचित्र विकास बोर्डले खासै चासो नदेखाउँदा  राजेन्द्र पनि मर्कामा परेको दुःखेसो पोख्छन् ।
राजेन्द्र अगाडि थप्छन्, ‘धेरै चलचित्र खेल्नेमा महानायक राजेश हमालको पनि सम्भावना छ । सायद राजेशले जति सिनेमा अहिलेसम्म कसैले पनि खेलेको छैन होला । राजेशको पनि गिनिज बुकमा नाम दर्ता हुन सक्ने सम्भावना देखेको छु मैले ।’ त्यस्तै संगीतकार शम्भुजित बास्कोटा पनि नेपालमा धेरै संगीत भर्ने संगीतकारमा पर्ने उनले बताए । 
अन्य देशमा कुन कलाकारले कति वटा चलचित्रमा काम गरे सबै कुराको रेकर्ड हुन्छ तर नेपालमा नभएकोमा उनको गुनासो छ । तर अहिले आएर नेपाल चलचित्र विकास बोर्डका अध्यक्ष राजकुमार राईले यो विषयमा कदम उठाउनेमा उनी विश्वस्त छन् । इतिहास कोर्नको लागि फरक काम गर्नुपर्ने भन्दै आफू र महानायक राजेश हमाल विश्वमै धेरै चलचित्रमा काम गर्ने व्यक्तिमा पर्ने ठूलो सम्भावना उनले देखेका छन् ।
दर्शकले भने जस्तै बनेको हुँ म 
राजेन्द्र खड्गी चलचित्रमा भिलेन हुँदा जस्तो देखिन्छन् वास्तविक जीवनको बाहिरी आवरणमा पनि उनी त्यस्तै छन् ।  तपाईँ रिल र रिअलमा किन उस्तै देखिनु हुन्छ ? भनेर हामीले सोध्दा उनले, ‘म बनेको होइन मलाई दर्शकले यस्तो बनाएको हो’ भने । उनले वास्तविक जीवनमा पनि भिलनेको गेटअपले नै राम्रो देखिने, भिलेन भनेको रफटफनै हुनुपर्छ भन्ने दर्शकको प्रतिक्रियालाई इन्कार गर्न नसकेर रिल र रिअलमा उस्तै देखिएको बताए ।  उनले आफ्नो लामो कपाल देखाउँदै भने, ‘मलाई पनि चिटिक्क कपाल पार्न मन छ नि, तर दर्शकको मन दुख्ला भन्ने पिरले नकाटेको । बाहिरबाट झट्ट हेर्दा डर लाग्दो भए पनि म असाध्यै रोमान्टिक र विन्दास खालको छु ।’ 
कुराकानीका क्रममा उनले चलचित्र सुटिङको बेला गाली गर्दा नायक र खलनायकलाई ‘गधा’ अनि नायिकालाई ‘गधई’ धेरै भनिने बताए । उनले अहिलेसम्म काम गरेका सबैलाई ‘गधा’ र ‘गधई’ भन्न भ्याएका छन् ।  राजेन्द्रले चलचित्र निर्माणको क्रममा गाली गरेका प्राय कलाकारहरु अहिले निर्देशक र निर्माता बनिसकेका छन् । अहिले ती कलाकारहरुले राजेन्द्रको गाली आफूहरुलाई शुभ भएको बताउँदै आएका छन् । 
केटीमान्छेसँग नजिक नहुन श्रीमतीको आग्रह
राजेन्द्र खड्गीका आफ्नै प्रकारका फ्यानहरु छन् । सामाजिक सञ्जालमा ३ हजार भन्दा धेरै उनका महिला फ्यानहरु छन् ।  राजेन्द्र पनि महिला भनेपछि हुरुक्कै हुने पुरुषमा पर्छन् । उनकी श्रीमतीलाई उनको सबै बानी मन पर्छ तर उनी महिलाहरुसँग नजिकिएको फिटिक्कै मन पर्दैन । तर राजेन्द्रको भने आफ्नै सिद्धान्त छ । महिला बिना पुरुष अपूरो हुने उनको तर्कले पनि उनी महिलाहरुको संगत र निकटतालाई कम गर्न सक्छन् जस्तो लाग्दैन । २१ वर्षको उमेरमा उनले १६ वर्षकी सोल्टिनीलाई प्रेममा पारेर विवाह गरेका थिए । आफ्नी आमाले १३ वर्षमै विवाह गरेको भन्दै १६ वर्ष त धेरै भएको बताउँछन् उनी । 
भिलेनको रुपमा अरुको भन्दा भिन्दै छवि बनाएका राजेन्द्रलाई भेट्दा उनका हरेक कुरा हामीलाई चाखलाग्दा लाग्छन् । अर्काे अचम्मको कुरा त के छ भने राजेन्द्रले आफ्नो व्यक्तिगत काजजात आफ्नै साथमा दैनिक बोकेर हिँड्छन् । कहाँ कति खेर कोसँंग काम गर्नुपर्छ, के काम पर्छ, कतिखेर कागजातको आवश्यकता पर्छ भन्ने कुराको पत्तो नहुने भएका कारण नागरिकता देखि आफ्ना अन्य कामकाजका कागजातहरु साथमा राख्ने गरेको उनले बताए  । अहिले त उनको दैनिक कागजात बोक्ने बानी नै भइसक्यो । 
सपनाले दाँत नै झारिदियो  
राजेन्द्रले दैनिक २० तोला सुन लगाउँछन् यो कुराले धेरैलाई छक्क पनि पार्छ । अहिले नेपाली बजारमा भएको सुनको बजार भाउ हेर्ने हो भने झण्डै १२ लाखको सुन राजेन्द्रको शरीरमा छ । आफूलाई पहेलो रङ फाप्ने भन्दै उनी सुन लगाउँछन् । उनको शरीरमा कतै सौखले लगाएका सुन देखिन्छन् त कतै बाध्यताले । सबैभन्दा पहिले त उनका दुईवटा सुनका दाँत देखिन्छन् जब उनी हाँस्छन् । त्यसपछि उनको सिक्री र उनले हातमा लगाएको ब्रासलेटले सबैको ध्यान तान्छ । उनको दाँत ब्रासलेट र सिक्री मात्रै हैन घडिमा पनि सुन छ । धेरै सुन लगाएका कारण उनलाई कतिले यो त ‘सानो बैंक’ हो भन्दा रहेछन् । 
उनको माथिपट्टिको एउटा दाँत भने सपनाले झारिदिएको हो । चलचित्र ‘सपना’को छायाँकन गर्दा ४० फिट माथिबाट नारायणी नदीमा डाइभ गर्ने बेलामा उनको त्यो दाँत  भाँचिएको थियो । भाँचिएको दाँतको ठाउँमा नयाँ दात राख्दा उनले सुनको दाँत राखेका हुन् । त्यस्तै अर्को भने सौखले राखेका रहेछन् । चलचित्रमा सुटिङ्ग गर्ने समयमा दाँत मात्रै हैन एकपटक खुट्टा पनि भाँचिएको उनले हामीलाई बताए । 
विश्वासनै मेरो पहिलो थियो 
५ सय भन्दा धेरै चलचित्रमा द्वन्द्व निर्देशन गरेका राजेन्द्र खड्गीको पहिलो चलचित्रको बारेमा जान्न धेरैलाई मन होला । कतिलाई जानकारी पनि होला कतिलाई नहोला । उनको पहिलो चलचित्र थियो विश्वास । चेतन कार्कीको निर्देशनमा बनेको चलचित्र विश्वासबाट उनले ब्रेक लिएका हुन् । विश्वासमा उनले कराँतेका दुईवटा फाईट कम्पोज गर्ने मौका पाएका थिए । यो चलचित्रमा नविन श्रेष्ठ भिलेनको रुपमा थिए । 
चलचित्र क्षेत्रमा बिताएका ३ दशकले उनलाई धेरै कुरा सिकाएको छ । तर पहिलो चलचित्रले भने व्यक्त गर्नै नसकिने खुशी दिएको बताउँछन् उनी । चेतन कार्कीको चलचित्र विश्वासले राजेन्द्रको जीवनलाई नयाँ जीवन दिएको थियो । उनको अहिले सम्मको कुरा गर्ने हो भने अन्तीम चलचित्र उनकै निर्माणमा बन्न लागेको ‘रेखा’ हो । ‘रेखा’ को युरोपमा हुनुपर्ने सम्पूर्ण छायाँकन सकिएको र अब नेपालमा हुने छायाँकन बाँकी रहेको जानकारी उनले दिएका छन् । 
निर्माणको कुरा गर्ने हो भने उनले पहिलो पटक विस २०५६ सालमा ‘पापी’ नामको चलचित्र निर्माण गरेका थिए । उनका पापी, मामाघर, रणसंग्राम लगायतका चलचित्रले राम्रो व्यापार गरेका छन् । आफ्नै निर्माणमा बनेको चलचित्र ‘नथिङ इम्पोसिवल’मा उनले दुई वर्ष पहिला आफ्नै १० वर्षका नातीलाई खेलाउन भ्याएका छन् । 
रेखालाई आँटिली मैलै बनाएको हो 
आँटिली र हिम्मतिली नायिकाको रुपमा चर्चित भएकी नायिका रेखा थापालाई मैलै नै आँटिली बनाएको हो भन्छन् राजेन्द्र । ‘उ आँटिली केटी त होइन तर आँटिली  मैले बनाइदिएको हो’ उनले भने । पहिले बन्जी र जम्पिङ गर्न रेखा धेरै डराउने गर्थिन् । जसका कारण  छवि ओझाले ‘तँलाई नायिकाबाट नै निकाली दिन्छु’ भने । त्यसपछि रेखालाई द्वन्द्व सम्बन्धि सबै कुरा राजेन्द्रले नै सिकाए । रेखाको डान्स, ग्ल्यामर सबै राम्रो छ तर सुन्दरी नायिका भने करिश्मा नै लाग्ने बताउँछन् उनी । उनले आफ्नो समकालिन भनेर करिश्मालाई राम्री भनेको हैन भन्दै करिश्मामा नायिकामा हुनु पर्ने सबै गुण भएको बताए । उनको नजरमा रेखा चटपटे नायिकामा पर्छिन् ।  

उज्यालो र forseenetwork.com को सहकार्य
