​‘छक्का पञ्जा’ हिट कि फ्लप ?

उपेन्द्रराज पाण्डेय/उज्यालो । 
काठमाडौं, असोज २९ – पछिल्लो समय नेपाली चलचित्रको स्तरीयतालाई लिएर बहस हुन थालेको छ । नेपाली चलचित्र विश्व चलचित्र बजारमा प्रतिस्पर्धा गर्न लायक नै छैनन् भनेर टिकाटिप्पणी हुन थालेको धेरै भयो ।
नेपाली चलचित्रमा प्रविधिको समस्या त नौलो कुरा होइन, जसले गर्दा विश्व बजारमा प्रतिस्पर्धा गर्न नसकिएको भन्ने एकथरी मत रहेको छ । तर नेपाली चलचित्र कमजोर हुनु प्रविधिको मात्रै समस्या होइन, मौलिकताको कमी पनि हो । पटक–पटक नेपाली चलचित्रलाई बलिउड र हलिउडबाट चोरी गरेको आरोप लाग्ने गरेको छ । चलचित्रका पोस्टरदेखि कथा, गीत संगीत नै चोरी गरेको आरोप नेपाली चलचित्र क्षेत्रले पटकपटक खेप्दै आएको छ । 
अहिले चलचित्रको स्तरीयता  मापन नै यसको व्यापारसँग हेरेर गर्न थालिएको छ । चलचित्रको कथा, अभिनय, गीत संगीतभन्दा पनि यसले कति कमायो भन्ने कुरालाई चलचित्रको सफलता मान्ने गरिएको छ । चलचित्रका कथा काल्पनिक पनि हुन सक्छन्, यथार्थ घटनामा आधारित चलचित्र पनि हुन्छन् । चाहे काल्पनिक हुन् वा यथार्थ हाम्रै समाजका कथा भन्ने हुन् । 
नेपाली चलचित्र उद्योगमा ‘लुट’ को प्रवेशपछि एक प्रकारको सुधार आयो भन्नेहरु पनि छन् । नेपाली चलचित्र बजारमा ‘लुट’ ले परिवर्तन ल्याएकै हो  । ‘लुट’ ले नेपाली चलचित्र क्षेत्रमा अलग धारको चलचित्र निर्माणको सुरुवात भयो । तर त्यसपछि बनेका चलचित्र पनि ‘लुट’ कै शैलीमा बन्न थाल्यो । यो नेपाली चलचित्रमा मात्रै होइन, बलउिडमा पनि त्यही लहड चलेको थियो । ‘सिंघम’ र ‘दबंग’ पछि बलिउडमा पनि एक्सनप्रधान चलचित्र बन्न थाल्यो । अहिले फेरि बलिउडमा इतिहासमा आधारित र व्यक्तिका जीवनमा चलचित्र बनाउने लहर चलेको छ । 
जोन अब्राहमको ‘मद्रास क्याफे’ राजिव गान्धीको हत्याको विषयमा आधारित चलचित्र थियो । त्यस्तै भारतीय क्रिकेटर अजहरुद्धीनमाथि चलचित्र ‘अजहर’ बन्यो । यही वर्ष पनि ऐतिहासिक पृष्ठभूमिमा आधारित चलचित्र ‘बादशाहो’ आयो । यही वर्ष ऐतिहासिक पृष्ठभूमिको चलचित्र ‘पद्मावती’ सार्वजनिक हुँदैछ । त्यस्तै यसै वर्ष  भारतले सन् १९९८ मा गरेको परमाणु परीक्षणको बारेमा आधारित चलचित्र ‘परमाणु : द स्टोरी अफ पोखरन’, बेलायती महारानी भिक्टोरिया र उनका सेवकका बारेमा बनाइएको चलचित्र ‘भिक्टोरिया एण्ड् अब्दुल’ पनि चाँडै नै सार्वजनिक हुँदैछ । यसले नेपाली चलचित्र मात्रै होइन, बलिउड पनि ट्रेन्डको पछाडि चल्ने गरेको देखिन्छ । 
कस्तो चलचित्रलाई राम्रो भन्ने आ–आफ्नै धारणा होलान् । दर्शकको विभिन्न पृष्ठभूमिले पनि चलचित्रलाई हेर्ने दृष्टिकोण निर्धारण गर्दछ । अहिले बक्स अफिसमा राम्रो व्यापार गरेको, नेपाली चलचित्र क्षेत्रमा विभिन्न रेकर्ड तोडेको ‘छक्का पञ्जा –२’ लाई लिएर धेरैथरी बहस सुरु भएको छ । कतिपयले यसले दर्शकलाई भरपुर मनोरञ्जन प्रदान गर्ने भएकाले राम्रो चलचित्र मानेका छन् । कतिपयले चलचित्रले करोडौंको मुनाफा कमायो, त्यसैले यो सफल भयो भन्ने पनि छन् । 
‘छक्का पञ्जा –२’ का बारेमा विभिन्न कोणबाट समीक्षाहरु आउने क्रम जारी नै छ । चलचित्रका कमीकमजोरीलाई लिएर आलोचना भैरहेको छ । चलचित्रले सवा दुई घण्टा दर्शकलाई भरपुर मनोरञ्जन दिन्छ, यसमा शंकै छैन । तर चलचित्रको निर्माण पक्षले विशेष ध्यान नदिएकाले धेरै ठाउँमा प्रश्न उठाउन मिल्छ ।  ‘छक्का पञ्जा –२’ ले कागजी विवाह गरेर विदेश जानेहरुको समस्यालाई उजागर गर्न खोजेको छ । चलचित्रका संवादले दर्शकलाई पेट मिचिमिची हँसाउछ । ‘छक्का पञ्जा –२’ ले पनि दर्शक हँसाउन मात्रै खोजेको देखिन्छ । मिल्ने ठाउँमा पनि कमेडी, नमिल्ने ठाउँमा पनि कमेडी । हुँदाहुँदा अदालतमा पनि कमेडीको प्रयोग गरिएको छ । अदालतमा न्यायाधीशसँग वकिलहरु जिस्किएका देखिन्छन् । अदालतमा आफ्नो मुद्धाको बहस गरिरहँदा वकिलले ‘उही क्या तपाईँको जेठानको छोराको जस्तो क्या’ भनेर घटना बुझाउन खोज्दछन् । 
त्यस्तै अदालतमा बहस भैरहेको दृश्यमा पनि निर्माण पक्षले ध्यान दिएको छैन । नेपालको अदालतमा वादी र प्रतिवादीका वकिलहरुको सँगै  बहस हुने प्रक्रिया छैन ।  तर चलचित्रमा दुवै समूह एकै ठाउँमा बहस गरिरहेका छन् । चलचित्र त हो, काल्पनिक घटनामा आधारित हुन्छन् भनेर हुँदै नभएको अदालती प्रक्रिया खडा गर्नुको औचित्य चलचित्रको निर्माण पक्षले पुष्टि गर्ला । 
सबै हिट चलचित्रहरु राम्रा हुँदैनन्, सबै राम्रा चलचित्रहरु हिट हुँदैनन् । ‘छक्का पञ्जा’ हिट वा राम्रो चलचित्र हो भन्ने कुरा यसबारेमा भैरहेका बहसले पुष्टि गर्दै जाला । तर दर्शकलाई हँसाउँदैमा र मनोरञ्जन दिँदैमा मात्रै स्तरीय चलचित्र भने पक्कै हुँदैन । चलचित्र समाजकै उत्पादन भएकाले यसको समाजप्रति पनि उत्तरदायित्व हुन्छ । समाजलाई ‘मिसलिड’ गर्ने खालका चलचित्र बन्नु हुँदैन । के ‘छक्का पञ्जा –२’ विश्व चलचित्र बजारसँग प्रतिस्पर्धा गर्न सक्षम छ त ? इरानका चलचित्रलाई हेर्नुहोस् त, विश्वबजारमा आफ्नो स्थान बनाइसक्यो । इरानी निर्देशक असघर फरहादीका चलचित्र ‘अ सेपरेसन’ र ‘द सेलसम्यान’ उत्कृष्ट चलचित्र ठहरिए । फरहादीले एकेडेमी अवार्ड नै हात पारे । अहिले विश्व चलचित्र बजारमा इरान, मेक्सिको, होन्डुरस, जापानका चलचित्रले राम्रो स्थान पाउन थालेका छन् । 
त्यस्तै शरमीन ओवैद चिनोयको चलचित्र ‘अ गर्ल इन द रिभर’ एउटा राम्रो चलचित्रका रुपमा मात्रै होइन, यसले पाकिस्तानमा कायम रहेको अनर किलिङ (प्रतिष्ठाको लागि गरिने हत्या) प्रतिको समाजको दृष्टिकोणलाई बदल्न सहयोग गर्यो । विश्वमा हरेक वर्ष पाँच हजार महिलाको अनर किलिङका नाममा हत्या हुने गर्दछ । ‘अ गर्ल इन द रिभर’ की मुख्य पात्र सावा काइसेरा आफ्नो बुवाको हातबाट हत्या हुनबाट बच्छिन् । एक युवकसँग प्रेम गरेकै कारण उनका बुवाले परिवारको इज्जत गएको भन्दै उनको हत्या गर्न चाहन्छन् । तर उनी भागेर बाँच्न सफल हुन्छिन् । ओस्कार विजेता शरमीनको चलचित्र हेरेपछि पाकिस्तानका प्रधानमन्त्रीले ‘अनर किलिङ’ सम्बन्धी कानुन परिमार्जन गर्ने बताएका थिए । 
जुनसुकै विधाको चलचित्र होस्, समाजप्रति केही न केही उत्तरदायित्व हुन्छ । यो वर्षका लागि भारतबाट ओस्कारमा पठाइएको चलचित्र ‘न्यूटन’ पनि कमेडी नै छ । तर यसले हँसाउँदैन मात्रै, यसले रुवाई–रुवाई हँसाउँछ । विभिन्न अन्तर्राष्ट्रिय चलचित्र महोत्सवमा अवार्ड हात पारेको यस भारतको विभिन्न क्षेत्रमा रहेको आदिवासी समुदायका समस्यालाई कुराकानीमार्फत सम्बोधन गर्न भारत सरकारलाई झकझकाउँछ । यो चलचित्रले भारतको मात्रै होइन, हाम्रै सामाजिक तथा राजनीतिक विषमतालाई व्यंग्य प्रहार गर्दछ । 
सन् १९९३ मा हलिउडमा एउटा चलचित्र बन्यो ‘फिलाडेल्फिया’ । जसले एड्स रोगीप्रति रहेको अमेरिकी समाजको दृष्टिकोण परिवर्तनमा ठूलो सहयोग पुर्यायो ।  सन् १९८५ को एउटा सर्भेले जनाए अनुसार त्यस समयमा अमेरिकामा एड्स रोगीलाई छुट्टै ‘क्वारेनटाइन’ बनाएर राख्नुपर्छ भन्नेहरु ५१ प्रतिशत थिए भने १५ प्रतिशत अमेरिकीहरु एड्स रोगीहरुको पहिचानका लागि ट्याटु खोपिदिनु पर्ने बताउँथे । समलिंगी पुरुषको जीवनसंघर्ष समेटिएको ‘फिलाडेल्फिया’ सावैजनिक भएपछि पहिलेको दृष्टिकोणमा परिवर्तन आयो । चलचित्रमा वकिलको भूमिकामा देखिएका टम ह्याङ्क्सलाई एड्स लागेको हुन्छ, त्यसैले उनी काम गर्ने फर्मले उनलाई कामबाट निकालिदिन्छ ।  यो एउटा त्यस्तो ऐतिहासिक हलिउड चलचित्र थियो जसले एड्सको समस्या सम्बोधन गरेको थियो । 
यी माथिका चलचित्र उदाहरणका लागि मात्र प्रस्तुत गरेको हुँ । यस्ता थुप्रै चलचित्र छन्, जो बक्सअफिसमा हिट भएनन् तर समकालिन समाजको समस्यालाई सम्बोधन गरेका छन्  । जोनी डिपको ‘लोथिङ इन लस भेगस’, ओर्सन वेल्सको ‘सिटिजन केन’ हिट नभए पनि विश्वको सफल चलचित्रमा दरिएका छन् । अब कुरा रह्यो नेपाली चलचित्रको, त्यो नेपाली चलचित्र निर्देशककै हातमा छ ।
दर्शकलाई हँसाएर करोडौंको व्यापार गरेर मख्ख पर्ने कि नेपाली सिनेमालाई विश्वस्तरीय बनाउने तर्फ ध्यान दिने हो, यसमा सोच्नुपर्ने देखिन्छ । इरान, जापान, मेक्सिको, होन्डुरसका निर्देशकहरुलले आफूलाई सिनेमाको विश्व बजारमा स्थापित गरिरहेका बेला हामीले कस्तो चलचित्र बनाउने हो भन्ने बहस चलाउन आवश्य देखिन्छ । कुरा ‘छक्का पञ्जा’ को मात्रै होइन, चलचित्र हिट भयो र पैसा कमायो भन्दैमा चलचित्र सफल भयो भन्ने मानक बस्नु हुँदैन भन्ने हो ।
