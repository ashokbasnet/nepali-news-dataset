नायिका रेखा अब गायिका

मदन खनाल/उज्यालो । माघ ३ - कहिले माओवादी अध्यक्ष पुष्पकमल दाहाल प्रचण्डसँगै कम्मर मर्काएर त कहिले पति छवी ओझासँग डिभोर्स हुन लागेको हल्ला फैलाएर होस रेखा थापा चर्चामा आइ रहन्छिन् । चर्चित हुन अनेक स्क्याण्डल मच्चाउन खप्पिस नायिका थापाले अहिले अर्को उपाय निकालेकी छिन् । चर्चित हुने त्यो उनको अर्को उपाय हो गायिका बन्ने ।
उनले चर्चित मोडेल तथा नृत्य निर्देशक शंकर विसीको शब्द संगीतमा गीत रेकर्ड गराएकी छिन् ।
“खै कस्तो पर्ने हो मेरो दुल्हाराजा” शिर्षको गीत गाउन कमलादीको मालश्री स्टुडियोमा पुगेकी रेखाले आफू व्यवसायिक गायिका नभए पनि गीत गाउनु आफ्नो सानैदेखिको रहर भएको बताईन् । व्यबसायिक गायिकाले जस्तैगरी झण्डै डेढ घण्टा लगाएर “खै कस्तो पर्ने हो मेरो दुल्हाराजा” बोलका गीत रेकर्ड गराएकी उनले बिसीको एल्बम समिक्षाको लागि ४ वटा गीत गाउने छिन् । ६ वटा गीत रहने  एल्बम समिक्षामा रेखाका २ वटा एकल, शंकरसँगका २ वटा युगल रहने छन् । २ वटा गित भने शंकर एक्लैले गाउने छन् ।
नायिकाको रुपमा विविध बिषयमा सधै चर्चामा आइरहने रेखाको गायकीले कस्तो चर्चा वटुल्ने हो त्यो त समयले नै बताउला । तर रेखाले आफैं निर्माण गरेको चलचित्र रावणको प्रदर्शन अघि छविसँगको डिभोर्स र गायिकाको चर्चाले उनको चलचित्र रावणको प्रचारमा भने रामै सहयोग पुग्ने अनुमान छ ।
तर रेखा यसलाई मान्न तयार छैनन् । मालश्री स्टुडियोमा चलचित्रको प्रचार प्रसारमा सहयोग पुगोस र चर्चा पनि होस भन्ने उद्देश्यले गीत गाउनु भएको हो भन्ने प्रश्न भुइँमा खस्न नपाउँदै रेखाले भनिन् “म फिल्मको चर्चाका लागि गायिका बनेको होइन, गीत गाउनु त मेरो सानैदेखिको रहर हो ।”
गायक शंकरले पनि चर्चा होला, एल्बम धेरै विक्ला भनेर रेखालाई आफ्नो एल्बममा गीत गाउन नदिएको बताए । उनले भने “फिल्मको सुटिङ्गका बेला रेखा दिदीसँग कुराकानी भएको थियो, उहाँले हुन्छ, गीत गाउने रहर छ भने पछि अहिले रेकर्ड गरेको हो ।”
रेखाले गीत गाउने पहिला नै तय भएको भन्दै शंकरले थपे “उहाँलाई मिल्ने शब्द भएकाले यो एल्बममा उहाँले गाउनु भएको हो ।”
