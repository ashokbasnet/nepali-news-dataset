डुब्दैछन् म्युजिक कम्पनीहरु

सूर्यकुमार क्षेत्री/उज्यालो ।
काठमाडौ, चैत ७ – रेडियो, टिभी, मोवाइल र गाडीमा नयाँ नयाँ गीत घन्किदा धेरैलाई लाग्न सक्छ म्युजिक व्यवसायीहरु मालामाल छन् । तर उनीहरुले गीत संगीतको व्यापारबाट लगानी उठाउन नसक्ने अवस्थामा पुगेको धेरै भइसक्यो । त्यही कारणले कतिपय ब्यवसायी पलायन भएर अरु पेशामा लागिसके ।
चलेका झण्डै २० भन्दा बढी म्युजिक कम्पनी पछिल्ला दुई बर्षयता बन्द भएका छन् । अहिले जति गीत संगीत व्यवसायी सक्रिय छन् उनीहरु पनि घाटाको व्यापार गरिरहेको बताउँछन् । व्यवसायी तथा संगीत उत्पादक समाजका अध्यक्ष पदमबहादुर बुढा भविष्यमा डिजिटल बजारको संभावना राम्रो देखेर अहिले घाटाको ब्यापार गरिरहेको बताउनुहुन्छ । उहाँ भन्नुहुन्छ ‘हामी पाँच बर्षपछिको बजारको आशामा ब्यापार गरिरहेका छौं ।’
अहिलेको बजार सिआरविटी, पिआरविटी (मोवाइलमा फोन गर्दा बज्ने गीत) र विदेशमा डाउनलोड हुने गीतको कमाइमा टिकेको छ । तर नेपालभित्र डाउनलोड हुने सिआरविटी र पिआरविटीले कम्पनीले सञ्चार माध्यममा गीतको प्रचार प्रसार गर्दा लागेको खर्च समेत पुग्दैन । एक बर्षमा गीतको प्रचार गर्न व्यवसायीले नेपाल टेलिभिजनलाई मात्रै झण्डै ७ करोड रुपैयाँ बुझाएको नेपाल संगीत उद्योग संघले जनाएको छ । तर ७ करोड खर्च भएको गीतले जम्मा तीन करोड उठाएको थियो । ‘बार्षिक ४ करोडको घाटा सहेर गीत संगीतमा लाग्नेहरुको एउटै भनाई छ ‘अस्तित्व’का लागि लगानी गरेका छौं ।’ संगीत उत्पादक समाजका अध्यक्ष बुढाका अनुसार भविष्यमा म्युजिक बैंक स्थापना गर्न र युटयूवमा राम्रो पकड जमाउन सकेमा यो व्यवसाय निक्कै माथि जान्छ ।
क्यासेट, सिडी र भिसिडीको बजार अस्ताएको पाँच बर्ष भइसक्यो । त्यसपछिको बजार सिआरविटीमा केन्द्रित छ । सुरुका वर्षमा सिआरविटी धेरै डाउनलोड भएपनि हिजोआज कम हुन थालेपछि कलाकार व्यवसायी चिन्तित छन् । नेपाल संगीत उद्योग संघका उपाध्यक्ष सूर्य मगर म्युजिक व्यवसाय अब एक बर्ष पनि टिक्न मुश्किल पर्ने बताउनुहुन्छ । ‘हामीलाई पाइरेसी र नयाँ प्रविधिले मार्‍यो, नयाँ प्रविधि अनुसार चल्न सकेनौं भने पाइरेसी रोक्न सकिएन’ उहाँले भन्नुभयो ।
अहिले धेरै म्युजिक कम्पनी टेलिभिजनहरुमा गीतको प्रचार प्रसार गर्दाको खर्च पनि तिर्न नसकेर बन्द भएका छन् । उद्योग संघ संगीत व्यवसाय बचाउनको हार गुहार गरिरहेको मगरको भनाइ छ । म्युजिक कम्पनीले नेपाल टेलिभिजनमा बिज्ञापन गर्न चर्को शुल्क तिर्दै आएका छन् । एक मिनेट गीतको बिज्ञापन गरेको ४५ हजार रुपैयाँसम्म तिरेका छन् उनीहरुले । यस्ता प्रोमोका कार्यक्रम प्राय: सबै टेलिभिजनमा छन् ।
बिगत तीन बर्षदेखि लगानी उठाउन नसकेको गुनासो छ बिन्ध्यवासिनी म्युजिक कम्पनीका सञ्चालक सुवास रेग्मीको । कलाकार आफैले खोलेका झोले कम्पनी बन्द भएर रोयल्टीको व्यवस्थापन हुने दिन कुरेर बसेको उहाँ बताउनुहुन्छ । केही बर्षअघिसम्म विदेशमा भएको व्यापारले गीतसंगीत व्यवसायीलाई राहत मिलेको थियो । तर केही देशबाट आरविटीमा डाउनलोड भएका गीतको रकम नेपालसम्म आउन नसक्दा कम्पनीहरु थप संकटमा परका हुन् । हिजोआज गीत रेकर्डिङ र म्युजिक भिडियो बनाउने खर्च जुटाउन धौ धौ पर्ने कम्पनीको सूची लामै छ ।
यसको मार सिधै स्रष्टा र कलाकारमाथि पनि परेको छ । राम्रो चर्चा कमाएका कलाकार त मेला महोत्सवमा गएर धानिएका छन् रचनाकार र संगीतकारको समस्या भने म्युजिक व्यवसायीका जस्तै छन् ।
