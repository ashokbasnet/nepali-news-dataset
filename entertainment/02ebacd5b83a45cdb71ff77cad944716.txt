टेलिभिजनमा शाहरुख खानले सोध्दैछन् : इन्डिया पुछेगा सबसे शाणा कौन ?

फागुन ६ – बलिउडका चर्चित अभिनेता शाहरुख खान एकपल्ट फेरि टेलिभिजनको पर्दामा नयाँ कार्यक्रम सहित आफ्नो भाग्य परीक्षा गर्ने तयारीमा छन् । तर यो भाग्य परीक्षा किंग खानका लागि पनि निकै चुनौतिपूर्ण हुनेछ, किनभने उन्को टिभि सो चल्तीका भारतीय च्यानलमा नभएर खुल्न लागेको नयाँ टेलिभिजनमा आउनेछ ।
तर च्यानलको नाम अझै सार्वजनिक गरिएको छैन । बलिउडमा किङ खान भनेर चिनिने शाहरुख खानले टेलिभिजनमा चलाउन लागेको कार्यक्रमको नाम हो इन्डिया पुछेगा सबसे शाणा कौन ?
कार्यक्रमको नामले मराठी र पञ्जाबी दर्शकलाई आकर्षित गर्न खोजेको अनुमान गरिएको सो कार्यक्रम शाहरुखले पहिले पहिले सञ्चालन गरेका रियलिटी सो जस्तै हुने जानकारी पनि भारतीय सञ्चार माध्यमले गरेका छन् । यस्तै यो कार्यक्रम इजरायली कार्यक्रम हु इज आस्किङको भारतीय संस्करण भएको जनाइएको छ ।
उनको यो कार्यक्रम आउँदो मार्च २ तारिख देखि एउटा नयाँ टेलिभिजन च्यानलमा प्रशारण हुने जानकारी भारतीय सञ्चारमाध्यमले दिएका छन् । टेपलभिजनको नाम भने अझै गोप्य नै राखिएको छ ।
यस अघि पनि शाहरुखले टेलिभिजनमा कौन बनेगा करोडपति, क्या आप पाँचवी पास से तेज हें तथा जोरका झड्का जस्ता कार्यक्रम प्रस्तुत गरिसकेका छन् । आफ्नो नयाँ कार्यक्रमका बारेमा शाहरुखले भनेका छन् ‘यो कार्यक्रमको विशेषता भनेको यसमा कसैले पनि पराजित हुनु पर्दैन ।’
सर्कसबाट आफ्नो अभिनय यात्रा सुरु गरेका शाहरुखले त्यसपछि फौजी नामक टेलिचलचित्रमा पनि अभिनय गरेका थिए । फौजी लगतै बलिउड चलचित्रमा अभिनय गर्न सुरु गरेका ४९ वर्षका शाहरुख अहिले आफ्नो नयाँ चलचित्र फ्यानको छायाँकनमा पनि व्यस्त छन् ।
– एजेन्सीको सहयोगमा
