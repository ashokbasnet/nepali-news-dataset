युएईमा चोर बिरालो पल्किँदा बल्छिका माछा फुत्किए (फोटो फिचर)

उमाकान्त पाण्डे/उज्यालो । युएई, कात्तिक २२ - रोजगारीका लागि युएईको अलऐनमा आएका नेपालीलाई समस्या पर्दा सहयोग गर्न राहत कोष स्थापनाका लागि सांस्कृतिक कार्यक्रम गरिएको छ । अलऐनमा विभिन्न समस्यामा परेका नेपालीलाई सहयोग गर्न राहतकोष स्थापना गर्नका लागि वीर गोर्खाली राष्ट्रिय एकता साँझ सांस्कृतिक कार्यक्रम गरिएको हो । दसैँ र तिहारको अवसर पारेर युएईको अलऐनमा शुक्रबार भएको कार्यक्रममा नेपालबाट आएका कलाकारले आफ्नो प्रस्तुती प्रस्तुत गरे ।थकित मनलाई हलुंगो बनाउँदै युएईमा कार्यरत नेपालीहरु केही बेर सबै कुरा भुलेर कलाकारसँगै नाचे, रमाए । तिहारका प्रशंग जोडिएका गीत गाएर सुरु भएको कार्यक्रम झण्डै पाच घण्टा चल्यो । अलऐनमा रहेका विभिन्न नेपाली समाजिक संघसंस्था तथा नेपाली व्यावसायीहरूको सामुहिक प्रयासमा कार्यक्रम गरिएको हो । अलऐन राहत तथा उद्दारकोष स्थापनाका लागि भएको सांस्कृतिक कार्यक्रममा नेपालबाट कलाकार युएई आएका थिए । कार्यक्रममा ढाडे चोर विरालो गायक प्रकाश कटुवाल, गायिका शान्ति श्री परियार तथा हाँस्यकलाकार मरिचमान श्रेष्ठ(बल्छी धुर्बे) तथा अस्ट्रेलिया बाट स्‍मृति पोखरेल आएका थिए । कार्यक्रममा युएईमा कार्यरत नेपाली कलाकारले पनि आफ्नो प्रस्तुति प्रदर्शन गरेका थिए ।  गायक प्रकाश कटुवालले 'यो रक्सीको गन्द’, ‘चोर बिरालो’, ‘आफू मात्रै रित्तो’ जस्ता चर्चित गीतहरु गाएका थिए । उनले आफ्ना चर्चित भाका गुन्जाउदा हल दर्शकको तालीले गुन्जिएको मात्र थिएन स्टेजमै आएर नाच्न खोज्ने दर्शकको भिड बढेको थियो । जब बल्छि धुर्बे मेरी बास्सैमा देखिने माझीकै पहिरनमा स्टेजमा उत्रिए दर्शकमा होहल्ला र हाँसो छुट्यौ । समसामयिक विषयलाई  व्यंग्यात्मक र सन्देशमुलक तरिकाले उनले आफ्नो प्रस्तुती देखाएका थिए । फाटेको सर्ट र टालेको कट्टु लगाएको , छिमेकीलाई नाकाबन्दी गरेर मोदी सरकारले इज्जत फालेको भन्दै राष्ट्रिय एकताका बलियो बनाउने सन्देश उनको प्रस्तुतीमा थियो । उनले आफ्नो फुर्लुङगा बल्छिका सबै माछा यूएईमा फुस्किएको बताए ।   त्यस्तै लोकगायिका शान्ती श्री परीयारले पछिल्लो समय चर्चामा रहेको ‘सातो फुक झाक्री बा’, गाईलाई दाम्लो माछिलाई फुर्लुङगो लगायतका आफ्ना चर्चित गीत गाएकी थिइन । अस्ट्रेलिया बाट आएकी कलाकार पप गायिका स्‍मृति पोखरेलको प्रस्तुतीमा युवा दर्शक हौसिएका थिए । कार्यक्रममा यूएईमा कार्यरत कलाकारहरु अनुराग थपलिया, रुद्र थापा, कमल कार्की, नम्रता तामाङ, अनिता गिरी, मेनुसा तामाङ, बिक्रम लामा, विक्रम परीयार, दिपक गुरुङ तथा सानु थापा, प्रदिप पुन मगर लगायतले आफ्नो प्रस्तुती  गरेका थिए ।
