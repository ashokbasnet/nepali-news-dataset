पशुपतिको गीतमा कसरी भयो सोह्र दुना आठ ? (भिडियो सहित)

काठमाडौ, माघ १८ – गायक पशुपति शर्मा हिजोआज धेरै न चर्चामा छन् । ‘चिन्ता छैन केही...’ नामको गीति एल्बमले लोकप्रियता कमाएसँगै उनको अर्को गीत पनि हिट हुँदैछ ।
त्यो हो, ‘पढ्यो पढ्यो पाठ हजुर सोह्र दुना आठ..।’ डेढ महिना अघि मात्रै बजारमा आएको यो गीतमा पढेर पनि सरकारी जागिर खान नसकेका युवायुवतीको अवस्था चित्रण गरिएको छ ।
पढ्ने मान्छे ठूलो र ठालु भो
मेरो पढाई बिग्रेर आलु भो
मेरो त देखिएन जागिर खाने छाँट
खरदारमा जाँच दिए गुल्टिए, सुव्वामा जाँच दिए गुल्टिएँ
मेरो दिमाख के भाको
पढ्यो पढ्यो पाठ हजुर सोह्र दुना आठ
पुलिसमा देखिए गुल्टिए, सेनामा देखिए गुल्टिएँ
मेरो शरीर के भाको
खायो खायो घिउ
हजुर झन झन सुक्छ जिउ
गीत सुन्दा रमाइलो र चोटिलोसँगै उत्तिकै मार्मिक पनि छ । पहिलो एल्बममा जागिर नभएपनि गाउँमै कृषि कर्म गरेर केही गर्न सकिन्छ भन्ने सन्देश दिएका पशुपतिले यस एल्बममा चाहिँ समस्या मात्रै उठाइदिएका छन् । गीतको अन्त्यमा भनिएको छ:
....मेरो भाग्य के भाको
गर्यो गर्यो काम रुँदै कता जाम....
गीतमा कतै पढ्न नसकेर भौंतारिनुपरेको आफ्नै कहानी त हैन भन्ने जिज्ञासामा पशुपतिले भने ‘अलिअलि त आफ्नो पनि हो, साथीहरुको पनि हो ।’ आमाबाबुले सरकारी जागिर खान दबाब दिएपनि सधैं असफल हुनुको पीडालाई आफूले गीतमा प्रस्तुत गर्न खोजेको उनले भने ।
गायक शर्मा एक महिना लामो यूरोप भ्रमण सकेर भर्खरै मात्र स्वदेश फर्किएका हुन् । चिन्ता छैन केही एल्बम विदेशमा समेत उत्तिकै चर्चामा रहेको र यो नयाँ एल्बम पनि यस्तै हिट हुने उनले विश्वास व्यक्त गरे ।
गीतको भिडियो यहाँ हेर्नुहोस्:
