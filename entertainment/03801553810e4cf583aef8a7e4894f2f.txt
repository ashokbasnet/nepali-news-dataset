आलोक नेम्वाङको मृत्यु रहस्यमय

काठमाडौं, कात्तिक २१– चलचित्र तथा म्युजिक भिडियो निर्देशक आलोक नेम्वाङको मृत्यु के कारणले भएको हो भन्ने अझै पुष्टी हुन नसकेको प्रहरीले जनाएको छ ।
प्रारम्भिक अनुसन्धानमा उनले आत्महत्या गरेको आशंका गरिए पनि यसको पुष्टी नभएको महानगरीय प्रहरी वृत्त महाराजगंजले जनाएको छ ।
प्रहरीका अनुसार पोष्टमार्टमको रिपोर्ट अझै आइसकेको छैन । उनको निवासबाट केही कागजपत्र लिएर प्रहरीले अनुसन्धान गरिरहेको छ । तर सुसाइड नोट चाहिँ नभेटिएको प्रहरीले जनाएको छ ।
‘सुसाइड नोट नै चाहिँ भेटिएन, तर उनको डायरीमा केही निराशाजनक बाक्यहरु लेखिएको चाहिँ भेटियो’ प्रहरी स्रोतले भन्यो । तर डायरीमा लेखिएको निराशाजनक शब्दकै आधारमा उनले आत्महत्या गरेको भनेर ठोकुवा गर्न नसकिने र अनुसन्धानको पूर्ण विवरण आइसकेपछि मात्रै यकिन भन्न सकिने प्रहरी श्रोतले बतायो । आलोकलाई बिहीबार राती उनकै निवासमा मृत अवस्थामा भेटिएको थियो ।
