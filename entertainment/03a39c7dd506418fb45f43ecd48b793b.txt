संस्कृतिविद् जोशीलाई हेमराज पहारी स्मृति पुरस्कार

नवराज ढुंगाना/ उज्यालो । पोखरा, फागुन १८ – मोफसलकै ठूलो राशीको हेमराज पहारी स्मृति पुरस्कार सँस्कृतिविद् तथा साहित्यकार सत्यमोहन जोशीलाई सम्मान गरिएको छ । स्वर्गिय हेमराज पहारीको स्मृती दिवसको अवसर पारेर हेमराज पहारी स्मृती प्रतिष्ठान पोखराले यो बर्षको पुरस्कारबाट जोशीलाई सम्मान गरेको हो ।

पुरस्कारको राशी नगद एक लाख रुपैयाँ र ताम्रपत्र रहेको छ । नेपाली साहित्य, सँस्कृति, शिक्षा, समाजसेवा एवं पर्यटन क्षेत्रमा राष्ट्रियस्तरमा उल्लेखनीय योगदान पुर्‍याउने एकजना व्यक्ति वा संस्थालाई यो पुरस्कारबाट हरेक दुई/ दुई बर्षमा सम्मान गर्ने गरिन्छ ।

साहित्यकार जोशी नेपाली साहित्य र सँस्कृतिको क्षेत्रमा विज्ञ मानिनुहुन्छ । विक्रम संवत् १९७७ सालमा ललितपुरको बकुबहालमा जन्मिनुभएका जोशि नेपाल प्रज्ञा प्रतिष्ठानका आजिवन सदस्य र नेपाल भाषा एकेडेमीका कुलपति हुनुहुन्छ ।

साहित्यकार हेमराज पहारीको स्मृतीमा उहाँकी श्रीमती रीता पहारीले २०६७ सालमा १५ लाख रुपैयाँको अक्षयकोष स्थापना गरी पुरस्कार घोषणा गर्नुभएको थियो ।
