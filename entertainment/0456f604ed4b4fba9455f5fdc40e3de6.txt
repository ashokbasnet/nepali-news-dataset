​पैसा छ भने अटाईंदो रैछ, तर सधैं पैसाले चल्दैन

रञ्जितकुमार सहनीले करिअरको सुरुवात नै पाश्र्व गायनबाट गरे । २०६२ सालमा काठमाडौं आएर संगीत सिकेपछि उनले पाश्र्व गायनबाट सांगीतिक यात्रा सुरु गरेका हुन् ।
रौतहटबाट काठमाडौं आएर नेपाली गीत गाउनु उनलाई सोचेजति सजिलो थिएन । बजिका भाषा बोल्ने समुदायबाट आएका रञ्जितले नेपाली संगीतबारेको ज्ञान बढाउन हरेक गायकका गीतहरु सुन्ने गर्छन् । उनले शीर्ष गीत गाएको चलचित्र गोरे रिलिजको संघारमा छ । प्रस्तुत छ उनैसँग गरिएको कुराकानी
के गर्दै हुनुहुन्छ हिजोआज ?
अहिले चलचित्रमा गीत गाउनै व्यस्त छु म । चलचित्रमा गाउँछु गीत ।  गाईसकेको पनि  छु । केही चलचित्रहरुमा गाउने तयारीमा छु । 
काठमाडौं गायक बन्नको लागि आउनु भएको कि ?
काठमाडौमा पढाईको सिलसिलामा आएको हो म । अनि संगीत पनि सिकिरहेको छु । पढाईमा मास्टर्स चल्दैछ । गुरु नरहरि प्रेमी, चण्डीप्रसाद काफ्लेसंग मैले संगीत सिकेको हो । सिक्दा सिक्दै एल्बम पनि निकालेको थिएँ । गीत गाउने क्रममा संगीतकारहरुले तिम्रो आवाज चलचित्रको गीतलाई सुहाउँछ भन्नु भयो । त्यसरी सकारात्मक प्रतिक्रिया आउन थालेपछि एल्बमको काम रोकियो । अनि चलचित्रको गीत गाउनतिर लागेँ म । 
अनि कहिले आउनु भयो काठमाडौं ?
काठमाडौं २०६२ साल असार ४ गते आएको हो म । 
काठमाडौमा त्यतिखेरको बसाई कस्तो थियो ?
पहिला त जसलाई पनि गाह्रो नै हुन्छ । अञ्जान ठाउँ, मान्छेहरु त्यस्तो अञ्जान बन्ने काठमाडौं । अनि म रौतहटको मान्छे । पढाई अनि संगीतलाई सँगै लानुपर्ने मेरो बाध्यता थियो । अनि संगीत सिक्न थालेपछि प्रतियोगिताहरुमा सहभागी हुन थालें । नेपाली तारा टु, खोजी प्रतिभाको टु, स्वर संग्राम, तिम्रो सुर मेरो गीतलगायतका कार्यक्रमहरुमा भाग लिन थालेँ । यस्तै कार्यक्रमहरुमा सहभागी भएपछि संगीत क्षेत्रका व्यक्तिहरुसँग चिनजान भयो । त्यसपछि सजिलो भयो, मलाई सामान्य रुपमा सबैसँग चिन
न छ मेरो । 
संगीतमा लागेपछि घरकाले के भने ?
म पहिलादेखि नै पढाईमा राम्रो विद्यार्थी थिएँ । गीत, संगीतमा लागेपछि छोरा बिग्रिने भयो भन्ने घरमा पीर थियो । अनि खुलेर सहयोग गर्नु भएन मेरो परिवारले मलाई । अहिले चाहिँ राम्रो गर, सरकारी जागिर पनि खानुपर्छ भन्ने परिवारको भनाई छ ।  म लोकसेवाको तयारीमा छु ।
भनेपछि घरबाट धेरै कचकच गर्ने हो गीत गाउन हुन्न छोरा भनेर ?
त्यस्तो अत्ति नै त छैन । संगीतबाट खासै केही हुन्न भन्ने परिवारको बुझाई रहेको छ । यो फिल्ड मैले चिनेको छु  । नाम, दाम सबै पाईन्छ । तर मेरो त्यो गाउँले परिवेशमा रहनुभएका परिवारले संगीतको बारेमा बुझ्नु भएको छैन । त्यही भएर पनि हुनसक्छ । पढाई राम्रो भएको मान्छे लोकसेवाको तयारी नगरेर किन हल्लेर बसेको हो । जागिर सँगसँगै संगीत क्षेत्रलाई अगाडि लैजाओस भन्ने परिवारको विचार हो । त्यही सोचकासाथ शाखा अधिकृतको तयारी गरेको छु । 
फेसबुकमा त घरीघरी दह्रो स्टाटस जान्छ त ?
अब यस्तो हो जोसँग प्रतिभा छ जसको गाउने क्षमता छ उनीहरुले अवसर पाउँदैनन् । अरुले नै अवसर पाउँछन् जहाँ पनि पैसाकै कुरा हुँदोरहेछ । त्यसैले चित्र नबुझेको कुरा लेखेको हो  । पैसा छ भने 

अटाईदो रहेछ यो क्षेत्रमा पनि । अब त्यस्ता मान्छेले जसोतसो स्टुडियोमा त गीत गाएको हुन्छ तर स्टेजमा सक्दैन । अडिएन्सले पनि कसरी गीत गाएको होला भन्ने कुराहरु भन्न थाल्छन् । चलचित्र अनि संगीत क्षेत्रलाई अगाडि बढाउनको लागि त पैसाले हुन्न । प्रतिभा भएकै मान्छेको खोजी हुन्छ ।
बाल्यकालमा कसको गीत सुन्नुहुन्थ्यो ?
रामकृष्ण ढकाल, उदितनारायण झा लगायत सबै गायकहरुको गीत सुन्थेँ म ।
गाउँघरमा हुने कार्यक्रमहरुमा कत्तिको जानुहुन्थ्यो नि ?
हाम्रोमा छठ पर्व, सरस्वती पूजा लगायत धेरै कार्यक्रमहरु हुने । अनि नाटकहरुमा पनि भाग लिएको थिएँ मैले । दिनमा कार्यक्रममा जानलाई परिवारबाट छुट थियो रातमा थिएन । अनि राती कार्यक्रममा भागेर जान्थेँ म । साईकल लैजाँदा थाहा पाउँछन् भनेर हिँडेरै जान्थेँ कार्यक्रममा । बाल्यकाल भनेको नै चलचक गर्ने बानी हो । गाली त खाईन्छ नि । 
अनि एल्बम ल्याउने कुरो के भएको छ ?
एल्बमको बारेमा धेरै पहिला सोचेको थिएँ । अहिले छैन । चलचित्रको गीतमा नै व्यस्त भएँ र अहिले एल्बम गरेर पनि खासै केही होला जस्तो लागेको छैन । सिङगल ट्रयाक चाहिँ गर्न सक्छु ।
तराईतिर पनि बिभिन्न भाषामा गीत गाईन्छन्, उता ध्यान गएन ?
तराईमा  मैथली, भोजपुरी भाषामा पनि गाउँछन् गीत । मैले पनि मैथली, भोजपुरी चलचित्रमा धेरै गीत गाएको छु । काठमाडौंमा त त्यो भाषामा गीत गाएर भएन जहाँ छु त्यही ठाँउको लागि सुहाउँदो गीत गाउनुपर्‍यो । म धेरै नेपाली गीत सुन्छु । कुन गीत बजारमा आईरहेको छ भन्ने कुरा सबै थाहा हुन्छ मलाई । 
रौतहटमा आफ्नै भाषा बोल्ने हो ?
हाम्रोमा बजीका भाषा बोलिन्छ । बजीका भनेको भोजपुरी पनि होईन मैथली पनि होईन एक किसिमको ठेट भाषा हो  । तर त्यसमा भोजपुरी, मैथली दुईटै भाषाको लबज आउँछ । 
अनि तपाईंको गोरे चलचित्र रिलिज हुन लाग्यो होइन ?
चलचित्र चाँडै रिलिज हुँदैछ । तर मिति चाहिँ तोकिएको छैन । अरु धेरै चलचित्रहरुमा गीत गाएको छु । कुनै सुटिङको तयारीमा छन् । कुनै डविङको तयारीमा छन् भने कुनै रिलिज हुने तयारी हुँदैछ  । कुनै गाउने तयारीमा छन् । 
अनि स्टेज कार्यक्रममा पनि जानुहुन्छ ?
स्टेव कार्यक्रममा म त्यति गएको छैन । अब कार्यक्रममा आएर गीत गाउनु पर्‍यो भन्नुहुन्छ पैसाको कुरा हुन्न । हामीलाई सस्तो सम्झनुहुन्छ । त्यसैले खासै स्टेज कार्यक्रममा जाने गरेको छैन ।
