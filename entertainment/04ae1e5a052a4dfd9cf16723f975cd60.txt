चरीले गुँड खोज्ने होइन, गुँडले चरी खोज्ने बेला आयो

टंक ढकाल/उज्यालो । काठमाडौं, असोज १४ – गाउँघरमा आमा, दिदी–बहिनीहरु कमेरो लिन जान्छन् । केटाकेटी चङगा र लट्टाईमा भुल्न थाल्छन् ।
खेतका आलीमा धानका बाला निहुरिन थाल्छन् । बिस्तारै उघ्रिंदै गएको आकाश, बिहानबेलुका बढ्न थालेको चिसो अनि दिउँसोको पारिलो मौसमसँगै जब मालश्री धुन गुञ्जिन थाल्छ, यी सबैले दसैँ संघारमै आइपुगेको संकेत गर्छन् ।
परदेश गएकाहरु घर फर्किन थाल्छन् । पढाई तथा कामको सिलसिलामा घर बाहिर रहेकाहरु एक–एक गरी गाउँमा जम्मा हुन्छन् । गाउँका चोक तथा मन्दिरहरुमा लिंगे पिङ गाडिन्छ । यी सबैले दसैँलाई स्वागत गरेका हुन्छन् । दसैँ नेपालको साँस्कृतिक र सामाजिक महत्व बोकेको चाड हो ।
यसका यी यस्तै विशेषतासँगै अर्को पक्ष हो गीत, संगित । दसैँका बेला सबैतिर मालश्री धुनसँगै दसैँसँग सम्बन्धित गीतहरु बज्ने गर्छन् । स्वरसम्राट नारायण गोपाल र दिलमाया खातीले गाएको ‘विछोडको पीडा नसकी खप्न दसैँको बेलामा’ हेरक वर्ष दसैँका बेला सुनिने गीत हो । यस्तै अन्य गीतहरु छन्, जो वर्षौंदेखि दसैँका बेला बढी बजाउने वा सुन्ने गरिँदै आएको छ । नयाँ गीतहरु पनि बनेका छन् ।
तर नयाँ भन्दा तिनै पुराना गीत बढी सुनिन्छ जुन वर्षौंदेखि बज्दै आएका छन् ।  किन यस्तो भएको होला त ? साहित्यकार तथा नेपाली संगितका जानकार प्रकाश सायमीका विचारमा नयाँ गीतमा भन्दा पुराना गीतमा नेपाली जनजीवन तथा माटोको सुगन्ध जस्ताको तस्तै उतारिका छन् । यसले गर्दा पछिल्लो समयमा बनेका भन्दा केही पुराना दसैँ गीत नै धेरैको रोजाइमा परेका हुन् । उहाँ भन्नुहुन्छ, ‘मानिसलाई आफ्नो अतित र माटोसँग जोडिएको गीत नै बढी मन पर्छ, नयाँ गीतमा त्यो अलि कम भएको ।’
तर गीतकार श्रीपुरुष ढकाल भने अहिले नै आत्तिनुपर्ने अवस्था नरहेको बताउनुहुन्छ । उहाँ भन्नुहुन्छ, ‘सधैँ राम्रा गीत नै आउँछन् भन्ने हुँदैन । राम्रा गीत निस्कन समय लाग्छ । केही समय आएनन् भन्दैमा आतिनु पर्दैन । अबका दिनमा झन राम्रा गीत आउन सक्छन् । तर त्यसका लागि गीतको रचनादेखि संगित र गायनसम्म ध्यान दिनुपर्छ ।’
अहिले सामाजिक परिवेश परिवर्तन हुँदै गएकाले नयाँ राम्रा गीत आउन सक्कने ढकालको बुझाइ छ । साँगीतिक रुपमा आतिनुपर्ने अवस्था नरहे पनि सामाजिक रुपमा भने भयावह अवस्था रहेको ढकाल बताउनुहुन्छ । उहाँ भन्नुहुन्छ, ‘पहिले पहिले परदेश गएका छोराछोरी गुँड खोज्दै चरी फर्के जस्तै आउँथे, तर अहिले गुँडले चरी खोजे जसरी आमाबाबु छोराछोरीलाई खोज्दै देशविदेश जाने गरेका छन् । सामाजिक रुपमा ठूलो समस्या हो तर यही विषयलाई गीतमा समेट् सकियो भने जीवन्त गीत बन्नसक्छ ।’
ढकालले भने जस्तै अहिले अवस्था फेरिएको छ । विदेशमा भएका छोराछोरीलाई टीका लगाउन बुढा बा–आमा दसैँकै मुखमा झोला बोकेर विदेश गएका छन् । यो विषयमा संगितकर्मीहरुको ध्यान जान सकेको छैन । तर प्रकाश सायमीका विचारमा भने यो पनि एक समस्या त हो । त्योभन्दा पनि कामको खोजिमा विदेशमा रहेका, विदेशिने तरखरमा रहेका तथा तिनका परिवारलाई समेटेर बनाइका गीत अहिले बन्न नसक्दा पुराना गीत नै बढी चलन चल्तिमा रहेको बताउनुहुन्छ । यदि यो विषयलाई समेट्न सक्ने हो भने नयाँ गीत पनि जीवन्त बन्ने उहाँको भनाई छ ।
गीतमा चाडवाड र पर्वपरम्परा समेटिने क्रम धेरै पहिलेदेखि चल्दै आएको हो । सवाई, बालन, चुड्का, गन्धर्व, झ्याली लगायतका गीत यसका उदाहरण हुन् । तर यस्ता परम्परा बिस्तारै हराउँदै गएको आभास हुन थालेको छ । दसैँ सहित अन्य पर्व सम्बन्धी गीतहरु छोटो समय मात्र सुनिने भएकाले त्यसै त कम बनेका छन् । बनेका गीत पनि जीवन्त बन्न सकिरहेका छैनन् ।
नयाँदेखि पुराना सबै गीतका विषय उस्तै हुन् । फरक पार्ने प्रस्तुतिले हो । गीतको रचनादेखि संगित र गायनसम्म उस्तै गुणस्तर भएका नयाँ गीतहरु पनि जीवन्त बनेका छन् । तर जुन मात्रामा गीतहरु आएका छन्, त्यही स्तरमा सम्झन लायक गीतहरु नबनेको हो कि भन्ने खड्किरहेको छ ।
