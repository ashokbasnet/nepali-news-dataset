विराटनगरमा नेपथ्यको भब्य स्वागत

विराटनगर, मंसिर २४ – शान्तिका लागि शिक्षा अभियान लिएर आइतबार विराटनगर पुगेको सांगितिक समूह नेपथ्यलाई स्थानीय वासिन्दाले पञ्चैबाजाको धुनसहित बजार परिक्रमा गराए ।
लाखे नाचको झाँकी सहित गराइएको बजार परिक्रमाका क्रममा फूलमाला लिएर बाटोमा उभिएका स्थानीय वासिन्दाले गायक अमृत गुरुङसहित नेपथ्य टोलीलाई स्वागत गरेका थिए । 
‘नेपथ्य पनि लोक संगीतमै आधारित ब्याण्ड भएकाले स्वागतमा हाम्रो आफ्नै संगीत र झाँकी प्रयोग गरेका हौं,’ स्थानीय आयोजक अर्जुन गजुरेलले भन्नुभयो ‘यसरी स्वदेशी स्वादलाई जोड्ने मौकाका रुपमा पनि यो अवसरलाई लिएका छौं ।’
‘शान्तिको लागि शिक्षा’ अभियान अन्तर्गत नेपथ्यले आइतबार विराटनगरको विराटचोकका सांगितिक कार्यक्रम गरेको छ । सुकुना चलचित्र मन्दिरमा गरेको कार्यक्रममा गायक अमृतले दर्शकहरुसँग विद्यालयलाई शान्ति क्षेत्र बनाउने अभियानमा सहयोग गर्न आग्रह गर्नुभयो । ‘कलिला बालबालिका पढ्ने विद्यालयमा कतिपय शिक्षकहरु राजनीतिमा पनि लाग्नुभएको छ, तर, उहाँहरुको आवद्धताको प्रभाव कुनै पनि हालतले विद्यार्थीहरुमा नपरोस्’ उहाँले भन्नुभयो ‘विद्यार्थीले केवल पढाइको मात्र अवसर पाउने वातावरण बनोस् ।’
गायक गुरुङले गुरुङ भाषको प्रेम र प्रकृतिको गीत ‘नासे छ्यावा’बाट सांगितिक कार्यक्रमको थालनी गर्नुभएको थियो । ‘देश भित्रका साना मञ्चहरु हुन् वा विदेशका भव्य भेन्यू, मलाई जहाँ पनि दर्शकले उत्तिकै माया गरिदिन्छन् र सबै ठाउँको अनुभव एउटै बन्छ,’ कार्यक्रम सकिएपछि गायक अमृतले भन्नुभयो ‘जहाँ पनि उस्तै माया पाउँदा आफू भाग्यमानी गायक हुँ जस्तो लाग्छ ।’
स्थानीय आयोजकका अनुसार कन्सर्टबाट उठेको रकमले द्वन्द्वमा परेका र पढ्न नसकेका बालबालिकाको शिक्षा लगानी गरिने भएको छ । त्यसका निम्ति शिक्षा कार्यालयसँग सहकार्य गर्ने उद्देश्य रहेको आयोजक अर्जुन गजुरेलले जानकारी दिनुभयो । सन् २००२ बाट ‘नेपथ्य’ले प्रारम्भ गरेको ‘शान्तिको लागि शिक्षा’को यो पाचौँ श्रृंखला हो । मुलुकका विभिन्न दस भागमा आयोजना हुने यस अभियानको आगामी प्रस्तुती मंगलबार झापाको दमकमा हुनेछ ।
