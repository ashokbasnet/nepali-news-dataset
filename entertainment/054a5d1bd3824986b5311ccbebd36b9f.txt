मदनको कामिनी बजारमा

अर्जुनकुमार संग्रौला/उज्यालो । काठमाडौं, असार २७ - गायक मदन गोपालको चौथो सांगितिक कोशेली स्वरुप एल्बम ‘कामिनी’ बजारमा आएको छ । म्युजिक नेपालको प्रस्तुती एल्बम ‘कामिनी’मा ७ वटा गीतहरु रहेका छन् ।

 

एउटा उर्दु भाषाको गीतलाई पनि यसमा समेटिएको छ । एल्बममा त्रि विक्रम पाण्डे, अभ्युदय खनाल,प्रतिमा श्रेष्ठ, इमद रेहेमान, आर.के अदिप्तागिरी,पारष नेपाल आदीको शब्द रहेको छ भने संगीत दुर्गा प्रसाद खतिवडा, शुभ बहादुर सुनाम, इमद रेहेमान र स्वयं मदन गोपालको पनि रहेको छ । एल्बममा आजको दिन, प्रेमको जवाफ, मन त आखिर, दिन ढलिसक्यो, हजार मनले, चिना जानी लगायतका गीतहरु रहेका छन् ।

२०५८ सालबाट संगीत सिक्न थालेका मदनले २०६३ सालदेखि भने ब्यबसायिक रुपमा नै गाउन थालेका हुन् । २०६३ सालमा उनले ‘अल्मस्ट’, २०६५ मा ‘आकृति’, २०६६ मा ‘लक्ष्मी’ र अहिले आएर उनले एल्बम ‘कामिनी’ लिएर बजारमा आएका छन् । “एल्बमका सबै गीतहरु राम्रा छन् । पाकिस्तानी संगितकारको संगीतमा एउटा उर्दु गीत पनि गाएको छु ।” गायक मदन गोपाल भन्छन् ।

सबै गीतहरुलाई सुनेर जजमेन्ट गरेर मात्र एल्बममा समावेश गरिएको पनि गायकको भनाई छ । गायकका अनुसार युवा पुस्ता देखि लिएर सबै बर्गको मन छुने गीतहरु यसमा छन् । कामिनी, परीको नामबाट राखिएको नाम हो । परीको सौन्दर्यताबाट मान्छेहरु जत्तिको मोहित हुन्छन, त्यस्तै एल्बमका गीतहरु सुनेर पनि सबै मोहित हुने कुरामा गायक विश्वस्त देखिन्छन् ।

एल्बमका सातै वटा गीतको म्युजिक भिडियो क्रमस बनाउदै जाने बताउने मदनले आजको दिन बोलको गीतको भने म्युजिक भिडियो सार्वजनिक गरिसकेका छन् । संगीतमा स्नातक गरिसकेका गायक मदन गोपाल संगीतमा स्नातकोत्तर गर्ने तयारी पनि गर्दैछन् । विभिन्न स्कुलहरुमा संगीतको प्रशिक्षण दिनमा ब्यस्त रहने मदन अब चाडै ‘साँघुरो’ र ‘अप एण्ड डाउन’ नामक चलचित्र संगीत निर्देशकको रुपमा पनि आउदैछन् ।
