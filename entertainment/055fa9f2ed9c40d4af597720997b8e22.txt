बसुन्धराको चाउरी परेको छालाको जुरो बनाउने राजारामको चाहना

काठमाडौं, कात्तिक २१ – वरिष्ठ हाँस्यकलाकार राजाराम पौड्याल पर्दा र पर्दाबाहिर चकचक र रमाइलो गर्ने कलाकारमध्येका एक हुन् । उनको रमाइलो र उटपट्याङका किस्सालाई समेटेर लेख्ने हो भने सानातिना किताब नै बन्छन् ।    
उनी वास्तविक जीवनमा रमाइलो गर्न असाध्यै रुचाउने कलाकार हुन् । उनका समकालिन हाँस्यकलाकार साथीहरु उनका उटपट्याङ र जिस्काउने तरिकाले हायलकायल मात्रै होइन उनी नहुँदा उनको अभाव पनि महशुस गर्ने गर्छन् । केहीदिन अघि मात्रै हाँस्यकलाकार जीतु नेपालका छोरालाई उटपट्याङ कुरा सिकाएर नेपालको घरमा राजारामले अफ्ठ्यारो नै पारिदिएका थिए । 
राजाराम हाँस्य कलाकारको जोडीको नामकारण गर्ने पुरोहित पनि हुन् । उनैले नेपाली हाँस्य जगतका कुलदेवता मदनकृष्ण श्रेष्ठ र हरिवंश आचार्यको जोडीको नाम ‘मह’ भनेर नामकरण गरिदिएका हुन् । त्यस्तै किरण केसीसँग आफ्नै नाम जोडेर ‘किरा’ नामकरण गर्ने पुरोहित पनि उनै हुन् । पछिल्लो समयमा उनले प्रेमजोडि भनिएका आँचल शर्मा र पल शाहको जोडिलाई ‘आँप’जोडी भनेर नामकरण गरिदिएका छन् । 
मह सञ्चारको प्रस्तुति र किरण केसीको निर्माण रहेको सिनेमा ‘शत्रु गते’को छायाकंनका लागि यतिबेला वीरगंजमा रहेका उनी छायाकंन स्थलमा रमाइलो गर्नेहरुको सूचिमा पर्छन् । सिनेमाको छायाकंन स्थलमा उनको मस्ती र उटपट्याङ सबैको लागि मनोरन्जनको खुराक बनिरहेको छ । विशेष गरी उनी बसुन्धरा भुषाललाई खोजी–खोजी जिस्काउन र हैरान बनाउन लागिपरेका हुन्छन् । यस विषयमा कलाकार बसुन्धरा भुषाल भन्छिन्, ‘मलाई राजाराम भाइले अहिले मात्रै होइन ‘सीता’ फिल्मदेखि नै सताइरहेको छ । खोजी–खोजी मलाई जिस्काएर हैरान गर्छ ।’
राजारामले ‘शत्रु गते’को सेटमा ५२ वर्षकी बसुन्धरालाई कतिबेला मेकअपको बहानामा त कतिबेला उमेरको बहानामा हजुरआमा भन्दै जिस्क्याउँछन् जुन हेर्न लायकको देखिन्छ । छायाकंन स्थलमा हामीसँगको अन्र्तवार्तामा बसुन्धरा र राजारामले केही रमाइला किस्सा र अनुभवहरु बाँडेका छन् । 
चाउरी परेको छालाको जुरो
‘शत्रु गते’मा बसुन्धराले मुख्य अभिनेत्रीकी आमाको भूमिका निर्वाह गरेकी छिन् । छायाकंन स्थलमा राजारामले आफूलाई जिस्क्याउने प्रसंगमा उनले भनिन्, ‘कहिले काही त दिक्क बनाएर कुनामा गएर लुक्छु फेरि त्यहाँ पनि आईहाल्छ । अनि कहिले काँही कोठामा आनन्दले बस्नु पर्यो भनेर गयो कताबाट त्यहाँ पनि आईपुग्छ, (हाँसो) । तर उसको मुखसँगै मन पनि रमाईलो छ । नराम्रो केही पनि सोच्दैन । तर जिस्क्याउने बहानामा त.....मार्छ । यो मात्रै हैन हाँस्यविधाका भाइहरु सबैले मलाई माया गर्छन् । मरेपछि मलाई बोकेर लाने पनि यिनीहरु नै हो जस्तो लाग्छ मलाई ।’
दिदीलाई किन यति धेरै सताउनु हुन्छ ? भन्ने हाम्रो प्रश्नमा राजाले भने, ‘हैन । मैले दिदीलाई सताएको छैन । म दिदी कुनै पनि एङ्गलबाट नराम्री देखिएको हेर्न सक्दिन । यहिकारण म मेकअपम्यानलाई सधैँ भन्ने गर्छु, ‘दिदीको एक ठाउँमा पनि चाउरी देखियो भने राम्रो हुने छैन है ! बरु घाँटीतिरको चाउरी परेको छाला लगेर जुरो बनाई देऊ तर दिदी बुढी देखिनु भएन ।’ 
राजाको यो कुरा पछि बसुन्धराले हाँस्दै भनिन्, यो मेरो ‘शत्रु गते’ हो । देख्नुभयो कत्तिको बेईज्जती रहेछ यो ।’ 
मेकअपको प्रसंगमा बसुन्धराले ‘सीता’ सिनेमामा काम गर्दाको अनुभव सुनाइन् । उनले भनिन्, ‘सीता सिनेमामा काम गर्दा उ र म दुवै जना पुलिसको युनिफर्ममा देखिनु पर्ने थियो । उसलाई त म भन्दा जेठी हो यो पक्कै पनि बुढी देखिन्छे भन्ने लागेको रहेछ । तर युनिफर्म लगाएर मेकअप गर्दा म त उभन्दा राम्री र कलिली देखिएँ । अनि उसलाई त डाहा भएछ है ! अनि यो दिदीलाई के खुवायो भनेर मेकअपम्यानलाई सोध्न थाल्यो । त्यो समयदेखि अहिलेसम्म पनि मेरो मेकअप गर्न थाल्यो की अरुलाई मेरो चाउरी परेका ठाउँ देखाउँछ । तर चाउरीपना त मेरो बुढो भएको रेखा हैन अनुभवको रेखा हो । अरु सबै कुरो राम्रो छ भाइको तर जसरी हुन्छ दिदीलाई चाहिँ अरुको अगाडि डाउन गर्न खोज्छ । म उमेरले बुढी भए पनि तरुनी देखिन्छु अनि उसलाई यसको रिस हुन्छ ।’
राजा नहुँदा बसुको करिअरमा असर
राजाराम र बसुन्धराले आधा दर्जन सिनेमामा काम गरेका छन् । यी दुईले काम गरेका प्रायसिनेमाहरु हिट भएका छन् । अधिकार, गुरु चेला, सीतालगायतका सिनेमामा यी दुईले पर्दा बाँडेका छन् । तर बीचमा राजाराम अमेरिका गएर बसे । त्यसबखतको समयमा बसुन्धराको करिअरमा असर पर्यो । खासमा यी दुईलाई सिनेमाको मुख्य भूमिकाका लागि लिने भन्दै केही सिनेमाका कथाहरु लेखिएका थिए । तर राजाराम उपलब्ध नभएपछि निर्माताले सिनेमाको कथा नै परिवर्तन गरिदिए ।  त्यसले बसुन्धरालाई  घाटा लाग्यो । उनी राजाराम नेपाल नहुँदा आफ्नो करिअरमा ठूलो असर परेको बताउँछिन् । 
उता राजाले भने यस विषयमा कुरा गर्दै अमेरिकामा हुँदा कुनै पनि सिनेमाको अफर नआएको र नेपाल आएपछि पनि बसुन्धराको अपोजिट कसैले प्रस्ताव नराखेको बताए । त्यसबखतदेखि बसुन्धरा र राजारामलाई जोडीको रुपमा लिएर सिनेमाहरु पनि बनेका छैनन् ।
भिडियो हेर्नुहोस्

उज्यालो र gufgaf.com को सहकार्य
