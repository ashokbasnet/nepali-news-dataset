पर्दामा नाचिरहेका श्रीकृष्णलाई हेर्दै रोईरहिन् श्वेता

अर्जुनकुमार संग्रौला/उज्यालो। काठमाडाै, भदाै १७ - ‘सम्झना विर्सना यस्तै हो जीवन’ निर्जीव पर्दाभित्रको सजिव चित्रमा नायक श्रीकृष्ण बोलिरहेका थिए, जवाफमा नायिका श्वेताले भन्दैथिईन ‘सम्झना बिर्सना सक्दिन बिर्सन ।’
चलचित्रको रंगीन पर्दामा हाँसिरहेका, बोलिरहेका अनि नाचिरहेका श्रीकृष्ण श्रेष्ठ । यता, पर्दा बाहिर यथार्थमा आँखाबाट नथामिने आँसु बगाउदै कहिल्यै नफर्किने गरि बिदा लिएका आफ्ना श्रीमानलाई हेरेर टोलाईरहेकी श्वेता खड्का । मिठो मुस्कान सहित पर्दामा बोलेको, छमछमी नाचेको देखिईरहँदा श्वेताको मनमा कतै श्री फेरि फर्केर आउलान कि भन्ने झिनो आशा पनि पलायो नै होला ।  श्रीमान गुमाएको २४ र कोहिनूर रिलिज भएको २५ औं दिनमा श्वेताले चलचित्र हेरिरँहदा अढाई घण्टा उनको आँखामा आँसु थामिएन ।
लगभग नेपाली चलचित्रको इतिहासमै यो पहिलो घटना होला, चलचित्र हेर्ने सबै दर्शकका आँखा रसाए । हलमा सन्नाटा छायो । कोही हाँस्न सकिईरहेका थिएनन् । चलचित्रको कथानकले के भन्यो, के भनेन चासो बनेन । सबैका आँखा एकटक पर्दामा मुस्कुराईरहेका उनै श्रीकृष्णमै अडेको थियो ।
श्वेता सहित नायक श्रीकृष्णकी ८२ बर्षिया आमा, परिवारका अन्य सदस्यहरुको पनि हलमा उपस्थिति थियो । त्यस्तै पूर्व प्रधानमन्त्री ढा. बाबुराम भट्टराई, पत्नी हिसिला यमी, सुचना तथा सञ्चार मन्त्री डा.मिनेन्द्र रिजाल, काङ्ग्रेस नेता अर्जुननरसिंह केसी, एसपी रमेश खरेल, सिएनएन हिरो एवं माइती नेपालकी संस्थापक अध्यक्ष अनुराधा कोइराला लगायत अन्य विशिष्ट व्यक्तिले पनि फिल्म ‘कोहिनूर’ हेरे ।
फिल्म ‘कोहिनूर’ सुरु हुनुभन्दा पुर्व स्व.श्रीकृष्ण पत्नी श्वेताले भित्री हलको ड्यासमा गएर सबैलाई नमस्कार गरिन् । सिनेमा शुरु भयो, स्वेताको अनुहार झन मलिन बन्दै गयो । सिनेमा हेरुन्जेल उनको आँखाबाट आशु झरिरह्यो, एक मिनेट पनि रोकिएन ।
‘कोहिनूर’ हेरेपछि कसले के भने ?
बाबुराम भट्टराई, पूर्वप्रधानमन्त्री : फिल्म उच्च कोटीको बनेको छ । श्रीकृष्णजीले अन्तिम अम्मर फिल्म दिएर जानुभएको छ । उहाँप्रती श्रद्धाञ्जली प्रकट गर्दै उच्च सम्मान व्यक्त गर्दछु।
रुक्माङ्गद कट्वाल, पूर्व प्रधानसेनापति : हामीले श्रीकृष्णजी जस्तो अनमोल व्यक्ति गुमाउन पुग्यौं । यो फिल्मले उहाँको सम्झना आइरन्छ । उहाँले फिल्म मार्फत दिन खोजेको सन्देश पुरा होस् । फिल्मले सबैको हृदय छोएको छ ।
करिश्मा मानन्धर, अभिनेत्री : फिल्म राम्रो नराम्रो भन्दा मैंले त श्रीजीलाई हेरें । श्वेता पनि आउँछिन् भनेर ‘कोहिनूर’ हेर्न आएकाु हुँ । श्वेताको वेदनाको गहिराई कतिसम्म होला हामीले अनुमान लगाउन सक्तैनौंं । फिल्म राम्रो भएर नै दर्शकले हेरिरहुन भएको छ ।
गौरी मल्ल, अभिनेत्री : मसँग त भन्ने केही शब्द नै छैन । फिल्मको सुरुमै श्रीकृष्णलाई श्रदाञ्जली दिएको फोटो देख्दा मनमा एक  किसिमको धक्का लाग्यो । फिल्मले सन्देश  बोकेको छ । फिल्म धेरै राम्रो बनेको छ ।
दिपाश्री निर्रौला, अभिनेत्री :कथा भन्दा पनि मैंले त श्री दाईलाई हेरें । आँखामा श्री दाइको छायाँ आइरह्यो । धेरै संवादले रुवायो । दाइको यो दुःखद घटना थाहा  भएजस्तो गरी फिल्मको कथा लेखिएको रहेछ । महाभारतमा श्रीकृष्ण जन्मिए जस्तै हाम्रो फिल्म क्षेत्रमा पनि अर्को श्रीकृष्ण जन्मनु पर्छ ।
चलचित्र कोहिनूरले हालसम्म लगभग ९ करोडको ब्यपार गर्न सफल भएको छ । चेलिबेटी बेचचिखनको कथालाई चलचित्रमा उठान गरिएको छ । चलचित्रलाई विदेशीले पनि हेरेर बुझ्न सकुन भनेर अंग्रेजी सबटाईटल सहित मंगलबारदेखि सिभिल मल, कुमारी, जय नेपाल, बिग भुभिजले प्रदर्शन गर्दैछन् ।
