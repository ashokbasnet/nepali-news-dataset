‘फलानो’सँग कार्टुन कहानी

लक्ष्मण कार्की/उज्यालो । राजेश केसी, चर्चित व्यंग्य चित्रकार अर्थात कार्टुनिष्ट ।
नागरिक दैनिकमा फलानो शीर्षकमार्फत केसीले राजनीतिक तथा सामाजिक विषयवस्तुमा कार्टुन बनाउँदै आउनुभएको छ । उहाँको कार्टुनमा समसामयिक विषयवस्तुको झल्को, उपयुक्त सन्देश, कला र सृजना देख्न पाइन्छ । तिनै कार्टुनिष्ट केसी शनिबार उज्यालो घरमा आउनुभएको थियो ।
उज्यालो नाइन्टी नेटवर्कमा विहान ६ बजे प्रसारण हुने कायाकैरनमा कार्टुन भन्ने गरिन्छ । सुन्ने स्रोताले मात्र होइन, कार्टुन बनाउने केसीले पनि कार्टुन भनेको निकै ध्यानपूर्वक सुन्ने गर्नुहुन्छ । उज्यालोमा आउँदा केसीले भन्नुभयो, ‘तपाईंहरुले कार्टुनभन्दा हामीलाई पो फाइदा भएको छ । जहाँ पुग्यो हामीलाई चिन्छन् । हाम्रो व्यक्तिगत र व्यवसायिक दुवै कुरामा यसले टेवा दिएको छ ।’
केसीले सुनाएका केही रमाइला कुरा :
एकपटक पाल्पा गएको बेला त्यहाँका एकजना स्थानीयबासिन्दाले केसीलाई भनेछन्, तपाईंले कायाकैरनमा खुब मज्जाले कार्टुन पढ्नुहुन्छ सर । केसीले यसलाई रेडियोको तागतका रुपमा बुझ्नुभएको छ ।
यसबाहेक खेतबारीमा काम गर्दागर्दै मोबाइलमा कार्टुन सुनेर त्यहिँबाट यस्तो विषयमा चाहिँ कार्टुन बनाउनुपर्‍यो भन्ने अनुरोध सुन्दा पनि केसीलाई खुब मज्जा लाग्दोरहेछ ।
अलि लज्जालु र इमान्दार स्वभावका केसीले सबै सिर्जना उत्तिकै सशक्त नहुने यथार्त स्वीकार्दै भन्नुभयो, ‘यदि मैले बनाएको कार्टुन कसैले बुझ्न सकेन भने त्यो मेरो कमजोरी हो । रेडियोमा लगातार केहीदिन आफ्ना कार्टुन आएनन् भने म सोच्छु कि मेरा कार्टुन केही कमजोर हुन थालेछन् अब मैले थप प्रयास गर्नुपर्ने भएछ ।’
पारिश्रमिकको कुरा
‘मैले कान्तिपुरको डमीदेखि नै कार्टुन बनाउने जागिर खाएँ । मलाई लाग्छ जागिरकै रुपमा तलब पाउने गरि कार्टुन बनाउने मान्छे सायद म नै पहिलो हुँला कि ?
मेरो तलबै यत्ति हो भनेर अंकमै बताउन अलि उचित नहोला’ अलि अप्ठ्यारो मान्दै केसीले भन्नुभयो, ‘मैले काम थाल्दादेखि नै सम्पादकपछि सबैभन्दा बढि तलव मै बुझ्थेँ । त्यो क्रम लगभग अहिलेपनि त्यस्तै छ । काम गर्ने क्रममा सँगै गरौँ भनेर धेरै प्रकाशन गृहबाट तानातान हुन्छ, त्यो भनेको आफ्नो पारिश्रमिक बढ्नु हो । त्यसका पछि पनि पाठक श्रोताकै त भर छ नि । उहाँहरुले मन पराएकै कारण त मलाई प्रकाशन गृहले मागेजति तलब दिंदो होला ।’
कार्टुनिष्टको पनि जागिर हुन्छ ?
‘भविष्यमा आफ्ना सन्तानलाई डाक्टर इन्जिनियर पाइलट वा यस्तै भएको हेर्ने सपना धेरैको हुन्छ । तर सवै बच्चाले त्यो हासिल गर्न सक्दैनन् । मैले काम थाल्दा पनि यस्तै थियो । कार्टुनिष्टले पनि राम्रो कमाउन सक्छ घरबार चलाउन सक्छ भन्ने थिएन । तर म त्यसैमा रमाउन चाहन्थें । मलाई थाहा थियो कि म कार्टुन मार्फत समाजमा परिवर्तनको सन्देश दिन र बिकृतीमाथि खबरदारी गर्न सक्छु । त्यसैले लागेँ र लागिरहेँ । लागेपछि थुप्रै रमाइला घटनाहरु पनि भए । तीमध्ये एउटा सुनाउन लायक ठान्छु । विहेको लगि कुरा लैजाँदा केटीको परिवारलाई केटा कार्टुनिष्ट हो भनिएछ । केटीका बा आमा निकै बेरसम्म हाँसेछन् र सोधेछन् कार्टुनिष्ट पनि पेशा हुन्छ ?’
कार्टुनसँगको संगत
केसी चित्रकलामा सानैदेखि रमाउने मानिस हुनुहुँदो रहेछ । ३ कक्षामा पढ्दा उहाँले बनाएको डाँफेको चित्रले राष्ट्रब्यापी चित्रकला प्रतियोगितामा पुरस्कार पायो । तर हजुरबुबाले घरमा ल्याउने इण्डिया टाइम्समा छापिने कार्टुनेले उहाँलाई त्यतातिर तानेछ ।
इन्दिरा गान्धीको तस्बिर चित्रमार्फत नै सजिलो गरि चिनेपछि उहाँले यो विधातिर हात हाल्ने अठोट गर्नुभयो । त्यसपछि कक्षाका ब्लाकबोर्डमा र खाली कागजमा हजारौं कार्टुन उहाँले बनाउनुभयो ।
पछि कान्तिपुरको प्रकाशनसँगै केसीले नियमित रुपमा कार्टुन बनाउन थाल्नुभयो । त्योबेला उहाँको जागिर ट्राभल एजेन्सीमा पनि थियो । १७ वर्षसम्म उहाँले ती दुवै पेशालाई सँगसँगै लैजानुभयो । त्यसबेला उहाँले फोटोपत्रकारिता, चित्रकारिता र जागिरलाई सँगसँगै लैजानुभयो ।
त्यसपछि उहाँलाई लाग्यो अब यसरि हुँदैन मैले छान्नुपर्छ । समाजमा परिवर्तन गर्नुपर्ने धेरै कुरा छन् । तिनमा आफ्नो पनि हिस्सा होस् भनेर उहाँले कार्टुनिष्टको कर्मलाई नै अगांल्ने अठोट गर्नुभयो । जुन कर्म दुई दशकदेखि लगातार चलिरहेकै छ ।
एउटा सफल कार्टुनिष्टका रुपमा राजेश केशीको नाम स्थापित भइसकेकै छ । केसीको एउटा चिन्ता छ ‘नयाँ पुस्ताले हामीलाई च्यालेन्ज दिन सकिरहेको छैन । हामी अब बुढो हँुदै गयौं खोइ त हामी पछिको पुस्ता कार्टुनमा ?’
उहाँको सुझाव छ, कार्टुन नाम र दाम दुवैले आकर्षक क्षेत्र हो । इमान्दारिताका साथ लगातार मेहनत गर्नेका लागि कार्टुनिष्ट निकै राम्रो क्षेत्र हो । ‘आउनुहोस् समाज सुधारको लक्ष्यका साथ गलत बाटोमा हिडिंरहेकालाई ट्रयाकमा हिँडाउन थोरै भएपनि योगदान गरौं’ केसीको आग्रह छ ।
