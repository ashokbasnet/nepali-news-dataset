​‘कटप्पा’ का लागि १ करोड लिएका सत्यराजले शाहरुखको सुपरहिट फिल्मबाट बलिउडमा गरेका थिए डेब्यू

असोज १९ – आज कटप्पाका बारेमा कसैलाई पनि चिनाइराख्नु पर्दैन । उनको वास्तविक नाम तपाईँलाई थाहा नहुन सक्छ तर कटप्पा भन्नेबित्तिकै तपाईँलाई याद दिलाइराख्नु पर्ने आवश्यकता हुँदैन । २०१५ को ब्लकबस्टर फिल्म ‘बाहुबली’ मा कटप्पाको ऐतिहासिक भुमिका निर्वाह गरेका तामिल कलाकार सत्यराजलाई अब वास्तविक जीवनमा पनि कटप्पाका नामले चिन्ने धेरै छन् । 

यसरी सुरु भयो फिल्मी करिअर
चेन्नईमा बस्ने सत्यराज एकपटक फिल्मको शुटिङ हेर्न गएका थिए । त्यहाँ उनले तामिल निर्देशक तिरुप्पुर मेनियन र अभिनेता शिवकुमारसँग भेट्ने मौका पाएका थिए । त्यसपछि उनले स्वामीनाथनको नाटक मण्डलीमा काम गर्न थाले ।

त्यसैबेलादेखि उनमा एक्टर बन्ने चाहना पलाएको थियो । तामिल चलचित्र ‘कोलंगल’ बाट अभिनय यात्रा सुरु गरेका सत्यराजले अहिलेसम्म १ सय ३६ चलचित्रमा अभिनय गरिसकेका छन् । ‘बाहुबली’ मा कटप्पाको रुपमा देखिएपछि सत्यराजको लोकप्रियता ह्वात्तै बढेको थियो । उनले तेलगु, कन्नड तथा मलायालम भाषाका धेरै फिल्ममा काम गरेका छन् । 

सत्यराज आफै पनि आफ्नो फिल्मी करिअरमा ‘बाहुबली’ लाई सबैभन्दा विशेष फिल्मको रुपमा हेर्दछन् । चलचित्र बाहुबलीमा कटप्पाको भूमिकामा देखिएका सत्यराजले भन्दा चलचित्रका अन्य कलाकारले धेरै पारिश्रमिक पाएका थिए । सत्यराजले कटप्पाको भूमिकाका लागि १ करोड लिएका थिए । चलचित्रमा मुख्य भूमिकामा देखिएका प्रभासले २० करोड रुपैयाँ लिएका थिए । त्यस्तै अभिनेत्री अनुष्का शेट्टीले  ५ करोड रुपैयाँ लिएकी थिइन् । 
बलिउडमा ‘चेन्नई एक्सप्रेस’ बाट डेब्यू 
यदि तपाईँलाई सम्झना छ भने ‘चेन्नई एक्सप्रेस’ मा डनको भूमिकामा सत्यराज नै थिए । जसलाई धेरैले ‘बाहुबली’ मा चिनेनन् पनि । ‘चेन्नई एक्सप्रेस’ मा दीपिका पादुकोणको बुवाको भूमिकामा देखिएका थिए । बक्स अफिसमा हिट चलचित्र ‘चेन्नई एक्सप्रेस’ मा पनि सत्यराजले एक करोड लिएका थिए ।
 
बाहुबलीले धेरै किसिमको रेकर्ड बनाएको थियो । यस चलचित्रका पात्र कटप्पाका बारेका आज पनि धेरै जोक्सहरु बन्ने गरेका छन् । यो भूमिकाका लागि सत्यराजले आइफा अवार्डमा बेस्ट सपोर्टिङ एक्टरको अवार्ड प्राप्त गरेका थिए ।
