भ्यालेन्टाइन डेमा नम्रताको नयाँ फिल्म

सूर्यकुमार क्षेत्री/ उज्यालो । काठमाडौं, पुष ७ – नेपाली सिनेमाका दर्शकले फेरी एकपटक नम्रता श्रेष्ठको अभिनय हेर्न पाउने भएका छन् । चलचित्र क्षेत्रमा डेब्यू गरेपछि करिव दुई बर्ष गुमनाम बनेकी नम्रतालाई दिलिप रायमाझीको चलचित्र ‘मिस यू’ मा देख्न पाइने भएको हो । 

 

पछिल्लो समयमा सिनेमा क्षेत्रमा ठुलो सम्भावना बोकेकी भनेर चिनिने नम्रतालाई दिलिप रायमाझीले आफैले निर्माण गरेको चलचित्रमा मुख्य भूमिकामा उतारेका छन् । रायमाझीका अनुसार यो चलचित्र भ्यालेन्टाइन डे को अवसर पारेर रिलिज हुँदैछ । ‘मिस यू’ नेपाल, मेलेसिया र सिंगापुरमा ४० दिन लगाएर सुटिङ गरिएको हो । 

 

दर्पण एन्ड दिब्याज क्रिएसनको ब्यानरमा निर्माण भएको यो चलचित्र फ्रेण्डसीप, प्रेम र बिदेशमा पढ्न गएकाहरुको कथामा बनेको निर्देशक सुरेशदर्पण पोखरेलले बताउनुभयो । नम्रताले आफ्नो फिल्मी करियरलाई स्थापित गर्नमा यो चलचित्रले मुख्य भूमिका निर्वाह गर्ने समेत निर्देशक पोखरलेले दावी गर्नुभयो । 



 

यश कुमार र बाबु बोगटीको चलचित्र ‘बाटोमूनीको फूल’ले उत्साहित बनेका कथाकार तथा निर्देशक सुरज सुब्बा नाल्बोको कथा, पटकथा र संवाद छ ‘मिस यू’मा । चलचित्रमा दिलिप रायमाझी, नम्रता श्रेष्ठ, बरुण राणा मुख्य भूमिकामा देखा पर्दैछन् । 

 

किचमान चित्रकार र बावु बोगटीको संगीत रहेको 

चलचित्रमा ६ वटा गीत रहेका छन् । यो चलचित्रसँगै भूवन केसीको ‘साथी म तिम्रो’ र हरि महतको ‘आइएम सरी’ एकैचोटी प्रर्दशनमा आउँदैछन् ।
