वैशाखमा लगनगाँठो कसेका चर्चित सेलिब्रेटीहरु

काठमाडौं वैशाख ३० – नयाँ बर्षको सुरुवात, वैशाख महिना । नयाँ बर्षको सुरुवातसँगै कतिपयले आफ्नो जीवनलाई पनि नयाँ ढंगले सुरु गर्ने गरेका छन् ।
कतिपयको विवाहसँगै नयाँ बर्ष र नयाँ जीवनको  सुरुवात हुने गरेको पाईन्छ । विवाहसँगै नयाँ जीवन सुरु हुने धेरैको भनाई छ । यस्तै आज हामी बैशाख महिनामा  विवाह गरेका चर्चित सेलिब्रेटीहरुको  बारेमा चर्चा गर्दैछौं ।
मनोज गजुरेल र मिनु ढकाल गजुरेल 
कमेडी किंग मनोज गजुरेलको बैवाहिक वर्षगाँठ वैशाखमा नै पर्छ । मनोजकी पत्नी मिनुले मनोजको करियरमा निकै ठूलो साथ र सहयोग गरेकी छिन् । मिनु बागबजारमा बुटिक चलाउँछिन् । बुटिकमा ब्यस्त भएपनि उनले घरपरिवार पनि सम्हाल्न भ्याईरहेकी छिन् । मनोज र मिनुको विवाह आजभन्दा २० बर्ष पहिले  बैशाख ८ गते भएको थियो । 

आर्यन सिग्देल र सपना भण्डारी
अभिनेता आर्यन सिग्देलको विवाहको लगन पनि वैशाख महिनामै जुरेको थियो । २०७१ साल वैशाख ६ गते गोकर्णकी सपना भण्डारीसँग उनले लगनगाँठो कसेका थिए । फेसबुकबाट भेटिएका आर्यन र सपनाको प्रेम विवाह थियो । यो वर्षको बैशाख ६ मा उनीहरुले दोस्रो वैवाहिक बर्षगाँठ मनाएका थिए । दुई बर्षमा सम्बन्धमा धेरै उतार चढावहरु  त पक्कै पनि आए होलान् तर सपना र आर्यन दुवैलाई सम्बन्धमा आएका अप्ठ्याराहरु केहि पनि याद छैन । उनीहरु एकअर्काको साथमा रमाईरहेका छन् । एकको कामलाई अर्कोले बुझ्ने, काममा हौसला दिने  बानी उनीहरुको छ । हाल आर्यन अभिनयमा नै ब्यस्त छन् भने सपना मास्टर सकाएर बसेकी छिन् । 

सत्यराज आचार्य र अनिता आचार्य
पहिलो पत्नीको निधन र त्यसको वियोगमा रहेका सत्यको जीवनमा अनिताको आगमनले निकै खुसी ल्यायो । अनिता सत्य भन्दा १० बर्ष कान्छी छन् ।  सत्य र अनिताले विवाहको चौथो वर्षगाँठ २०७३ बैशाख १३ गते मनाए । आज भन्दा चार वर्ष पहिले बैशाख १३ मा उनीहरुको विवाह भएको थियो । 
उषा खड्गी र जिपी तिमील्सीना
पूर्व मिस नेपाल उषा खड्गीलाई  आफ्नो विवाह भएको हिजो जस्तो लाग्छ । तर उनको विवाहको १४ बर्ष बितीसकेको छ । आज भन्दा १४ बर्ष पहिले उषा र सञ्चारकर्मी जिपी तिमील्सीनाको विवाह वैशाख २६ गते भएको थियो । यसपाली  विवाहको चौधौँ बर्षगाँठ उनीहरुले गोकर्णको स्वस्थ समाजका बौद्धिक अपांगता भएका बालकहरुसँग मनाएका थिए । 

forseenetwork र उज्यालाेकाे सहकार्य ।
