दीपकको कथाले मागेन दीपालाई

अर्जुनकुमार संग्रौला/उज्यालो । काठमाडौं, असार ११ – नेपाल टेलिभिजनबाट प्रसारण हुने तितो सत्य समूहले बनाउन लागेको चलचित्र ‘६ एकान ६’ मा तितो सत्यमा जस्तै दीपकराज गिरी र दीपा श्री निरौलालाई श्रीमान श्रीमतीको भूमिकामा देख्न नपाईने भएको छ ।
चलचित्रको नायिकाको रुपमा आफू नै देखिने बताउँदै आएकी दीपालाई चलचित्रमा देख्न पाईने छैन तर चलचित्रका नायक भने दीपक नै हुन् । दीपकलाई चलिचित्र ‘६ एकान ६’मा निता ढुंगानासँग रोमान्स गरिरहेको देख्न सकिने छ ।
नेपाल टेलिभिजनबाट प्रसारण हुने तितो सत्यमा श्रीमान श्रीमतीको भूमिकामा देखिने उनीहरुलाई पर्दाको मात्र नभएर वास्तविक जीवनको पनि श्रीमान् श्रीमती नै सम्झन्छन् धेरैले ।
पर्दामा जमेको दीपक र दीपाको जोडी चलिचित्र ‘६ एकान ६’मा किन नदेखिने हो भन्ने धेरैलाई कौतुहल लागेको हुन सक्छ ।
‘चलचित्रको कथाले दीपालाई मागेन त्यसैले दीपा चलचत्रिमा देखिन्नन्’ चलचित्रका निर्मातासमेत रहेका दीपक भन्छन् ‘चलचित्रको कथा लेख्दा दीपालाई नै हेरेर लेख्ने कुरा पनि आएन् ।’ चलचित्रको कथा दीपकले नै लेखेका हुन् ।
“म पनि एक्टर नै भएकाले चलचित्रमा आफ्नो रोल नहुँदा नरमाईलो त लागेको नै छ’ निन्याउरो मुख लगाउँदै दीपाले भनिन्, ‘तर चलचित्रको सह–निर्देशकको रुपमा जिम्मेवारी पाएकी छु, त्यसमै सन्तोष छ ।’
चलचित्रको निर्देशन दिनेश डिसीले गर्दैछन् भने निर्माणमा दीपकलाई साथ दिएका छन् गैंडा अर्थात् निर्मल शर्माले ।
दीपालाई चलचित्रमा नायिकको रुपमा नसुहाउने भएकाले चलचित्रमा नलिएको दीपक बताउँछन् ।
दीपालाई सुहाउने कुनै रोल नै नभएकाले उनलाई चलचित्रमा देख्न नपाइने दीपक बताउँछन् ।
यसअघि दीपक र दीपा चलचित्रमा पनि सँगै देखिदै आएका थिए । चलचित्र सुन्दर मेरो नाममा दीपक मुख्य भुमिकामा देखिएका बेला चलचित्रको एउटा गीतमा दीपालाई पनि देखिएको थियो ।
चलचित्र ६ एकान ६ मा हाँस्यब्यङ्ग्य क्षेत्रका चर्चित अनुहारहरुलाई देख्न पाइनेछ ।
चलचित्रमा ६ जना नायक रहनेछन् । दीपकराज गिरीका अलावा चलचित्रमा शिवहरी पौडेल, जीतु नेपाल, सिताराम कट्टेल, केदार घिमिरे, र सन्दिप क्षेत्रीलाई देख्न पाईनेछ । यस्तै विल्सन विक्रम राईको स्थानमा क्षेत्रीले अभिनय गर्ने नायक दीपकराज गिरीले बताए ।
