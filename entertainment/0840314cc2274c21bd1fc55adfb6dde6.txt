बेल्जियमको सुन्दरी प्रतियोगितामा नेपाली युवती दोश्रो

सन्तोष न्यौपाने/ उज्यालो, मंसिर १८ - बेल्जियममा आयोजित जुनिअर टप मोडेल २०११ मा नेपाली सुन्दरी रोशनी घिमिरे दोस्रो हुनुभएको छ । काभ्रेपलान्चोक स्थायी घर भएकी रोशनीले १४ सय प्रतिस्पर्धीसँगको प्रतिस्पर्धाबाट प्रतियोगितामा दोश्रो स्थान प्राप्त गर्नुभएको हो । 

 

प्रत्येक वर्ष हुने प्रतियोगिताको प्रारम्भिक चरणमा सहभागी भएका १४सय सहभागीहरुलाई उछिन्दै उहाँ १५० जनामा पर्न सफल हुनुभएको थियो । प्रतियोगिताको सेमिफाइनलबाट रोशनी सहित २६ जना प्रतियोगीलाई फाइनलमा छनोट गरिएको थियो । 

 

फाइनलमा निर्णायक मण्डल र मोबाइल एसएमएस भोटिङको आधारमा पहिलो, दोश्रो र तेश्रो स्थानमा पर्नेको नामावली सार्वजनिक गरिएको थियो । रोशनीलाई ताज पहिराउन बेल्जियममा बसोबास गर्ने नेपालीले अभियान नै चलाएका थिए । 

 

पुरस्कार स्वरुप आयोजकले रोशनीलाई चाँदीको मेडल प्रदान गरेको छ । रोशनीका बुबा राम र आमा शुष्मा बेल्जियममा बसोबास गर्नुहुन्छ ।
