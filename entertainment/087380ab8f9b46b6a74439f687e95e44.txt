‘न हजुरबुवा रहनुभयो, न खाइनखाई जोगाएको सम्पत्ति’

एलबी थापा उज्यालो । 
प्यूठान, वैशाख ८ – सरुमारानी गाउँपालिका–६, ठाँटीओढारका कमल थापा त्रिपाल मुनि किरीया बसिरहनु भएको छ । 
 

उहाँको परिवारका पाँच सदस्य यसैगरी रात गुर्जान बस्न बाध्य छन् । बिहीबार भएको आगलागीमा परि उहाँको ७५ वर्षीय हजुरबुवा रेउतबहादुर थापाको ज्यान गएको थियो । आगलागीले उहाँसहित छिमेकी ५ घरपरिवारको घरगोठ जलेर नष्ट भएको छ ।
 
यो गाउँका परिवारका ३१ जना बिचल्लीमा छन् । यतिबेला आगलागी पीडितहरु राहतमा पाएको त्रिपाल प्रयोग गरी शीत छोपेर बस्न बाध्य छन् । ‘घर जलेर खरानी भयो, हामी त बर्बाद भयौँ’, पीडित कमल थापाले भन्नुभयो, ‘हेर्दाहेर्दै सबै सबैको घर गोठ आगोले स्वाहा पार्‍यो ।’ आगलागीमा हजुरवुवासँगै सुन, चाँदीका गरगहना र नगद लत्ताकपडा सबै खरानी भएको उहाँले बताउनुभयो ।
 

‘हाम्रो बिजोग भयो, न हजुरबुवा रहनुभयो, न खाइनखाई जोहो गरेको सम्पत्ति नै’, पीडित माया थापाले भन्नुभयो, ‘अब कसरी बाँच्ने, बच्चाबच्चीको झन बिचल्ली छ ।’ शरीरमा लाएको एकसरो लुगा बाहेक केही बाँकी नरहेको उहाँले बताउनुभयो । गाउँलेहरु नजिकै कुलो मर्मतका लागि गएको बेलामा  आगलागी भएकाले क्षति बढी भएको स्थानीय यमबहादुर थापाको भनाई छ । उहाँको पनि पीडा उस्तै छ ।
 
संस्थाको ऋण तिर्न र कुलो मर्मतका लागि भनेर घरमै राखेको ९१ हजार नगद रुपैयाँ खरानी भएको अग्निपीडित काली थापाले रुँदै बताउनुभयो । ‘हामीमाथि दैवले बज्रपात गर्‍यो’, बिलौना गर्दै उहाँले भन्नुभयो, ‘४ वटा बाख्रा, एउटा गोरुसहित सबै आगोमा बिलायो ।’ ‘खाइनखाई जोरेको नगदसहित डेढ तोला सुनको गहना आगोमै जल्यो’, कालीले भन्नुभयो, ‘सम्पत्ति नष्ट हुनत दुई घण्टा पनि लागेन ।’
 

ठाँडीओढारमा कमल थापाको घरबाट सुरु भएको आगोले सँगै जोडिएका ५ घर खरानी भयो । आगलागीले यहाँका विपन्न परिवारका कमलसहित दिपक, यमबहादुर, धनबहादुर र मीनबहादुर थापाको सम्पत्ति एकैसाथ स्वाहा बनायो । आगलागीले एक सुत्केरी महिलासहित ३१ जना बढीको बिचल्ली भएको छ ।
 
स्कुल पढ्ने बालबालिका सबै प्रभावित बनेका छन् । गोठमै रहेका दुई दर्जन बढी पशु चौपाया जलेको जिल्ला प्रहरी कार्यालय प्यूठानले जनाएको छ । आगलागीबाट ५ घरधुरीको झण्डै ७० लाख बरावरको क्षति भएको प्यूठान प्रहरी प्रमुख राजेन्द्र पोख्रेलले बताउनुभयो । 
 
घटनास्थलमै पुगी अग्नि पीडितलाई राहत
 
जिल्ला दैवी उद्वार कोष तथा नेपाल रेडक्रस सोसाइटीको पहलमा घटनास्थलमै पुगी अग्नि पिडितलाई राहत सामग्री दिइएको छ । पीडित परिवारलाई नगद रकमसहित खाद्यान्न सामग्री प्रदान गरिएको प्रमुख जिल्ला अधिकारी डा. कृष्णबहादुर घिमिरेले बताउनुभयो । उहाँका अनुसार जिल्ला प्रशासन कार्यालयले मृतकका परिवारलाई नगद  १ लाख रुपैयाँ र अग्नि पीडितलाई नगद १० हजार रुपैयाँका दरले राहत रकम प्रदान गरेको छ ।
 
यसैगरी नेपाल रेडक्रस सोसाइटी, फूलबाारी एकीकृत ग्रामीण विकास संस्था नेपाल, प्यूठान उद्योग वाणिज्य संघ, कालिका विकास केन्द्र नेपाल लगायतले खाद्यान्न तथा अन्य राहत सामग्री दिएका छन् ।
 
आगलागीबाट घरबारविहीन भएका पीडित परिवारलाई सरुमारानी गाउँपालिका अध्यक्ष झगबहादुर विश्वकर्मासहितको जनप्रतिनिधि सम्मिलित टोलीले खाधान्न, कपडासहित प्रतिपरिवार नगद १५ हजार उपलब्ध गराएको छ । गाउँपालिकाले मृतक परिवार तथा आफन्तलाई किरिया खर्चका लागि २५ हजार नगद प्रदान गरिएको अध्यक्ष विश्वकर्माले जानकारी दिनुभयो ।
 
घटनास्थल पुगेकी प्रतिनिधिसभा सदस्य सदस्य दुर्गा पौडेलले राष्ट्रिय जनमोर्चाका तर्फबाट मृतक परिवारलाई १५ हजार र पीडित परिवारलाई १०-१० हजारका दरले नगद रकम प्रदान गर्नुभएको छ । अग्नि पीडित परिवारलाई एकीकृत नेकपा माओवादीका तर्फबाट प्रदेशसभा सदस्य कृष्णध्वज खड्काले मृतक परिवारलाई १० हजार र अन्य पीडितलाई ५-५ हजार रुपैयाँ राहत स्वरुप दिनुभएको छ ।
