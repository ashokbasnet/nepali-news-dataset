पुस्ता हस्तान्तरणको ‘उत्सव’

काठमाडौ, साउन ८ – नेपालमा स्थापित चलचित्रकर्मीका छोराहरु पनि सिनेमा क्षेत्रमा आइरहेको सन्दर्भमा निर्माता शेखर कोइरालाले पनि छोरा संजागसँग मिलेर ‘उत्सव’ बनाएका छन् । भारतमा सिए पढेर आएका संजोग चलचित्र उत्सवको मुख्य कलाकार पनि हुन् ।
आफ्नो पहिलो चलचित्रलाई लिएर निकै उत्साहित संजोगले बाबुको पथ पछ्याउदै चलचित्र क्षेत्रमा आएको बताए । शेखर पनि छोराको फिल्म मोहबाट खुशी देखिएका छन् । विहीबार काठमाडौमा आयोजित पत्रकार सम्मेलनमा चलचित्रको ट्रेलर पनि सार्वजनिक गरियो । कुमार भट्टराईद्वारा निर्देशित चलचित्र उत्सवमा संजोग कोइरालाका अलावा सौगात मल्ल, गौरव पहारी, प्रकृति श्रेष्ठ, मेनुका प्रधान लगायतको मुख्य भुमिका रहेको छ ।
‘दर्शकहरुले नेपाली सिनेमामा देखिइरहेको कुराहरु भन्दा केही फरक पाउनुहुनेछ’ निर्देशक भट्टराई भन्छन् ‘युवाहरुले बनाएको सिनेमा भएकाले पनि प्रत्येक कुराहरु नयाँ किसिमले डिजाइन गरिएको छ ।’ दासढुंगा, आचार्य, उमा लगायतका चलचित्रमा स्क्रिप्ट राइटरको रुपमा काम गरिसकेका भट्टराईले उत्सवलाई कमर्शियल रुपमा बनाएको बताए ।
‘पहिले पहिले गधाले भारी बोके झै रिलको भारी बोकेर हिड्नुपर्ने जामाना थियो तर अहिले चलचित्र क्षेत्रमा डिजिटल युग आइसकेको छ’ चलचित्रका निर्माता शेखर कोइरालाले भने ‘प्रविधि परिवर्तन भएसँगै मैले आफुलाई पनि परिवर्तन गरेको छु, उत्सवलाई मैले पुस्ता हस्तान्तरको रुपमा पनि लिएको छु ।’ चलचित्रले दर्शकलाई हलसम्म तान्नेमा निर्माता कोइराला निकै आशावादी देखिए ।
–अर्जुनकुमार संग्रौला
