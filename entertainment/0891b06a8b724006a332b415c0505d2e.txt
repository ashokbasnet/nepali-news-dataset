सुन्दरीसँगको भेट पनि डेलिसीको फेसबुकमा

काठमाडौं, पुष २१ – नेपालका लागि अमेरिकी राजदुत स्कट एच डेलिसी फेसबुक मार्फत नै आफ्ना कुरा भनेर सार्वजनिक महत्वको बनाउन खप्पिस मानिनुहुन्छ । यसैक्रममा अमेरिकामा भएको सुन्दरी प्रतियोगिताकी बिजेतासँग भएको भेट पनि राजदुत डेलिसीले फेसबुक मार्फत नै सार्वजनिक गर्नुभएको छ । 

 

डेलिसीले अमेरिकामा गत भदौमा सम्पन्न नेपाली समुदायका युवतीहरूको सौन्दर्य प्रतियोगितामा ‘मिस नेपाल यूएसए –२०११’ को  उपाधि चुमेकी सुजिता बस्नेतलाई बिहीबार भेट गर्नुभएको थियो । ‘आज मैले सुजिता बस्नेतलाई भेट्ने मौका पाएँ’, राजदुत डेलिसीले आफ्नो फेसबुक स्टाटसमा लेख्नुभएको छ, ‘सुजिता नेपाल–अमेरिका सम्बन्धको चम्किलो उदाहरण हुन ।’

सुजिताले नेपाल र अमेरिकाका युवाको सम्बन्ध बिस्तारमा रुचि राखेको भन्दै उहाँले प्रशंसा समेत गर्नुभएको छ । डेलिसीले लेख्नुभएको छ – ‘उनले नेपाल र अमेरिकाबीच सम्बन्ध सेतु स्थापना गर्न कसरी निरन्तरता दिन्छिन भन्ने हेर्न म आतुर छु ।’ 

 

२६ जना प्रतिस्पर्धीलाई पछि पार्दै गत भदौमा मिस नेपाल युएसए २०११ को ताज पहिरिएकी २१ वर्षिया बस्नेत अमेरिकामै जन्मिएकी हुन् ।
