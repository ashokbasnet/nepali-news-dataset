प्रतिलिपि अधिकार दुरुपयोग आरोपमा पाँच पक्राउ

बागलुङ, माघ २१ – साइवर, मोवाइल र अडियो भिडियो पसललाई नेपाल संगीत उद्योग संघले गीतसंगीत बेच्न दिएको अनुमतिका कारण बाग्लुङका व्यापारी पक्राउ परेका छन् ।
झण्डै तीन वर्षअघि संगीत उद्योग संघले मुलुकभरका यस्ता व्यापारीबाट जनही १५ देखि ३० हजारका दरले रकम उठाएर गीतसंगीत बिक्री गर्न पाउने अनुमति दिएको थियो ।
त्यसैको आधारमा बागलुङमा चलचित्र नक्कल गरेर बिक्रि गरेका पाँच जना व्यवसायीलाई प्रहरीले पक्राउ गरेको हो । प्रतिलिपि अधिकार संरक्षण केन्द्र नेपालको अगुवाइमा प्रहरीले उनीहरुलाइ व्यवसायिक फर्मबाटै पक्राउ गरेको हो ।
बागलुङ बजारमा न्यू कालिका मोवाइल पसलका सञ्चालक प्रेमबहादुर कुँवर, मेलोडिज म्युजिक एण्ड मुभिजका सञ्चालक गर्ने तुलबहादुर थापा, सुर्दशन इलेक्ट्रोनिक्सका सञ्चालक सुर्दशन श्रेष्ठ, भारी म्युजिकका सञ्चालक आशिष भारीकी श्रीमती रीमा भारी र मोवाइल मर्मत नामक पसल सञ्चालक मनबहादुर पुनलाई पक्राउ गरिएको प्रहरी निरीक्षक प्रकाश सापकोटाले बताउनुभयो ।
केन्द्रले दुइ वर्ष प्रतिलिपी अधिकार ऐन विपरित गएर व्यवसाय नगर्न उनीहरुलाई पत्रचार गरेको थियो । तर गीत संगीतको छाता संगठन संगीत उद्योग संघले दिएको अनुमतिका आधारमा आफूहरुले यस्तो काम गरेको व्यवसायीले बताएका छन् । व्यवसायीले भने कलाकार कस्तुप पन्त र रेशम सापकोटाले जनही १५ हजार रुपैयाँका दरले पैसा लिएर गीत नक्कल गर्न पाउने आश्वासन दिएको बताएका छन् ।
तर संगीत उद्योग संघका तत्कालीन महासचिव पदम बुढाले काजतपत्र बनाएर उनीहरुलाई छाडिएको बताउनुभयो । संघले ०६७ सालमा देशभरी पाइरेसी विरुद्धको अभियान सञ्चालन गरेको थियो ।
अभियानबाट झण्डै १८ लाख संकलन भएको थियो । संकलित रकम समेत अनियमितता भएको म्यूजिक कम्पनिहरुले आरोप लगाउँदै आएका छन् ।
