कलामा पोखिएको अभिव्यक्ति (फोटो फिचर)

लक्ष्मी शाक्य/उज्यालो ।
काठमाडौ, साउन २६ – कला भनेको आफूलाई प्रस्तुत गर्ने वा आफूले देखेका, भोगेका भावना, विचार, अनुभव, समय र यथार्थतालाई अभिब्यक्त गर्ने सशक्त माध्यम हो ।
यस्तै विचार राख्ने कलाकार पूजा महर्जन राजभण्डारीको एकल कला प्रदर्शनी पाटनस्थित नेवाः छें आर्ट ग्यालरीमा भइरहेको छ । मेरो अभिब्यक्ति शीर्षक दिइएको कला प्रदर्शनीमा उहाँका १७ वटा चित्रहरु प्रदर्शनमा राखिएको छ ।
त्रिभुवन विश्वविद्यालय ललितकला केन्द्रीय विभागका प्रमुख डा.सीमा शर्माले शुक्रबार प्रदर्शनीको उद्घाटन गर्नुभएको थियो । डा. शर्माका अनुसार कलाकार पूजाले प्रकृतिलाई नै आफ्नो अभिब्यक्तिको माध्यम बनाउनुभएको छ । कलाकृतिहरुमा विषय अनुरुप रंगको कोमलता, रेखाहरुमा भएको माधुर्य र कवित्वमय लयात्मकताले उहाँको कलाकृतिलाई मौलिकता प्रदान गरेको डा. शर्माले वताउनुभयो । त्रिभुवन विश्वविद्यालयबाट ललितकलामा स्नातकत्तोर उत्तीर्ण गर्नुभएका कलाकार पूजा महर्जन राजभण्डारीका अनुसार कला अर्थपूर्ण हुनुको अर्थ यसले कुनै विचार वा सिद्धान्त बोक्नु नै पर्दछ भन्ने होइन । तर कला हरेक ब्यक्तिले अनुभव गर्ने एउटा सरल माध्यम भने हो ।  भिजुअल आर्टिष्टको रुपमा परिचित कलाकार पूजा महर्जन राजभण्डारीले दर्जनौं समूहगत प्रदर्शनीमा भाग लिइसक्नुभएको छ । तर यो भने उहाँको पहिलो एकल कला प्रदर्शनी हो ।
उहाँले आफ्नो पेन्टिङ मार्फत रिदमिक लाईनहरुलाई संयोजन गरि नारीको भावलाई ब्यक्त गर्न खोज्नुभएको छ । नारीको सुन्दरता र नारीको भावनालाई देखाउन खोज्नुभएको छ । जुन वहाँको पेन्टिङ अवलोकन पछि महसुस गर्न सकिन्छ । जस्तै उहाँले  मदर एण्ड डटर शीर्षकमा आमा र छोरीको सम्बन्ध, माया र  करुणालाई देखाउन खोज्नुभएको छ भने स्ट्रगल एण्ड अपर्चुनिटी शीर्षकको पेन्टिङमा उहाँले हरेक ब्यक्तिले बाँच्ने क्रममा आफ्नो आधारभूत आवश्यकता परिपूर्तिको लागि गर्नुपर्ने संघर्ष र संघर्ष पछिको अवसरलाई देखाउन खोज्नुभएको छ ।
भिजुअल आर्टिष्ट एवं कला लेखक जस्मिन राजभण्डारीका अनुसार कलाकार पूजाको कलामा कोमलता, लचकता, लय र लालित्यको आभाष स्पष्ट रुपमा प्रस्तुत गरिएको छ । नारीलाई विषयवस्तु वनाएर कोरिएका चित्रहरुमा कतै पनि दुःख एवं पिडाहरुको आभाष समेत पाउन नसकिने राजभण्डारीको भनाई छ ।
‘‘यस्तो लाग्दछ मानौं समाजमा दैनिक घटित् घटनाहरु प्रति उनि अन्जान छिन् या त उनि ति नारी पिडाहरुप्रति सरोकार नै राख्दिनन्,’’ राजभण्डारी भन्नुहुन्छ, ‘‘नारी को सन्दर्भ उठ्दा जहिले पनि दुःख, पीडा, दमन, हिंसा आदिका कुरा मात्र गर्नु जरुरी छैन, ति लगाएत करुणा, माया, सुन्दरता स्वच्छता, खुशी, ऊर्जा, शक्ति, यौनिकता आदिलाई पनि नारी विषयसँग जोडेर प्रस्तुत गर्न सकिन्छ भन्ने उनको भिन्न सोचाई छ ।’’ प्रदर्शनी आउँदो भदौ २३ गतेसम्म चल्नेछ ।
थप तस्बिर हेर्नुहोस् :
