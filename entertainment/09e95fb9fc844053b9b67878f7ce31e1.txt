पढाइ भनेपछि ज्वरो आउने छवि एसएलसीमा तीनपटक फेल

काठमाडौं, कात्तिक ५ – नेपाली चलचित्र उद्योगमा ‘बा’को नामले परिचित निर्माता छविराजओझा सधैँ चर्चामा रहने निर्माता हुन् । उनी चलचित्रका कारण चर्चामा त आउँछन् नै, यसका साथै व्यक्तिगत जीवनका कुराहरुले पनि उनी चर्चामा आउने गर्छन् । विशेष गरी उनी आफ्नो चलचित्र रिलिजको समयमा अपनाउने फण्डाका कारण चर्चित छन् । अहिले उनी अभिनेत्री शिल्पा पोखरेलसँग विवाह हुने हल्लाले समाचारको स्रोत बनिरहेका छन् । चलचित्र जगतमा २५ वर्ष बिताएका उनले २१ वटा चलचित्र रिलिज गरिसकेका छन् । उनी अब २२ औं चलचित्रको तयारीमा छन् । उनै छविसँग हामीले कुराकानी गरेका छौं । 
सन्चै हुनुुहन्छ ?
एकदमै सन्चै छु । 
तपाईं जिन्दगीमा पहिलो पटक खुसी के कुरामा हुनु भयो ?
म पहिलो पटक चै एसएलसी पास हुँदा खुसी भएको थिएँ । अनि दुःख गर्दै काम गर्दैगर्दा २०४६ सालमा पहिलो पटक चलचित्र निर्माण गरियो, चलचित्रको राम्रो व्यापार भयो । त्यो पनि निकै खुसी भएँ । खुसी त बिस्तारै थपिँदै जाने कुरा हो । अहिले त एकपछि अर्को खुसी पाइरहेको छु ।
खासमा तपाईँको उमेर कतिभयो ?
खासमा मेरो उमेर ३० वर्षभयो ।
यो राति सुतेको चै नगनेको हो ?
होइन आइसीमा ३० वर्ष भएँ भनेको नि । अब कतिभयो आफै गन्नुस् ।
तपाईंलाई के साइनो लगाउँ त ?
जे भन्दानी हुन्छ । नेपाली चलचित्र क्षेत्रमा बा भन्नुहुन्छ । कसैले प्यारो मान्छे भन्नुहुन्छ । सबैका आ–आफ्नो भन्ने तरिका हुन्छन् । तपाईंलाई जे मन लाग्छ त्यही भन्दा हुन्छ । 
तपाईं बाल्यकालमा कस्तो हुनुहुन्थो ?
म बाल्यकालमा एकदमै ज्ञानी थिएँ । मलाई स्कुल जान धेरै गाह्रो लाग्थ्यो । सकेसम्म पढ्न नपरे हुन्थ्यो , स्कुल जान नपरे हुन्थ्यो भन्ने लाग्थ्यो । यतिमात्रै कहाँ होर, स्कुल जाने भनेपछि मलाई ज्वरो नै आउँथ्यो । विराटनगरमा धेरै हिन्दी चलचित्र लाग्ने, एउटा चलचित्र कम्तिमा पनि १२ पटक हेर्थेँ । चलचित्र हेर्नलाई त निकै अगाडि होनी म त्यो बेलामा पनि । मौका पाएको बेलामासिनेमा हेर्न जाने । हाम्रो पालामा ४ आनामा सिनेमा हेर्न पाइन्थ्यो । अनि दसैँको बेलामा नयाँ लुगा र खसी काटेर खाने भनेपछि निकै खुसी लाग्थ्यो । दसैँमा खसीको कान पोलेर खानपाइन्थ्यो । 
स्कुल बिदा हुँदा कतिको खुसी मिल्थो ?
मलाई सबै भन्दा अल्छी लाग्ने भनेको नै पढाइको समयमा हो । अनि क्यालेन्डरमा रातो कहिले छ भन्ने चै पहिला नै हेर्थेँ । त्यो बिदामा कुन चलचित्र हेर्न जाने सबै कुरा मिलाई सकेको हुन्थेँ । हाम्रो समयमा राजा, रानीको जन्मदिनमा पनि विद्यालय छुट्टी हुन्थ्यो । 
एसएलसी कहिले दिनुभएको हो ?
एलएलसी दिन सुरु गरेको वि.स २०३७ सालमा पास भएको २०४० सालमा हो । अंग्रेजी कहिल्यै नआउने । अनि त सधँ फेल हुने । त्यही विषयमा धेरै पटक फेल भएपछि बल्ल–तल्लपास भएको हो । हामीले पढ्ने बेलामा विद्यालय अहिलेको जस्तो धेरै थिएन । सरकारी विद्यालयमा पढ्ेको हो मैले । पढाइमा त धेरै कमजोर होनी म । धन्न त्यो बेलामा एसएलसी सेकेण्ड डिभिजनमा पास भएँ । म एसएलसी पास नभएको देखेरत हाम्रो टोलमै फेल, फटाह, निकम्बा भन्थे मलाई । पास भएपछि गाँउ नै खुसी । अनि क्याम्पस जादाँ झनै मज्जा ।
तपार्इंलाई मनपर्ने  पर्व कुन हो ?
मलाई आशिर्वाद लिने हिसाबमा दसैँ, मन पर्ने पर्व भनेको तिहार हो । देउसी, भैलो, झिलीमिलीबत्तीले धेरै लोभ्याउँछ मलाई । छोटो समयको भएपनि रमाइलो लाग्छ ।
साथीसंगत कस्तो छ ?
म काठमाडाैंमा बसेको २६ वर्ष भयो । मेरो कार्यालय राखेको अहिले २१ वर्षभएको छ । जुन स्थापनाकाल देखि नै पुरानो बानेश्वरमा छ । त्यहाँ सबै जना आउनु हुन्छ । जहिले पनि भिडनै हुन्छ मेरो कार्यालयमा । साथीसंगत अहिलेसम्म राम्रो नै छ । अहिलेका धेरै चलचित्रकर्मीहरुलाई मैले यो क्षेत्रमा ल्याएको हो । सबैले राम्रो गरिरहनु भएको छ । उहाँहरुले पनि माया गर्नु हुन्छ, सम्झिनु हुन्छ । 
पहिलो पटक ससुरालीजाँदा कस्तो भयो ?
हाम्रो समुदायमा ज्वाँइलाई निकै सम्मान गर्ने चलन छ जो अहिलेसम्म पनि निरन्तर छ । अनि ज्वाँई बनेर ससुराली गएको हामीले अहिलेको राष्ट्रपतिलाई मानेको जस्तै गरी सबैको ध्यान ज्वाँइमा, त्यो देखेर अचम्म पनि लाग्ने अनि खुसी पनि लाग्ने ।
तपार्इंलाई अहिलेसम्म कोसँग भेट्दा खुसी लागेको थियो ?
म चलचित्र क्षेत्रमा सानैदेखि धेरै चासो राख्ने मान्छे हो । भारतमा जाने क्रममा अमिताभ वचनसँग भेट भएको थियो । त्यो मेरो एउटा सम्झना र खुसीको पल थियो । अरु त्यस्तो कुनै पनि क्षण छैन । बाल्यकालमा धेरै चलचित्र हेरेको नायिका शर्मिला मल्लसँग भेट्दा खुसी लागेको थियो ।
