लाहुरेले देखाउने भए ताण्डव

काठमाडौ, असार २७ – र्‍याप गाएर युट्युवबाट युवापुस्तामाझ लोकप्रिय बनेका ‘लाहुरे’ अर्थात आशिष राना ताण्डव देखाउने तयारीमा छन् ।
नेपालको तराई भेगमा हुने हात हतियारको अवैधानिक प्रयोग र त्यसले निम्त्याएको जोखिमका विषयमा बनाइएको चलचित्र ताण्डवमा उनले अभिनय गरेका छन् । विहीबार आयोजित पत्रकार सम्मेलनमा चलचित्रको ट्रेलर पनि सार्वजनिक गरियो ।
चलचित्र ताण्डवलाई बेलायती निर्देशक मुर्रे केरले निर्देशन गरेका छन् । स्म्यासिङ एप्पलको ब्यानरमा बनेको यो चलचित्रको निर्माण मोहन डोटेलले गरेका हुन् । ‘यसपाली विशुद्व मनोरञ्जनात्मक र ब्यवसायिक चलचित्र बनाउने कोशिस गरेका छौ’ निर्माता डोटेल भन्छन् ।
यसअघि नेपाली बिषयकै फिल्म ‘सिक सिटी’ निर्देशन गरिसकेका बेलायती निर्देशक मुर्रे केर फिल्मलाई लिएर निकै उत्साहित देखिए । ‘ताण्डव’ ले दर्शकलाई मनोरञ्जन दिने उनले विश्वास व्यक्त गरे । त्यस्तै, चलचित्रमा पहिलो पटक काम गरेका लाहुरे अर्थात आशिष रानाले फिल्मकै लागि भनेर आफुले बक्सिङ सिकेको पनि जानकारी दिए ।
चलचित्र ‘ताण्डव’ मा र्‍यापर लाहुरेका अलावा, नायिका नम्रता श्रेष्ठ, अनुप बराल, एलिन गुरुङ, विपिन कार्की, प्रमाद अग्रहरी लगायतको अभिनय रहेको छ । यो चलचित्र भदौ ६ गतेदेखि प्रर्दशन हुँदैछ । चलचित्र त्यसै दिन हङकङ, जापान र युकेमा समेत प्रर्दशन गरिदैछ ।
–अर्जुनकुमार संग्रौला
