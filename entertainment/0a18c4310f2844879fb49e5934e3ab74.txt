हिन्दी चलचित्रमा नेपाली निर्देशक

अर्जुनकुमार संग्रौला/उज्यालो
काठमाडौ, असार १८ – नेपाली चलचित्र निर्देशक कमलकृष्णले अब मुलधारको हिन्दी चलचित्रको निर्देशन गर्ने भएका छन् ।
भारतीय निर्माताद्वय इदरिस खान र अजर खानले निर्माण गर्ने ‘तेरे इश्क मे’ को निर्देशन गर्न लागेका मंगलबार काठमाडौमा आयोजित कार्यक्रममा जानकारी दिइयो ।
यो चलचित्रमा नेपाली कलाकारहरुले पनि अभिनय गर्नेछन् । बासु पुडासैनी र रहिसा रेग्मीलाई नेपालबाट छानिएका छन् भने अन्य कलाकार भारतकै हुनेछन् ।
चलचित्रमा शक्ति कपुर, आषुतोस राणा, सुशान्त सिंह, सदाशिव आमरापुरकर, रिना रायको पनि अभिनय रहनेछ । चलचित्रमा द्वन्द्व निर्देशक पनि नेपाली नै छन्, चन्द्र पन्त ।
१४ करोड भारुमा निर्माण हुन लागेको चलचित्रको धेरैजसो सुटिङ्ग भारतमा नै गरिने र केही दृश्यहरु भने रारा तालमा खिचिने निर्माण पक्षले जनाएको छ । “मुस्लिम परिवार भित्रको प्रेम कथालाई चलचित्रमा उतार्न खोजेका छौ” निर्माता अजर खानले भने “सत्य घटनाबाट प्रभावित यो लभ स्टोरीले सबैको मन जित्न सफल हुनेछ ।” चलचित्रको सुटिङ्ग अक्टोबरदेखि  थालिने छ ।
नेपालीहरुको प्रतिभाको आफु ठुलो प्रशंसक रहेको निर्माता अजर खानले बताए । मनिषा कोइराला र उदितनारायण झाले भारतमा गएर संघर्ष गरेरै राम्रो स्थान बनाएको बताउदै उनले भने “कमलकृष्णले पनि भारतमा ठुलो पहिचान बनाउनेछन् ।”
आफ्नो चलचित्रको कथालाई कमलकृष्णले नै न्याय गर्न सक्ने भएकाले उनलाई चलचित्रमा लिएको पनि उनले खुलाए । हुन त कमलकृष्णले भारतमा पनि धेरै चलचित्रमा काम गरेका छन् ।
“मैले चन्द्रकान्ता, शक्तिमान, युग, जुनुन जस्ता सिरियलमा खेलेरै मुम्बईमा घर किनेको हु” कमलकृष्णले बिगत सम्झदै भने “त्यो बेलादेखिको आफ्नो संघर्षले गर्दा आज भारतीय मुलधारको सिनेमा निर्देशन गर्ने मौका पाएको हुँ ।”
रावण, फुलस्टप, प्राणभन्दा प्यारो लगायतका नेपाली चलचित्रको निर्देशन गरिसकेका उनी बलिउडमा आफूलाई स्थापित गरेरै छाड्ने ध्याउन्नमा छन् । यता उनी निर्देशित चलचित्र प्राणभन्दा प्यारो पनि यही असोज ४ गतेबाट अल नेपाल रिलिज हुदैछ ।
