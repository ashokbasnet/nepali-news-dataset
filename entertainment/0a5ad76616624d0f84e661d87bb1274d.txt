नुवाकोटमा मुस्कान पासा र गाउँले प्रमुख

नवदीप अजनवी/उज्यालो । नुवाकोट, फागुन १८ - नेपाल टेलिभिजनबाट प्रशारण हुने हाँस्य ब्यंग्य श्रृखला मेरी बास्सैका चर्चित पात्र मुस्कान पासा र गाउँले प्रमुखले आइतबार नुवाकोटेलाई पेट मिची मिची हँसाएका छन् ।
उनीहरुको भूमिकामा कलाकार सीताराम कट्टेल प्रस्तुत भएका हुन् ।
नुवाकोट उद्योग बाणिज्य संघको आयोजनामा बट्टारमा भईरहेको  तेस्रो नुवाकोट महोत्सवको पाँचौ दिन नुवाकोटेलाई हसाउनुसम्म हसाए कट्टेलले । विदाको दिन भएकोले दर्शकको खचाखच भएको महोत्सवमा एमाले नेता केपी ओलीको नक्कल गर्दै मेरी बास्सैमा गाउँले प्रमुखको रुपमा चिनिएका कट्टेलले समसामयिक राजनीतिक व्यंग्य, संघीयता, माओवादीलाई छेडछाड गरेर हँसाए । अन्तर्वार्ता दिएर दर्शक हसाएका उनलाई नुवाकोटका पत्रकार रामहरि गजुरेलले सघाएका थिए । श्रीमती विरामी भएर अस्पताल भर्ना गरेको भन्दै राजधानी फर्किन हतार गरेका कट्टेलले दर्शकको भीडलाई मनन गर्दै मुस्कान पासा बनेर पनि हसाएर फर्किएका छन् । मुस्कान पासा बनेर प्रस्तुत भएका कट्टेललाई बल्छी ध्रुवे अर्थात मरिचमान श्रेष्ठले साथ दिएका थिए । मुस्कान पासा र बल्छी धु्रर्वेले अहिलेको नेताहरुले संविधान समयमा नदिएको प्रति व्यंग्य गर्दै दर्शकलाई हसाएँ । महोत्सवमा राष्ट्रियस्तरका कलाकारहरुको आउनेक्रम चलिरहेको छ । कोमल वली, सुमग पोखरेल, हेमन्त शर्माले नुवाकोटे दर्शकलाई उचालेर गईसकेका छन् भने शर्मिला गुरुङ, अमर विरही गुरुङले यही बसेर दिनदिनै दर्शक नचाईरहेका छन् ।
दर्शकको ओइरो
महोत्सवमा सीताराम कट्टेल धुर्मुस आउने दिन महोत्सवमा अहिलेसम्मको सबैभन्दा बढी दर्शकको घुइचो लागेको थियो । विदाको दिन समेत भएकोले दर्शकहरुले टिकट काट्न र महोत्सवमा प्रवेश गर्ने लामो लाइन बस्नु परेको थियो ।
आइतबार मात्र १५ हजार दर्शकले महोत्सव अवलोकन गरेका छन् । हालसम्म ४५ हजार दर्शकले महोत्सव अवलोकन गरिसकेको महोत्सव आयोजक समितिका सदस्य दिनेशकुमार श्रेष्ठले बताउनुभयो ।
