​बहुप्रतिक्षित नेपाली चलचित्र ‘धनपति’ सिनेमा घरमा

काठमाडौं, असार २३ – बहुप्रतिक्षित नेपाली चलचित्र ‘धनपति’ शुक्रबारदेखि देशव्यापी रुपमा प्रदर्शनमा आएको छ । ‘पशुपतिप्रसाद’ चलचित्रले नेपाली चलचित्र इतिहासमा अलग धारको चलचित्रको रुपमा आफूलाई उभ्याएको थियो । दर्शकको  राम्रो प्रशंसा बटुलेको चलचित्र पशुपतिप्रसादले बक्स अफिसमा पनि राम्रै उपस्थिति जनाएको थियो ।  

‘पशुपतिप्रसाद’ बनाउने समूहकै निमार्ण रहेको ‘धनपति’ ले पनि बक्स अफिसमा राम्रै कलेक्सन हात पार्ने अपेक्षा गरिएको छ । 
दिपेन्द्र के. खनालको निर्देशन रहेको यस चलचित्रको कथा चलचित्रका प्रमुख कलाकार खगेन्द्र लामिछाने लै लेखेका हुन् । रंगमंचबाट नेपाली रजतपटमा प्रवेश गरेका लामिछाने कथा लेखनमा पनि बेजोड मानिन्छन्  । ‘फूलानी’ कथासंग्रह प्रकाशन गरिसकेका लामिछानेले पशुपतिप्रसादमा गरेको अभिनय दर्शकले अत्यन्तै मन पराएका थिए । 
चलचित्रमा गाउँबाट सहर पसेको एउटा मध्यमवर्गीय परिवारको संघर्षको कथालाई पस्तुत गरिएको छ । चलचित्रका प्रमुख पात्र धनपति (खगेन्द्र) आफ्ना छोराछोरीलाई राम्रो शिक्षा दिलाउन र अलिकति पैसा कमाउन राजनीतिमा संलग्न हुन्छन् ।  चलचित्रमा राजनीतिमा इमान्दार व्यक्तिहरु कसरी राजनैतिक नेतृत्वबाट प्रयोग गरिन्छन् भन्ने कुरा देखाइएको छ । 
रोजिना सिटौलाको निर्माण रहेको चलचित्रमा खगेन्द्र लामिछानेसहित सुरक्षा पन्त, अाशान्त शर्मा, हरिहर शर्मा, मनिष निरौला, रवि गिरी, कमल देवकोटालगायतको अभिनय रहेको छ । चलचित्रमा आधा सुरको संगीत रहेको छ भने सिनेमाटोग्राफी दिपेन्द्र के. खनालकै रहेको छ ।
