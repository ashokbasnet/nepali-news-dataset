बैंकर्स गोविन्दका ‘पल’

आश  गुरुङ/उज्यालो। लमजुङ, मंसिर ६ - 'पलपल निष्ठुरीको सम्झनाले मलाई सताइ रहन्छ, बैगुनीको छायाँले सापनीमा पनि झस्काइ रहन्छ ’। गीत सुन्दा निकै सरल लाग्छ, तर भित्री भाव भने पलपल मायाको याद र सम्झनामा तड्पिएको हुन्छ । त्यही सम्झनाको पललाई लिएर बैंकर्स गोविन्द गुरुङ श्रोतामाझ आउनु भएको छ । अहिले सिभिल बैंक लिमिटेडको कर्पोरेट कार्यालयमा वरिष्ठ कार्यकारी अधिकृत (महाप्रबन्धक तह) मा कार्यरत गुरुङको यो तेश्रो गीति एल्बम हो । उनले यसअघि २०५६ मा लोक गीतिसंग्रह ‘खुदी बजारमा’ र २०६७ सालमा आधुनिक गीतिसंग्रह ‘परिचय’ स्रोतामाझ पस्किनु भएको थियो ।
बैंकिङ क्षेत्रमा १८ बर्ष देखि लाग्नु भएका ४६ बर्षे गुरुङको तेश्रो गीति एल्लब ‘पल’ को शुक्रबार राजधानीको कमलपोखरी स्थित रशियन कल्चरल सेन्टरमा नेपाल संगीत तथा नाट्य प्रज्ञा प्रतिष्ठानका कुलपति सरुभक्त, उपकुलपति शम्भुजीत बासकोटा, सदस्यसचिव गणेश रसिक, सिभिल बैंकका प्रमुख कार्यकारी अधिकृति (सिईओ) किशोर महर्जनले संयुक्तरुपमा विमोचन गर्नु भएको हो । कार्यक्रममा कुलपति सरुभक्तले गुरुङका गीतमा स्तरीय र माधुर्य छ भन्नु भयो । बैंकको कार्यमा व्यस्त भएर पनि फुर्सद निकालेर गीत सँगीतलाई निरन्तरता दिएकोमा गायक गुरुङको गायन यात्राको उनले प्रशंसा गरे ।
कार्यक्रममा समन अधिकारीले निर्देशन गर्नु भएका पल गीतिसंग्रहका दुई वटा म्युजिक भिडियो पनि सार्वजनिक गरिएको थियो । भिडियोमा सावित्री गुरुङ, सुप्रिया कटवाल लगायतले मोडलिङ्ग गर्नु भएको छ । गायक गुरुङले बैंकिङ कार्यबाट निस्केको फुर्सदलाई गीत संगीत सृजनामा प्रयोग गर्दै आएको बताउनु भयो । बिगतका गीतिसंग्रहको जस्तै यस गीतिसंग्रहको विक्रीबाट उठेको सबै रकम दुर्गम गाउँका विद्यालयमा कम्प्युटर सामग्री र कम्प्युटर कक्षा सञ्चालनमा खर्च गर्ने, गरिब र जेन्हन्दार विधार्थीको अध्ययनमा खर्च गर्ने उहाँले जानकारी दिनु भयो । लमजुङको भुलभुले १, भँगेरीमा जन्मनुभएका गुरुङले यसअघि आफ्नै गाउँको प्रभात शान्तिपूर्ण माविमा कम्प्युटर सहयोग गर्नु भएको थियो ।
पलमा रहेका ९ वटा गीत मध्ये ६ वटाको रचना र संगीत गुरुङ आफैंले गर्नु भएको छ । बाँकी तीन वटा गीतको रचना चलचित्र निर्देशक तुलसी घिमिरे, ललिजन रावल र राजु थापाले गर्नु भएको छ । पलमा संग्रहित २ वटा गीतमा बीबी अनुरागी र एउटा गीतमा शक्ति बल्लभको संगीत छ । संग्रहको ७ वटा गीत गोबिन्द गुरुङकै स्वरमा छ । जस मध्ये ओरालीमा...गीतमा अन्जु पन्तले गुरुङलाई स्वरमा साथ दिनु भएको छ । संग्रहको जे जस्तो छ भाग्य...गीत १५ वर्षीय गायक (लमजुङ तारा) विशाल तामाङले गाउनु भएको छ । यस्तै फुलटिपी सिउरी दियौ...गीत दृष्या गुरुङको स्वरमा छ । बाँकी गीत गोबिन्द गुरुङकै एकल स्वरमा छ ।
गोबिन्दले रेडियो नेपालबाट गुरुङ भाषाको समाचार सबैभन्दा पहिला २०५० साल साउन २० गते बाचन गर्नु भएको तथ्यलाई ‘नेपालको कुन ठाउँमा को पहिलो’ भन्ने कितावमा समेत उल्लेख गरेको छ । गुरुङ चलचित्र पातेँदेखि प्ह्रेँस्यो, हेर्वे ट र पछिल्लो समय प्रेमको फूलमा समेत स्वर दिनुभएका गुरुङले ५० भन्दा बढी गीतमा स्वर दिइसक्नु भएको छ ।
