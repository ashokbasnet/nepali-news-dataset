अपांगता भएको गुरुको जीवनीमा आधारित वृत्तचित्र ‘बाह्रखरी लौरो’

प्रेमनारायण आचार्य/ उज्यालो। अर्घाखाँची, पुस १० -  अर्घाखा“चीको ठुलापोखराका अपांगता भएका शिक्षक कृष्णप्रसाद पौडेलको जीवनीमा आधारित वृत्तचित्र ‘बाह्रखरी लौरो’ आउँदो शनिबार सन्धिखर्कमा प्रदर्शन हुने भएको छ ।  झण्डै १२ किलो भन्दा बढी तौल नभएका बृद्ध पौडेल भगवती निम्न माध्यमिक बिद्यालय ठुला पोखरामा एक वर्ष अघिसम्म शिक्षकमा कार्यरत हुनुहुन्थ्यो ।
तर उहाँलाई अहिले पनि गाउँभरी गुरु भनेर चिन्ने गरिन्छ । खुट्टाले टेक्न नसक्ने तथा  पूर्ण रुपमा बस्न पनि नसक्ने हुँदा बिद्यालयदेखि झण्डै ५० मिटरको दुरीमा रहेको उहाँको घरबाट बिद्यार्थीहरुले बोकेर बिद्यालय पुर्याएर कुर्सीमा राख्थे । अनि बेलुका ४ बजे पनि बिद्यार्थीहरुले नै घरमा लगेर सुताइदिन्थे ।
घरमा एक्ला पौडेलले स्कुलको कक्षाकोठाको बीचमा रहेको ओछ्यानमा सुतेर नै एक वर्षअघि अक्षर चिनाउँदै आएका पौडेलको चलचित्र निर्देशक डा. घनश्याम खतिवडाले ५ वर्षको अवधीमा ९ पटक अर्घाखाँची आएर शैक्षिक वृतचित्र बनाउनु भएको हो ।
मिडिया क्याम्प काठमाडौंको प्रस्तुति, अर्घाखा“ची युवा परिषद र रिपोर्टस क्लब अर्घाखाँचीको संयुक्त आयोजना हुने प्रदर्शनीमा टिकटबाट उठेको पैसा पौडेलको अक्षयकोष स्थापना गरिदिने युवा परिषदका अध्यक्ष कृष्णप्रसाद भुसालले जानकारी दिनुभयो ।
२०११ सालमा जन्मिएका पौडेलले २०२२ सालमा सँस्कृत विषयमा कक्षा ५ उतीर्ण गर्नुभएको थियो । त्यति बेलासम्म उहाँ शारीरिक रुपमा तन्तुरुस्त हुनुहुन्थ्यो । त्यसपछि नसा सम्बन्धी रोग लाएर उहाँ अपाँग हुनुभयो । २०२८ सालमा ठुलापोखराको गाविसको रोटेपानीको खुल्लाचौरमा उहाँले पढाउन सुरु गर्नुभयो ।
गाउँलेहरुको सहयोग लिएर उहाँले आफ्नो प्रयासमा २०४० सालमा विद्यालय स्वीकृत गराउनुभयो । सुरु सुरुमा पढाए बापत अभिभावकहरुले मानापाथी अन्न जम्मा गरी दिने गर्दथे । १७ वर्षपछि २०४५ सालमा उहाँको तलब मासिक ५ सय रुपैंया तोकिएको थियो ।
