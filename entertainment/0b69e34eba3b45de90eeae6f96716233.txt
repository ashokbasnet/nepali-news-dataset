छोराको ‘करियर’ खोज्दै भेडीगोठमा

आश गुरुङ/ उज्यालो। लमजुङ, मंसिर १ - नेपाली सिने जगतका एक चर्चित निर्देशक लमजुङको भेडीगोठ पुगेर फर्केका छन् । भेडा किन्न, ऊन तथा दूधघ्यू खोज्न उनी त्यहाँ पुगेका हैनन् । उनी त छोराको करिअर (भविश्य) खोज्न भेडीगोठ पुगेका हुन्, त्यैपनि लमजुङको घलेगाउँमा । तर, छोरालाई गोठाला बनाउन भने हैन ।
सार्क राष्ट्रकै नमुना घलेगाउँ पुगेका चलचित्र निर्देशक शोभित बस्नेतले चलचित्र झिल्केको छायांकन भेडीगोठमा भएको बताउनु भयो । चलचित्रमा निर्देशक बस्नेतका छोरा सलोन बस्नेतको मुख्य भूमिका छ। त्यस्तै कलाकार करिष्मा श्रेष्ठले पनि अभिनय गर्नु भएको छ । घलेगाउँमा एक हप्ता छायांकन सकेर बेसीशहर फर्केका बस्नेतले आइतबार आयोजना भएको पत्रकार सम्मेलनमा भन्नु भयोे  ‘घलेगाउँको रहनसहन, प्राकृतिक छटा र भेडीगोठमा झिल्केको छायांकन भएको छ । छायांकन गरिएको दृश्यमध्ये चलचित्रमा ३० देखि ४० प्रतिशत घलेगाउँको राख्नेछु।'
अरु दृश्यहरु यसअघि राजधानीमा छायांकन गरिएका छन् भने बेसीशहरमा पत्रकार सम्मेलन गरी चलचित्र युनिट छायांकनको लागि बीरगञ्ज गएको छ । गएको तिहार लक्ष्मीपूजाको दिनदेखि छायांकन शुरु भएको झिल्के फागुनको दोश्रो वा तेश्रो हप्ता प्रदशन हुने निर्देशक बस्नेतको भनाई छ । पत्रकार सम्मेलनमा बस्नेतले आफ्नो भन्दा छोरा सलोनको भविश्यबारे आफू चिन्तित भएको बताउनु भयो । ‘छोराको करिअर अगाडि बढाउन झिल्के निर्माण गर्दैछु’ एउटा पहाडी गाउँको राम्रो दृश्य चाहिएको थियो, घलेगाउँ आएँ, त्यहीँको भेडीगोठमा सलोन मुख्य भूमिकामा रहेको झिल्केको छायांकन भयो ।’
चलचित्रमा नायक सलोन बस्नेतको गाउँ घलेगाउँ हुन्छ भने नायिका करिष्माको घर बीरगञ्ज हुन्छ । उनीहरुबीचको मायाप्रेम अनि भविश्य बनाउन वर्तमानमै सचेत हुनुपर्ने सन्देश दिन खोजिएको चलचित्र झिल्के मनोरञ्जनप्रधान चलचित्र भएको निर्देशक बस्नेतले बताउनु भयो।
चलचित्रमा सलोनको घरमा होमस्टे राखिएको हुन्छ । ‘होस्टेल’बाट चर्चामा आएका सलोनले आफ्नै बुवाको निर्देशनमा नायक बनेर काम गर्नु भएको यो पहिलो चलचित्र हो । चलचित्रलाई बीरसिंह घलेको सहयोगमा भोटेओडारको भक्तिनमुना उच्च मावि साथै सदरमुकाम बेसीशहरमा समेत छायांकन गरिएको छ । राजधानीमा यसअघि छायांकन गरिएको रोलको मित्र गुरुङले सम्पादन गरि रहनु भएको चलचित्र युनिटले जनाएको छ ।
सलोन फिल्म प्रालिको प्रस्तुति रहेको झिल्के ४० लाख रुपैयाँमा निर्माण हुँदैछ । चलचित्रका कार्यकारी निर्मातामा अन्नपूर्ण चलचित्र मन्दिर बेसीशहरका संचालक प्रदीप वस्नेत, अमरजंग गुरुङ, कृष्णजंग गुरुङ र गजेन्द्र श्रेष्ठ छन् । चलचित्रमा सह–नायकमा सुरेन बसेल र सह–नायिकाको रुपमा कविता घिसिङ छन् । यसका अलाव गौरी मल्ल, विजय लामा, भानु प्रताप, सम्राट सापकोटा लगायतको अभिनय झिल्केमा रहनेछ । शोभित वस्तेनद्धारा निर्देशितमध्ये २८ औँ चलचित्र झिल्केमा कथा र पटकथा बस्नेतकै छ । चलचित्रमा कृष्ण श्रेष्ठको छायांकन, रामजी लामिछानेको नूत्य, अष्ट महर्जनको द्धन्द्ध र टंक बुढाथोकीको संगीत रहेको छ ।
