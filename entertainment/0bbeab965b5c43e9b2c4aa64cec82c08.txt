सुन्दरबजार पुगेपछि गायिका पूर्णकलाको ‘होसै हरायो’

लमजुङ, फागुन ५ – लमजुङको सुन्दरबजारस्थित कृषि क्याम्पस खेल मैदानमा सञ्चालित सातौँ सुन्दरबजार महोत्सवको सातौँ दिन बिहीबार चर्चित लोक गायक पुष्कल शर्मा र गायिका पूर्णकला बिसीले सबैलाई नचाए  । 
उनीहरु आउने खबर थाहा पाएपछि महोत्सवमा उल्लेख्य संख्यामा दर्शकहरु आएका थिए । गायक/गायिकाको सांगीतिक प्रस्तुती सुन्न र हेर्नका लागि सयौँ दर्शकहरु आतुर थिए ।  घाम डुब्दै थियो । महोत्सव स्थलमा दर्शकहरुको उपस्थिति बढ्दै थियो । बालकदेखि वृद्धसम्मका दर्शकहरुको उपस्थित थियो, महोत्सवमा । 
जब बेलुकी ५ बजे स्टेजमा उत्रिइन्, गायिका बिसी । लमजुङे दर्शकहरु एकाएक हौसिए । तामाङ भेषमा सजिएकी गायिका बिसीले आफ्ना चर्चित गीत सुनाइहालिन्, ‘मायाले त मलाई शहरिय भन्छ....,’ ‘मेरो होसै हरायो, जोसै हरायो.....,’‘खासै राम्री छ्रैन म......’। आफू पनि नाचिन्, दर्शकहरुलाई पनि छमछमी नचाइन् ।  
लगत्तै गायक पुष्कल शर्मा पनि स्टेजमा उक्लिए । र ‘मुटु जलाई जलाई.......’, ‘आउँछेयौँ आईदिनौँ........’, ‘म मरेको खबर पाएपनि......,’लगायतका वियोगान्त गीत सुनाए । उनको गीतमा भावुक बनेको थियो, दर्शकदीर्घा । क्षणभरमै उनले माहोल तताए ‘माया गर्छु भन्नेले दील जलायो मेरो......’ बोलको गीत गाएर । उनले गाएको गीतमा दर्शकहरु झुमेका थिए । गायकसँगै नाचेका पनि थिए । गायक शर्मा र गायिका बिसीको प्रस्तुती मन परेको फेदीकुनाका ५९ वर्षे भक्तबहादुर परियारले प्रतिक्रिया दिनुभयो ।
