रेडियो भिरेर मुस्कान पासा बर्दिया पुगे

भावुक योगी/उज्यालो
बर्दिया, माघ १७ – घाँटीमा रेडियो बोकेर आएका ‘मुस्कान पासा’ले नेताहरुलाई लिंग परिवर्तन गर्न सुझाव दिए ।
होइन भने अब देश हाक्ने जिम्मा महिलालाई दिन आग्रह गर्दा सुन्नेहरु गलल्ल हाँसे । आफू लिङ्ग परिवर्तन गराउन थाइल्याण्ड गएको कहानी सुनाउँदै उनले नेताहरुलाई पनि त्यस्तै सुझाव दिएका हुन् ।
‘महिलाले के गर्न सक्छन र ?’ भन्ने बल्छी ध्रुवेलाई पासाले झण्डै कुटेनन् । सिएनएन हिरो भएकी अनुराधा कोइराला, विश्वभरि समाजसेवा गर्ने मदर टेरेसाको कुरो सम्झाए । अनि पासाले अडान लिए ‘शान्ति प्रक्रिया टुंगोमा पुर्‍याउन महिला नेताहरु चाहियो ।’
उनले प्रधानमन्त्री, गृहमन्त्री, परराष्ट मन्त्री महिलालाई बनाउनुपर्ने बताए । पुरुषको शासन भएको कारण जहिले पनि बन्द, हडताल र आन्दोलनले गर्दा यो दुर्दुशा भएको दावी गर्दै उनले महिला नेतृत्व आवश्यकताको पुष्टी गरे । यस्तै प्रहसनबाट बर्दिया महोत्सवमा मेरी बास्सैका कलाकार सीताराम कट्टेल (मुस्कान पासा) र मरिचमान श्रेष्ठ (बल्छी धु्रवे)ले दर्शकलाई मनोरञ्जन दिए । जाल नलिई माछा मार्न आएका बल्छी धु्रवेले मुस्कान पासालाई सिकाउनकै लागि ३ वटा गीत गाए । यस्तो पनि गीत हुन्छ’ भन्दै पासाले पहिले त गीत गाउन आनाकानी गरे । पछि फेरि निकै राम्रोसँग भाका निकाले  ‘बेहोसीपछि होसमा आउँदा क्या दामी भो.. देश बिगार्ने, नेता पाल्ने, तपाईं हामी हो ।’
विदेशिएका युवालाई स्वेदश फर्काएर सीपमुलक तालिम दिन सुझाएका मुस्कान पासाले देशको स्थिति अहिलेकै जस्तो भए नेपाल आमा सधै रोइरहने टिप्पणी गरे । त्यसैले युवाहरु जाग्नुपर्ने बेला आएको छ भन्दै गीतबाटै पासाले कुरो टुंग्याए ‘जाग लम्क चम्क हे, नौ जवान हो....।’
