फोहोरी धुर्मुसेलाई सरसफाई दूत बनाएको भन्दै सिताराम मख्ख

भावुक योगी/ उज्यालो । बर्दिया, फागुन ७ - सरकारले घोषणा गरेको सरसफाई दूत सिताराम कट्टेल धुर्मुस र कुञ्जना घिमिरे सुन्तलीलाई बर्दियामा सम्मान गरिएको छ । बर्दियाका प्रमुख जिल्ला अधिकारी नरहरी बरालले सदरमुकाम गुलरियामा उनीहरुलाई सम्मान गर्नुभएको हो । सम्मान गर्दै बरालले कलाको माध्यमबाट देशलाई पूर्ण सरसफाई युक्त देश बनाउन आग्रह गर्दै थप प्रगतिको शुभकामना व्यक्त गर्नुभयो ।
स्थानीय विकास अधिकारी तथा जिल्ला खानेपानी सरसफाई तथा स्वच्छता समन्वय समितिका अध्यक्ष डिल्लिराम सिग्देलले सरसफाईको क्षेत्रमा कलाको पनि महत्वपूर्ण भूमिका हुने भएकोले यसलाई अघि बढाउन अनुरोध गर्नुभयो ।
सरसफाई दूत धुर्मुसले मेरी बास्सैमा सबैभन्दा फोहोरी रोल खेल्ने धुर्मुसेलाई सरसफाई दूत बनाएकोमा खुसी व्यक्त गर्दै सरसफाईको क्षेत्रमा जनचेतना जगाउन अब आफुहरु तीव्र गतिमा लाग्ने बताउनुभयो ।
गुलरियामा फागुन १ गतेदेखि सुरु भएको मध्यपश्चिम पर्यटन कृषि, साँस्कृतिक एवम् औद्योगिक व्यापार महोत्सव २०७१ मा बर्दिया आउनुभएका धुर्मुस र सुन्तलीले महोत्सवमा पनि सरसफाईका बारेमा सन्देश दिँदै मनोरञ्जन दिलाए ।
सरसफाई दुत घोषणा भएपछि सरसफाईका बारेमा विभिन्न जिल्लामा आयोजना गरिएका महोत्सवमा गएपछि जनचेतना मुलक कार्यक्रममा समेत सहभागी भईरहेका छन् ।
