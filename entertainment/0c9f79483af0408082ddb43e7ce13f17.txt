कस्तो होला त रहस्यमय आवरण ?

अर्जुनकुमार संग्रौला/उज्यालो । काठमाडौं, जेठ २७ - आवरण बाहिरी खोल हो, जुन हामी सबैले बोकेर हिड्छौ ।
एउटा मान्छेको बाहिरी खोल वा रुप र भित्री रुपमा कस्तो फरक हुन सक्छ भन्ने मुल कथालाई अब चलचित्रको पर्दामा हेर्न पाईने भएको छ । चलचित्रको नाम नै ‘आवरण’ राखिएको छ ।
विदेशमा चलचित्र पढेर आएका निर्देशक सुवास कोइराला यो रहस्यमय चलचित्रको निर्देशनमा जुटेका छन् । यसअघि उनले ‘अपवाद’ नामक चलचित्रको निर्देशन गरेका थिए ।
व्यवसायिक सफलताको स्वाद चाख्नबाट बञ्चित रहेपनि चलचित्र ‘अपवाद’ बाट राम्रै प्रतिक्रिया पाएका सुवास आवरणबाट नेपाली चलचित्र उद्योगमा तहल्का मच्चाउने सोचमा छन ।
“सामान्यरुपमा अविश्वसनीय लाग्ने तर त्यसैले पार्न सक्ने मानसिक प्रभावका कुराहरुलाई चलचित्रले केटी पात्रको माध्यमबाट प्रस्तुत गर्नेछ,” सोमवार भएको पत्रकार सम्मेलनमा निर्देशक सुवास कोइरालाले भने “मिस्ट्री श्रेणीको यो फिल्म असामान्य घटनाहरु समेटिएको कथा हो ।”
चलचित्रको स्क्रिप्ट पढदैदेखि चलचित्र ‘आवरण’ आफ्नो लागि च्यालेन्ज भएको निर्देशक कोइरालाले सुनाए । चलचित्रको स्क्रिप्टले नै गर्दा टेक्निकल्ली पनि यो चलचित्र निर्माण गर्न गा¥हो रहेको उनी बताउछन् ।
“अहिलेसम्म मैले नगरेको भुमिकामा प्रस्तुत हुन लगेकी छु” चलचित्रकी नायिक प्रियंका कार्कीले भनिन् “चलचित्रको स्क्रिप्ट स्ट्रोङ्ग भएकोले यो चलचित्रबाट निकै आशा राखेकी छु ।”
एयर क्रु प्रोडक्सनको ब्यानरमा बन्ने चलचित्र ‘आवरण’मा प्रियंका कार्कीका अलावा दिब्यदेव पन्त, सुशीलराज पाण्डे, एम यस अग्रज, नरेश पौडेल, रवि गिरी, रश्मी भट्टलगायतका कलाकारहरुको अभिनय रहनेछ ।
चलचित्रमा बाल कलाकारको रुपमा अनुभव रेग्मी र आंचल अग्रज केसीको पनि भुमिका छ । चलचित्रको कथा अनिल योञ्जनले लेखेका हुन् । चलचित्रलाई संयुक्त रुपमा अनिल योञ्जन, लक्ष्मी लामा,प्रतिभा योञ्जन, सविता राई र राजन श्रेष्ठले निर्माण गर्दैछन् ।
स्वप्नि शर्मा, बाबु बोगटी र कशम नेपालको संगीत रहने यस चलचित्रमा सिनेम्याट्रोग्राफी हरि हुमागाईंको रहनेछ ।
चलचित्रलाई निर्देशक सामाजका अध्यक्ष दिनेश डिसी, निर्देशक नरेश पौडेलले चलचित्रलाई सफल्ताको शुभकामना दिएका छन् ।
