यो संविधान टिकेन भने के हुन्छ भन्ने आफ्नै प्रश्नको उत्तरमा गजुरेलले भने : पार्टीहरु दिल्ली जाने रेलमा र नेताहरु नरकको जेलमा

प्रताप बानियाँ/उज्यालो ।
म्याग्दी, वैशाख १० – हास्यव्यङग्य कार्यक्रममा सहभागी हुन म्याग्दी आएका कलाकारहरुले नेपालमा जारी संविधान कार्यान्वयनको चिन्ता व्यक्त गरेका छन् । ब्लु डायमण्डको सहयोग र म्याग्दी जेसिजको आयोजनामा सदरमुकाम बेनीमा भएको हास्यव्यङ्ग्य कार्यक्रममा कलाकारले यस्तो चिन्ता व्यक्त गरेका हुन्  । हास्यव्यङ्ग्य यात्रा–२०७३ मा सामेल मनोज गजुरेललगायतका राष्ट्रिय कलाकारहरुले हास्यव्यङ्ग्यको प्रस्तुतिसहित संविधान कार्यान्वयन नहुने हो कि भन्ने चिन्ता व्यक्त गरे । 
‘यो संविधान टिकेन भने के हुन्छ ?’ चर्चित हास्य कलाकार मनोज गजुरेलले आफ्नै प्रश्नको उत्तरमा भने ‘नेपालका पार्टीहरु दिल्ली जाने रेलमा र नेताहरु नरकको जेलमा हुनेछन् ।’ 
‘यसले के फरक पार्छ त ?’ दर्शकतिर हुर्‍याएको प्रश्नको गजुरेल आफैंले उत्तर दिए ‘देशचाहिँ अँधेरी रातमा फस्नेछ ।’ 
‘ह्युमरस फ्लेवर’मा राष्ट्रियताको चिन्ता व्यक्त गरिरहेका गजुरेलले संविधान कार्यान्वयन गर्न सबै दलहरु मिल्नुको विकल्प नभएको बताए ।
कार्यक्रममा सहजकर्ताको भूमिकासमेत निर्वाह गरेका गजुरेलले यसबीचमा धेरै विषयवस्तुलाई समातेर प्रस्तुति दिएका थिए ।नेपालीहरुमा काम गर्दा सानो होइन्छ भन्ने मनोविज्ञान रहेको भन्दै उनले यसले नेपालीहरु नै पछि परेको उदाहरण दिनुभयो । 
कलाकार शिवशङ्कर रिजाल र सुरेन्द्र केसीले पनि हास्यव्यङ्ग्यको माध्यमबाट राष्ट्रियताका विषयमा चिन्ता व्यक्त गरे । 
भारतीय नागरिकको भूमिकामा रहेका रिजाल र नेपाली नागरिकको भूमिकामा रहेका केसीले विभिन्न विषय छुँदै अन्तिममा भने ‘बुद्ध कहाँ जन्मेका हुन् ?’
‘बुद्ध कहाँ जन्मेका हुन् भन्नेबारेमा अशोकस्तम्भ पढिनस् ?,’ नेपाली नागरिकको भूमिकामा रहेका केसीले सिरुपाते खुकुरी देखाउँदै भने ‘तिमीहरुले हामीलाई धेरै हेप्यौ, अब म छाड्दिन ।’ 
कार्यक्रममा अर्का हास्य कलाकार महादेव त्रिपाठी (जादुगर)ले आफ्नो नृत्यसँगै जादु देखाए भने सबैभन्दा होचा कलाकार दिपेन्द्र शाहले नृत्य प्रस्तुत गरेका थिए । 
यसैगरी कार्यक्रममा गायिका मिलन अमात्यले आफ्नो साङ्गीतिक प्रस्तुतिमार्फत् दर्शकलाई मन्त्रमुग्ध बनाइन् । 
उनले  गाला रात्तै, स्लोली......स्लोली, कुरा खाँटी हो, घण्टी बज्योलगायतका आधा दर्जनबढी गीतहरुमार्फत् कार्यक्रमको अन्त्यसम्मै दर्शकलाई हलमा अड्याउन सफल भइन् ।
कार्यक्रममा सहभागी दर्शकहरुले कलाकारहरुको प्रस्तुतिमा ताली ठोकेर, हुटिङ गरेर र नाचेर साथ दिएका थिए । भूकम्प र नाकाबन्दीले नेपालीहरुको मनलाई धेरै दुखाएकोमा त्यसलाई बिर्सने प्रयासस्वरुप हास्यव्यङ्ग्य गर्न खोजिएको कलाकार गजुरेलको भनाई छ ।
