अम्बर गुरुङको स्वास्थ्यमा सुधार

काठमाडौं, फागुन १९ – वरिष्ठ संगीतकार अम्बर गुरुङको स्वास्थ्यमा सुधार आएको छ । संगीत तथा नाट्य कला प्रतिष्ठानका उपकुलपतिसमेत रहनु भएका संगीतकार गुरुङको स्वास्थ्यमा सुधार आएको उपचारमा संलग्न चिकित्सकले बताएका छन् । राष्ट्रिय गीतमा पनि संगीत गर्नु भएका गुरुङ गएको फागुन ७ गते स्वास्थ्यमा समस्या देखिएपछि काठमाडौंको ग्राण्डी अन्तर्राष्ट्रिय अस्पतालमा उपचारका लागि भर्ना हुनुभएको थियो । अस्पतालले मंगलबार पत्रकार सम्मेलन गरी संगीतकार गुरुङको स्वास्थ्यमा सुधार आइरहेको औपचारिक जानकारी गराएको हो ।
घरमा अचानक लडेपछि गुरुङलाई उपचारका लागि धापासीस्थित ग्राण्डी अन्तर्राष्ट्रिय अस्पताल लगिएको थियो । केही वर्षदेखि पार्किन्सन्स र मधुमेहबाट पीडित गुरुङ अचानक अचेत भएर लड्दा टाउको र हातमा चोट लागेको थियो ।
संगीतकार गुरुङको स्वास्थ्यमा क्रमिक सुधार भैरहेको उपचारमा संलग्न डाक्टर तथा अस्पतालका मेडिकल डाइरेक्टर चक्रराज पाण्डे, बरिष्ठ न्यूरो सर्जन डा. अमित थापा र बरिष्ठ न्यूरो फिजिसियन डा. राजु पौडेलले जानकारी दिनुभयो ।
