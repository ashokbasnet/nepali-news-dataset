लैनसिंह बाङ्देलको सालिक पसलमा अलपत्र

खोटाङ, असोज ११ – स्थापनामा चासो नदिइँदा खोटाङमा लैनसिंह बाङ्देलको सालिक अलपत्र बनेको छ ।
जिल्लाको सार्वजनिक स्थलमा राख्नेगरी तीन वर्षअघि मोरङ बेलबारीका मुर्तीकार श्याम गौतमले बनाएको बाङ्देलको सालिक स्थापना नहुँदा अलपत्र परेको हो ।
गौतमले २०६७ सालमा बाङ्देल बाहेक हलेसीमा राख्नेगरी एउटा शिवलिंग र बसाहाको ढुंगेमुर्ती जिल्ला विकास समितिलाई निःशुल्क हस्तान्तरण गर्नु भएको थियो । बाङ्देलको अर्धकद सालिक तीन वर्ष अघिदेखि सदरमुकाम दिक्तेलको एउटा पसलमा राखिएको छ ।
बसाहा र शिवलींगको मुर्ती सदरमुकामकै माता मन्दीरमा राखिएको छ । मुर्तीकार गौतमले जिल्लाका विशेष सार्वजनिक व्यक्तित्वकोरुपमा बाङ्देलको सालिक बनाएर पायक पर्ने सार्वजनिक स्थानमा राख्नकालागि दिनु भएको थियो ।
जिल्लासम्म सालिक ल्याउनेक्रममा जिल्ला विकास समितिले गौतमलाई ३० हजार भाडा दिएको थियो । नाछिरिङ राई थर भएका लैनसिंह बाङ्देलको पुर्खौली थलो खोटाङको उत्तरी गाविस राखाबाङ्देल हो ।
बाङ्देलको सालिक सदरमुकाम दिक्तेलको रत्नपार्कमा राख्ने तयारी गरिएको भएपनि स्थानीय बासिन्दाको असहमतीका कारण हालसम्म मुर्ती राख्न नसकिएको जिल्ला विकास समितिका कर्मचारी माधव आचार्यले बताउनुभयो ।
उतीबेला जिल्ला विकास समिति तथा जिल्लास्थित राजनैतिक दलका नेताहरुले द्वन्द्व कालमा ध्वस्त बनाइएको रानी रत्न राज्यलक्ष्मी शाहको सालिक आसपासमा बाङ्देलको मुर्ती राख्ने निर्णय गरेका थिए ।
यसैबीच, तीन वर्ष बितिसक्दा समेत सालिक स्थापना गर्न नसकिएको भन्दै मुर्तीकार गौतमले बाङ्देल लगायतको शालिक फिर्ता लाने बताउनुभयो । अलपत्र सालिकहरुलाई धनकुटाको राजारानीस्थित चट्टानको पहरा खोपेर बनाइने घरमा लगेर राख्ने तयारी गरिएको गौतमले बताउनुभयो ।
उता, राखाबाङ्देलका नाछिरिङ राईका अगुवाहरुले पनि अलपत्र बनेको बाङ्देलको सालिक आफ्नो गाउँमा लगेर राख्ने बताउन थालेका छन् ।
बाङ्देल पनि नाछिरिङ राई भएका कारण उनीहरुले बाङ्देलको सालिक आफ्नो गाउँमा लैजाने बताउन थालेका हुन् । जिल्ला विकास समितिले तत्काल सालिक स्थापनाको पहल नगरे आफ्नै गाउँमा लगेर सालिक राख्ने राखाका पूर्व गाविस अध्यक्ष गृहकुमार राईले बताउनुभयो ।
