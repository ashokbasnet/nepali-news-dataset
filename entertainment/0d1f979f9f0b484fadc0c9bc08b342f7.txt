पलेँटीमा दिवंगत सर्जकको सम्झना

काठमाडौं, जेठ १७  आधुनिक नेपाली संगीत र यसका विशेषता समेट्ने थलो पलेँटीले यो वर्षको सुरुवात आफ्ना मञ्चमा प्रस्तुत भइसकेका दिवंगत सर्जकहरुको सम्झनाबाट गरेको छ ।
दसौं वर्षको श्रृंखला थाल्दा पलेँटीले शुक्रबार आफुलाई ‘सम्झना पलेँटी’का रुपमा प्रस्तुत गर्यो  । पहिलो गीत भीम विरागको थियो, ‘तिमीले पनि मजस्तै माया दिएर हेर ।’ नारायण गोपालले गाएको यस गीतलाई शुक्रबारको पलेँटीमा गायिका मीनाले गाइन् ।
अर्को सम्झना थियो गत वर्ष दिवंगत भएका गायक फत्तेमान राजभण्डारीको । ‘हिजो आज सधैँ, टुक्रा टुक्रा निन्द्रा सुत्छु’ । बानिरा गिरिले लेखेको र आभासको संगीत रहेको यो गीत पलेँटीमा पहिले गायक फत्तेमानले बारंबार सुनाएका थिए । कार्यक्रममा फत्तेमानकै ‘कुर्नु कुरिसकेपछि’ र ‘रातको सपना बाँकी हुन्न विहानीमा उठ्दा’ जस्ता गीत पालैपालो मीना र आभासले सुनाएका थिए ।
त्यसपछि कार्यक्रममा अर्को श्रष्टा अर्थात् राममान तृषितको सम्झना भयो । उनकै रचनाको ‘मैले पुण्य मनपराएँ’ ‘गलत मोडमा जब मोडिन्छ जिन्दगी’ ‘नबोलाउ कसैलाई तिमी राती राती’ लगायतका गीत प्रस्तुत भए । नेपाली गीतका पारखीले हरिभक्त कटुवाललाई गीतकारका रुपमा चिन्दै आएका छन् ।
तर, कटुवालले अरुको रचनामा संगीत भर्ने काम पनि गरेका छन् भन्ने कसैलाई थाहा थिएन । केही वर्षअघि पलेँटीका निम्ति आसामको डिग्बोइदेखि आएकी गायिका मिरा थापाले यो गीत काठमाडौंका श्रोतालाई सुनाएकी थिइन् । युद्धवीर रानाको शब्द र हरिभक्त कटुवालको संगीतमा बनेको त्यही गीत ‘मलाइ कसैले’ गाएर मीनाले सुनाइन् ।
प्रवासमा नेपाली संगीतको अभ्यास गर्दै आएकी मिरा थापाको आगमनसँगै त्यतिबेला काठमाडौंका श्रोताले आश्चर्यमा पार्ने अर्को रचना पनि सुन्न पाएका थिए । त्यतिन्जेल धेरै कमलाई विख्यात भारतीय गायक एवं संगीतकार भूपेन हजारिकाले नेपाली गीतमा पनि संगीत भरेका छन् भन्ने जानकारी थियो ।
भविलाल लामिछानेको शब्द र हजारिकाको संगीतमा उतिबेला बनेको ‘यो सिसाको जिन्दगी’लाई पलेँटीको संग्रहालयबाट सुनेर जस्ताको त्यस्तै उतारेकी थिइन् मणिपुरबाटै आएकी पलेँटीकी नियमित गायिका मीनाले ।
मञ्जुलको रचना ‘मर्छु र म डुंगा बन्छु, आउँदा नदी तार्न सकूँ’ बाट कार्यक्रमको अन्त्य फत्तेमानलाई सम्झेर गरिएको थियो ।  आगामी महिनाको पलेँटी श्रृंखलामा गायक बाबु छोरी प्रकाश गुरुङ र रिमा गुरुङ होडा प्रस्तुत हुने आयोजक नेपालयले जनाएको छ ।
