विरामी परेका निर्देशकको मोर्चा समाल्दै रेखा थापा

अर्जुनकुमार संग्रौला/उज्यालो । काठमाडौं, फागुन २७ - नायिका र निर्मात्रीको रुपमा चिनिएकी रेखा थापा अब निर्देशक पनि बनेकी छिन् ।
सुटिङ भईरहेको उनको चलचित्र ‘हिम्मतवाली’मा उनी निर्देशकको रुपमा पनि काम गर्दैछिन् । चलचित्रको निर्देशन गरिरहेका श्याम भट्टराई बिरामी परेपछि रेखा आफैंले निर्देशनको काम पनि सम्हालिरहेकी छिन् ।
महेन्द्रनगरको पिप्लाडीमा चलचित्रको सुटिङ गर्दा गर्दै टाइफाइट भएपछि निर्देशक भट्टराई सुटिङ स्पट महेन्द्रनगरबाट काठमाडौं फर्किएका छन् । उनी यतिबेला कोटेश्वरस्थित घरमा बेड रेस्टमा छन् । हिम्मतवालीको सुटिङमा फर्किने सम्भावना तत्काल नरहेको श्याम बताउँछन् । सुटिङ स्पटबाट श्याम फर्किएपछि निर्देशनको जिम्मा स्वयं रेखाले नै लिएकी छिन् । “श्याम दाईको स्वास्थ्य झन बिग्रदै गएपछि आफैंले उपचारको लागि काठमाडौं पठाएकी हुँ” रेखाले टेलिफोनमा भनिन् “परिआउँदा रेखाले जे पनि गर्न सक्छे भन्ने कुरालाई प्रमाणित गर्न पनि आफै‌ले निर्देशनको मोर्चा सम्हाल्दै छु ।”
अहिलेसम्म हिम्मतवाली चलचित्रको ३५ प्रतिशत मात्र सुटिङ सकिएको छ । निर्देशक तत्काल निको नभए बाँकी रहेको ६५ प्रतिशत निर्देशनको काम आफैं गर्ने रेखाको सोचाई छ । “चलचित्र क्षेत्रमा काम गरेको १२ बर्षे मेरो यात्रामा सयौं चलचित्रमा काम गरिसकेको छु,’ रेखाले भनिन् ‘चलचित्रमा काम गर्दा मैले निर्देशकीय कामलाई पनि नजिकबाट नियालेकी छु, नसक्ने भन्ने त कुरै आउँदैन् ।”
चलचित्र हिम्मतवालीको यतिबेला महेन्द्रनगरको पिप्लाडीमा सुटिङ्ग भईरहेको छ । १५ दिन महेन्द्रनगरमै सुटिङ्ग चल्ने नायिका रेखाले बताईन । रेखा स्वयंले निर्माण गरिरहेको चलचित्र हिम्मतवाली पचास लाख रुपैयाँको बजेटमा सक्ने लक्ष्य राखिएको छ । नारी प्रधान एक्सन फिल्म हिम्मतवालीलाई रेखाले दशैंमा रिलिज गर्ने बताएकी छिन् । हिम्मतवालीको कथा र परिकल्पना पनि स्वयं रेखाकै रहेको छ ।
- माथिका तस्बिर रेखा थापाको फेसबुकबाट लिइएको हो ।
