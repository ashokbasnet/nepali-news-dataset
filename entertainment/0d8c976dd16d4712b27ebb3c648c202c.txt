घाँटू र कृष्ण चरित्र गायनका गुरु विरामी

आश गुरुङ/उज्यालो । लमजुङ, कात्तिक १२ - लमजुङको पर्यटकीय भुजुङ गाउँका घाँटू, कृष्ण चरित्र तथा सोरठी गायनका गुरु ७७ बर्षिय चम्सार्की गुरुङ गम्भीर विरामी परेका छन् ।

भुजुङ - ३ घर भएका गुरुङ झण्डै २ महिनादेखि विरामीले ओछ्यानमा थला परेका हुन् ।

 

गुरुङ संस्कृतिको धरोहर मानिने घाँटू, कृष्ण चरित्र, सोरठी लगायतका पौराणिक गायनमा सवैभन्दा गुरु मानिने चम्सार्कीको अहिले शरीर सुनिएको छ ।

सवै ज्यान सुकिसकेको अवस्थामा हातपाखुरा, अनुहार, खुट्टा सवै सुनिएपनि अहिले उनलाई सहयोग गर्ने कोही पनि छैनन् ।

छोरी र ज्वाइँसंगै बस्दै आएका चम्सार्कीको यसअघि केही अस्पतालमा सामान्य उपचार भए पनि आर्थिक अभावका कारण राम्रोसंग उपचार हुन नसक्दा उनको रोग दिनदिनै बल्झिँदै गएको परिवारले जनाएको छ ।

स्वाश्प्रश्वास र फोक्सोको समस्याका कारण जीवन र मृत्यको दोसाँधमा रहेका चम्सार्कीको उपचारका लागि अहिलेसम्म कसैले चासो नदेखाउँदा भुजुङमा घाँटू, कृष्ण चरित्र र सोरठी गायनको एउटा ईतिहास गुम्ने अवस्थामा पुगेको भन्दै परिवारले चिन्ता ब्यक्त गरेका छन् ।

आफ्नो जीवनकालमा काठमाडौँदेखि पोखरा र वरपरका जिल्लाहरुमा समेत घाँटू र सोरठी गाउँदै सिंगो भुजुङको ईज्यत धान्दै आएका चम्सार्कीको जीवन बचाउनका लागि अहिले भुजुङका वासिन्दाबाट नै सहयोग नपाएको उनको गुनासो छ ।

बाँचेर अझै घाँटू, कृष्णचरित्र र सोरठीलाई जीवन्त बचाईराख्ने चाहना भएपनि आफ्नो स्वास्थ्यका कारण बाँकी सपना पुरा गर्ने ईच्छा र चहना अँधुरै रहने भन्दै उनले चिन्ता ब्यक्त गरेका छन् ।

सानै उमेरदेखि समाजमा कला, संस्कार र संस्कृति जगेर्नाका लागि जीवन आहूति दिएर लागिपर्नुभएका चम्सार्कीको जीवनमृत्यूको दोसाँधसंगै भुजुङ गाउँमा अर्कोपुस्तासंग घाँटू, कृष्णचरित्र र सोरठी गीत हस्तान्तरण हुँदै छ ।

तर, उनीजस्तै सवैले मुक्तकण्डले गीत गाउन नसक्ने भएकाले उनको देहावसन भएमा भुजुङ गाउँमा एउटा ईतिहासको अन्त्य हुने भन्दै छरछिमेकले चिन्ता ब्यक्त गरेका छन् ।
