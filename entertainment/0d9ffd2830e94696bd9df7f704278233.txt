बेल्जियममा भीमदत्त

सन्तोष न्यौपाने/ उज्यालो ।बेल्जियम, माघ २ - राष्ट्रिय स्वाभिमान र राष्ट्रवादले ओतप्रोत ऐतिहासिक सत्य घटनामा आधारित चलचित्र भीमदत्तको युरोपमा प्रिमियर शो प्रस्तुत  हुने भएको छ । भीमदत्त बेल्जियमको लुवेन ब्रुज ब्रुस्सेल्स लगायतका सहरहरुमा प्रस्तुत हुने भएको हो ।
लुम्बिनी कपिलवस्तु दिवस विश्व अभियानले यस वर्षको बुद्ध जयन्तीका अवसरमा २०१५ मे महिनाको ४ र ५ तारिखमा ब्रुसेल्समा २ दिवसीय अन्तरराष्ट्रिय सम्मेलनमा  आवश्यक खर्च जुटाउने उद्देश्यका लागि सो चलचित्र प्रदशन गर्न लागिएको अभियानले जनाएको छ ।
बुद्धको जन्मस्थल लुम्बिनी र राजधानी प्राचिन कपिलवस्तु नेपालमा रहेको तथ्यलाई विश्वस्तरमा उजागर गरेर लुम्बिनी र कपिलवस्तुको संरक्षण, प्रचार प्रसार र प्रवर्धनमा सन् २००९ देखि विश्वभरि आफ्नो शाखा विस्तार गरी कम गरिरहेको छ ।
गौतम बुद्ध र लुम्बिनी यी नेपालको गौरवलाई अन्तर्राष्ट्रिय मन्चमा प्रचारप्रसार गर्ने उद्देश्यले आयोजना हुने सम्मेलनको सहयोगार्थ विशेष प्रदर्शन गर्न लागेको यस चलचित्रलाई हेरेर अर्थ संकलन कार्यमा सहयोग गरिदिनु हुन विश्व अभियान युरोपमा बसोवास गर्नु हुने सम्पूर्ण नेपाली संघ संस्था एवं जनसमुदायसमक्ष हार्दिक अपिल गर्दछौु अभियानका यूरोप संयोजक दामोदर आचार्यले उज्यालो अनलाइनसंग भन्नुभयो । सहयोग गर्न चाहने व्यक्ति वा संस्थाले यस च्यारिटी प्रदर्शन कार्यमा आवद्द भएर इभेन्ट पार्टनर, स्पोन्सर र सपोर्टरको भूमिकामा रहेर अभियानको यस महान कार्यमा जोडिएर योगदान गर्न सक्नुहुन्छ ।
भीमदत्त चलचित्र निर्माता एवं नायक नवल खड्काद्वारा निर्मित राष्ट्रिय स्वाभिमान र राष्ट्रवादले ओतप्रोत ऐतिहासिक सत्य घटनामा आधारित रहेको छ ।
