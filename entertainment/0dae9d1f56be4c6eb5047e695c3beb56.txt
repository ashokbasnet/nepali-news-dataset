ककनीमा चिसोमा साहित्यको तरंग

नवदीप अजनबी/उज्यालो । नुवाकोट, चैत १५ – राजधानी काठमाडौंको उकुस मुकुसबाट एकैछिन भए पनि त्राण पाउन नुवाकोटको ककनी हान्निनेहरु धेरै छन् ।
अग्लो थलो, चिसो हावा, वरपर हिमाल देखिने यही हाइट शनिबार साहित्यमय भयो ।
ककनीको पर्यटकीय, एैतिहासिक पक्षलाई बाहिर ल्याउने उद्देश्यका साथ त्रिशूली वाङ्मय प्रतिष्ठानको आयोजनामा भएको ‘ककनी साहित्य यात्रा’मा नुवाकोटमा जन्मिएर राजधानीलाई कर्मथलो बनाएका नुवाकोटेली स्रष्टाको साथमा अन्य ख्यातीप्राप्त स्रष्टाहरु सहभागी भए । नुवाकोटलाई साहित्यसँग जोड्ने क्रममा ककनी साहित्य यात्रा कार्यक्रम सञ्चालन गरिएको त्रिशूली वाङ्मय प्रतिष्ठानका अध्यक्ष श्रीहरि फुयाँलले बताउनुभयो ।
साहित्य यात्राका क्रममा नुवाकोटका ककनी–रानीपौवा क्षेत्रको भौगोलिक एवं पर्यटकीयस्थलको अवलोकन एवं सामाजिक, सांस्कृतिक जानकारी लिँदै काव्यवाचन गरिएको थियो ।
इतिहासकार दिनेशराज पन्तले ककनीमा रहेको वसन्तीवाग(वसन्ती दरबार)को ऐतिहासिक महत्वको चर्चा गर्दै दरवारको संरक्षण नभएकोमा चिन्ता व्यक्त गर्नुभयो ।
यात्रामा बुँद राना, बिमला तुम्खेवा, प्रोल्हास सिन्धुलिया, स्वप्निल स्मृति गीता कार्की अभय श्रेष्ठ, हरिमाया भेटवाल, भावेश भुमरी, छम गुरुङ, थरेन्द्र बराल, संगीता पनेरु, राजकुमार पुत्ला, सुमित्रा पौडेल, विप्लव ढकाल लगायतले कविता, गीत, गजल वाचन गर्नुभएको थियो ।
कार्यक्रममा साहित्यकार, भाषाविद्, प्राध्यापक, कालाकार, पत्रकार तथा प्रशासनिक क्षेत्रका १०० भन्दा बढी व्यक्तित्वको सहभागिता रहेको थियो । नेपाल पर्यटन बोर्ड, ट्रेकिङ एजेन्स एसोसियलन अफ नेपाल (टान) र नेपाल पर्वतारोहण संघको सहयोगमा कार्यक्रम आयोजना गरिएको हो ।
