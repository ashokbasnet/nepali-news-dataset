बिबी अनुरागीको संगीत यात्रा , मिस्त्रीदेखि म्युजिकसम्म

काठमाडौं, चैत २३ – बाग्लुङमा जन्मिएका बिबी अनुरागीले अहिलेसम्म ६ हजार भन्दा बढी गीतको एरेन्ज गरेका छन् । मोडलिङमा पनि उनी जमेका छन् । भारतीय गायक गायिकालाई समेत गाउन लगाईसकेका उनी झम तारा झम झम, उडेर जुन छुन्छु भन्थेँ जस्ता दर्जनौँ गीतका लागि चर्चित छन् ।
परदेशी चलचित्रका लागि सिरीमा सिरी बतासै चल्यो बोलको गीत पनि उनकै सिर्जना हो । हामीले उनै संगीतकार तथा गायक बिबी अनुरागीसँग विभिन्न विषयमा कुराकानी गरेका छौँ ।
नाच्नु नि भा’को छ ? गाउनु नि भा’छ ? संगीत पनि दिनु भा’ को छ । के भनेर चिन्ने हामीले ?
हैन, एउटा काम गर्नेले त्यहीसँग सम्बन्धित कुरा हो । गीतमा संगीत गर्दा गाउनु पनि पर्‍यो । कम्पोज गर्नलाई केहि बाजा बजाउनु पनि पर्‍यो । सँधै दिनरात शब्दसँग, संगीतसँग खेल्ने भएपछि । अलि-अलि शब्दको पनि हल्का-फुल्का ज्ञान राख्नु नै पर्‍यो । गाएर गायक गायिकालाई मेलोडी सिकाउनु पर्ने हुन्छ । सिकाउँदा गीत गाउनु पर्ने हुन्छ । सिकाउँदा-सिकाउँदा । मेलोडी बुझाउँदा बुझाउँदा  आफूले अलि-अलि त गाउनु नै पर्ने हुन्छ । त्यस कारणले मैले यो सबै विधामा अलि अलि हात हालेको हो । 
हात हालेको मात्र हैन, जे  गर्नुहुन्छ त्यही फापेको छ नि तपाईंलाई ?
त्यो त अब यहाँहरुलाई त्यस्तो लागेको मात्रै हो । मेरो मुख्य विधा भनेको संगीत सिर्जना नै हो ।  प्रिज्म मिडिया रेकर्डिङ स्टुडियो छ हाम्रो । हामी परिवार नै मिलेर चलाएका छौँ । एउटै परिवारको हामी ४ जना छौँ । हामीसँग अरु पनि हुनुहुन्छ । स्वरुपा, श्यामसेत रसाईली, अनि मेरो दाई पनि हुनुहुन्छ सुकुराम । भाइहरु पनि हुनुहुन्छ । कमल थापा , दिपक विक, अमेरश सेन्चुरी, डिबी लोहनी हुनुहुन्छ । हाम्रो ८ जनाको टिम छ । 
अब तपाईंको बाल्यकालतिरको सम्झना गरौँ न ?
अब केटाकेटी बेलामा सबैको मन चन्चल नै हुन्छ । म पनि त्यस्तै थिएँ । म चैँ बाग्लुङ जिल्लाको भकुण्डे गाविस वडा नम्बर २ इन्द्रेणी गाँउमा २०३२ साल फागुन ७ गते प्रजातन्त्र दिवसको दिन मेरो जन्म भएको हो । मैले गाउँकै स्कुलबाट एस एल सी पास गरेँ । एस एल सी पास गरुन्जेलसम्म मैले गाउँमा हुने हरेक गतिविधि सबैमा लागें ।  मेरो हातमा अहिलेसम्म पनि दाउरा चिरेको ठेला छ । गाउँमा जन्मेको, हुर्केको नेपाली जसले यो काम गरेको हुन्न , त्यो ठग हो । गाउँमा जन्मेर आमा बाबाले नै खेतीपाती गर्ने, दुःख गर्ने । एउटा पेशा गर्ने । अनि आफ्नो आमा बाबालाई साथ नदिँदा राम्रो मान्दैनन् । त्यो त सबैले गर्छ नि । बिहान बेलुका काम गर्ने दिउँसो स्कुल जाने । होमवर्क गर्न चाहिँँ म एकदम अल्छी हेर्नुस । मर्न जा भन्दा खुरुक्क जान सक्ने, तर होमवर्क गर्न मलाई अल्छी लाग्थ्यो । तर स्कुलमा पहिलो त म भईन । दोश्रो, तेश्रो त भैरहन्थें जहिले पनि दोश्रो स्थानमा हुन्थें । अनि गाउँमा, सुरिलो बाँस देख्यो कि काटेर ल्याउथेँ । बाँसुरी, मुरली बनाउनको लागि ।  अनि त्यही बाँसको चोया काटेर, डोको पनि बुन्थेँ । कुर्सी , टेवल पनि बनाउँथे ।  म आफु सुत्ने खाट आफै बनाउँथेँ । अत्ति रहर लाग्ने ठूलाहरुले बनाएको देख्दा । काठको रेडियो, टेलिभिजन बनाउथेँ । भुरुङ बनाउथेँ । यस्ता -यस्ता सबै कामहरु म गर्थेँ । गुन्द्री पनि बुन्छु म । गाउँमा बाख्रा चराउन जाँदा गाउँलेहरुलाई बाँसुरी  बजाएर मोहित पार्थेँ । 
कलेज कहाँ पढ्नु भयो नि ?
मैले पृथ्वीनारायण क्याम्पस पोखरामा पढेको हो । हाम्रो बाग्लुङबाट नजिक पर्छ पोखरा । स्कुल पढ्दा म,  भलिबल राम्रो खेल्थेँ । सानो हुँदा चाहिँ गुच्चा पनि खेल्थेँ म ।
केटाकेटी हुँदा त त्यस्तो रमाईलो मान्छे ? झन किशोर अवस्थामा त धेरै रमाईलो गर्नुभयो होला नि ?
मेरो चाहिँ स्कुल लाईफ जति रमाईलो भयो । कलेज लाईफ चाहिँ त्यति रमाईलोसँग बिताउन पाईन । जब म कलेमा भर्ना भएँ, त्यसपछि अकस्मात मेरो बाबा बित्नु भयो । बाबा बितेपछि घर व्यबहारले थिच्यो । भाइ बहिनीहरु पनि साना-साना एक कक्षा, दुई कक्षामा पढ्दै थिए , बाबा बित्दा । त्यसले गर्दा कलेज लाईफमा आफैले कमाएर खर्च पुर्‍याउनु पर्ने । 
के गर्नु भयो त्यतीखेर ?
हैन मैले जानेको भनेको चाहिँ त्यतीखेर एस एल सी पास गरेको थिएँ, एउटा । गाउँमा, एस एल सी दिएका ५० जना मध्ये ३ जना पास भएका थिए । ३ जना मध्येमा पर्दा खेरी त अब सक्किगो नी । मैले विशेष गरी होटेल, रेष्टुरेण्टहरुमा सारङगी, बाँसुरी, किबोर्डहरु बजाउने काम गर्थेँ  । गीटारहरु बजाउँथेँ । गाउँथेँ पनि । कल्चर रेष्टुरेण्टहरु मेरो आम्दानीको श्रोत भए ।  म संगीत पनि सिक्दै थिएँ । भोलाप्रसाद राई मेरो गुरु हुनुहुन्छ । म उहाँसँग शास्त्रीय गायन सिकिरहेको थिएँ । गजलमा चाहिँ दार्जलिङगका राम्रो साथीहरु हुनुहुन्थ्यो । उहाँहरुसँग मैले वेस्र्टन म्युजिकको कन्सेप्ट सिक्ने मौका पाएँ । कति कुरा संगतले सिकेँ । कति कुरा गुरुबाट सिकेँ । कति वातावरणले सिकायो । कि  परेर जानिन्छ की पढेर भन्छ नि ।
गाउने, नाच्ने तपार्इं, तन्नेरी हुँदा पछि लाग्नेहरु त थिए होलान् ?
त्यस्तो शुभचिन्तकहरु थिए । हुन्छन् । मेरो चाहिँ अलिकति सानैदेखी व्यवहारिक मान्छे म । झुट होईन, साँचो कुरा हो । पोखराको बसाई मेरो अलि स्ट्रगल - स्ट्रगल मै बित्यो , १० वर्ष बसेँ पोखरा । त्यसपछि काठमाडौं आएँ ।
अनि विवाह ?
२०६३ सालमा काठमाडौं आएपछि सुनिता सुनारसँग मैले बिहे गरेँ । बुटवल मेरो ससुराली अनि एउटा ८ वर्षको छोरी अनि दुई वर्षको छोरा छ ।
अनि बिहे मागी हो की भागी  ?
मागी नै भन्नु पर्‍यो । माया प्रेम त बिहे पछि भएको हो । माया प्रेम तिर खासै ध्यान दिईएन । पछि बिहे भयो । अनि झन ब्यावाहारिक भैयो ।
तपाईं सानो छँदा चाहिँ घरको वातावरण कस्तो थियो ?
हैन । मेरो बुवा त एउटा सामान्य मान्छे हो । गीत गाउनुहुन्न थियो । आमाले गाउनु हुन्छ अहिले पनि उहाँको एउटा एल्बम पनि छ । आमाको नाम पवित्रा रसाईली हो । मेरो आमा पुरानो गायिका पनि हो । बग्ने खोला फेरि फर्केर आउँदैन, मर्ने चोला भन्ने गीत गाउनु भएको छ । नारायण रायमाझीले छोराको रोलमा अनि आमाले आमाको रोलमा गाउनु भएको छ । आमाले मेलापातमा गीत गाउनुहुन्थ्यो । टाढा टाढाबाट गीत गाउन, बोलाउन पनि आउँथे, आमालाई । रत्यौली गाउन अरु कार्यक्रमहरुमा तानातान हुन्थ्यो ।  
पोखरामा बस्नु भयो, धेरै कुरा सिक्नु भयो । अनि काठमाडौं आउने कुरा कसरी भयो त ?
म काठमाडौं आउनुमा हाम्रो बरिष्ठ गायक सुपरस्टार पछिल्लो समयका निर्देशक नारायण रायमाझीको ठूलो देन छ । उहाँले मलाई आफ्नो काठमाडौको स्टुडियोमा संगीत संयोजनको जागिर दिएर बोलाउनु भा’को हो । म काठमाडौं आउनु भन्दा पहिला पोखरामा गजलतिर काम गर्थेँ । स्टुडियोतिर गर्थेँ  । एल्बमहरु पनि थियो । मेरो उडेर जुन छुन्छु भन्थेँ, भन्ने गीत थियो । त्यो गीतले मलाई राष्ट्रव्यापी रुपमा चिनायो पनि ।  परिवेश ब्याण्डमा थिएँ म पोखरामा । ब्याण्डको ट्याक्सी गुड्यो सरररर । भोटे ताल्चा,  पहाडी ठिटो । हाम्रो तिलक बम मल्ल दाइले  गाउनु भएको त्यो ब्याण्डको किबोर्ड, बाँसुरी बजाउने, एरेन्जर गर्ने मध्येको म पनि थिएँ ।
पहिलोचोटी स्टुडियो जाँदाको क्षण याद छ ?
पहिलोचोटी स्टुडियोमा गीत गाउन जाँदा थरथरी काँपेर आएको स्वर पनि हराएको थियो । मलाई पहिलोचोटी स्टुडियो प्रवेश गराउने हाम्रो आदरणीय दाजु अहिले त स्वर्गीय हुनु भयो । गोपाल बज्राचार्य , पोखरा क्षेत्रीय प्रसारणको संगीत विभागको प्रमुख हुनुहुन्थ्यो । उहाँले मलाई गाउन लगाउनु भएको हो । स्टुडियोमा गाउने व्यक्तिमा उहाँ पनि पर्नुहुन्छ । उहाँले मलाई प्रोत्साहन गरी गरी गीत गाउन सिकाउनु भएको हो । त्यो लोक गीत थियो । रेडियो नेपालमा बजिरहन्थ्यो । दुखी मुहार आँसुले धुँदै, छोडे गाउँघर उज्यालो नहुँदै भन्ने गीत पहिलो पटक रेकर्ड गराएको थिएँ । त्यो गीत संजीवनीले लेख्नु भएको हो । मेरो कम्पोज हो । शिशिर योगी दाजुले गाउनु भएको हो ।  
अहिलेसम्म धेरै गीत बनाउनुभयो तपाईले, गन्ती छ त ?
अहिलेसम्म मैले ६ हजार जति गीतमा एरेन्ज गरेको छु । एरेन्ज भनेको र संगीत भनेको फरक हो । मान्छेले एरेन्जलाई नै संगीत भन्छन् । तर त्यस्तो होईन संगीत संयोजनलाई,  एरेन्ज भन्छन् । कस्तो बाजा हाल्ने ? कुन ठाउँमा हाल्ने ? भन्ने त्यो सबै काम एरेन्जरको हो । काउण्टर हाल्नेदेखि त्यसमा धुनहरु बनाउने । रिदम कस्तो हाल्ने ? गिटार कस्तो बजाउने ?  संगीतकारको चाहिँ खाली मेलोडी बनाउने काम रै’छ हाम्रो नेपालमा । मैले पनि पछि बुझेको । म चाहिँ एरेन्जर हो । मैले ८ सय जति गीतमा संगीत पनि भरेँ ।  गीत गाउन त,  नेपालदेखि भारतसम्मका कलाकार छन् । भारतका उदीत नारायण झा, दीपा झा, कुमार सानु, साधना सरगम । बप्पी लहरीले गाउनु भएको छ मेरो एउटा गीत । त्यो गीत रिलीज भएको छैन ।
नेपालीलाई गाउन लगाउनु सजिलो कि भारतीयलाई ?
नेपालका भन्दा भारतका गायक गायिकालाई धेरै सजिलो छ । नेपालकालाई पनि गाह्रो हैन । सबै गायक गायिकालाई त्यस्तो नबुझौँ । अब टाईम भएर कि नभएर ब्यस्तता धेरै देखाउनु पर्छ । टाइम छैन भन्ने । हतार छ भन्ने । मलाई अर्काे स्टुडियोमा जान ढिलो भो भन्ने । मेलोडी सिक्दाखेरी कम्पोजरलाई पनि यसो गरे यसो हुन्न र ? भनेर जित्न खोज्ने । आफै चाहिँ  जान्ने हो भन्ने टाईपका धेरै गायक गायिकाहरु नेपालमा छन् ।  सबैलाई भनेको होइन । कति गायक गायिकाहरु छन् नाम नलिउँ अहिले  । तर भारतमा त्यस्तो हुँदैन । म्युजिक डाईरेक्टरले जे भन्यो त्यही हुन्छ । त्यहाँ अनुशासन छ, एउटा कलाकारको । राम्रो सिस्टम छ । पहिला चाहिँ म्युजिक डाईरेक्टरलाई रेक्सपेक्ट गरेर ढोग्छन् । अनि माईक्रोफोन गएर ढोक्छन् ।  म्युजिक डाइरेक्टरले जे भन्यो त्यही अनुसार , गीत गाउने प्रयास गर्छन । त्यो संस्कार हाम्रो नेपालीहरुले अझै सिकीसकेको छैन । मेरो गीत सत्य -स्वरुपले गाएको धेरै गीत चर्चामा आएका छन् ।
 - forseenetwork र उज्यालाेकाे सहकार्य
