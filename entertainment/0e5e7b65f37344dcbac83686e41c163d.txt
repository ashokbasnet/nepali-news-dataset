इराकमा मारिएका १२ नेपालीबारे चलचित्र

भीमलाल श्रेष्ठ/उज्यालो
गोरखा, जेठ १४ – इराकमा हत्या गरिएका १२ नेपाली युवाबारे चलचित्र निर्माण हुने भएको छ ।
जोर्डन लाने भनेर दलालले इराक पुर्‍याइएका १२ युवालाई बन्धक बनाएर हत्या गरेको विषयमा चलचित्र निर्माण हुन लागेको हो ।
निर्माण पक्षले चलचित्रका लागि गोरखामा छायाङ्कन गरिसकेको छ । हत्या गरिएका १२ जना मध्ये गोरखाका जितबहादुर थापामगरको गाउँ बक्राङ वरपर चलचित्रका बिभिन्न दृश्य छायाङ्कन गरिएको थियो ।
धरानका अरुण प्रधानले मृतकका परिवारसँग भेटेर गरेको अनुसन्धानपछि चलचित्र निर्माण गर्न लागेको बताए । जय हनुमान क्रियशनको व्यानरमा निर्माण हुन लागेको “बाह्र नेपाली एक चिहान” नामक चलचित्रको निर्देशन अनुसन्धानकर्ता अरुण प्रधानले गरेका छन् ।
वास्तविक कथामा आधारित चलचित्र धनकुटाको राजारानी, गोरखा, धरान जनकपुर, इनरुवा र नेपाल बाहिर जोर्डनमा छायांकन गरिने निर्माण पक्षले जनाएको छ ।
वास्तविक कथावस्तु लाई अझ जीवन्त बनाउन स्थानीय कलाकारलाई चलचित्रमा प्राथमिकता दिएको निर्देशक प्रधानले जानकारी दिनुभयो । आउदो भदौ १६ भित्र चलचित्र रिलिज गर्ने लक्ष्य छ ।  
रोजगारीको सिलसिलामा इराक पुगेका १२ युवाहरु गोरखाका जितबहादुर थापामगर, झापाका प्रकाश अधिकारी, धनकुटाका मंगलबहादुर लिम्बु, धनुषाका ललनसिंह कोइरी, मनोज ठाकुर, संजय ठाकुर, बुदनकुमार साह, खोटाङका राजेन्द्र श्रेष्ठ, ज्ञानेन्द्र श्रेष्ठ, ललितपुरका रमेश खड्का, लम्जुङका विष्णुहरी थापा र रोल्पाका भेषबहादुर थापाको आतंककारी संगठन अलसुन्नी अरब सैन्य संगठनले बन्धक बनाएर २०६१ भदौ १५ गते हत्या गरेको थियो ।
