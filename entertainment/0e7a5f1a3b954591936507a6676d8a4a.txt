​सामाजिक कुप्रथा विरुद्ध ‘अग्निदहन’

काठमाडौं, असोज ३० – सामाजिक कुप्रथा बोक्सा, बोक्सीको विषयमा आधारित चलचित्र ‘अग्निदहन’को आइतबार निर्माण शुभारम्भ गरिएको छ । 
आइतबार रिपोटर्स क्लब नेपालमा मान्छे बोक्सी हुन्न कहिल्यै राष्ट्रिय जागरण प्रतिष्ठान नेपालले पत्रकार सम्मेलन गरी नेपाली समाज विद्यमान बोक्साबोक्सी प्रथालाई लिएर नेपाली चलचित्र ‘अग्निदहन’ निमार्ण गर्न लागेको जानकारी गराएको हो । 
कार्यक्रममा बोल्नु हुँदै सूचना तथा सञ्चार मन्त्रालयका सचिव दिनेशकुमार थपलियाले समाजलाई परिवर्तन गर्नु छ भने रुढीवादी मान्यताको उन्मुलन गर्नुपर्ने उल्लेख गर्नुभयो । उहाँले समाज बदल्न नसकिए पनि समाजको सोच विचार र मान्यता बदल्न सकिने बताउनुभयो । 
उहाँले बोक्सी प्रथा नेपालमा मात्र नभएर भारत, श्रीलंका, बङगलादेशलगायत अन्य देशमा अझै पनि रहेकोले चलचित्रलाई गुणस्तरीय र गहन बनाउन सके अन्य देशमा पनि प्रदर्शन गर्न सकिने बताउनुभयो ।
सचिव थपलियाले यस्ता सामाजिक विषयमा आधारित चलचित्रलाई कर मुक्त बनाउने आफ्नो लक्ष्य रहेको पनि बताउनुभयो । कार्यक्रममा अग्निदहन चलचित्रका निर्देशक घनश्याम लामिछानेले बोक्साबोक्सी प्रथामा बन्न लागेको चलचित्र पहिलो हुने भन्दै आफूले सक्दो न्याय दिने प्रण गर्नुभयो ।
