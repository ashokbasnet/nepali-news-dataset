सन्तोषको मज्जा छुट्टै

काठमाडौं, पुस १ - नवगायक सन्तोष अधिकारीको गिती एल्बम ‘मज्जा छुट्टै’ बिमोचन भएको छ । सोमबार काठमाडौंमा भएको कार्यक्रममा गायिका तारा थापा, बरिष्ठ संगीतकार सुरेश अधिकारी लगायतका सर्जकहरुको हातबाट एल्बम बिमोचन गरिएको हो ।
एल्बममा अधिकारीको एकल शब्द तथा स्वरका ६ वटा गीत समेटिएका छन् । यस एल्बममा रहेका म्युजिक भिडियो भने केही दिनदेखि नै टेलिभिजनमा प्रसारण हुन थालेको छ ।
धादिङ नलाङ ७ बैरेनी घर भएका अधिकारीको यो पहिलो एल्बम हो । ५ वर्षदेखि सांगीतिक क्षेत्रमा पाइला चाल्न थालेका अधिकारीले यसअघि पनि केही गीतमा स्वर दिएका छन् । गीति गजल भाकामा समेटिएको पहिलो एल्बम ‘मज्जा छुट्टै’ आफूले दुई वर्षको मेहनतबाट सार्वजनिक गर्न सफल भएको अधिकारीले सुनाए । युवा गायक अधिकारीले मेहनत, धैर्य र लगनशील भएर गीत तयार पारेको भन्दै सर्जकहरुले प्रशंसा गरे । ‘यो क्षेत्रमा आउन धेरै साधना गर्नुपर्छ, यो गुण सन्तोषमा देखियो’ विमोचन कार्यक्रममा संगीतकार सुरेश अधिकारीले भने, ‘साँगीतिक क्षेत्रमा धेरैजना रहर गरेर मात्र आउँछन्, सन्तोषले भने रहरको साथमा साँच्चिकै मेहनत पनि गरेका छन् ।’
गायिका तारा थापाले पनि सन्तोषको गायन र शब्दबाट आफू प्रभावित भएको बताइन् । ‘गायन, शब्द र संगीत तीनै क्षेत्रमा प्रतीभा भएका सर्जक कमै हुन्छन्, औंलामा गन्न सकिने यस्ता व्यक्तिमा सन्तोष पनि परेका छन्’ थापाले थपिन्, ‘नेपाली सांगीतिक क्षेत्रमा सन्तोष उदाउँदा प्रतीभा हुन् ।’
