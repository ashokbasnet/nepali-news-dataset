दुई सन्तानकी आमा हुन् ठमेल बजारकी गायिका, ठट्टैमा भएको थियो विवाह

काठमाडौं, चैत १० – नेपाली चलचित्र ‘लुट–२’को ‘ठमेल बजार’ र ‘पर्व’ चलचित्रको ‘कालेदाइ’ले समकालिन गीतहरुलाई ओझेलमा पारिदिए । ‘ठमेल बजार’लाई यूट्युबमा एक करोड २७ लाख ३६ हजार भन्दा धेरै पटक हेरिएको छ । त्यस्तै चलचित्र पर्वमा समावेश ‘काले दाइ’लाई ६१ लाख ३७ हजार भन्दा धेरै पटक हेरिएको छ । यी दुई गीतसँगै गीतकी गायिका मिना निरौलाको आवाज र उनलाई पनि दर्शकले याद गर्न थाले । भारतमा जन्मेकी मिना एक दशकदेखि काठमाडौंको स्थायी बासिन्दा भएकी छिन् । पछिल्लो समय दर्शकको चाहनामा परेकी गायिका मीनासँग हामीले कुराकानी गरेका छौं । 
चर्चामा नआउँदा पनि खुसी थिए 
संगीत क्षेत्रमा लामो समय संघर्ष गरेपछि मिनाले आजको स्थान पाएकी हुन् । उनले चर्चा र सफलता नपाउँदा पनि निरन्तर काम भने गरिरहेकी थिइन् । डेढ दशक अघिदेखि सुरु भएको उनको गायन यात्रा निरन्तर चलिरहेको थियो । संगीत यात्रामा उनले अमर गुरुङ, फत्तेमान, प्रेम ध्वज प्रधान अनि शान्ति ठटाल जस्ता दिग्गज कलाकारहरुसँग स्टेजमा गीत गाइसकेकी थिइन् । तर उनलाई आम दर्शक श्रोताले भने राम्ररी ठम्याएका थिएनन् । 
एक कलाकारको लागि चर्चामा आउनु नै सन्तुष्टि नहुने भन्दै उनले अहिलेसम्म आफूले गर्दै आएको कामले छुट्टै सुन्तुष्टि मिलेको बताइन् । उनले अहिलेसम्म आधुनिक गीतहरुमा आवाज दिँदै आइरहेकी छिन् । उनले क्लासिक संगीतको बिसारत भारतबाट पूरा गरेकी हुन् । भारतको मनिपुर माइत भएकी मिना विवाह पछि नेपाल आएकी हुन् । उनी नेपालमा आएको एक दशक भइसकेको छ ।
बाल्यकालदेखि नै संगीतमा रुची भएकी मिनालाई  संगीतको थालनी गरेको झण्डै १७ वर्षपछि नेपाली दर्शकले चिन्ने र सुन्ने मौका पाएका हुन् । पुख्र्यौली थलो ताप्लेजुङ भएकी  मिनाको परिवार पछि भारतमा गएको थियो जो अहिले भारतको मनिपूरमा बसोबास गर्दै आएको छ । 
संगीतले दिएको सफलतामा परिवार खुसी
तीन जना दाजुभाइ र दुई दिदी बहिनी भएकी मिना परिवारको कान्छो सदस्य थिइन् । बाल्यकालदेखि नै संगीत यात्रामा रुची भएकी उनको स्वभाव भने अलि छुच्चो थियो । मिनाको बाल्यकाल भारतमा बितेको हो । सबै भारतमा बस्ने भएका कारण उनको परिवारमा नेपाली भाषा संस्कार र संस्कृतिमा पनि जोड दिनु पर्ने  कुरा भइरहन्थ्यो । त्यसकारण पनि मिनाको परिवार उनलाई संगीत क्षेत्रमा लगाउन चाहन्थ्यो ।
परिवारको सल्लाहा अनुसार नै उनले काठमाडौंको मैतिदेवी निवासी गोपाल कुमार निरौलासँग विवाह गरेकी हुन् । भारतबाट नेपालमा  विवाह गरेर आएकी मिना अहिले नेपाली संगीत क्षेत्रमा सफल भएकी छिन् । संगीतमा उनको गतिलो सफलता देखेर उनका माइतीहरु पनि निकै खुसी भएका छन् ।  मिनालाई नेपाली सिनेमा ‘लुट–२’ को ‘ठमेल बजार’ र ‘पर्व’को काले दाइले संगीतमा गतिलो सफलता र खुसी दिएका छन् । 
ठट्टैमा विवाह भयो
मिनाको विवाह आफन्तको चिनजानबाट नेपालमा भयो । एक पटक एक जना दाइले उनलाई ठट्टा गर्दै,   तिमीले अब बिवाह गर्नुपर्छ । नेपालमैै बस्नु पर्छ । एक जना राम्रो मान्छे छ । विवाह गर्ने हो ? भनेर प्रस्ताव राखेछन् । मिनाले पनि ठट्टै ठट्टामा, ‘हुन्छ । लिएर आउनुहोस् । घरको ठूलो आँगनमा विवाह गर्ने हो’, भनिदिइछन् । त्यसपछि उनका दाइले साच्ची नै विवाहको लागि एक युवकलाई लिएर मिनाको घरमा पुगे ।
परिवारमा विवाहको कुरा चल्यो । ठट्टामा भएको कुरा साच्चिकै हुँदा मिना दोधारमा परिन् । उनले त्यसबखत विवाह नगर्ने निर्णय लिइन् । त्यसबखत मिना भारतको मनिपूरमा चलेकी गायिका बनिसकेकी थिइन् । पहिलो भेटमा विवाह गर्न नमानेकी मिना दोस्रो भेटमा भने विवाहको लागि तयार भइन् ।  
आफ्नो  विवाह गर्ने उमेर भइसकेको र अर्कातर्फ आफूलाई बुझ्ने र संगीतलाई माया गर्ने श्रीमान् पाएका कारण उनले विवाहको लागि सहमति जनाएकी थिइन् । दोस्रो भेटमा उनीहरुको विवाहको कुरा पक्का भएको थियो । मिनाले एक दर्जन मनिपुरी चलचित्रका गीतमा आवाज दिएकी छिन् । 
 

जीवनको उपहार भनेकै श्रीमान 
१० वर्ष पहिले काठमाडौंमा विवाह बन्धनमा बाँधिएकी मिनालाई विवाह पछि श्रीमानको घरमा जाँदा कोही नभएको जस्तो महसुस भएको थियो । नयाँ ठाँउ, नयाँ सम्बन्ध, नयाँ संस्कारदेखि सबै कुरा मिनालाई नयाँ र अनौठो लाग्यो । छोरी भनेर माया पाइरहेको उनको जीवनमा बुहारी, माइजु, काकी भनेर गरिने सम्बोधन विलकुलै नयाँ र अनौठो बन्यो । तर उनलाई श्रीमानको साथले विस्तारै काठमाडौंको रहन सहनमा घुलमिल बनाउन थाल्यो । विवाह भएको दुई महिनापछि उनले नेपाली तारामा भाग लिइन् । जसमा उनी उत्कृष्ट १० सम्म जान सफल भइन् ।
उत्कृष्ट १० मा पुगेपछि उनी आफैले नेपाली तारा बिचमै छाडिन् । किनकी उनको गर्भमा त्यसबखत छोरीको आगमन भइसकेको थियो । मिना एक छोरी र एक छोराकी आमा हुन् । उनी आफ्नो जिन्दगीमा पाएको सबै भन्दा ठूलो उपहार श्रीमानलाई नै सम्झिन्छन् ।
हरेक कुरामा श्रीमानको सहयोग र साथ मिलेका  कारण उनको लागि श्रीमाननै जीवनको सबैभन्दा ठूलो उपहार बनेका छन् ।  श्रीमानले नेपालमा आएपछि संगीत यात्रालाई निरन्तरता दिनुपर्छ भनेका कारण उनी अहिले आफू यो स्थानमा भएको बताउँछिन् । उनी श्रीमान कै कारण संगीतमा लागेकी थिईन् । उनका श्रीमान अहिले क्यानडामा बस्दै आएका छन् । 
शिक्षकसँग अहिले पनि डर लाग्छ 
बाल्यकालमा पढाईमा खासै चासो नराख्ने मिनाको मन नपर्ने विषय गणित थियो । पढाईमा खासै वास्ता नगर्ने भए पनि उनी फेल भने कहिल्यै भइनन् । छोरा—छोरीको पढाई राम्रो होस् भनेर उनका बाबा आमाले घरमै शिक्षक राखेका थिए ।  तर शिक्षक पढाउन आउने बेलामा भाग्ने र लुक्ने बानी मिनाको थियो । विद्यालयमा पनि निकै बद्मास गर्ने विद्यार्थीमा पर्थिन् उनी ।
कक्षा अनुसारको किताब नलाने बानीले उनले धेरै पटक शिक्षकको पिटाई खाएकी छिन् । पटक पटक पिटाई खाँदा पनि उनको बद्मासी गर्ने बानीमा सुधार भने आएको थिएन । कक्षा ९ मा एउटा किताब नलगेकै कारण मिनालाई कान समाउन लगाएर कक्षा बाहिर निकालिएको थियो ।
मिना केही समय पहिला माइत गएकी थिइन । त्यो समयमा आफूलाई बाल्यकालमा पढाउने ती शिक्षकसँग भेट हुँदा निकै डर लागेछ । किन भने ती शिक्षकले बाल्यकालमा विद्यालय पढ्दा धेरै पटक पिटेका कारण उनलाई देख्ने बित्तिकै मिनालाई डर लाग्छ । उनले सन् १९९८ मा दोश्रो श्रेणीमा एसएलसी पास गरेकी थिइन । 
बिद्यालयकै  प्रसंग आएको बेला उनले हामीसँग विद्यालयमा अध्ययनको क्रममा आफूलाई एक युवक निकै मन पर्ने गरेको बताइन् । तर केटी भएका कारण प्रेम प्रस्ताव राख्ने आँट भने उनमा आएन ।  त्यो समयमा अहिलेको जस्तो खुलेर प्रेम गर्न पाइदैन थियो । त्यसैले पनि मन पराएको मान्छेलाई त्यति सजिलै भन्न नसकिएको उनी बताउँछिन् । त्यस्तै त्यसबखत आफूले मन पराएको अथवा आफूलाई मनपराउने व्यक्ति बाटोमा आउँदैछ भने पनि अर्कै बाटो हिड्ने गरेको उनले बताइन् ।
अर्गानकि भएकोले दर्शकलाई गीत मन पर्यो
मिनाले अहिलेसम्म दर्जनौं गीतहरु गाएकी छिन् तर ‘ठमेले बजार’ र ‘काले दाइ’ले उनलाई एक गायिकाको रुपमा चिनाए । उनको आवाजमा सजिएका यी दुईवटै गीतलाई दर्शकले अत्यधिक रुचाए । अहिले बिभिन्न कार्यक्रम, पार्टी, विवाह, ब्रतबन्धदेखि अन्य कार्यक्रमहरुमा उनकै आवाज घन्किन्छ ।
यो दुबै गीतमा मौलिक पन भएका कारण दर्शकले मन पराएको मिना बताउँछिन् । गीतको संगीतमा पनि धेरै मौलिकता छ । त्यस्तै अहिले बजारमा चलेको आवाज भन्दा अलि फरक आवाज सुनेका कारण पनि आफ्ना यी गीतहरु चर्चामा आएका हुन् की ! भन्ने उनलाई लागेको छ । 
- उज्यालो र forseenetwork.com को सहकार्य
