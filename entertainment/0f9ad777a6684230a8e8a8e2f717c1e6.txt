कान्छा निर्देशकको चलचित्रले सेन्सर सदस्यलाई रुवायो

अर्जुनकुमार संग्रौला/उज्यालो । काठमाडौं, मंसिर १७ – कान्छा निर्देशक अर्थात ८ वर्षका निर्देशक सौगात विष्टले निर्देशन गरेको चलचित्र ‘लभ यु बाबा’ को सेन्सर प्रक्रिया सकिएको छ । 
चलचित्रले युनिर्भसल सर्टिफिकेट प्राप्त गरेको छ । आगामी मंसीर २६ गतेबाट रिलिज हुने यस चलचित्रले सेन्सर बोर्डका सदस्यहरुलाई रुवाएको छ । मंगलबार सेन्सर बोर्डका अध्यक्षसहित सदस्यहरुले चलचित्र हेरेका थिए । सेन्सर बोर्डकी सदस्य मेलिना मानन्धर चलचित्रका दृश्यहरुले आफ्नो मनलाई छोएको बताइन् । ‘फिल्मका केही मर्मस्पर्शी दृश्यमा मैले त आँशु थाम्नै सकिन’ मानन्धर भन्छिन् भनिन्न् ‘बाबु छोरीको कथा रहेछ, सानो निर्देशक भएपनि प्रस्तुती उत्कृष्ट छ ।’ त्यस्तै अर्का सदस्य सुरेशदर्पण पोख्रेलले पनि चलचित्र निकै राम्रो बनेको बताए ।  पोख्रेलले कान्छा निर्देशकको प्रशंसा गर्दै फेसबुकमा स्ट्याटस लेखेका छन् । ‘फिल्मले हामीलाई रुवायो, निकै मन छुने किसिमको फिल्म लाग्यो ।’ चलचित्र हेर्ने सबैले ८ वर्षका निर्देशकको कामको प्रशंसा गरे, उनीसँग फोटो सेसन पनि गरे । 
चलचित्र ‘लभ यु बाबा’ मा बाबु र छोरीबीचको प्रेम र त्याग अनि संघर्षको कुराहरु प्रस्तुत गर्न खोजिएको छ । चलचित्रमा निर्देशक सौगातका पिता गजित विष्ट र उनै निर्देशककी  दिदी संगम विष्ट मुख्य भुमिकामा छन् । चलचित्रका अन्य कलाकारहरुमा निश्मा घिमिरे, अशिष्मा नकर्मी, अनु शाह, निर्मल शर्मा गैंडा, बसन्त भट्ट लगायत छन् ।  यसै चलचित्रबाट सौैगातको गिनिज बुक अफ वर्ल्ड रेकर्डसमा संसारकै कान्छा फिल्म निर्देशकको रुपमा नाम लेखाउने प्रक्रिया पनि चलिरहेको छ । डान्स फिभरको ब्यानरमा निर्मित चलचित्रमा सम्झना पोखरेल र रोशनी बज्राचार्यको लगानी छ ।
