​सती प्रथालाई बढावा दिएको भन्दै भन्सालीको ‘पद्मावती’ विरुद्ध अदालतमा मुद्धा

कात्तिक २४ – सञ्जय लीला भन्साली निर्देशित चलचित्र ‘पद्मावती’ सुटिङको समयदेखि नै विवाद र चर्चामा रहेको छ । 
लगातार चलचित्रले कैयौं समुदायको विरोधको सामना गर्नु परेको छ । फिल्म सुटिङको बेलामै सेटमा आगलागी गरियो । भन्सालीमाथि नै आक्रमणको प्रयास भयो । भन्सालीले चलचित्रमा देखाइएको रानी पद्मिनी र अलाउद्धीन खिलजीबीचको सम्बन्धको विवादलाई साम्य पारे तर फेरि उनले कानूनी अड्चन बेहोर्नु परेको छ । भारतीय समाचार एजेन्सी पिटिआईका अनुसार चलचित्रले सतीप्रथाको महिमा गाउनुको साथै बढावा दिएको आरोपमा इलाहाबाद उच्च अदालतमा चलचित्रका विरुद्ध मुद्धा दायर गरिएको छ ।
 
चलचित्रमा रानी पद्मिनीको भूमिकामा दीपिका पादुकोण देखिएकी छिन् । चलचित्रको अन्त्यमा रानी पद्मावती सती गएको घटनाले सती प्रथालाई बढावा दिएको भन्दै मुद्धा दायर गरिएको बताइएको  । मुद्धा दायर गर्ने अधिवक्ताका अनुसार कुनै पनि प्रकारले सती प्रथाको महिमा गाउनु भनेको सती प्रथा निवारण अधिनियमको विरुद्ध भएको भन्दै त्यस्तो चलचित्र निर्माण गर्नु भनेको दण्डनीय अपराध भएको जिकिर गरेका छन् । उनले फिल्मको प्रदर्शनलाई समेत रोक लगाउनु पर्ने माग गरेका छन् ।
 
यसैबीच निर्देशक सञ्जय लीला भन्सालीले एउटा भिडियो सार्वजनिक गर्दै चलचित्रमा कुनै पनि समुदायलाई ठेस पुर्‍याउने खालका दृश्य नभएको बताएका छन् । उनका अनुसार रानी पद्मिनी र अलाउद्धीन खिलजीको बीचमा कुनै ‘ड्रिम सिक्वेन्स’ छैन । चलचित्र डिसेम्बर १ मा रिलिज हुने तयारीमा रहेको छ ।
