जंगल सफारीमा मिस नेपालका प्रतिष्पर्धी (फोटो फिचर)

चितवन, चैत १४ -  संरक्षण सम्बन्धी जानकारी लिन सौराहा आएका मिस नेपालका प्रतिष्पर्धी शनिबार दिनभर चितवन राष्ट्रिय निकुञ्जको जंगल सफारीमा व्यस्त रहे । राष्ट्रिय प्रकृति संरक्षण कोषको जैविक विविधता संरक्षण केन्द्रले उनीहरुलाई जंगल सफारीको चाँजोपाँजो मिलाएको हो ।
संरक्षण सम्बन्धी कार्यशालामा सैद्धान्तिक ज्ञान लिएपछि राष्ट्रिय निकुञ्जको जैविक विविधता अवलोकनको लागि जंगल सफारीमा गएका उनीहरुले घुमफिर अत्यन्तै फलदायी भएको बताए ।
यसअघि निकुञ्जभित्रको जैविक विविधता, चुनौति र अवसरबारे निकुञ्जका प्रमुख संरक्षण अधिकृत कमलजंग कुँवर,उच्च हिमाली क्षेत्रमा संरक्षण र पर्यापर्यटनका विकास अवधारणबारे कोषका संरक्षण अधिकृत सन्तोष शेरचन, जलवायु परिवर्तनका असर र न्युनिकरणका उपायबारे कोषका संरक्षण अधिकृत श्यामकुमार थापाले जानकारी गराउनुभएको थियो ।
यस्तै वन्यजन्तुको अवैध चोरी शिकारी नियन्त्रणका लागि भैरहेका प्रयासबारे नेपाली सेना अन्तर्गतको राष्ट्रिय निकुञ्ज सुरक्षा निर्देशनालय कसराका प्रमुख सेनानी संजय देउजाले जानकारी गराउनुभएको थियो ।
सन् २०१५ को मिस नेपालका लागि छनोट भएका १९ प्रतिष्पर्धीले शुक्रबारदेखि सौराहामा संरक्षण शिक्षा लिइरहेका छन् ।
