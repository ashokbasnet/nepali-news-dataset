तस्विरमा कार्तिक नाच

शर्मिला राजोपाध्याय्/ उज्यालो। काठमाडौं, कात्तिक १४ - नेपालको इतिहासमा धेरै समयसम्म निरन्तर रुपमा चलेको कार्तिक नाचसँग सम्वन्धित फोटो प्रदर्शनी ललितपुर मंगलबजारको पाटन संग्राहालयमा भइरहेको छ । एलायन्स फर इको टुरिज्मको पहलमा कात्तिक नाच शुरु भएसँगै कात्तिक नाचसँग सम्वन्धित फोटो प्रदर्शनी शुरु भएको हो ।
यसपाली कात्तिक नाच १२ दिन चल्ने भएकोले प्रदर्शनी पनि १२ दिनसम्म कात्तिक २० गतेसम्म संचालन हुने कात्तिक नाच संरक्षण समितिका किरण चित्रकारले बताउनु भएको छ। प्रदर्शनीमा तस्विरसँगै अंग्रेजी भाषामा कात्तिक नाचका विभिन्न कथालाई वर्णन गरेकोले पनि विदेशी पर्यटकको आकर्षण बढेको छ। प्रदर्शनीमा १९ वटा तस्विर राखिएका छन् ।  
नेपाल सम्वत ६७१ मा राजा सिद्धिनरसिंह मल्लले शुरु गर्नु भएको नाच अहिलेसम्म निरन्तर रुपमा संचालन भइरहेको छ । सिद्धिनरसिहं मल्लको पालीमा ८ दिनसम्म देखाएकोे कात्तिक नाच श्रीनिवास मल्लको पालीमा १५ दिनसम्म देखाइयोे भने पछि राजा योगनरेन्द्र मल्लको पालीमा यो नाच एक महिनासम्म संचालन भएको थियो। कार्तिक नाच शुरु भएको यसवर्ष ३७४ वर्ष पुगेको छ ।
