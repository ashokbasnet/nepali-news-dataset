​भजन शिरोमणी आचार्य सम्मानित

भक्तपुर, माघ २४ – भजन शिरोमणी भक्तराज आचार्यलाई नगद १० हजार एक रुपैयाँ सहित सम्मान गरिएको छ । ओम ज्ञान मन्दिर सेकेण्डरी स्कुल भक्तपुर लोकन्थलीले यसवर्षको ‘ओम ज्ञान मन्दिर सम्मान २०७१’ बाट वरिष्ठ गायक एवम् भजन शिरोमणी भक्तराज आचार्यलाई सम्मान गरेको हो ।
स्कुलको २० औं वार्षिकोत्सव एवं अभिभावक दिवसको अवसरमा शनिबार भजन शिरोमणी आचार्यलाई नगद १० हजार एक रुपैयाँ सहित सम्मान गरेको हो । विद्यालयका संस्थापक निर्देशक एवं प्रिन्सिपल रामप्रसाद सुवेदीले आचार्यलाई नगद सहित सम्मान गर्नुभएको हो ।
स्कुलले यसअघि राष्ट्रिय कवि माधव घिमिरे, वरिष्ठ गजलकार ज्ञानुवाकर पौडेल, संगीतकार रोशनकुमार राजभण्डारी, वरिष्ट पत्रकार जयदेव भट्टराई, युवा कवि देवी नेपाल, संगीतकार अम्बर गुरुङ, वरिष्ट गायक फत्तेमान राजभण्डारी र गायक प्रेमध्वज प्रधानलाई सम्मान गरिसकेको छ ।
जिल्ला शिक्षा कार्यालयको मूल्यांकनमा जिल्लाकै दोस्रो र राष्ट्रिय स्तरमा १३ औं स्थानमा आउन सफल विद्यालयले हरेक वर्ष वार्षिकोत्सवको अवसर पारेर संगीतकार र साहित्यकारलाई सम्मान गर्दै आएको छ । कार्यक्रममा गायक आचार्यकी श्रीमती सुशीला आचार्यलाई विद्यालयकी संस्थापक महेश्वरी सुवेदीले दोसल्ला ओढाएर सम्मान गर्नुभएको थियो ।
