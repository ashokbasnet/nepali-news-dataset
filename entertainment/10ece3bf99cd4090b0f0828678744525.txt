चिसो मौसममा बद्रीले तताए बेनी

प्रताप बानियाँ/उज्यालो । म्याग्दी, माघ १७ – चिसो मौसम अनि झमक्क साँझ परिसकेको थियो । बेनीको आवारोड शनिबार बेलुका भएको अखिल साँझ कार्यक्रममा चिसो मौसमका बाबजुद पनि दर्शकको उपस्थितिले राम्रो थियो । चिसो वातावरण सांगीतिक कार्यक्रमले बिस्तारै तताउँदै लग्यो ।
गायक बद्री पंगेनीलाई हेर्न र उनको गीत सुन्न दर्शक निकै आतुर देखिन्थे । गायक बद्री स्टेजमा पुगेपछि स्टेजअघि बसेका दर्शकमा चहलपहल सुरु हुन थाल्यो । पंगेनीले सुरुमा ‘लाउ चेली सिन्दुर लाउ, निको पार हृदयको घाउ’ भन्ने बोलको गीत गाउँदा दर्शकका आँखा रसाए । गायक पंगेनीले तिम्रो रातो पछ्यौरी, खान्न म त पिँडालु कोक्यायो, झ्याउरे तालैमा, सालैजो र शान्ति क्षितिजपारी छ जस्ता गीत गाए । उनले यी गीत गाउँदा दर्शकले गीतको भाका छोप्दै नाचेर साथ दिएका थिए । कार्यक्रममा राष्ट्रिय लोक तथा दोहोरी गीत प्रतिष्ठान धौलागिरिका महासचिव कृष्ण अखेली र मोडल अञ्जली अधिकारीले पनि आ–आफ्नो प्रस्तुतीमार्फत दर्शकलाई नचाएका थिए ।
स्थानीय गायक तथा कलाकारले गीत र नृत्य प्रस्तुत गरेको कार्यक्रममा हाँस्यव्यंग्य कलाकारले दर्शकलाई पेट हँसाएका थिए । अनेरास्ववियु म्याग्दीले शनिबार सहिद दिवसको अवसर पारी सहिदको सम्झनामा राष्ट्रिय एकता र शान्तिका लागि भन्दै अखिल साँझ–२०७२ को आयोजना गरिएको हो ।
