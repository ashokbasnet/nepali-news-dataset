‘६ एकान ६’ का ६ कुरा

काठमाडौं, पुस ३ – टेलिभिजनको पर्दामा प्रत्येक साता बिभिन्न हाँस्य टेलि श्रृखलाको साथमा देखा पर्ने गरेका हाँस्य कलाकारहरु अब ठुलो पर्दाको चलचित्रमा त्यो पनि शीर्ष भुमिकामा देखा पर्दैछन् ।
दिपकराज गिरी, निर्मल शर्मा र दिपाश्री निरौलाले मिलेर बनाएको चलचित्र ‘६ एकान ६’ पुस २६ गते नेपालभर प्रर्दशनमा आउँदैछ । चलचित्रको निर्देशन दिनेश डिसीले गरेका हुन् ।
दिपकराज गिरी, शिवहरि पौडेल, जीतु नेपाल, सिताराम कट्टेल, केदार घिमिरे, सन्दिप क्षेत्री चलचित्रका मुख्य आर्कषण हुन । चलचित्रमा ६ हाँस्य कलाकारकी नायिका भने निता ढुङ्गाना मात्रै छिन् । चलचित्र ‘६ एकान ६’ का ६ रमाईला प्रसंगहरु यस्ता छन :
१.चलचित्रको शीर्ष गीत यतिबेला बजारमा चर्चामा छ । चलचित्रको शीर्ष गीतमा आवाज पनि धरै जनाको रहेको छ । ‘मह’का हरिवंश आचार्यदेखि किरण केसी, दिनेश डिसी हुदै राजन इसानले समेत गीतमा आवाज दिएका छन् । गीतमा संगीत राजन इसानले दिएका छन् भने गीतको शब्द चलचित्रका लगानीकर्ता समेत रहेका कलाकार दिपकराज गिरीले नै तयार पारेका हुन् । रमाईलो कुरा त के छ भने अरुले पहिला गीत तयार पारेर फिल्म सुटिङ्ग गर्छन तर ‘६ एकान ६’ को भने सुटिङ्ग सकिदा समेत गीत रेकर्डिङ्ग गरेको थिएन ।
२.कलाकारहरुले चलचित्रको गीतमा कम्मर मर्काउनु पर्ने तर ६ जना हाँस्य कलाकरहरुले जिन्दगीमा कहिल्यै नाचेका थिएनन् । यता, नायिका निता भने नृत्य गर्न माहिर, हाँस्य कलाकाररुले जति सिकाएपनि डान्सको स्टेप टिप्नै सकेनन् ।
रातीको सुटिङ्ग, त्यसमा पनि चिसो । हाँस्य कलाकारहरुले जुक्ति लगाए हल्का पेग लगाएर त कसो ननाचिएला । तर पेग लगाउँदै नाच्न थालेपनि नृत्यको भाका टिप्न उनीहरुलाई गारो पर्‍यो । अन्ततः बिहानको ३ बजेसम्म पनि केही पार नलागेर सुटिङ्ग नै अर्को दिन सार्नु परेको थियो ।
३.चलचित्रका मुख्य कलाकारमध्येका एक शिवहरी पौडेल चलचित्रमा आफू जवान देखिएकोमा दंग छन् । ‘सलमान खानभन्दा एक बर्ष कान्छो छु, कुनै हिरोभन्दा कम छैन’ भनेर चलचित्रको मुख्य हिरो आफू नै भएको र दर्शकले सबैभन्दा बढी आफैंलाई मन पराउने उनको दावी छ । आफूलाई पर्दामा देखाउँदा दर्शकको सिठी र ताली सबैभन्दा बढी बज्ने उनी सुनाउँछन् ।
उनको अर्को रमाईलो कुरा त के छ भने चलचित्रको सुटिङ्गका बेला खानेकुरा मगाउँदा चलचित्रको बजेट पचास लाख रुपैयाँ पुग्न लाग्दा पनि भर्खर आठ दश लाख रुपैयाँ मात्र खर्च भएको त हो नि, अझै मिठो मिठो खानुपर्छ भनिरहन्थे ।
अर्का कलाकार सन्दिप क्षेत्री भने हाँस्य कलाकारलाई हसाउँनमा नै ब्यस्त हुन्थे । उनले राजेश हमालदेखि हरिवंश आचार्य, नीर शाहसम्मको क्यारिकेचर गरेर सबैलाई हसाई हसाई थकाउथे ।
४.चलचित्रको सुटिङ्ग सुरु हुनुभन्दा पहिले कलाकार सिताराम कट्टेलले निर्देशक दिनेश डिसीलाई दाई भनेर सम्बोधन गर्थे । तर जब जब चलचित्रको सुटिङ्ग सुरु हुन थाल्यो, खै स्क्रिप्टमै आफ्नो कम्ती रोल देखेर हो कि किन हो धुर्मुस अर्थात सितारामले दिनेशलाई ‘बा’ भनेर सम्बोधन गर्न थाले । अन्तत निर्देशक दिनेश डिसीले उनको चाला बुझेरै होला सबैभन्दा धेरै रोल उनैलाई मिलाईदिए । यो कुराबाट धुर्मुस पनि मख्ख छन् । चलचित्रका निर्मातासमेत रहेका कलाकार दिपकराज गिरीलाई भने निर्देशकले एक्सन भनिसक्दा पनि चलचित्रको हिसाब किताबकै टेन्सन भईरहन्थ्यो । रोलको लागि मुड बनाईरहदा प्रोडक्सन कन्ट्रोलरको क्रियाकलापमा नै उनको ध्यान गईरहेको हुन्थ्यो । उनी भन्थे ‘अरुका चलचित्रमा काम गर्दा पैसा लिएर काम गरिन्थ्यो र पो मुड आउथ्यो यहाँ त पैसा गईरहेको छ कहाँबाट आओस मुड ।’ चलचित्रमा प्रहरीको भुमिकामा देखिने दिपकले फाईटको सिन गर्दा ढाड सड्केर फिजियोथेरापी नै गर्नुपरेको थियो ।
५.चलचित्रका मुख्य कलाकारहरु आफैमा टेलिभिजनको पर्दामा एक अर्काका लागि प्रतिस्पर्धीहरु हुन् । सुटिङ्गको बेला पनि त्यो प्रतिस्पर्धाको भावना कता कता पाउन सकिन्थ्यो । गु्रपमा र आफ्नो सुटिङ्ग भएको बेला समयमा नपुग्ने कलाकारहरु अर्को कलाकारको एक्लैको सुटिङ्ग परेको बेलामा भने पूर्व जानकारी बिना नै पुगेका हुन्थे । प्रतिस्पर्धी साथीले कस्तो गर्दै छ ? मेरो भन्दा उसको राम्रो रोल छ कि भन्ने चिन्ताले हाँस्य कलाकारहरुलाई सधै सताईरहेको देखिन्थ्यो ।
६.चलचित्रमा केमियो रोलमा नायक राजबल्लभ कोइरालालाई पनि देख्न पाईनेछ । भिन्न लुक्स र पहिरनमा उनी भिन्न शैलीमा देखिदैछन् । चलचित्रमा उनले खलपात्रको रुपमा अभिनय गर्दैछन् । राजबल्लभको फिल्मी करिअरमा पहिलो पटक उनी यस्तो भुमिकामा देखा पर्न लागेका हुन । पहिलो पटक खलपात्रको भुमिका निर्वाह गर्न पाउदा निकै रमाईलो लागेको राजबल्लभको अनुभव छ ।
प्रस्तुति – अर्जुनकुमार संग्रौला/उज्यालो
