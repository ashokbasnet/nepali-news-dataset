छक्का पञ्जा युनिटद्वारा गायक लामिछानेलाई ५० हजार सहयोग

भक्तपुर, मंसिर १० – चलचित्र छक्का पञ्जा युनिटले बरिष्ठ लोकगायक बुद्धिकृष्ण लामिछानेलाई ५० हजार  रुपैयाँ आर्थिक सहयोग गरेको छ । चलचित्रका कलाकार दीपकराज गिरी र निर्देशक दीपाश्री निरौलाको नेतृत्वमा भक्तपुर बागेश्वरीस्थित लोक गायक लामिछानेको निवासमै शुक्रबार गएर सहयोग रकम हस्तान्तरण गरेको हो । पीडीमा बसेर, मेरै बाटो हेरेर मेरी आमा रुँदी हुन् मलाई सम्झेर, घाँस काट्नु खुर्केर, आयो जोवन हुर्केर जस्ता दर्जनौ लोकप्रिय गीतका गायक लामिछाने बिगत ५ बर्षदेखि प्यारालाईसिस, मधुमेह र उच्च रक्तचापले थलिएर हिड्डुल गर्न समेत नसक्ने अबस्थामा हुनुहुन्छ ।
