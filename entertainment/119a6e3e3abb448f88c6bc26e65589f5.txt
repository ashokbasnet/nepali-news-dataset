भारतीय अभिनेता अमिर खानले गरे कपिलवस्तुको अवलोकन

गोपाल भण्डारी/उज्यालो । कपिलवस्तु, असोज २२ – (अपडेट) भारतीय अभिनेता अमिर खान कपिलवस्तुको पकडी गाविसमा गएर युनीसेफको पोषण कार्यक्रमको अवलोकन गरेका छन् ।
काठमाडौंबाट चार्टड जहाजबाट उनी भैरहवा गएका थिए । भैरहवाबाट गाडीमा उनी कपिलवस्तुको पकडी गाविसको हेल्थ पोष्टमा पुगेर युनिसेफको स्वास्थ्य सम्बन्धी कार्यक्रममा सहभागी भएका हुन् ।
पकडी हेल्थपोष्टमा अमिर खानले पोषणको अवस्था बारे समग्र नेपाल र कपिलवस्तु जिल्लाको विश्लेषणात्मक प्रस्तुति तथा हेल्थपोष्टबाट पोषण सम्बन्धी प्रवाह गरिने सेवा तथा तौर तरिकाको बारेमा जानकारी लिएका थिए ।
युनिसेफका सद्भावना राजदुत समेत रहेका अभिनेता खानले पकडी हेल्थपोष्टमा आयोजित कार्यक्रम सकेपछि पकडी–६ सेमरउटी गाउँ गइ आमा समूह र महिला स्वयंसेविकाहरुसँग पोषण सम्बन्धी अन्तरक्रिया गरेका थिए । अन्तरक्रियामा आमा समूह र महिला स्वंसेविकाले कुपोषित बालबालिकाको उपचार गर्ने तरिकाका बारेमा खानले चासो दिएर अवलोकन गरेका थिए । खानले गाउँमा आमाहरुले बच्चाहरुलाई के खुवाउँछन्, बालबालिकाको सुनौला १ हजार दिन लगायतका विषयमा समेत आमाहरुसँग जानकारी लिएका थिए । युनिसेफको सहयोगमा कपिलवस्तु जिल्लामा सुनौला एक हजार दिन, ५ वर्ष मुनिका बालबालिकाहरुलाई कुपोषण व्यवस्थापन, बाल्यकालीन पोषण र बालभिटा कार्यक्रम सञ्चालनमा रहेको छ । कपिलवस्तुको कार्यक्रम सकिएपछि लुम्विनीमा रहेको होक्के होटलमा खाना खाई मायादेवी मन्दिरको दर्शन गरेर अभिनेता खान काठमाडौं फर्केका छन् ।
