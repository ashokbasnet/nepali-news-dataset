पाटनमा यसरी मनाइयो गाईजात्रा (फोटोफिचर)

काठमाडौं, साउन २४ – तत्कालिन राजा प्रताप मल्लले पुत्रशोकमा परेकी रानीलाई सम्झाउन ललितपुरको पाटन मंगलबजारमा दिवंगत भएका आफन्तलाई गाईसहित बोलाएर भजन किर्तन गर्न लगाएको सम्झनामा मंगलबार पाटनमा गाईजात्रा मनाइएको छ । यो जात्रा काठमाडौं उपत्यकामा नौँ दिनसम्म मनाइने गरिन्छ । 
दिवंगत आफन्तको शोकमा रहेका अरु मानिसलाई दरबारमा बोलाएर गाई र श्रीकृष्णको रुपसहित भजन किर्तन गर्न लगाउँदा रानी खुशी भएपछि राजा प्रताप मल्लले वर्षेनी गाईजात्रा मनाउने परम्परा बसालेका थिए । 

सकेसम्म गाई नभए कुमार बालबालिकालाई राधा र कृष्णको रुप बनाएर भजन किर्तनसहित बजार परिक्रम गराउँदा दिंवगत आत्माले शान्ति पाउने विश्वास नेवारी समुदायमा छ । उपत्यकाका काठमाडौँ, ललितपुर र भक्तपुरमा भव्य रुपले मनाइने जात्रा हेर्न हजारौँ मानिसहरुको भीड लाग्ने गर्छ । 

तर पहिलेको तुलनामा सबै दिंवगत भएका आफन्तले गाई नल्याउने र जात्रा पनि नमनाउने भएकाले यसको रौनक भने घट्दै गएको छ । जात्रा मनाउनका लागि दिंवगत भएका आफन्तले भन्दा छिमेकीले मात्रै चासो राख्ने र जात्रामा ल्याइने गाई व्यवस्थापन गर्न समस्या हुदाँ विकृति बढेकाले बर्षेनी गाईजात्रा हेर्ने दर्शक घट्दै गएको हो ।

पछिल्लो समय मौलिक परम्पराभन्दा गाईजात्राका दिन हास्यकलाकारले विभिन्न नेता र व्यक्तिको नक्कल गरेर हसाउने कार्यक्रममा दर्शकको भीड बढ्न थालेको छ । यसले नयाँ पुस्ताको फरक सोख र सिर्जनालाई प्रोत्साहन गर्ने भएपनि नेपाली सांस्कृतिक परम्परालाई  संरक्षण गर्न चुनौति बढेको छ ।
