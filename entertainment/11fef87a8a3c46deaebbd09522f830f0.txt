बन्दमा के गर्दैछन् कलाकार ?

मदन खनाल/उज्यालो । काठमाडौ, बैशाख २९– बन्दले सर्वसाधरण जस्तै कलाकार पनि मारमा परेका छन् । बिभिन्न समूहले गरेको बन्दका कारण नियमित कार्यक्रम स्थगित भएपछि नायक नायिका, गायक गायिका, अरु धेरै कलाकारले घरमै मुश्किलले दिन काटेका छन् ।

 

महानायकले चिनिने राजेश हमाल करिव एक महिना लण्डन घुमेर आउने बित्तिकै बन्दमा परे । सुटिङ्ग भैंरहेका चलचत्रिहरु ‘भेरी गुड’ र ‘रक्षा’को काम रोकिएको छ भने ‘कारबाही’ फिल्मको डबिङ पनि हुन सकेन । त्यसैले काठमाडौको कपुरधारामा रहेको आफ्नै घरमा हमालले किताव पढेर दिन बिताइरहेको उहाँका सहयोगी दिपेन्द्रले जानकारी दिनुभयो ।
बिभिन्न स्टेज कार्यक्रम र रेकर्डिङ्गमा ब्यस्त रहने गायक प्रमोद खरेललाई पनि बन्दले ‘ध्वस्तै’ बनाएको छ । बिहीबार र शुक्रवार दुबै दिन काठमाडौ बाहिर कार्यक्रम ‘फिक्स’ गरेका खरेल बन्दले कार्यक्रम स्थगित र गीत रेकर्डिङ्ग पनि गर्न नपाएपछि हात्तिवनमा रहेको आफ्नै घरमा इन्टरनेट र टिभीमा क्रिकेट, फुटवल र समाचार हेरेर समय उपयोग गरिरहेका छन् । ‘बन्दले त ध्वस्तै बनायो नि’ खरेलले भन्नुभयो ‘जेठमा पनि फिक्स गरिसकेका थुप्रै कार्यक्रमहरु छन्, तर हुने नहुने ठेगान छैन ।’  
पछिल्ला समयका चर्चित नायक आर्यन सिग्देल पनि बन्दमा घरमै आराम गरेर बसेका छन् । सवैभन्दा धेरै पारिश्रमिक लिएर काम गरिरहेका चलचित्र ‘धुँवा’को सुटिङ क्यान्सिल भएपछि फुर्सदिला बनेका आर्यनले बन्दका दिनहरु सुतेरै बिताएको बताएका छन् ।
त्यस्तै हाँस्य टेलिश्रृखला मेरी बास्सैका सीताराम कट्टेल ‘धुर्मुश’ पनि बन्दका दिनहरु सुतेरै बिताएका छन् । ‘सुत्यो, उठ्यो, अनि आज त कमेडी हिन्दी फिल्म चुकचुक के हेर्दैछु, हिजो ससुराली गएँ’ शुक्रवार उज्यालो अनलाइनसंगको कुराकानीमा उहाँले भन्नुभयो ।
लोक गायक रामजी खाँडले भने बन्दका बेला पनि एउटा गीत रेकर्ड गर्न भने भ्याएछन् । खाँड भन्नुहुन्छ ‘दिन काट्ने बाटो केही छैन, खाना खायो सुत्यो ।’
बन्दको बेला केही भाग्यमानी कलाकारले भने स्टेज पाएका छन् । अञ्जु पन्त, सुनिता दुलाल, विल्सनबिक्रम राई ‘तक्मेबुढो’ नायिका सुष्मा कार्की, बिहीबार राती दुई बजे ताप्लेजुङ्ग पुगे । उनीहरु ताप्लेजुङ्ग आइडियलको कार्यक्रमका लागि त्यहाँ पुगेका हुन् ।
