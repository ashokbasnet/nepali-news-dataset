कसरी मनाइँदैछ भ्यालेन्टाइन डे ?

काठमाडौ, फागुन ३ – आज भ्यालेन्टाइन डे अर्थात प्रणय दिवस । अंग्रेजी महिना फेब्रुअरीको १४ तारिखमा विश्वभर यो दिवस मनाइन्छ । 

पश्चिमा देशमा मनाइने गरिएको यो दिवस पछिल्लो समयमा नेपाली युवा पुस्तामा लोकप्रिय बन्दै गएको छ । इटलीका तत्कालीन शासक क्लाउडियसको तानाशाहीको विरुद्धमा उत्रिएका सेन्ट भ्यलेनटाइनलाई मृत्युदण्ड दिएको दिनको सम्झनामा यो दिवस मनाउन थालिएको हो । विशेषगरी आज मन परेको व्यक्तिलाई प्रेम प्रस्ताव राख्ने र आफ्ना प्रियजन तथा आफन्तलाई उपहार दिने गरिन्छ ।

गाउँघरमा भन्दा शहरी क्षेत्रमा प्रणय दिवसको चर्चा बढी हुन्छ । बिहीबार विहानैदेखि काठमाडौका उपहार र फूल पसलमा युवा युवतीको भीड लागेको छ । गुलाबको फूल दिएर प्रेम अभिव्यक्त गर्ने भएकाले फूलको कारोबार बढी हुने व्यवसायीहरुले बताएका छन् । यसवर्षको भ्यालेन्टाइन डे मा २ देखि ३ करोड रुपैयाँसम्म गुलाब फूलको कारोबार हुने अनुमान गरिएको फ्लोरिकल्चर एशोसिएशन अफ नेपालले जनाएको छ ।

शितलहर र चिसोका कारण नेपालमा उत्पादन कम भएकाले ८० प्रतिशत फूल विदेशबाट आयात गरिएको छ । भारत र हल्याण्डबाट भ्यालेन्टाइन डे का लागि गुलाबका फूल आयात गरिएको एशोसिएशनले जनाएको छ ।
