श्रीकृष्ण श्रेष्ठले भने ‘यही साल श्वेतालाई भित्र्याउने भएँ’

काठमाडौ, जेठ १९ – अभिनेता राजेश हमालको विवाहको चर्चा सेलाउन नपाउँदै अर्का अभिनेता श्रीकृष्ण श्रेष्ठ पनि विवाहको तयारीमा जुटेका छन् ।
आफूसँगै सिनेमामा काम गर्दै आएकी अभिनेत्री श्वेता खड्कासँग उनले विवाह गर्न लागेका हुन् । ‘हो श्वेता र मेरो विवाह हुने पक्का भैसक्यो, यही सालभरीमा भित्र्याउँछु’ उज्यालो अनलाइनको जिज्ञासामा ४० वर्ष कटेका श्रीकृष्णले भने । यही दिन भनेर दिन तय भैनसकेपनि ०७१ सालमै विवाह हुने उनले जानकारी दिए ।
व्यवसायिक साझेदारको रुपमा काम गर्दै आएका श्रीकृष्ण र श्वेताबीच प्रेम सम्बन्ध रहेको चर्चा हुँदै आएको थियो । ‘त्यति गहिरो प्रेम त होइन, तर हामी राम्रो साथी हौं’ श्रीकृष्णले भने ‘साथीको सम्बन्धलाई जीवनसाथी बनाऔं भन्ने निर्णय भयो ।’
राजेश हमालले जोडी बाँधेलगत्तै विवाह गर्न खोज्नु कतै उनैबाट प्रभावित त होइन भन्ने जिज्ञासामा श्रीकृष्णले हाँस्दै भने ‘त्यसै भन्दा नि हुन्छ, दाइको पछि भाइको पालो आउने हो । सिने क्षेत्रमा उहाँ दाइ, म भाइ ।’ श्रीकृष्णले आफ्नो विवाह साधारण र विधिपूर्वक हुने जानकारी पनि दिए ।
६ वर्षअघि आफूले निर्माण गरेको पहिलो चलचित्र कहाँ भेटिएलामा श्रीकृष्णले श्वेतालाई नायिका बनाएका थिए । आगामी साउन २३ गते रिलिजमा आउन लागेको फिल्म कोहिनुरमा पनि दुवै जनाको लगानी रहेको छ ।
