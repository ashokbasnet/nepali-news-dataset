नेपाली साहित्य महोत्सव असोज ४ देखि

काठमाडौं, भदौ २८ – एनसेल नेपाल लिटेरेचर फेस्टिभल २०१२ असोज ४ देखि काठमाडौंमा हुने भएको छ ।
नेपाल प्रज्ञा प्रतिष्ठानसँगको सहकार्यमा हुने महोत्सवको दोश्रो संस्करणमा नेपाल र विदेशका गरि १ सय भन्दा बढी लेखक साहित्यकार सहभागी हुने आयोजक बुकवर्म ट्रष्टले जनाएको छ ।
बिहीबार काठमाडौंमा पत्रकार सम्मेलन गरि आयोजकले नेपाली साहित्यबारे बहस सिर्जना गर्न कार्यक्रम गर्न लागिएको जनाएको छ । कार्यक्रमका निर्देशक अजित बरालले पढ्ने संस्कृतिको विकास र नेपाली साहित्यको अन्तराष्ट्रियकरणका लागि योगदान दिन कार्यक्रम गर्न लागिएको बताए । कार्यक्रममा लेखक र पाठकबीच सिधा अन्तर्क्रिया हुने उनले जानकारी दिए ।  
नेपाली साहित्यमा नारी चेतना, द्वन्द्व र नेपाली साहित्य, भारतीय नेपाली लेखन, कविता, कथा, नाटक र साहित्यिक पत्रकारिताबारे पनि कार्यक्रममा छलफल हुने आयोजकले जनाएको छ । काठमाडौंको कमलादीमा रहेको नेपाल प्रज्ञा प्रतिष्ठानमा हुने सम्मेलन असोज ७ गते सम्म चल्ने छ ।
असोज ४ गते हुने उद्घाटनमा कार्यक्रममा ५ हजार साहित्यप्रेमीहरु भित्र्याउने आयोजकको लक्ष्य छ । कार्यक्रमलाई निजी क्षेत्रको मोबाइल सेवा प्रदायक कम्पनी एनसेलले प्रायोजन गरेको छ ।
