मध्यविन्दुमा पशुपतिसँग रमाए विद्यार्थी

विद्रोही गिरी/उज्यालो ।
नवलपरासी, फागुन २५ – गायक पशुपति शर्माले ‘काम पाइएन डिग्री पास गरेर’ भन्ने गीत गाएर मात्र के सकेका थिए, विद्यार्थीहरु वान्स मोर भन्दै कराउन थाले ।
मध्यबिन्दु बहुमुखी क्याम्पसको आठौं बार्षिकोत्सवमा शनिबार कावासोती आएका पशुपतिले गाएका ‘ए फर एप्पल, बि फर बल’ बोलको गीतमा पनि विद्यार्थीहरुले उत्तिकै साथ दिए ।
हुटिङ नरोकिएपछि उनले आफुलाई डाक्टरले एक महिना रेष्टमा बस्न सुझाव दिएकाले यो कार्यक्रम अन्तिम हो भन्नुपर्‍यो । गाउँका बुढाबुढीहरु समेत क्याम्पसमा पशुपतिको गीत सुन्न आएका थिए । पाँचवटा गीत गाएका पशुपतिले आफुले शिक्षा सम्बन्धि र युवाहरुलाई उर्जा दिने खालका गीत गाएको प्रष्टीकरण दिए ।
उनको गीतमा सभासददेखि उच्च मावि शिक्षा परिषद्का कर्मचारी र क्याम्पस प्रमुख समेत नाचे । शनिबार साँझ नौ बजेसम्म दर्शकहरु कार्यक्रम छाडेर घर जाने तरखर गरेनन् । क्याम्पसले हरेक बार्षिकोत्सवका बर्षभरि चर्चामा रहेका लोकतथा दोहोरी गायकलाई बोलाउने चलन नै रहेको क्याम्पस प्रमुख मुक्तिराम पाण्डेले बताउनुभयो ।
अन्तिममा पशुपतिले ‘क्याम्पस पढ्न आउने, सरले उता पठाउने हाम्ले आँखा जुधाँउने’ गीत गाउँदा नाच्नेहरुमा छात्रा बढी थिए । तर ‘मलाई अमेरिका यही, जापान पनि यही’ भन्ने गीतले धेरै वान्समोर पायो । उनले गीत गाउनुअघि उनको यो गीतलाई बक्ताहरुले समेत उधृत गरेका थिए ।
‘ब्यबहारिक शिक्षा नै आजको आबश्यकता हो स्वदेशमै रोजगारी ल्याउने शिक्षा आबश्यक छ, उहाँको गीतले यही शन्देश दिएको छ’ पब्लिक क्याम्पस संघका अध्यक्ष प्रा. डा ईश्वर गौतमले भन्नुभयो ।
