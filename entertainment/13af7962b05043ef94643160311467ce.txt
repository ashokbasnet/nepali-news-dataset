छन्दकवि मेदिनीनाथलाई अभिनन्दन

आश गुरुङ/उज्यालो । लमजुङ माघ १५ - आधा शताब्दी भन्दा लामो समयदेखि छन्दमा कविता लेख्दै आएका कवि तथा साहित्यकार मेदिनीनाथ सुवेदीलाई लमजुङमा अभिनन्दन गरिएको छ । पिङ्गल छन्द प्रतिष्ठान नेपाल लमजुङले प्रथम पिङ्गल छन्द दिवसका अवसरमा ७२ बर्षिय कवि सुवेदीलाई सदरमुकाम बेसीशहरमा सम्मान गरेको हो ।

 

प्रतिष्ठानका अध्यक्ष श्रीकृष्ण न्यौपाने र जिल्ला विकास समितिका कार्यक्रम अधिकृत मेघेन्द्र पोखरेलले सुवेदीले संयुक्त रुपमा अभिनन्दन पत्र, दोसल्ला र ढाकाटोपी ओढाएर कवि सुवेदीलाई अभिनन्दन गर्नुभयो ।
प्रतिष्ठानले लामो समयसम्म छन्दमा कविता लेखेर साहित्य क्षेत्रमा महत्वपूर्ण योगदान पु¥याएका भन्दै कवि सुवेदीलाई प्रतिष्ठानले अभिनन्दन गरेको जनाएको छ । कार्यक्रममा कवि मेदिनी सुवेदीको जीवनी, कृति र भावि कृतिका बारेमा संस्थाका आजिवन सदस्य यमबहादुर रिमालले प्रकाश पार्नुभएको थियो ।
लमजुङको सिम्पानी गाविस ९ सुवेदीगाउँमा विक्रम संवत १९९७ साल कार्तिक ३ गते जन्मनु भएका छन्द कवि सुवेदीका मस्र्याङ्दीका सुसेली, मेदिनीको समस्या कुटुरो, डाँफेदुत लगाएतका कृति प्रकाशित छन । यस्तै, मेदिनीका दृष्टिमा कवि डिल्लीजंग गुरुङ, आफ्नै जीवनको ऐना, मेदिनीको बाँसुरी, डाली, गजलमुक्त, कुटुरो, पञ्चेवाजा लगायतका कृतिहरु प्रकाशोन्मुख अवस्थामा छन् ।
लेखक सुवेदी प्रकृतिप्रेमी, मानवतावादी र राष्ट्रवादी कविको रुपमा चिनिन्छ । सुवेदी २०२१ सालमा राष्ट्रिय प्रज्ञा प्रतिष्ठानद्धारा सम्मानित भईसक्नुभएको छ । नेपाल र भारतबीचको पारबहान सन्धी विग्रिएर नेपालको नाका भारतले बन्दगरि नेपाललाई दुःख दिएको बेला सुवेदीले ‘धम्की नदे भारत’ भन्ने शीर्षकमा लेखेको कविताले त्यतिवेला देशमा सनसनी मच्चाएको थियो ।
कवि सुवेदीले छन्द सिक्न चाहनेहरुका लागि निकै सजिलो र उपयोगी पुस्तकको लागि आफूले पाण्डुलिपी तयार गरेको र केही समयमा नै त्यो प्रकाशन गरि पाठकका हातहातमा पु¥याउने बताउनु भएको छ । कार्यक्रम विद्यार्थीहरुलाई छन्द सम्बन्धि प्रशिक्षण  दिनुको साथै दर्जनौ साहित्यकर्मीहरुले रचना वाचन गरेका थिए ।
