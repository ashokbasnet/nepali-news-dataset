धुर्मुस सुन्तलीले बनाएको भूकम्प पीडितको वस्तीमा प्रधानमन्त्री ओली

काठमाडौं, माघ १६ - प्रधानमन्त्री केपी शर्मा ओलीले धुर्मुस सुन्तली नमुना एकीकृत बस्तीको अवलोकन गर्नुभएको छ । भूकम्प गएको ३ महिनामै निर्माण सम्पन्न भएको काभ्रे डाँडागाउँस्थित पहरी बस्तीको करिब नौ महिनापछि प्रधानमन्त्री ओलीले अवलोकन गर्नुभएको हो । धुर्मुस सुन्तली एकीकृत बस्ती रहेको जमिन गुठीको नाममा रहेकाले त्यो जग्गा घरधनीको स्वामित्वमा ल्याउनका लागि पहल गर्ने प्रतिवद्धता प्रधानमन्त्रीले व्यक्त गर्नुभएको छ । एकीकृत बस्तीमा ५५ पहरी परिवारमध्ये १८ परिवार बसोबास गर्दै आएका छन् । स्थानियबासिन्दाले बाँकी रहेका पहरीहरुको लागि पनि त्यस्तै किसिमको घर बनाउन प्रधानमन्त्रीसँग माग गरेका छन् । धुर्मुस सुन्तलीलगायतका कलाकारले आफैँ खटेर ७७ दिनमा एकीकृत नमुना बस्ती निर्माण गरेका हुन् । कलाकारहरु सिताराम कट्टेल अर्थात धुर्मुस र कुञ्जना घिमिरे अर्थात सुन्तलीका अनुसार अल्पसंख्यक र पिछडिएको जाति पहरीहरुको दयनीय अवस्था रहेकाले २० परिवारलाई उनीहरुले घर निर्माण गरिदिएका हुन् ।
