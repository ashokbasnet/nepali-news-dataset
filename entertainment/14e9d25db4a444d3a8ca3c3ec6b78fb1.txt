साहित्यकार झमकलाई नागरिक अभिनन्दन

भैरहवा, माघ १६ – साहित्यकार झमक घिमिरेलाई रुपन्देहीको भैरहवामा नागरिक अभिनन्दन गरिएको छ । लायन्स क्लब अफ होली सिटि सिद्धार्थनगरले गरेको विशेष कार्यक्रममा साहित्यकार घिमिरेलाई २ लाख ११ हजार रुपैयाँ सहित नागरिक अभिनन्दन गरिएको हो ।

 

झमकलाई भैरहवाका बासिन्दाका तर्फवाट अभिनन्दन गर्नुअघि प्रहरी तथा नेपाली सेनाको व्याण्ड तथा पञ्चेवाजा सहित रथारोहण गराईएको थियो । नेपाली साहित्यलाई विर्सन नसक्ने गुन लगाएको भन्दै झमक लाई सम्मान गरिएको लायन्स क्लव अफ होली सिटिका अध्यक्ष ओमकुमार श्रेष्ठले जानकारी दिनुभयो ।

३२ वर्षअघि धनकुटाको काछिडेमा जन्मिएकी झमकले १५ वर्षको उमेरदेखि नै खुट्टावाटै साहित्य लेख्न थाल्नु भएको हो । प्रतिमस्तिष्कको रोगका कारण जन्मैदेखि उहाँका हात गोडा चल्दैनन् भने उहाँ बोल्न पनि सक्नुहुन्न । उहाँले २०५३ साल देखि खुट्टाको औलाको सहयोगले अक्षर लेख्न थाल्नुभएको हो । झमकले भाई बहिनीले लेखपढ गरेको देखेर अक्षर लेख्न पढन् सिक्नुभयो ।
 
भाईबहिनीसंगको संगतबाट अक्षर चिनेकी झमकले खुट्टाको बुढी औलाको टुप्पोमा अँगार च्यापेर धुलो माटोमा लेख्नु हुन्थ्यो । त्यही धुलोमा लेख्न थालेको अभ्यासले झमकलाई मदन पुरस्कार समेत दिलायो ।
