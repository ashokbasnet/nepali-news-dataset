चलचित्र ‘२.०’को प्रदर्शन मिति फेरि सर्‍याे

माघ १४ - रजनीकान्त र अक्षय कुमारको फिल्म ‘२.०’ प्रदर्शन हुनु अगाढी नै नयाँ किर्तिमान कायम गरिरहेको छ । यो फिल्मले बलिउडका अन्य फिल्महरुलाई कडा टक्कर दिने अनुमान भइरहेको छ ।  
अक्षय कुमार र रजनीकान्तका फ्यानहरु निकै नै उत्साहका साथ फिल्मलाई पर्खिरहेका छन् । यसअघि फिल्म ‘२.०’ २०१७ को दिपावलीमा प्रदर्शन हुने कुरा थियो । त्यस पछि २०१८ को जनवरी २६ मा सारियो । अक्षय कुमारको फिल्म ‘प्याड म्यान’ पनि २६ जनवरीमा रिलिज हुने भएपछि फेरी यस फिल्मलाई १४ अप्रिलमा सारिएको थियो । अन्तत: चलचित्र ‘पद्यावत’का कारण ‘प्याडम्यान’को प्रदर्शन मिति पनि सर्यो । अहिले फेरी चौथो पटक फिल्म ‘२.०’ को प्रदर्शन मिति सारिने भएको छ । 

यस फिल्मका निर्देशक एस. शंकरले छिट्टै नै हैदराबादमा फिल्मको टिजर सार्वजनिक गरिने र सोही समयमा फिल्मको प्रदर्शन मितिको घोषणा गर्ने कुरा बताएका छन् । सञ्चार माध्यममा आएको रिपोर्ट अनुसार ‘२.०’ को प्रदर्शन मिति अझै १/२ महिना पछि सारिने कुरा बाहिर आएको छ । 
रजनीकान्तद्वारा अभिनित ४ सय ५० करोडमा बनेको यस फिल्मको केरल डिस्ट्रीब्यूसन राइट्स १६ करोडमा बेचिदैछ । जबकी ‘बाहुबली २’ को केरल डिस्ट्रीब्यूसन राइट्स १०.५ करोडमा बेचिएको थियो । 

फिल्ममा अक्षय कुमार, रजनीकान्तकासाथै एमी ज्याक्सन पनि मुख्य भूमिकामा रहेकी छिन् । यो फिल्म संसारभरका ७ हजार स्क्रीनमा रिलिज गरिनेछ । फिल्ममा ओस्कार अवार्ड विजेता ए.आर. रहमानको संगित रहेको छ ।
