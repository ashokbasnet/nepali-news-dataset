के छ ओपन सेक्रेटमा ?

काठमाडौं, साउन ११ - अपराध अनुसन्धानमा आधारित भएर लेखिएको पत्रकार केपी ढुंगानाको पुस्तक ओपन सेक्रेट विहीवार सार्वजनिक भएको छ । काठमाडौंमा भएको कार्यक्रममा पत्रकार महासंघका अध्यक्ष शिव गाउँले, पत्रकार किशोर नेपाल र लेखक  ढुंगानाले संयुक्त रुपमा पुस्तकको विमोचन गर्नुभयो ।

 

पुस्तकमा मिर्जा दिलसाद वेगदेखि फैजान अहमदसम्मका ६ वटा हत्याकाण्डको नालिवेली समेटिएको छ । पुस्तक सार्वजनिक कार्यक्रममा ढुंगानाले पुस्तकले पाठकलाई संगठित अपराधको अनौठो संसारमा पु¥याउने दावी गर्नुभयो । पुस्तकमा नेपालमा भएका अपराधमा मुम्बइ अण्डरवल्र्डका सदस्यहरु किन र कसरी  संलग्न भए ?, विदेशी खुफिया निकाय कसरी सक्रिय हुदैछन ?, नेपालमा भएका अपराधमा कस कसको हात छ ? लगायतका प्रश्नको उत्तर पाठकले पुस्तक पढेपछि पाउन सक्ने लेखक ढुंगानाको दावी छ ।

के छ त ओपन सेक्रेटमा ?

पुस्तक सार्वजनिक गर्न भएको कार्यक्रममा पुस्तकमाथि टिप्पणी गर्दै पत्रकार महासंघका अध्यक्ष शिव गाउँलेले अपराधको अनुसन्धान र अभियोजन गर्ने निकायमा बढेको अपराधिकरणको चित्र पुस्तकमा पाइने बताउनुभयो । ‘पुस्तक पढेर मैंले नेपालको फौजदारी न्याय प्रणालीको अन्त्य भइसकेको ठहर गरें ।’ गाउँलेले भन्नुभयो ‘यसले नेपालको सार्वभौमसत्ता र माटोलाई खतरा रहेको संकेत गरेको छ ।’

सिमापारीका अपराधीहरु कसरी नेपाल प्रवेश गर्छन र नेपालमा अपराध गरीसकेपछि कसरी सुरक्षित तरिकाले सिमापारी जान्छन् भन्ने निष्कर्ष पुस्तकमा भेटिने उहाँले बताउनुभयो ।

पत्रकार तथा लेखक किशोर नेपालले ढुंगानाको पुस्तकले अपराधको जालोलाई उदाङ्ग पारेको भन्दै यो पुस्तक पढेर रमाइलो गर्ने नभई सचेत रहनु पर्ने टिप्पणी गर्नुभयो ।

यस्तै पूर्व प्रहरी महानिरीक्षक अच्युतकृष्ण खरेलले आफूले यो पुस्तकलाई खोज मुलक पत्रकारिताको रुपमा लिएको टिप्पणी गर्नुभयो । अपराध र अपराधीका विषय तथा अपराधलाई नियन्त्रण गर्न नसक्नुका कारणबारे गहिराईमा पुगेर लेखेको भन्दै खरेलले ढुंगाना धन्यवादका पात्र भएको बताउनुभयो ।

पुस्तक पढेपछि वरिष्ठ प्रहरी उपरीक्षक रमेश खरेलको टिप्पणी पनि पुस्तकमै समावेश छ । खरेलको टिप्पणीमा भनिएको छ ‘नेपालमा भएका र राष्ट्रिय चर्चामा आएका जघन्य हत्याका मुद्दाहरुका सम्बन्धमा पनि लेखकले नयाँ तथ्यहरु उत्घाटित गरेका छन् । व्यावसायिक तथा संगठित अपराधीद्वारा गराईएका हत्या घटनाका अनुसन्धान पक्षको अध्ययनबाट लेखकले घटनाअघि र पछिका प्रहरी सक्रियताभन्दा आपराधिक समूहको प्रभावकारिता बढी देखिएको वास्तवितासमेत छर्लङ्ग पारेका छन ।’

पुस्तकमा २०६८ साल असोज ९ गते काठमाडौंको घण्टाघरमा भएको फैजान अहमदको हत्या, २०५५ साल असार १५ गते भएको मिर्जा दिलसाद बेगको हत्या, अण्डरवल्र्ड डन छोटा राजन र दाउद इब्राहिमबीचको दुश्मनीका कारण २०६३ भदौं २४ गते मारिएका बझाङ्गका कमलसिंह नेपालीको हत्या, नेपालगञ्जको लाली गुराँस होटलमा २०६४ असोज १९ गते मारिएका बागेश्वरीका मजिद मनिहारको हत्यालाई समेटिएको छ ।

यस्तै २०६६ साल पुस ९ गते बुटवलमा मारिएका सौकत बेगको हत्या, २०६६ माघ २४ गते लाजिम्पाटमा मारिएका सञ्चार उद्यमी जमिम साहको हत्या, हत्याका कारण, हत्याको अनुसन्धान प्रकृया लगायतका विषयलाई पुस्तकमा रोचक ढंगले समेटिएको छ ।

औंला भारततिरै

नक्कली भारुको कारोवारमा संलग्न भएका कारण भारतकै कारण उनीहरु मारिएको लेखक ढुंगानाले सुरुमै स्पष्ट पारेका छन् । पुस्तकमा समेटिएका अपराधमा भारतको हात रहेको पुष्टि भएको भन्दै ‘लेख्न बस्नुअघि’ शिर्षकको लेखकीयमा ढुंगानाले पुस्तक लेखीसक्दा आफूलाई भारत विरोधीको बिल्ला त लाग्ने हो की भनेर मन चसक्क भएको बताउनुभएको छ ।

लेखक ढुंगानाले पुस्तक लेख्दा आफूले खतरा महसुस गरेको भन्दै पुस्तक विमोचन समारोहमा भन्नुभयो ‘किताब लेख्दै गर्दा आमा–बाबु, श्रीमती र २ वर्षिया छोरीको अनुहार झलझली आँखामा आएको थियो ।’
