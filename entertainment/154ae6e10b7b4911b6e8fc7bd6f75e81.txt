‘ए हजुर, घर हाम्रो पोखरा’

काठमाडौं, पुस १२ - ‘जोमसोमे बजारमा बाह्र बजे हावा सरर,’ यति भनुन्जेल पनि आफूभित्रको छटपटीलाई लुकाएरै राखेका दर्शकको धैर्य अर्को लाइनमा पुग्दा फुस्कियो र एकै स्वरमा चिच्याउन थाले, ‘ए हजुर, घर हाम्रो पोखरा ।’
यसरी स्टेज र दर्शकदीर्घा एकाकार भएर मंगलबार कास्कीको गगनगौंडामा नेपथ्यको प्रस्तुती सम्पन्न भएको छ ।
कार्यक्रममा पोखरादेखि आएका दर्शक जमातमा केहि चिनिएका अनुहार पनि देखिन्थे । सरुभक्त, तीर्थ श्रेष्ठ, विक्रम गुरुङ अनि अरु पनि थुप्रै । त्यो साँझ बेगनास ताल छेवैको यो बस्तीमा गुलजार पार्ने सर्जकहरु भनिरहेका थिए, ‘पोखराबाट उदाएर देशै उज्यालो पारेको छ नेपथ्यले ।’ तीन साता लगातार मुलुकका विभिन्न भागको यात्रा गरेको ‘शान्तिको लागि शिक्षा’ अभियान अन्तर्गत राजधानी बाहिरको यो अन्तिम प्रस्तुती थियो ।
‘नेपथ्य’को गृहनगरसँगै जोडिएको मात्र होइन, सिर्जनाको मूलथलो पनि बनेको कास्कीमा एउटा अर्को परिचित गीत बज्न लागेको आभाष पाउने बित्तिकै दर्शकले चर्को आवाजमा प्रतिक्रिया दिन थालिसकेका थिए, ‘आजभोली के भयो के भयो, कसले कसले हो स्वाट्ट यो मन चोर्‍यो । खान्न म त लामपाते सुरती, लाउँ कि नलाउँ जुगजाने पिरती ।’
गीत सकिने बित्तिकै गायक अमृत गुरुङले अँध्यारो हलतिर औंला देखाउदै बोल्न थाले, ‘त्यो कुनामा सरुभक्त दाई बसिरहनुभएको देखेँ, यो र यस्ता थुप्रै गीत तयार पारिदिनुहुने उहाँलाई सबै मिलेर स्वागत गरौं ।’ हल एकछिनसम्मै तालीले गुञ्जियो ।
लोक जनजीवनलाई महत्व दिएर गाउने प्रवृतिले गर्दा नै नेपथ्यलाई अरुभन्दा बेग्लै बनाएको कवि सरुभक्त बताउँछन् ।
‘अमृतले घुम्दै पुगेका ठाउँहरुबाट धुन खोजेर ल्याउने गरेका छन्,’ उहाँ भन्नुहुन्छ, ‘त्यसैको भाव समातेर शब्द तयार पार्नेगरेको छुँ ।’ सरुभक्तको सिर्जनामा ‘नेपथ्य’ले ‘लामपाते सुरती’ बाहेक ‘यानीमाया’ र ‘पानी घट्टैमा’ पनि गाएको छ । फेरि पनि ‘नेपथ्य’लाई दिने भनेर केहि गीतमा काम गरिरहेको जानकारी समेत सरुभक्तले दिए । दर्शकदीर्घामै बसेका थिए अर्का पोखरेली गीतकार विक्रम गुरुङ । अरुण थापाको संगतमा ‘भुलु भुलु लाग्यो मलाइ’ र ‘आँखाको निंद चोरी लाने’ जस्ता थुप्रै गीत दिएका गुरुङ लामो समयदेखि हंगकंग बस्दै आएका छन् ।
स्वदेश र विदेशका कार्यक्रमको अनुभवमा कस्तो फरक हुन्छ भन्ने प्रश्नमा उनले ‘नेपथ्य’ले जहाँ गाउँदा पनि ‘स्पिरिट’ एउटै हुनेगरेको उनको भनाइ थियो । विक्रमका अनुसार लोकगीतलाई अहिलेको विश्वव्यापीकरण अनुकुल बनाउनु नै नेपथ्यको विशेषता हो । ‘त्यसबाहेक अमृतले बीच बीचमा दिनेगरेका सन्देशमा साह्रै परिपक्वता हुन्छ,’ उनी भन्छन्, ‘यसरी उनी गायक मात्र नभएर हेर्दाहेर्दै ‘एक्टिभिस्ट’ पनि भइसके ।’
यसैबीच देशका विभिन्न स्थानमा कार्यक्रम गरेको नेपथ्य समूह राजधानी फर्किएको छ। मंसिर २१ गते सुरु भएको नेपथ्यको शान्तिका लागि शिक्षा यात्रा सकिएको समूहले जनाएको छ ।
