नयाँ वर्षमा पुस्तक उपहार

रविराज बराल/ उज्यालो । काठमाडौं, पुष १६ – अंग्रेजी नयाँ वर्ष सन् २०१२ को स्वागतका लागि २०११ को अन्तिम दिन अर्थात ‘न्यु इयर्स इभ’ धुमधामले मनाउने तयारीमा रहेका अर्जुनकुमार पोखरेलले आफ्नो मिल्ने साथीलाई उपहार दिन ‘पागल बस्ती’ उपन्यास किने । उपन्याससँगै एउटा डायरी र कलम पनि उपहारका लागि उनले झोलामा हाले । 

 

‘आज शनिबार परेकोले सबै पुस्तक पसल बन्द’, शनिबार बिहान काठमाडौंको पुतलीसडकमा रहेको एउटा पुस्तक पसलमा पुस्तक किनेपछि अर्जुनले भने, ‘धन्न यो खुलेकोले किन्न पाइयो ।’ नयाँ वर्षमा आफ्नो मान्छेलाई उपहार किन्न बजार हिँडेका अर्जुनले पुस्तक नै किन रोजे त ? ‘पढेपछि ज्ञान बढ्ने, पछिसम्म जोगाएर राख्न पनि हुने’, अर्जुनले भने, ‘एकातिर सस्तो अनि पछि अरुले पढ्न पनि काम लाग्यो ।’

 

अर्जुनमात्र होइन अंग्रेजी नयाँ वर्षको स्वागतका लागि यतिबेला विश्व नै तम्तयार छ र आफ्नो मान्छेलाई नयाँ नयाँ उपहार दिने पनि प्रचलन छ । त्यसो त नयाँ वर्ष मनाउन नेपालीलाई वि.सं पनि छ तर बिस्तारै ईस्वी सम्बतको नयाँ वर्ष पनि मनाउने चलन बढेको छ । 

 

नयाँ वर्षमा साथीलाई वा अन्य आफ्नो मान्छेलाई के उपहार दिने भन्ने सोच्दै हुनुहुन्छ भने पुस्तक राम्रो छनोट हुन सक्छ । बजारका बुक स्टोरमा कथा, कविता, निवन्ध, नाटक, उपन्याससँगै विभिन्न लेखकका फिक्सन, नन् फिक्सन छन् । 

 

कस्तो पुस्तक छान्ने ?

 

उपहारका लागि पुस्तक दिँदा उपहार दिन लागेको व्यक्तिको रुचि, उसलाई मनपर्ने विषय आदि विचार गरेर दिनुपर्छ । पुस्तक छान्दा मनोरञ्जनसँगै पठनीय र कामलाग्दा विषय भएका पुस्तक छान्नुपर्छ । नाम कमाएका सामाजिक तथा राजनीतिक व्यक्तित्वका आत्मकथा, राजनीतिक इतिहास, दर्शन, धर्म संस्कृति र कलाका पुस्तक पनि संग्रहनीय हुन्छन् । 

 

नेपाली पाठकमाझ चर्चित पुस्तक

 

नेपाली बजारमा साहित्यकार जगदिश घिमिरेको ‘अन्तर्मनको यात्रा’, वुद्धिसागरको ‘कर्णाली ब्लुज’, नारायण वाग्लेको ‘पल्पसा क्याफे’ चर्चित छन् । यस्तै रोशन शेरचनको ‘चम्पारण ब्लुज’, कमलजंग कुँवरको लेखन र शरदचन्द्र वस्तीको सम्पादनको ‘गैँडालाई चार वर्ष’, नयनराज पाण्डेको ‘अतिरिक्त ४४’, कृष्ण धरावासीको ‘राधा’ र ‘झोला’ पनि उत्कृष्ट कृति मानिन्छन् । 

 

महाकवि लक्ष्मीप्रसाद देवकोटा, पारिजात, इन्द्रबहादुर राई, शंकर लामिछाने, भूपि शेरचन, बानिरा गिरी, अभि सुवेदी आदिका कृतिपनि निकै पठनीय मानिन्छ । यस्तै ‘ईश्वर बल्लभका कविता’, सरुभक्तका उपन्यास, भाउपन्थीको ‘एउटा आकारको बारेमा’, लैनसिंह बाङ्देलको ‘यूरोपको चिठ्ठी’ पनि निकै उत्कृष्ट कृति मानिन्छ । यस्तै कर्ण शाक्यका पुस्तकहरुपनि जीवनपरक र पठनीय मानिन्छन् ।
