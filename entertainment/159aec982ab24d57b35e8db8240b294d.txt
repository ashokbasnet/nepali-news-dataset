​वैदेशिक रोजगारीका बारेमा सडक नाटक

लक्ष्मी भुजेल/धादिङ ।
पुस २९ - धादिङको बेनीघाटबजारमा गाडी चढ्ने र ओर्लिनेको भीड छ । सडक छेउमै रहेका होटलहरुमा खाना खाने यात्रुको भीड पनि त्यस्तै छ । यस्तैमा एक जना जड्याहाले श्रीमती चुटदै पिट्दै सडक छेउमा पछार्‍यो । लौन के भयो भन्दै एकाएक मानिस सडक छेउमा जम्मा भए । हेर्दा हेर्देै कसैले गुहार माग्यो ‘लौन त्यो केटीलाई मार्न लाग्यो पुलिस बोलाइदेओ ।’  आवाज सुन्ने वित्तिकै नजिकै रहेको प्रहरी बिटबाट प्रहरी पनि आइहाले । 
श्रीमतीलाई कुट्ने व्यक्तिलाई समाएनन् ।  वैदेशिक रोजगारीका सम्बन्धमा गरिएको नाटको दृश्य हो यो । सुरक्षित आप्रवासनको क्षेत्रमा काम गर्दै आएको संस्था आवाज अभियान नेपाल र सुरक्षित आप्रवासन परियोजना सामी धादिङले वैदेशिक रोजगारी र यसका चुनौती बारे जानकारी दिन गरेको नाटकमा घरेलु हिंसाका कारण पर्याप्त जानकारी नै नलिई विदेशिँदा बेचिएको अवस्था, उमेर बढाएर विदेश पठाएर ठगिएको, सरकारले न्यून लागतमा विदेश पठाउन थालेपछि म्यानपावर र एजेण्टले अझै पनि एक लाख रुपैयाँ लिइरहेको विषयवस्तु प्रस्तुत गरिएको थियो । 
नाटकमा सिरियामा बेचिएकी धादिङकी सुनिता थापा मगरको कथासँगै पत्रकार र जिल्लामा रहेको सूचना तथा परामर्श केन्द्रको सहयोगमा नेपाल फर्किएकाहरुको कथा पनि देखाइएको थियो । नौं जना कलाकार रहेको नाटकमा वैदेशिक रोजगारीको नकारात्मक कुरासँगै वैदेशिक रोजगारीलाई सुरक्षित बनाउन अपनाउनुपर्ने उपाय पनि देखाइएको थियो । वैदेशिक रोजगारमा जाँदा कस्तो तयारी गर्नुपर्छ ? नबुझी एजेण्टको पछि लाग्दा विदेशमा कस्तो समस्या आउँछ ? सरकारले लागू गरेको फ्रि भिसा र फ्रि टिकट कार्यान्वयनको अवस्था पनि देखाइएको थियो । सीप नहुँदा दुःख पाएका कथासँगै आवश्यक सीप लिएर जाँदा राम्रो कामसँगै दाम कमाएर फर्किएको कथा पनि प्रस्तुत गरिएको नाटकका निर्देशक तथा आवाज अभियान नेपाल धादिङका अध्यक्ष केशव दुवाडीले बताउनुभयो ।
