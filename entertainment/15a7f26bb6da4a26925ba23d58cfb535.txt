भुवन केसी भन्छन् ‘मैले टिकट नपाए एमालेलाई नै घाटा’

काठमाडौ, असोज ८ – एकीकृत नेकपा माओवादीमा प्रवेश गरेकी नायिका रेखा थापा पर्साबाट चुनाव लड्ने पक्का भएपनि एमाले प्रवेश गरेका नायक भुवन केसी भने जिल्लिएका छन् ।
टिकट पाउन भुवनले एमाले अध्यक्ष झलनाथ खनालको निवासदेखि अरु नेताहरुको घरदैलोसम्म दौडधूप गरेको त्यसै खेर गएको छ । एमाले स्रोतका अनुसार केसीले चुनावमा टिकट पाउने सम्भावना अब न्युन भैसक्यो ।
‘आकांक्षी अरु नै धेरै भएकाले भुवनको सम्भावना अब टरेको छ’ एमाले स्रोतले उज्यालो अनलाइनसित भने । त्यसो त पहिले टिकट पाउने आश्वासन पाएका नायक केसीले पनि उम्मेद्वार हुने आशा अब मारिसकेका छन् । ‘खै हिजोआज मेरो उहाँहरुसित सम्पर्क छैन, नपाएपनि म कुनै गुनासो गर्दिन’ केसीले उज्यालो अनलाइनको जिज्ञासामा भने ।
आफूलाई टिकट नदिए एमालेलाई नै घाटा लाग्ने कलाकार केसीको भनाई छ । ‘मलाई टिकट नदिनु मेरो लागि दुःखको कुरा होइन, एमालेकै लागि दुःखको कुरा हुन्छ’ केसीले भने, ‘एउटा पार्टीमा आस्थावान, लोकप्रिय र जित्न सक्ने हैसियत भएको मान्छेलाई टिकट नदिँदा त पार्टीलाई नै घाटा लाग्छ नि ।’
टिकट पाउनको लागि हस्तक्षेप नगर्ने र दिएनन् भन्दैमा रिसाएर हिँड्ने काम आफूले नगर्ने पनि केसीले बताए । यसअघि एमालेले केसीलाई काठमाडौंको कुनै क्षेत्रबाट उम्मेद्वार बनाउने तयारी गरेको थियो । आफ्नो लोकप्रियताले पार्टीलाई फाइदा हुने भन्दै कलाकार केसीले पनि उम्मेद्वार बन्न धेरै लविङ गरेका थिए ।
