‘मोदी’ र ‘बामदेव’ जब मञ्चमा देखिए ! (फोटो फिचर)

काठमाडौ, साउन २५ – भारतीय प्रधानमन्त्री नरेन्द्र मोदी नेपालीलाई मन्त्रमुग्ध बनाएर नयाँदिल्ली पुगिसके ।
यहाँका उपप्रधान तथा गृहमन्त्री बामदेव गौतम संसदलाई जवाफ दिँदादिँदै हैरान । दिल्लीमा व्यस्त मोदी र काठमाडौंमै व्यस्त बामदेव शनिबार प्रज्ञा भवन कमलादीमा देखिए । तर सक्कली होइन, नक्कली चाहिँ ।
यसअघि पूर्व राजा ज्ञानेन्द्रदेखि नेताहरु प्रचण्ड, माधव नेपाल लगायतको दुरुस्तै हाउभाउ र क्यारिकेचर गर्ने हाँस्य कलाकार मनोज गजुरेल यसपटकको गाईजात्रामा मोदी र बामदेव भएर मञ्चमा झुल्किएका छन् । प्रज्ञा भवन कमलादीमा सुरु भएको गाईजात्रा महोत्सवमा अरु कलाकारको प्रस्तुति जति आकर्षक छ, त्यो भन्दा धेरै गजुरेलको मोदी र बामदेव भूमिकाले दर्शकको मन जित्छ ।
‘मोदी’ र ‘बामदेव’ दुवै प्रस्तुतिमा गजुरेल दर्शक दीर्घाबाट हात हल्लाउँदै मञ्चतिर पुग्छन् । बोलीमा मात्र होइन, लवाईखवाई, हिँडाई र हाउभाउ समेत ठ्याक्कै मिल्ने भएकाले एकछिन दर्शकलाई साँच्चिकै मोदी र बामदेव जस्तै लाग्छ । बामदेवको भूमिका प्रस्तुत गर्न गजुरेल उही स्टाइलमा डोरी नाघ्दै मञ्चमा पुग्छन् । उनलाई अर्का कलाकार कमल गाउँलेले सघाएका छन् । मोदी बन्दा पनि गजुरेल उसैगरी दर्शक दीर्घाबाट अरु नेपाली नेताहरुसँगै हात हल्लाउँदै मञ्चमा जान्छन् । मोदीले संसदमा संवोधन गरे झैं बोल्न थाल्छन् । छेउमा नेपाली नेताहरुको क्यारिकेचर गर्ने अरु कलाकार हुन्छन् । मञ्चमा उभिएका ‘मोदी’ धाराप्रवाह बोलिरहन्छन् ।
‘मैले तपाईंको लागि बहुत आश्वासन ल्याएको छु । बदलामा चाहिनेभन्दा ताली पाएको छु । म बेटा गुजरातको..’ मजेन्द्र मोदी भएका गजुरेल त्यसपछि हिन्दीमा सम्बोधन गर्न थाल्छन्, ‘मित्र हो कुछ दिन पहिले म नेपालको संसदमा गया, मैले बहुत साँढ देख्याँ । आज म यहाँ गाईजात्रेमे आइराहु , बहुत गाइ देख्रह्या हुँ । और गाईका पिछे साँढ पनि देख्रहा हुँ ।’ मोदीले भनेको पानी र जवानीलाई अझ व्याख्या गर्दै मोदी बनेका गजुरेलले जोड दिएका छन्, ‘पानीलाई दिल्ली, नानीलाई बम्बई र जवानीलाई खाडी पठाउनु नेपालको दुर्भाग्य हो । पानीलाई बिजुलीमा, नानीलाई एजुकेशनमा र जवानीलाई विकासमा लैजान सके नेपाल भोलि होइन, आजै सम्पन्न बन्छ ।’  गजुरेलको व्यंग्यात्मक सहितको शिक्षामुलक यो प्रहसनले दर्शकको निकै मन जित्छ । उनको मात्रै होइन, अरु कलाकारको प्रस्तुति पनि उत्तिकै आकर्षक छ ।
तस्बिर : मिलन तिमिल्सिना/उज्यालो ।
थप तस्बिर हेर्नुहोस्:
