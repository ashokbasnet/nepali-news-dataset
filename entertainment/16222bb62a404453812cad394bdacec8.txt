लोकमानको अवतारमा मनोज गजुरेल– हाइट र चिउँडो मिलाउन गाह्रो !

काठमाडौं, भदौ ३ – संसदीय समितिले बोलाउँदा बिरामी भएँ भनेर नगएका अख्तियार प्रमुख लोकमानसिंह कार्की प्रज्ञा भवनको गाईजात्रामा देखिएका छन् । हँसाउने कार्यक्रममा लोकमान झुल्किए भनेर एकछिन त धेरैले अनौठो नै माने । तर वास्तवमा उनी साँच्चैका लोकमान थिएनन् । लोकमानको क्यारिकेचर गर्दै कलाकार मनोज गजुरेल मञ्चमा देखिएका हुन् । बिहीबारदेखि सुरु भएको गाईजात्रा महोत्सवमा गजुरेलले लोकमानको हाउभाउलाई दुरुस्तै उतार्न खोजेका छन् ।
‘अख्तियारको गतिबिधि, डाक्टर गोविन्द केसीको अनसन, अनि ठूला माछा छाडेर साना माछा मात्रै समात्ने अख्तियारलाई व्यंग्य गर्न खोजिएको हो’ गजुरेलले उज्यालो अनलाइनसँग भने । यसअघि नेपालका राजनीतिक दलका शीर्ष नेता र भारतीय प्रधानमन्त्री मोदीको क्यारिकेचर गरेका गजुरेलले यसपटक लोकमानको क्यारिकेचर गरेका हुन् ।
‘उहाँको फोटो र यूट्युबमा भिडियो हेरेर उस्तै अनुहार र हाउभाउ बनाउन खोजेको छु’ गजुरेलले सुनाए, ‘अरु त मिलाउन खोजेको छु, हाइट अलि पुग्दो रहेनछ, तन्केर र छाती फुलाएर त्यो पनि मिलाउने प्रयास गरेको छु ।’ चिउँडो मिलाउन चाहिँ अलि गाह्रो भएको पनि उनले बताए ।
‘उहाँको अनुहार अलि मोटो भएकाले चिउँडो चाहिँ अलि झुण्डिएजस्तो हुँदो रहेछ, त्यो मिलाउन चाहिँ अलि गाह्रो भएको छ ।’
तस्बिर : मनोज गजुरेलको फेसबुकबाट
