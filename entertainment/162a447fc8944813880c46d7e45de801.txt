कवितासँगै सकियो साहित्यिक सम्मेलन

काठमाडौं, असोज ६– कविता वाचनको सत्रसँगै एनसेल नेपाल लिटरेचर फेस्टिबलको समापन भएको छ ।
४ दिनसम्म चलेको फेस्टिबलले साहित्यकार, लेखक र पाठकलाई एकै थलोमा बाँधेको थियो ।
सोमबार पहिलो र बहुप्रतिक्षित सत्र भारतीय सांसद, पूर्वमन्त्री, राजनीतिज्ञ, कुटनीतिज्ञ एवं लेखक शशी थरुरको प्रवचन थियो । मातृभाषा अर्कै भएपनि अङ्ग्रेजीमा लेख्दाखेरि मनमा हुने उथलपुथल र पाठकको यसबारेको प्रतिक्रियालाई केलाउँदै उनले एक घण्टा दर्शकलाई बाँधेर राखेका थिए । पत्रकार एवं लेखक प्रशान्त झाले प्रस्तुत गरेको त्यो सत्र नेपाली दर्शकलाई शशी थरुरलाई प्रत्यक्ष सुन्ने नौलो अनुभव प्रदान गर्‍यो ।
दोस्रो चरण चलचित्रका पारखीको प्रिय सत्र बन्यो, यसमा चलचित्र समिक्षक एवं चलचित्र समिक्षक समाज नेपालका अध्यक्ष यज्ञशले दिपेन्द्र के खनाल, रामबाबु गुरुङ र आसिफ शाहसँग चलचित्रमा कलाकारिताको पक्ष वा आर्थिक पक्ष हावी भएको बारे विचार विमर्श गरे ।  डबलीमा भने राजनैतिक एवं सामाजिक टिप्पणीकार उज्जवल प्रसाईँले विभिन्न चरणमा आएका साहित्यिक आन्दोलन र आयामहरुको अर्थ एवं उपदेयिताबारे राजन मुकारुङ, धर्मेन्द्र विकम नेपाल र सञ्जिव उप्रेतीसँग खुलेर बहस गरे । त्यसपछिको सत्रमा अलि फरक विषयवस्तु समाविष्ट थियो ।
पत्रकार एवं मोडेल सम्वृद्धि राईले निलु डोल्मा लामा, माल्भिका सुब्बा र प्रियंका कार्कीसँग “सेलिब्रिटी गसिप” बारे कुराकानी गरिन् । अहिलेको पत्रकारितामा यस्ता पब्लिक फिगरलाई दिइएको स्थान, उनीहरुप्रति दर्शाइने सोच र उठ्ने टिकाटिप्पणीमा छलफल केन्द्रित थियो । त्यतिखेर डबलीमा भने लेखक तथा प्रकाशक दिपक सापकोटा साहित्यमा आएको पुस्तान्तर र यसले सिर्जना गरेको परिवर्तनबारे अभि सुवेदी, मोमिला र संगीत स्रोतासँग गहन छलफल गरे ।
पत्रकार दिलभुषण पाठकले त्यसपछि उठाएको मुद्दा रोचक थियो । कलाका विभिन्न विधाले एकअर्कालाई कसरी छुन्छन् त ? सुजन चित्रकार, घिमिरे युवराज र सरुभक्त वक्ता रहेको उक्त सत्रमा कलाका अन्तरसम्बन्धको अनुशासन र एकले अर्कालाई दिने प्रेरणाबारे चर्चा चलेको थियो ।  डबलीमा वर्ड वारियर्सका सदस्यले आफ्नो सशक्त कविता प्रस्तुत गर्दै थिए, जसभन्दा अघि संगीतकार सरिना राइले उज्ज्वला महर्जन, युक्ता बज्राचार्य र समीप ढुंगेलसँग“उपस्थितिका लागि द्वन्द्व” बारे अन्तर्वार्ता पनि लिइन् ।
यो चार दिने सांगितिक मेलाको अन्त्य कविताबाट भयो । फेस्टिबलको समापन गर्दै फेस्टिबलका निर्देशक अजित बरालले वर्षैपिच्छे यस्ता साहित्यिक कार्यक्रम आयोजना गर्दा पाठक र साहित्यिक जगतको उपस्थितिले उत्साहित बनाउने र आगामी बर्ष अझ सशक्त रुपमा आउन प्रेरणा मिल्ने बताए । फेस्टिबलमा ६ विदेशी र एकसय भन्दा बढी स्वदेशी लेखक सहभागी थिए ।
