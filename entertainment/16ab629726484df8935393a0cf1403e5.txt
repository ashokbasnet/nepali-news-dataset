स्टेज तताएरै मालामाल भएका ज्योति मगरदेखि कोमल ओलीसम्मका लोकगायिका

काठमाडौं, फागुन २० – हिजोआज पहिले पहिले जस्तो गीतका सिडीहरु बिक्री हुँदैनन् । न त कुनै कम्पनीले एल्बम खरिद नै गरिदिन्छन् । यति हुँदाहुँदै पनि गायक, गायिकालाई खासै चिन्ता छैन । किनकी उनीहरु स्टेजबाटै लगानी उठाउन सक्छन् । देश विदेशमा साँस्कृतिक कार्यक्रम गर्ने चलन बढ्दै गर्दा यसको फाईदा कलाकारलाई भैरहेको छ । स्टेज कार्यक्रमहरुमा अरु गीतसँगै लोक तथा दोहोरी गीतहरुको राम्रो माग छ ।
विष्णु माझी, लक्ष्मी न्यौपाने, हरिदेवी कोइराला, शिला आले, शर्मिला गुरुङ, विमा कुमारी दूरा अहिले यस क्षेत्रमा सुस्ताएका छन् । क्यासेट चक्का बिक्री हुने बेला उनीहरुको कमाई र व्यस्तता निकै थियो । उनीहरु केही समय स्टेजहरुमा पनि देखिए । तर अहिले लोक तथा दोहोरी गायनमा नयाँ पुस्ताको उपस्थिती बलियो भएको छ । उनीहरु नै स्टेजमा दोहोरिरहेका छन् ।
स्टेज कार्यक्रम गरेरै  राम्रो आम्दानी गर्ने गायिकाहरुमा कोमल वली, राधिका हमाल, ज्योति मगर लगायतका गायिका पर्छन् । उनीहरुमध्ये कतिले त महिनामै १ लाख रुपैंयासम्म लिने गरेको बताउँछन् । 
कसको व्यस्तता कति ?
कोमल ओली
कोमल ओली पेशाले रेडियो नेपालकी समाचार वाचिका हुन् । तर स्टेजमा उनको ब्यस्तता देख्दा लाग्छ, उनी समाचार वाचिका भन्दा गायिका बढी हुन् । ढल्कँदो उमेरमा पनि आफूलाई फिट राख्दै उनी देश विदेशका मेला महोत्सवहरुमा स्टेज तताईरहेकी हुन्छिन् । ४० को दशकदेखि गायनमा लागेकी उनका झ्वाँक तन्नेरी, खुट्टा तान्दै गर, पोइला जान पाम् लगायतका गीत स्टेजमा बढी डिमाण्डमा छन् ।
मञ्जु पौडेल
गुल्मीकी मञ्जु पौडेलले एक दर्जनभन्दा बढी एल्बम बजारमा ल्याएकी छन् । उनी पनि पेशाले संचारकर्मी थिइन् । तर व्यस्तता भने स्टेजमै हुन्छ । उनको पछिल्लो गीत मनको तीर्खा मायाले मेटेको, तिमी हामी लुकेरै भेटेको बोलको गीत चर्चित छ । स्टेजमा उनको व्यस्तता बढ्नुको अर्को कारण उनी कार्यक्रम सञ्चालन पनि आकर्षक ढंगले गर्ने गर्छिन् ।
मुना थापा
स्टेज कार्यक्रमहरुमा बोलाईने गायिकाको सूचीमा मुना थापा मगर पनि अग्रपंक्तिमा आउँछिन् । गोरखाकी मुनाले अहिलेसम्म ३ वटा एल्बम बजारमा ल्याएकी छिन् । ९ सय भन्दा बढी गीतमा स्वर दिईसकेकी छिन् । उनी देशका बिभिन्न ठाउँ लगायत मलेसिया, हङकङ, जापान, अष्ट्रेलिया, युके लगायतका देशमा पुगिसेकेकी छिन् ।
देवी घर्ती मगर
देवी नेपालका चर्चित लोकगायिका भित्र पर्छिन् । २०६१ सालमा काठमाण्डौ छिरेकी उनले अहिलेसम्म ५ हजार गीत रेकर्ड गराईसकेकी छिन् । कोरिया, जापान, कतार, मलेसिया, साउदी, हङकङ लगायतका देशमा प्रस्तुती दिन गैरहने उनी देशकै मेला महोत्सवमा पनि व्यस्त रहन्छिन् ।
पम्फा कँडेल
सुर्खेतकी पम्फाले ४ वटा एल्बम निकालेकी छिन् । २०६३ सालमा काठमाडौं आएकी उनले १ सय भन्दा बढी लोक तथा दोहोरी गीतमा स्वर दिएकी छिन् । विवाह पछिका केही समय सुस्ताएकी उनी अहिले भने स्टेजमार्फत ब्यस्तता बढाएकी हुन् । उनी देश विदेशका साँस्कृतिक कार्यक्रमहरुमा व्यस्त रहन्छिन् ।
जानकी तारामी
जानकी पनि सुर्खेतकै हुन् । ढाड दुखेर मार्यो बोलको उनको गीत स्टेजमा धेरै माग छ । ४ बर्षको अवधीमा उनले १० वटा एल्बम बजारमा ल्याईसकेकी छिन् । उनी पनि स्टेजमा गाएर आम्दानी गर्ने गायिकाको सूचीमा छिन् ।
राधिका हमाल
राधिका हमालको स्टेज प्रस्तुति मन पराउनेको संख्या बढ्दो छ । यसैले उनलाई देश विदेशमा कार्यक्रम गर्न भ्याईनभ्याई छ । २०५४ सालदेखि गाउन थालेकी उनले ३ हजार भन्दा बढी गीतमा स्वर दिईसकेकी छिन् । उनको दख्खल देउडा गीतमा पनि छ । उनको आफ्नै रेकर्डिङ स्टुडियो पनि छ । उनलाई यस क्षेत्रमा श्रीमान कृष्ण पुनले सहयोग गरिरहेका छन् ।
सुनिता दुलाल
सिन्धुपाल्चोककी सुनिता लोकगायिका मात्र नभई भिजे, मोडेल र आरजे पनि हुन् । तर, उनलाई नाम र दाम दुवै गायनले दिएको छ । स्टेजमा उनको बढ्दो ब्यस्तताले पनि यही पुष्टी गर्छ । अमेरिका, दक्षिण कोरिया, जापान, मलेसिया, हङकङ लगायतका देश पुगेकी उनको माग देशभित्र पनि अत्यधिक छ ।  
ज्योति मगर
स्टेजमा ब्यस्त रहने गायिकामा ज्योति मगर पनि पर्छिन् । पहिरनका कारण केही विवादमा पनि आएकी उनी  पिरतीमा दम छ, उही मुलाको सिन्की, चौबन्दी चट्टै, जिम्मल बाउकी छोरी लगायतका गीतका लागि चर्चित छिन् ।
- ForseeNetwork.com र उज्यालोको सहकार्य
