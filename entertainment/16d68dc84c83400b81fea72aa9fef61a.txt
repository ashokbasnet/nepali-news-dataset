यसकारण चम्कियो ‘६ एकान ६’

मिलन तिमिल्सिना/उज्यालो । काठमाडौं, माघ ११ – ‘हैन यो ६ एकान ६ भनेको के हो ?’ नेपाल टेलिभिजनमा आउने ‘तीतो सत्य’ हेर्दै गर्दा आमाले सोध्नुभयो ।
‘फिलिम हो आमा फिलिम..’ भाइले जवाफ फर्कायो । ‘अरु फिलिमको बारेमा त यतिधेरै फलाकेको सुनेको थिइन, यसको चाहिँ किन यति धेरै कुरा गरेका होलान् नि ?’ आमाको अर्को प्रश्नमा बाले भन्नुभयो, ‘उनीहरु आफैंले खेलेको हो फिलिम हो क्या, त्यसैले...।’ ‘लौ आफूले हेर्न पाउने होइन क्यारे..जेसुकै फलाकुन्...’ आमा टेलिभिजन हेर्दै आफ्नै सुरमा गुनगुनाउनुभयो ।
जिन्दगीमा अहिलेसम्म हलमा गएर सिनेमा नहेरेकी आमालाई टेलिभिजनको सिरियल हेर्दै गर्दा ‘६ एकान ६’ चाहिँ हेर्नैपर्ने रहेछ भन्ने लाग्यो । यसपटक गाउँ जाँदा घरमा मात्र होइन, छरछिमेकमा पनि टेलिभिजन हेर्ने सबैले यसैगरी ‘६ एकान ६’ को चर्चा गरेको सुनियो ।
नेपाली चलचित्रको बजार खस्किरहेको बेला प्रदर्शनमा आएको रोमान्टिक कमेडी ‘६ एकान ६’ ले अझै पनि उधुम मच्चाइरहेको छ । प्रदर्शन सुरु भएको दुई हप्ता नाघिसक्दा समेत हलहरुमा दर्शकको उत्तिकै घुईंचो छ । चलचित्र हेरेर फर्कने धेरैले ‘गज्जबको रैछ’ भन्ने प्रतिक्रिया दिइरहेका छन् भने हेर्न नजानेहरु पनि ‘एकपटक त हेर्नै पर्ने भो, सबैले राम्रो भन्छन्’ भनेर पालो पर्खंदैछन् ।
नेपाली चलचित्र राम्रा हुँदैनन् भनेर सोलोडोलो प्रतिक्रिया आइरहने बेला ‘६ एकान ६’ ले किन यसरी दर्शकको मन जित्यो त ? ‘अरु चलचित्रको भन्दा विषयवस्तु फरक छ’ धेरैको साझा उत्तर यही हो । तर ‘६ एकान ६’ चम्कनुको कारण विषयवस्तु फरक हुनु मात्र होइन ।
यही चलचित्रमा हास्यकलाकार नभएर अरु सधैं देखिरहने चलचित्रका कलाकारले खेलेका भए यसैगरी ‘हिट’ हुन्थ्यो त ? ‘पक्कै पनि हुँदैनथियो’ भन्नेहरु धेरै छन् ।
पहिलो कुरा त यस चलचित्रमा दर्शकको मन जित्न सफल हाँस्य कलाकारहरुले अभिनय गरेका छन् । नेपाल टेलिभिजनबाट प्रसारण हुने कार्यक्रममध्ये दर्शकले सबैभन्दा बढि मन पराउने ‘तीतो सत्य’, ‘जिरे खुर्सानी’ र ‘मेरी बास्सै’ टेलिसिरियलका कलाकारहरु यस टेलिचलचित्रका मुख्य नायक हुन् ।
दिपकराज गिरी, जितु नेपाल, शिवहरी पौडेल, सिताराम कट्टेल र केदार घिमिरेलाई सानो पर्दामा हेरिरहेका दर्शकमा उनीहरु ठूलो पर्दामा खेल्दा कस्तो अभिनय गर्लान् भन्ने जिज्ञासा बढ्नु स्वभाविक हो ।
त्यसमाथि तीनवटै टेलिसिरियलमा यसको प्रचार यति गरियो कि कतिपय नियमित दर्शकले यसको विरोध र आलोचना पनि गरे । राजनीतिक र सामाजिक क्षेत्रका विकृति, विसंगतिलाई हास्यंव्यंग्यात्मक रुपमा प्रस्तुत गरिने कार्यक्रम हेर्न टेलिभिजन अघि बस्ने दर्शकलाई तीनवटै टेलिसिरियलले ‘६ एकान ६’ को ‘भूत’ चढाए । सधैं टेलिभिजन अघि बसेर यस्ता सिरियल हेर्ने, तर सिनेमा नहेर्ने मान्छेलाई समेत ‘हैन कस्तो छ यो फिल्म हेर्नै पर्ने हो कि क्या हो’ भन्ने पारिदियो ।
‘सिनेमा चल्नुको मुख्य प्लस पोइन्ट भनेको त यही प्रचारशैली नै हो’ चलचित्रका कलाकार जितु नेपालले उज्यालो अनलाइनसित भने, ‘पटकथा र संवाद पक्ष पनि निकै बलियो छ ।’ सिनेमा हेर्ने र हास्यंव्यंग्य मन पराउने दुवैथरी दर्शकका कारणले पनि चलचित्र ‘हिट’ भएको उनको भनाइ छ । ‘हाम्रो टाउको देखाएर पनि सिनेमा चल्दो रैछ भन्ने पुष्टी भएको छ’ उनले भने ।
दिनेश डिसीद्वारा निर्देशित यस चलचित्रले प्रायः अरुलाई दोषी देख्ने युवा पुस्तालाई आफ्नो कमजोरी पनि स्वीकार्नुपर्छ भन्ने सन्देश दिन खोजेको छ । ‘चलचित्रको कन्टेन्ट र प्रेजेन्टेसन राम्रो भएकाले पनि सबैले रुचाएका हुन्’ निर्देशक डिसीले भने ।
