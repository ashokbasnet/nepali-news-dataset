शैक्षिक प्रमाणपत्र धितो राखेर ऋण पाउने कहिले ?

अर्जुन पोख्रेल/उज्यालो ।
काठमाडौं, वैशाख ९ – स्नातकोत्तरसम्म पढेर पनि सानो काम खोज्दै विदेशिने युवाको संख्या बढेकाले त्यसलाई रोक्न सरकारले आर्थिक वर्ष २०७३/७४ को बजेटमा शैक्षिक प्रमाणपत्र धितो राखेर बिना व्याज ऋण दिने घोषणा गरेको थियो ।
तर घोषणा भएको २ वर्षसम्म पनि विद्यार्थीले प्रमाणपत्र धिता राखेर ऋण लिन सकेका छैनन् । यो बारेमा राष्ट्रिय युवा परिषद्ले बल्ल निर्देशिका तथा कार्यविधि बनाउने काम तीव्र बनाएको छ । 
आर्थिक वर्ष २०७३/७४ को बजेटमा तत्कालीन अर्थमन्त्री विष्णु पौडेलले विद्यार्थीले शैक्षिक प्रमाणपत्र धितो राखेर बिना ब्याज ऋण पाउने घोषणा गर्दा संसद भवनभित्रै पनि परररर ताली बजेका थियो । झन सिरानीमुनी च्यापेर राखेका प्रमाणपत्र धितो राखेर ब्याज तिर्नै नपर्ने गरी ऋण पाइने भइयो भन्दै विश्वविद्यालयमा पढिरहेका विद्यार्थीको खुशीको सीमा नै थिएन  ।
अनपढ युवा सीप बिना नै विदेशिने अनि पढेका युवा पनि सिरानीमुनी प्रमाणपत्र च्यापेर दुबई, कतार, साउदी लगायतका देशमा भेँडा चराउनेदेखि कुल्लीको काममा जान बाध्य भएपछि युवा स्वरोजगारको लागि प्रमाणपत्र धितो राखेर निव्र्याजी ऋण दिने घोषणा गरिएको थियो । 
तर यो घोषणा भएको २ वर्ष बितिसक्दा एकजना युवाले पनि प्रमाणपत्र धितो राखेर ऋण नपाएपछि नेपालमा डिग्री पढेर विदेशमा भाँडा माझ्न जाने युवाको ताँती अझै पनि घटेको छैन । प्रमाणपत्र राखेर ऋण दिने कार्यक्रम सञ्चालको अनुमति पाएको युवा तथा खेलकुद मन्त्रालय अन्तर्गतको राष्ट्रिय युवा परिषद्ले बल्ल कार्यविधि बनाउन थालेको छ ।
परिषद्का कार्यकारी उपाध्यक्ष माधवप्रसाद ढुंगेलले भन्नुभयो, ‘अहिले हामी कार्यविधिको प्रारम्भिक ड्राफ्ट बनाउने चरणमा छौं, यो आर्थिक वर्षभित्र हामीले एउटा स्पष्ट विधि चयन गरिसक्छौं, आउँदो वर्षको बजेटमा यो कार्यक्रममा रकम छुटिन्छ भन्ने हाम्रो आशा छ’ प्रमाणपत्र धितो राखेर ऋण दिने कार्यक्रम कार्यान्वयनको जिम्मेवारी पाएको राष्ट्रिय युवा परिषद्का कार्यकारी उपाध्यक्ष माधव ढुंगेलले उज्यालो अनलाइनसँग भन्नुभयो, ‘आउँदो नमूनाका नमुनाका रुपमा यो ऋण दिने राष्ट्रिय युवा परिषद्को तयारी छ ।’
के विषय पढेकाले पाउनेछन प्रमाणपत्र राखेर ऋण ?
तालिम प्रमाणपत्रको आधारमा र शैक्षिक प्रमाणपत्रको आधारमा गरी २ वटा आधारमा ऋण दिने दिइनेछ । कार्यविधिको प्रारम्भिक मस्यौदामा प्राविधिक धारबाहेकका विषयमा स्नातक र स्नातकोत्तर गरेका विद्यार्थीलाई एकहप्ता जती सामान्य तालिम दिने र त्यसैका आधारमा प्रस्ताव लेख्न लगाएर विज्ञ समूहको अध्ययनपछि उत्कृष्ट प्रस्तावलाई स्वीकृत गर्दै ऋण सिफारिस गर्ने उल्लेख छ ।
‘ठूलो लगानी र धेरै समय लगाएर सरकारी क्याम्पसमा पढेका विद्यार्थीले पनि ऋण पाउनुपर्छ भनेर हामीले यो व्यवस्था गर्दैछौं, जुनसुकै विषयमा स्नातक वा स्नातकाेत्तर पढेका विद्यार्थीलार्इ एक हप्ताकाे सामान्य तालिम दिने र त्यसैका अाधारमा एक प्रस्ताव लेख्न लगाउने अनि विज्ञ समूहकाे अध्ययनपछि ऋणकाे प्रकृया अघि बढाइनेछ ' युवा परिषद्का कार्यकारी उपाध्यक्ष माधव ढुंगेलले भन्नुभयो ।
यस्तै प्राविधिक विषय पढेका विद्यार्थीले पनि सिपका आधारमा ऋण पाउनेछन् । उनीहरुलाई प्रमाणपत्र राखेर ऋण लिन धेरै प्रक्रिया पूरा गर्नुपर्ने छैन । अनि बिभिन्न तालिम लिएर प्राविधिक शिक्षा तथा व्यवसायिक तालिम परिषद् सिटिइभिटीबाट सिप परीक्षण गराएर त्यै प्रमाणपत्रको आधारमा ऋण दिने तयारी परिषदको छ ।
बैंकसँग सहकार्य हुँदै
आर्थिक वर्ष २०७३/७४ को बजेटमा शैक्षिक प्रमाणपत्र धितो राखेर विद्यार्थीले ऋण पाउने उल्लेख भएपनि त्यो बेला बंैकरहरुले आश्चर्य जनाएका थिए । यति ठूलो विषय अनि आफूहरुसँगै सम्बन्धित विषयमा सरकारले एकपटक पनि छलफल नगरेको भन्दै तत्कालीन बैंकर्स एसोसियसनले असहमति जनाएको थियो ।
तर अब भने बैंकर्ससँग ऋणको बारेमा कुरा हुन थालेको परिषद्ले जनाएको छ ।   बिना व्याज दिइने ऋण फिर्ताको समय र फिर्ता नगरे के कारबाही गर्ने भन्ने विषयको बारेमा विज्ञसँग छलफल चलिरहेको छ । 

युवा परिषद्का कार्यकारी उपाध्यष माधवप्रसाद ढुंगेल भन्नुहुन्छ, ‘जेठभरीमा हामीले सरकारमार्फत अर्थमन्त्रीको सहभागितमा बैंकहरुसँग सल्लाह गरेर एकखालको सहमति गर्ने प्रयास गरिरहेका छौं, जेठ १५ गते आउने बजेटमा यो कार्यक्रमलाई भनेर कति पैसा आउँछ, त्यसैलाई आधार बनाएर हामीले बैंकसँग कुरा गर्ने हो ।’
विश्वविद्यालयबाट स्नातकोत्तर पास गरेर पनि मासिक २५/३० कमाउन विदेश भौंतारिनपुर्न बाध्यतालाई अन्त्य गर्न प्रमाणपत्र धितो राखेर ऋण दिने व्यवस्था छिटो कार्यान्वयन होस भन्ने आम युवाको चाहना छ ।
