कन्हैयाको आलाप २

काठमाडौं, असार ४ – उनी संगित कर्ममा लागेको पन्ध्र वर्षभन्दा बढी भइसक्यो ।
२०५५ सालमा आधुनिक गायनतर्फ स्वर परीक्षा उत्तीर्ण गरेपछि उनको सांगितिक यात्रा अघि बढेको हो । उनी हुन् गायक तथा संगीतकार कन्हैया सिंह ।
अहिले पुनः उनै कन्हैयाले छैठौं सांगितिक एल्बम ‘आलाप २’ श्रोतामाझ लिएर आएका छन् ।
एल्बमको सोमबार राजधानीमा आयोजित एक कार्यक्रममा विमोचन गरियो । गायक तथा संगितकार दीप श्रेष्ठले एल्बमको विमोचन गरे ।
एल्बमको सफलताको कामना गर्दै गायक तथा संगितकार दीप श्रेष्ठले एल्बमका गित आफुलाई मनपरेको बताए । अहिले गायक र संगितकारको संख्या बढीरहेको भन्दै श्रेष्ठले साधना गरेका, संगीत बुझेका श्रष्टा संगित क्षेत्रमा आउनु आवश्यक भएको बताए । युवा संगीतकार राजु सिंहले एल्बमको संगितको तारिफ गरे ।
एल्बम ‘आलाप २’ मा मन हुनेको मायाँ, मुटुमा पिडा भए पनि, कस्तो पिडा दिएर गयौ, तिमीले त घात गरी, मैच्याङ सेलो, म हुँ पश्चिमको छोरो र तिमीले भुल्न सके पनि बोलका गीत छन् ।
श्रीकृष्ण बम मल्ल, विनोद रोक्का, विष्णु पौडेल, राम अविरल, माधव लामिछाने र स्वयं कन्हैयाको शब्द रहेको एल्बममा बिबी अनुरागी, सन्तोष श्रेष्ठ, झलक संगीतम र कन्हैयाकै संगित छ । एल्बमलाई टिकागोपाल डिजिटल मार्केट क्रिएसनले बजारमा ल्याएको हो ।
गायक तथा संगितकार कन्हैया सिंहले नेपालगञ्ज बजारैमा, तिम्रो साथ, पिरतीको फूल, अपेक्षा र आलाप बजारमा ल्याइसकेका छन् । अघिल्ला एल्बमहरु झैं आलाप २ ले पनि स्राताको मन जित्ने आशा लिएका छन कन्हैयाले ।
