लक्ष्मी पूजा र दीपावली पनि आजै

काठमाडौं, कात्तिक २८ - तिहारको तेश्रो दिन मंगलवार बेलुकी घरघरमा लक्ष्मीपूजा र दीपावली गरिँदैछ । दिनभर व्रत बसी बेलुकी दीपावलीका साथ धनधान्यकी अधिष्ठात्री देवी महालक्ष्मीको पूजा गर्ने चलन छ ।
यो दिन घरका झ्यालढोकाका साथै गाग्री र कलशमा फूलका माला लगाई आँगन, पिंढी, दलान, कोठाचोटा र छिंडी गाईको गोबरले लिपेर सफा र चिल्लो पारिन्छ ।
चामलको पीठोबाट लक्ष्मीको पाईलाको प्रतीक चिन्ह बनाई आँगनदेखि भण्डार वा ढुकुटीसम्म पुर्याउने गरिन्छ । बेलुका यिनै पाईलामा टेक्दै लक्ष्मी घरभित्र प्रवेश गरेर विराजमान हुन्छिन् भन्ने धार्मिक विश्वास छ ।
महालक्ष्मीको मूर्ति वा चित्र स्थापना गरी सून, चाँदी, गरगहना, रुपैंया पैसा लगायतलाई पूजा गरिन्छ । कतिपय ठाउँमा गाईपूजा नगरी लक्ष्मी पुजा नगर्ने चलन भएका कारण मंगलवार नै गाईपूजा पनि गरिँदै छ । तर नेपाल पञ्चाङ निर्णायक समितिले भने गाई र गोरु पुजा वुधवार मात्र हुने जनाएको छ ।
यो पनि पढ्नुहोस् : देशभर कुकुर तिहार मनाइँदै
