दर्शकको रुचिमा ‘भाग्यले बाँचेकाहरू’

काठमाडौं, मंसिर २८ – तासी एण्ड द मङ्क अन्तर्राष्ट्रिय उत्कृष्ट वृत्तचित्र घोषित भएको छ । काठमाडौंमा भएको अन्तर्राष्ट्रिय पर्वतीय चलचित्र महोत्सव किम्फमा उत्कृष्ट घोषित हुँदै तासी एण्ड द मङ्कले एक हजार पाँच सय डलर पुरस्कार पाएको छ ।
मंसिर २४ गतेदेखि सुरु भएको किम्फ सोमबार सकिएको छ । महोत्सवमा पोल्यान्डका पावेल वेसोजान्स्कीद्वारा निर्देशित ‘जुरेक’ ले दोस्रो भएर एक हजार डलर जितेको छ भने पोल्यान्डकै भराम खितार्यानले निर्देशन गरेको ‘पिस्न पास्टर्ज’ तेस्रो हुँदै पाँच सय डलर प्राप्त गरेको छ ।
यसैगरी नेपालका राजकुमार राई र उहाँको समुहले निर्माण गरेको ‘हेभेन इज ब्ल्याक’, दीपेश खरेल र फ्रोड स्टोरासले तयार पारेको ‘तामागाउँ’ र स्लोभाकियाका पाभोल बारावासले निर्देशन गरेको ‘जिट प्रे भासेन’ (लिभ फर प्यासन) ले ‘जुरी मेन्सन अवार्ड’ पाएको थियो ।
किम्फमा पत्रकार गणेश पाण्डेले निर्देशन गरेको ‘भाग्यले बाँचेकाहरू’ले दर्शकको रुचिमा पर्न सफल हुँदै ‘दर्शक मत सम्मान’का साथै चलचित्र विकास बोर्डबाट ५० हजारको नेपाल पानोरमा पुरस्कार प्राप्त गरेको छ । अरुणदेव जोशीले निर्देशन गरेको ‘कमारो’ ले पनि नेपाल पानोरमा पुरस्कारसहित ५० हजार रुपैयाँ जितेको छ ।
पुरस्कार छनौट समितिमा भारतीय चलचित्रकर्मी पेमेन्द्रनाथ मजुम्दर र नम्रता राव, कोरियाका इयुन योङ किम र नेसनल जियोग्राफीका पत्रकार इड डोग्लास रहनुभएको थियो । महोत्सव अवधिभर विभिन्न मुलुकका ८१ वृत्तचित्र प्रदर्शन गरिएको थियो । रासस
