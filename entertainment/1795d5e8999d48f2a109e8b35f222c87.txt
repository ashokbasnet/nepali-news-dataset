बाढी पीडितको सहयोगार्थ ‘चेन्नई एक्सप्रेस’को च्यारिटी शो

काठमाडौं, साउन २९ - नेपालका बाढी पीडितको सहयोगार्थ साहरुख खान र दीपिका पादुकोण अभिनित चलचित्र ‘चेन्नई एक्सप्रेस’ को च्यारिटी शो गरिएको छ ।
राजधानीको सिटी सेन्टरमा रहेको बिग सिनेमामा सोमबार बेलुकी गरिएको च्यारिटी शोमा विभिन्न संघसंस्थाका प्रतिनिधि, ब्याङ्कर, चलचित्र र संगीत क्षेत्रका चर्चित व्यक्तिहरुको उपस्थिति थियो । चलचित्रको नेपालमा प्रर्दशन गर्ने अधिकार किनेको दर्शना आर्टसले च्यारिटी शो गरेको हो ।
चलचित्र देखाउनुअघि नेपालमा बाढी पहिरोको समस्याको बारेमा तयार पारिएको छोटो श्रब्य दृश्य सामाग्री पनि प्रस्तुत गरियो । श्रब्यदृश्य सामाग्रीमा देखाईएको केही भिडियो फुटेजले त दर्शकको आङ्ग जिरिङ्ग पारेको थियो ।
नेपालमा स्वदेशी चलचित्रको च्यारिटी शो हुने भएपनि हिन्दी चलचित्रको च्यारिटी शो भने त्यति हुने गरेको थिएन । त्यसैले यो शोमा सहभागीहरु यसलाई नौलो प्रयोग भनिरहेका थिए । च्यारिटी शोकै लागि भारतबाट मिस प्यासेफिक एसिया हिमाङ्गीनी सिंह, फेमिना मिस चन्नीगढ अक्सता चन्डीबोनी, डि फेसन टिभीका तर्फबाट हेरी वालियालगायतको टोली नेपाल आएको थियो ।
कार्यक्रममा उपस्थित स्वेदशी तथा विदेशी अतिथिहरुले दर्शना आर्टसको समाजसेवा र सामाजिक उत्तरदायित्व बहनको यो प्रयास गरेको भन्दै खुलेरै प्रसंशा गरे । २८ वर्षदेखि भारतमा बस्दै आएका दर्शना आर्टसका प्रबन्ध निर्देशक दिपक अधिकारीले भने “दर्शना आर्टसले समाजसेवामा पनि उत्तिकै महत्वपुर्ण भुमिका खेल्नेछ ।” च्यारिटी शोबाट अपेक्षित सहयोग रकम उठ्न नसकेको बताउँदै दर्शना आर्टस्का कार्यकारी प्रमुख सुरेश दर्पण पोख्रेलले भने “शोबाट उठेको रकममा हाम्रो तर्फबाट थपेर एक लाखभन्दा बढी हप्ता दिनभित्रमा पश्चिम नेपालका बाढी पिढितको सहयोगार्थ पठाउछौं ।” दर्शना आर्टसका यो एउटा सानो प्रयासमात्र भएको बताउदै अध्यक्ष सुनिल मानन्धरले आगामी दिनमा पनि यस्तै सामाजिक काममा पनि सक्रिय भएर अघि बढ्ने बताए ।
चलचित्र ‘चेन्नई एक्सप्रेस’ दर्शना आर्टसले नेपालमा वितरण गरेको दोस्रो हिन्दी फिल्म हो । यसअघि ‘रमैया बशवैया’को अल नेपाल डिष्टिब्युसन गरेको दर्शनाले अब जोन इब्राहिम अभिनित ‘मद्रास क्याफे’ नेपालमा रिलिज गर्दैछ । हिन्दी चलचित्रको नेपालमा वितरण र प्रर्दशनको काम गर्दै आएको दर्शनाले चाडै नेपाली चलचित्रको वितरण पनि गर्ने योजना बनाएको । दर्शनाका कार्यकारी प्रमुख सुरेश दर्पण पोख्रेलका अनुसार एक बर्ष भित्रमा दर्शनाले चलचित्र वितरण र प्रर्दशनमात्रै नभएर चलचित्र निर्माणमा पनि हात हाल्नेछ ।
च्यारिटी शोका सहभागीहरुको फोटो फिचर । तस्बिर : अर्जुनकुमार संग्रौला/उज्यालो ।
