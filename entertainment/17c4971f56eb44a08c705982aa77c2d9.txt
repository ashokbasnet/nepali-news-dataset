खलंगामा हमलालाई मदन पुरस्कार

काठमाडौं, भदौ २९ - राधा पौडेलको खलंगामा हमला पुस्तकले यसबर्षको मदन पुरस्कार पाउने भएको छ ।
मदन पुरस्कार गुठीले २ लाख रुपैयाँ राशीको पुरस्कार खलंगामा हमलालाई प्रदान गर्ने निर्णय गरेको हो । गुठीले नेपाली पत्रकारिताका अन्वेषक शिव रेग्मीलाई जगदम्बा श्री पुरस्कार प्रदान गर्ने निर्णय गरेको छ ।
नेपाली पत्रकारिता र भाषा साहित्यको अन्वेषणमा योगदान पुर्‍याए बापत रेग्मीलाई जगदम्बा श्री पुरस्कार प्रदान गर्ने निर्णय गरिएको जनाएको छ । यो पुरस्कारको राशी पनि २ लाख रुपैयाँ छ ।
दुवै पुरस्कार आउँदो शुक्रबार प्रदान गरिनेछ । मदन पुरस्कार र जगदम्बा श्री पुरस्कार नेपाली साहित्यका सबैभन्दा बढी सम्मानित पुरस्कार हुन् ।
भरतपुर अस्पतालबाट एनेस्थेसियोलोजिष्ट भएकी पौडेल २०५८ मा जुम्ला पुग्नु भएको थियो । त्यहाँ प्रसूति व्यथाबाट महिलाको मृत्यु भएको र  बालबालिका श्रममा जोतिएको देखेर उहाँले वेलायती सहयोग नियोग डिएफआइडीको सहयोगमा जुम्लाका गाउँमा सुरक्षित मातृत्वका लागि काम थाल्नुभयो । त्यतिबेला माओवादी द्वन्द्व उत्कर्षमा थियो । उहाँले काम थालेको एक वर्षपनि निबित्दै २०५९ को राति माओवादीले सदरमुकाम खलंगालाई खरानी बनाउने गरि आक्रमण गरे । रातभर गोलीको आवाज र बारुदको गन्धमा बिताएकी उहाँले भोली पल्ट खलंगाको खरानी मात्र देख्नु भएन । त्यो आत्रमणलाई पुस्तकमा उतार्नु भयो र त्यसलाई नाम दिनुभयो खलंगामा हमला ।
चितवनको गौरीगन्जमा बुबा देवीप्रसाद तथा आमा गंगामायाको कोखबाट जन्मिएकी राधाले जागिरका लागि पुगेको जुम्ला र त्यही क्रममा भएको माओवादी द्वन्द्वलाई यो पुस्तकमा समेट्नु भएको छ ।
