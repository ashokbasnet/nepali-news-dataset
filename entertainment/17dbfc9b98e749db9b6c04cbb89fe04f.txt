बधशालामा अनुप मेजर

काठमाडौं, भदौ ५ - चरित्रमा डुबेर काम गर्न रुचाउने कलाकार अनुप बराल चलचित्र बधशालामा नयाँ किसिमको भूमिकामा आउँदै छन् । उनी बधशालामा आर्मीको मेजरको रुपमा देखा पर्दैछन् ।

 

चलचित्र बधशालाको भर्खरै सुटिङ्ग सकिएको छ । सत्य घटनामा आधारित यो चलचित्रमा द्वन्द्वको बेला भएका मानवअधिकार हनन्को घटनालाई देखाईएको छ । “नामबाटै प्रस्ट छ यो चलचित्रले हिंसाको कथालाई प्रतिनिधित्व गर्छ ।” अनुप बताउँछन् “चलचित्रले दर्शकलाई आर्कषण त गर्छ नै साथमा दर्शकलाई सचेत पनि गराउछ ।”

बधशालामा आफ्नो भूमिकालाई न्याय गर्नको लागि भनेर उनले आफ्नो पेट पनि बढाएका थिए । मेथोड एक्टिङ्गमा विश्वास राख्ने अनुप बराल आफूलाई नाट्यकर्मी, रंगकर्मी भन्दा पनि पूर्ण कलाकारको रुपमा चिनाउने कोसिसमा रहेको बताउँछन् । चलचित्र बधशालामा गरेको आफ्नो भूमिकाले दर्शकको मन जित्नेमा उनी विश्वस्त देखिन्छन् ।

नेपली चलचित्रमा काम गर्दै गर्दिन भन्ने सोच थियो कुनै बेला नाट्यकर्मी अनुप बरालको । अंशबन्डा चलचित्रमा अभिनय गरेपछि लगभग दशबर्ष जति नेपाली फिल्मबाट टाढा भएका अनुप पछिल्लो समयमा भने नेपाली सिनेमाको बजारलाई विस्तार गर्न लागि परेका छन् । उनले ब्याच नं. १६, दासढुंगा, एक दिन एक रातलगायतका चलचित्रमा अभिनय गरि सकेका छन भने अब पालो छ बधशालाको । चलचित्र बधशालामा अनुपका अलावा सौगात मल्ल, दयाहाङ्ग राई, अर्पण थापालगायतका कलाकारको पनि अभिनय रहेको छ ।

राष्ट्रिय नाट्य विद्यालय दिल्लीबाट अभिनयमा मास्टर्स गरेका अनुप अहिले एक्टर्स स्टुडियो सञ्चालन गरिरहेका छन् जहाँ उनी अभिनय सिकाउँछन् । रंगकर्मी भएको कारणले पनि होला उनी भन्छन् “रंगमञ्च जिवन हो, रंगमञ्जले दिने कुरा फिल्म र टेलिभिजनले दिन सक्दैन् ।”

आफ्ना पिता वात्सायन लाई आइडियल पर्सन मान्ने उनी फर्मुलामा आधारित सिनेमा भन्दा एक्सपेरिमेन्टल सिनेमा गर्न रुची राख्छन् । रंगमञ्चलाई नै जीवन ठान्ने अनुपले बधशालामा गरेको भूमिका कस्तो छ त्यो हेर्न भने केही समय कुर्नै पर्छ । 

प्रस्तुति : अर्जुनकुमार संग्रौला/उज्यालो
