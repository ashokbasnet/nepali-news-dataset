​नाच्न सिक्दै राजेश हमाल

काठमाडौं, चैत १८ - अहिले संयोग मात्र परेको हो कि के हो कुन्नी ? महानायक राजेश हमाल श्रीमती मधुसँग फेसबुकमा बढी र सिनेमातिर कम देखिन थालेका छन् । सुटिङ, डविङ, एक्सन, कटलाई छाडेर उनी अचेल उद्घाटन, शिलान्याश र बिमोचन कार्यक्रमतिर बढी भेटिन्छन् । निममित कामबाट फुर्सदिलो बन्दै गएपछि कहिले काहिँ आउने विभिन्न स्टेज कार्यक्रममा प्रस्तुति दिन पनि अब उनलाई तालिमको खाँचो हुनथालेको छ । कोरियोग्राफर शंकर बिसीले बुधबार आफ्नो फेसबुकपेजमा महानायकलाई हमाललाई नाच्न सिकाउँदै गरेको फोटो सार्वजनिक गरेका छन् । बढेमानको जिउडाल भएका हमालले नाच्न नजान्ने हिरोको उपनाम पनि पाएकै हुन् । २ दशक नेपाली सिनेमा उद्योगमा राज गरेपनि उनलाई नाच्न भने अझै पनि गाह्रो पर्छ । त्यसैले स्टेज कार्यक्रमको अफर आउने बित्तिकै उनी कोरियोग्रफर खोज्दै नाच्न सिक्छन् । एक महिना लामो अमेरिका बसाईपछि नेपाल फर्के लगत्तै उनी कोरियोग्राफर बिसीसँग नाच सिक्न पुगेका हुन् । ‘नयाँ वर्षको अवसरमा बैशाखको पहिलो हप्ता कतारमा आयोजना हुने कार्यक्रमका लागि हमाललाई दमदार तरिकाले नाच्न सिकाउँदै छु ।’ कोरियोग्राफर बिसीले भने ‘मैंले महानायकलाई डान्स सिकाउन थालेको धेरै भयो । अहिल उहाँलाई उमेर र गीत सुहाउँदो डान्स सिकाउँदै छु ।’ हमालले अहिले नाच सिकिरहेका गीतहरु धेरैजसो हमालले नै अभिनय गरेको चलचित्रका छन् ।  हमालको हाउभाउ र उनलाई सुहाउने डान्सको स्टेपहरु थप गरेर हमालको नाचमा निखार ल्याईरहेको दावी बिसीको छ । 
– एरेडियो अडियो डटकम र उज्यालो अनलाईन डटकमको सहकार्यमा
