​किरणको ‘ओझेल’ बजारमा

काठमाडौं, असार १ –किरण इजम लिम्बुले “ओझेल” मार्फत आफ्ना गीतहरु बजारमा ल्याएका छन् । झापा शिवसताक्षी व्यङ्गडाँडाका लिम्बुले पहिलो एकल एल्बम सार्वजनिक गरेका हुन् । 
रकपप गीतहरु समेटिएको एल्बममा नयनभरी, एक्लो रात, अचानक, मस्कीमस्की, मुक्ति र तिमीलाई मैले गरी ६ वटा गीत समेटिएका छन् । नारीमाथि समर्पित ‘मुक्ति’ बोलको गीतमा हरेक नारी सबल, सक्षम र आत्मनिर्भर हुनुपर्ने सन्देश प्रवाह गरिएको गायक लिम्बुले बताए । एल्बमका ६ मध्ये विज्ञान राईको निर्देशनमा नयनभरी र मस्कीमस्की बोलका दुई गीतको भिडियो पनि तयार भैसकेको र चाँडै सार्वजनिक गरिने उनले बताए । यसअघि द वारियर ब्याण्डले निकालेको एल्बम ‘परीक्षा’ मा समेत गाएका लिम्बु यस एल्बका गीतहरु दर्शकले मनपराउनेमा आशावादी रहेको बताउँछन् ।
