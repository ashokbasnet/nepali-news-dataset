रंगमञ्चमा मज्जा बेग्लै :

राजेश कुइकेल / उज्यालो । काठमाडौं – बेलुकीको ५ नबज्दै काठमाडौंको बत्तिसपुतली स्थित शिल्पी थिएटरमा चहलपहल बढ्न थाल्यो । बन्द र अँध्यारो कोठामा केहीबेरमै एउटा कालो लुगा लगाएको मानिसले उपस्थित दर्शकलाई अल्मलायो । दर्शकहरुलाई मन्त्रमुग्ध पार्नेगरी नाटक चलिरह्यो ।  
साढे ५ बजेदेखि सुरु भई झण्डै डेढ घण्टासम्म प्रदर्शन भएको नाटक सकिएको दर्शकले पत्तै पाएनन् । नेपालका युवराज घिमिरे र स्वीस नागरिक डगमर इलगार्टद्वारा निर्देशित नाटक ह्वाट टु डु हेर्न आएका दर्शकलाई उनीहरुसहित ८ जना कलाकारले निकै हँसाएका थिए । वर्दिया घर भई काठमाडौको कलंकी बस्दै आएकी सुमित्रा चौधरी नाटक हेरेर फर्किने दर्शकको भिडमा भेटिनुभयो । केहि वर्ष अघिसम्म रंगमञ्च क्षेत्रमै जोडिनुभएकी चौधरीलाई नाटक हेर्न खुबै मनपर्छ ।
‘आफ्नै अगाडि प्रत्यक्ष कलाकारहरुको अभिनयले वास्तविकतालाई चित्रण गर्दछ’ चौधरीले भन्नुभयो, ‘नाटकमा मानिसको बास्तविकतासँग चित्रण हुने गर्दछ, जस्ले गर्दा नाटकले दर्शकलाई कथाभित्र तान्ने गर्दछ ।’ रंगमञ्च बुझ्ने मान्छेले हरेक नाटक हेर्न नछुटाउने बताउँदै चौधरीले भन्नुभयो, ‘पहिले केही सीमित मानिसले मात्र रंगमञ्चतर्फ आफ्नो समय छुट्याउँथे, तर अहिले हरेक उमेर समुह र हरेक वर्गमा मानिस रंगमञ्चमा उपस्थित हुने गर्दछन् ।’
‘हरेक नाटकमा १ घण्टा भन्दा बढि समय लगातार अभियनय गर्दा केहि गाह्रो त हुन्छनै तर मेहनत गरेपछि खासै समस्या हुदैन’ शिल्पी थिएटरका कलाकार जीवन बरालले भन्नुभयो ।
रंगमञ्चमा दर्शकलाई नाटक हेरुञ्जेल चित्तबुझ्दो प्रस्तुति दिनु आफैंमा चुनौती रहेको बताउँदै बराल भन्नुहुन्छ, ‘नाटक प्रस्तुत गर्दा निखारता भएको अभिनय प्रस्तुत गर्न सके दर्शकले रंगमञ्चलाई माया मार्नुहुन्न भन्ने लाग्छ ।’ पछिल्लो समय नाटकघरमा हरेक उमेर समुह तथा हरेक वर्गका मानिसहरु नाटक हेर्न आउने गरेको  बरालले बताउनुभयो ।
चैत २८ देखि वैशाख ५ गतेसम्म शिल्पीमा प्रस्तुत भएको हाँस्यप्रद नाटक ह्वाट टु डु रिलोडेड (के गर्ने) ले कहिल्यै दर्शकको अभाव खेप्नु परेन, बरु कुनै दिन हाउसफुल समेत भयो । दुई स्वीस कलाकार समेतको अभिनय रहेको नाटकमा हरेक कलाकारको प्रस्तुति निकै हेर्नलायक रहेको नाटक हेर्न आउनुभएका अमेरीकन नागरिक ब्रुसले बताउनुभयो ।
६० कटेका ब्रुस भन्नुहुन्छ, ‘नाटक भनेको अभियनको वास्तविक रुप हो ।’ आफु नेपाली नबुझेपनि नाटकले पूर्ण मनोरञ्जन दिएको ब्रुसले बताउनुभयो । ‘नाटक हेर्ने भनेको अभियन हो, अभिनयले कथालाई छर्लङ्ग बनाइदिन्छ’ उहाँले भन्नुभयो, ‘नेपाली कलाकारको अभिनय निकै तारिफयोग्य छ ।’ नाटक हेर्नका लागि शिल्पीमा मोरङ पथरी घर भइ हाल काठमाडौं कुमारीगाल बस्दै आएका अशोक खनाल पनि भेटिनुभयो । विएस्सी सिएसअाइटी पढ्दै गरेका खनाल नाटक हेर्न खुबै मन परेपनि अध्ययनका कारण त्यति नाटकघर आउन नपाएपनि समय मिलाएर कहिलेकाहीँ हेर्ने गरेको बताउनुहुन्छ ।
अहिले यूवा पुस्तामा नयाँ नयाँ प्रविधिका साथ बनेका फिल्महरुप्रति आकर्षण बढ्दै गएपनि खनाल भने नाटकले बेग्दै आनन्द दिने बताउनुहुन्छ । ‘फिल्मले बास्तविकतालाई चित्रण गर्दैन त्यसैले म नाटक धेरै मन पराउँछु ।’ नाटकमा कलाकारको बास्तविक अभियन कला देख्न पाइने बताउदै खनाल भन्नुहुन्छ, ‘रंगमञ्चको मज्जै बेग्लै ।’
