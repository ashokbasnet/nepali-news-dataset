‘कोहिनुर’ हेर्दा रोएरै बिताइन श्वेताले दुई घण्टा (फोटो फिचरसहित)

१६ भदौ, काठमाडौं । स्वर्गीय नायक श्रीकृष्ण श्रेष्ठले अभिनय गरेको अन्तिम फिल्म कोहिनुर हेर्न पहिलोपटक हलमा पुगेकी पत्नी श्वेता खड्काले रोएरै दुई घण्टा बिताइन् ।
 सोमबार साँझ काठमाण्डौको कुमारी हलमा आयोजित बिशेष प्रर्दशन हेर्न पुगेकी श्वेताले अतिथिलाई नमस्ते गर्ने बाहेक एक शब्द पनि बोल्न सकिनन् । फिल्मका दृष्य हेर्दा उनी मिनेट मिनेटमा झक्कानिएको देखिन्थ्यो । केहीबेर घोप्टिएर आँसु पुछेपछि फेरि फिल्म हेर्न खोजेपनि उनले एकाध मिनेटभन्दा लामो समयसम्म हेर्न सक्दिनथिइन् ।
पतिबियोगको पीडामा डुबिरहेकी श्वेताको आलो घाउलाई फिल्मका दृष्यले उल्टै दुखाएझैं, पीडा दिएझैं देखिन्थ्यो ।  फिल्म हेर्न पूर्व प्रधानमन्त्री डा. बाबुराम भट्टराई, संचारमन्त्री मिनेन्द्र रिजाल, सभासद्हरु तथा कलाकारहरु हलमा पुगेका थिए ।
आकाश अधिकारीको निर्देशन तथा श्रीकृष्ण र श्वेताको निर्माणमा बनेको फिल्ममा श्वेता र श्रीकृष्णको अभिनय रहेको छ ।
श्रीकृष्ण र श्वेताको प्रेम रसायन मार्मिक: भट्टराई
माओवादी नेता डा. बाबुराम भट्टराईले श्रीकृष्ण श्रेष्ठ निर्मित अन्तिम फिल्म ‘कोहिनुर’को प्रसंसा गरेका छन् । निर्माताहरुकै निम्तोमा सोमवार कुमारी हलमा फिल्म हेरेका डा. भट्टराईले संचारकर्मीसँग  प्रसंसा गरेका हुन् । यस्तै भट्टरार्इले श्वेतालार्इ सान्तोना समेत दिएका थिए ।
यस्तै  सामाजिक सञ्जाल फेसबुकमा उनले लेखेका छन् ‘स्व श्रीकृष्ण श्रेष्ठको अन्तिम फिल्म ‘कोहिनुर’ हेरेर नेपालका एक उत्कृष्ठ कलाकार र असल ब्यक्तित्वप्रति श्रद्धान्जलि अर्पण गर्ने अवसर मिल्यो ।’ कोहिनुरलाई ब्यबसायीक फिल्महरु मध्ये उच्चकोटीको भन्दै उनले कथानक, प्रस्तुति, अभिनय उत्कृष्ठ रहेको बताए ।
साथै उनले श्रीकृष्ण र श्वेताको रिल र रियल दुबै जीवनको प्रेम रसायन मार्मिक छ भन्दै श्रीकृष्णलाई हार्दिक श्रद्धान्जलि दिएका छन् । 

 

 
 


