विरोध गर्नेले मलाई सही सावित गरे : आमिर

मंसिर १० – बलिउडका मस्टिर पर्फेक्सनिस्ट अभिनेता आमिर खानले देश छोडेर जाने कुनै मनसाय नरहेको बताएका छन् । आमिरले बुधबार विज्ञप्ति निकालेर आफू र आफ्नी श्रीमती किरण राव दुवैमा देश छोड्ने मनासाय नरहेको स्पष्ट पारेका हुन् ।
केही दिनअघि दिल्लीको एक कार्यक्रममा आमिरको भनाईप्रति समर्थन र विरोधमा विभिन्न प्रतिक्रिया आएका थिए । आमिरले देशको अहिलेको अवस्थाप्रति चिन्तित र उदास रहेको बताएका थिए । उनले त्यसक्रममा श्रीमती किरण रावले देश छोड्ने सल्लाह दिएको पनि बताएका थिए । आमिरको यस्तो भनाईपछि त्यसको सामाजिक सञ्जाल तथा देशभर उनको विरोधमा बयानबाजी सुरु भएको थियो । केहीले उनको भनाईको समर्थन पनि गरेका थिए । उनले विज्ञप्ति निकालेर आफूहरुमा देश छोड्ने मनसाय यसअघि पनि नरहेको र भविष्यमा पनि नरहने स्पष्ट पारेका हुन् । आफ्नो भनाईको उल्टो मतलब निकालिएको भन्दै उनले विरोध गर्नेले या त आफ्नो अन्तर्वात नहेरेको वा जानजानी आफ्नो भनाईलाई बंग्याएर उल्टो मतलब निकालिएको बताएका छन् । आफ्नो देशमा बस्नका लागि कसैको स्वीकृति वा समर्थन नचाहिने पनि आमिरले बताएका छन् । विरोध गर्ने र गाली गर्नेहरुले आफूलाई सही सावित गरिदिएको आमिरले बताएका छन् । उनले आफ्नो पक्षमा रहनेहरुलाई धन्यबाद पनि दिएका छन् । 
– एजेन्सीको सहयोगमा
