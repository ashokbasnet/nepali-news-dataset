पर्वतीय चलचित्र महोत्सव मंसिर २५ देखि हुने

काठमाडौं, मंसिर २३ – हिमाल एसोसिएसनको आयोजनामा १२ औं काठमाडौं अन्तर्राष्ट्रिय पर्वतीय चलचित्र महोत्सव किम्फ मंसिर २५ गतेदेखि २९ गतेसम्म हुने भएको छ ।
किम्फको आयोजक कमिटिले मंगलबार काठमाडौंमा पत्रकार सम्मेलन गरेर महोत्सव बारे जानकारी दिएको हो । यसपटकको महोत्सवमा विभिन्न २० मुलुकका ८० वटा चलचित्र प्रदर्शन हुने आयोजक समितिका अध्यक्ष बसन्त थापाले जानकारी दिनुभयो ।
किम्फमा यसपटक चलचित्र निर्माणमा युवाको सक्रियतालाई जोड दिइएको थापाले बताउनुभयो । यस्तै डब्लुडब्लुएफ नेपालको सहकार्यमा यसपटक छोटो चलचित्र प्रतियागिता पनि हुँदैछ ।
किम्फमा प्राप्त भएका ८३ वटा चलचित्रबाट अन्तिम प्रतिस्पर्धाका लागि १० वटा चलचित्र छानिएका छन् । अघिल्ला वर्षमा प्रदर्शनी मार्गमा रहेको राष्ट्रियसभा गृहमा हुँदै आएको महोत्सव यसपटक भने कुमारी हल कमलपोखरी र रसियन कल्चर सेन्टरमा हुने भएको छ ।
