‘सेतो बाघ’मा अब राजाराम पौडेल पनि

काठमाडौं, फागुन २५ - नीर शाहको डेब्यू फिल्म ‘बासुदेब’मा एक सिन खेलेर नीरसँगको  फिल्मी यात्रा सुरु गरेका राजाराम पौडेलले चलचित्र ‘सेतो बाघ’मा पनि इन्ट्री मारेका छन् ।
अक्सर नीर शाहको फिल्ममा देखिने राजाराम पौडेल अन्तत सेतो बाघमा पनि देखिने नै भएका हुन् । नीर शाहले निर्देशन गरिरहेको चलचित्र सेतो बाघमा अडिसन लिएर कलाकारहरु छनौट गरिएको थियो । चलचित्रमा सबै नयाँ कलाकारहरु छन् ।
यसपटक नयाँ कलाकारहरुसँग मात्रै काम गर्ने बताएका शाहले अन्तत क्यारेक्टरले नै राजाराम खोजेको भन्दै उनलाई ‘सेतो बाघ’मा प्रवेश गराएका छन् । सेतो बाघ चलचित्रमा ‘भोला’ नामको क्यारेक्टर राजारामले निभाउँदैछन् । त्यस्तै चलचित्रमा अन्य दुई चर्चित अनुहारहरुलाई प्रवेश गराउने तयारी भईरहेको समेत निर्देशक नीर शाहले जानकारी गराएका छन् ।
नीर शाहसँग पुन एकपटक काम गर्न पाउदा आफूलाई पनि निकै खुशी लगेको राजाराम सुनाउँछन् । “नीर राजाको काम गराईको शैली हिजोको दिन भन्दा निकै फरक पाईराखेको छु” राजारामले भने “डायमण्ड शमशेरको ऐतिहासिक कृतिमाथि बन्न लागेको चलचित्रको एक हिस्सा बन्न पाएकोमा खुशी छु ।” चलचित्र ‘सेतो बाघ’को लगभग ३० प्रतिशत छायाकंन सकिएको छ । डेढ महिनामा सुटिङ्ग सक्ने लक्ष्य लिईएको यो प्रोजेक्टका कलाकारहरु सबै नयाँ छन् । अन्जना कट्टेल, प्रियंका आचार्य, प्रमिला थापा, विनशा सुवेदी, राजु राउत, गजेन्द्र घले, राम राजवंशी, ओमप्रकाश निरौला, भरत गुरागाईं, पर्वतराज झा, रविन बिकलगायतका कलाकारहरुको अभिनय यो चलचित्रमा हेर्न पाईनेछ ।
चलचित्रको निर्माण मन्जेश्री राज्यलक्ष्मी राणा, पुरण राणा, रविन्द्र शमशेर राणा र डा. ख्याती राणा शाहले मिलेर गर्दैछन् । चलचित्रमा संगीत शम्भुजित बाँसकोटाको रहेको छ भने सञ्जय लामाले यो चलचित्र खिच्दैछन् । बिषेश भुमिकामा चलचित्र बिकास बोर्डका अध्यक्ष धर्मेन्द्र मरवैता ‘पप्पु’ पनि यो चलचित्रमा देखा पर्दैछन् ।
प्रस्तुति : अर्जुनकुमार संग्रौला/उज्यालो
तस्बिर सौजन्य : सुटिङ्ग युनिट
