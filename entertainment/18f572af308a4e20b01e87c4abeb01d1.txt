स्याब्रु नाच जोगाउन ७५ जनालार्इ प्रशिक्षण

ओखलढुंगा, असार ३० –  शेर्पा जातीको चर्चित स्याब्रु नाच जोगाउन जिल्लाको रगनी गाविसमा ४५ दिने नृत्य प्रशिक्षण गरिएको छ ।
नेपाल शेर्पा संघ ओखलढुंगाको आयोजना र जिल्ला विकास समितिको सहयोगमा गरिएको नृत्य प्रशिक्षणमा रगनी, पोकली  र खिजीफलाटेका गरी ७५ जना शेर्पा महिला र पुरुषलाई नाच सिकाइएको थियो ।
शुभकार्य विवाह, विभिन्न चाडका अवसरमा एक अर्कालाई अंकमाल गरेर सिधा रेखामा नाचिने यो नाच हराउन थालेकाले संरक्षणका लागि प्रशिक्षण दिइएको शेर्पा संघका कोषाध्यक्ष पेमडोमा शेर्पा सजनाले बताउनुभयो । प्रशिक्षणका लागि जिल्ला विकास समितिको लक्षित वर्गको बजेटबाट १ लाख रुपैयाँ दिइएको थियो । शेर्पाहरुको मौलिक संस्कृति जर्गेना गर्ने उद्देश्यले आयोजना गरिएको प्रशिक्षणमा हिमालयन शेर्पा सांस्कृतिक केन्द्रका सचिव काजी शेर्पाले नृत्य सिकाउनुभएको थियो । स्याब्रु नाचको तालिम जिल्लामा पहिलो पटक भएको हो ।
