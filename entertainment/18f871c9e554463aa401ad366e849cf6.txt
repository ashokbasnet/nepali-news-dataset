भारतीय नागरिकको किर्ते नागरिकता बनाई सिंगो बस्ती कब्जा गर्ने भूमाफिया पक्राउ

रौतहट, फागुन २ – किर्ते नागरिकताको आधारमा सिंगो बस्ती कब्जा गर्ने पूर्व गाविस अध्यक्षसहित दुई जना भूमाफियालाई रौतहट प्रहरीले सोमबार पक्राउ गरेको छ । 
भारतीय नागरिक जयन्तकृष्ण मैत्रको नाममा पर्सा जिल्ला प्रशासनबाट नागरिकता लिई काठमाडौं जिल्ला अदालतबाट फतुहा हर्षाहाका पूर्व गाविस अध्यक्ष सुरेन्द्रप्रसाद यादवले किर्ते गरेका हुन् । 
पूर्व गाविस अध्यक्ष सुरेन्द्रप्रसादले फतुहा हर्षाहा वडा नम्बर–४ का ३९ वर्षका भाइ नवलकिशोर यादवको नाममा आधिकारिक वारेशनामा बनाएर लक्ष्मिनिया गाविस–२ विजयपुरको सिंगो बस्ती आफ्नो नाममा पास गराएको समाचार प्रशाशित भएपछि रौतहट प्रहरीले अनुसन्धान सुरु गरी सोमबार दुवै जनालाई नियन्त्रणमा लिएको हो । 
२०३८ सालमा बकैया नदीको कटानमा परेका बासिन्दाहरुलाई राष्ट्रियकरण भएका मैत्रका जग्गामा तत्कालिन जिल्ला प्रशासन कार्यालय र जिल्ला पंचायतले बसोबास गराएका थिए । तर उक्त जग्गालाई भूमिसुधारको गल्तिका कारण भूमाफिया यादवद्धयले नक्कली नागरिकताको आधारमा अदालतलाई झुक्याएर जग्गा पास गराएको समाचार आएपछि रौतहट प्रहरी सक्रिय भई मालपोत कार्यालयबाट जग्गाको कागजातहरु नियन्त्रणमा लिएको थियो । 
अनुसन्धान गर्दै दुवै जनालाई पक्राउ गरेको जिल्ला प्रहरी कार्यालय रौतहटले जनाएको हो । जिल्ला प्रहरी कार्यालय रौतहटका एसपी यज्ञविनोद पोखरेलले भारतीय नागरिक मैत्रको नक्कली नागरिकताको आधारमा किर्ते कागजातहरु तयार पारिएपछि प्रहरीले सोमबार जिल्लाको विशेष टोली र इप्रका कटहरियाको प्रहरी टोलीले यादवद्धयलाई पक्राउ गर्न सफल भएको बताउनुभयो । उनीहरु विरुद्ध किर्ते र जालसाजी तर्फ मुद्दा चलाउने तयारी भइरहेको उहाँले जानकारी दिनुभयो ।
