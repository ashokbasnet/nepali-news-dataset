१५ वर्षपछि भीम तुलाधरको एल्बम

काठमाडौं । चालिसे छुन लागेका पुस्ताले अहिले पनि भीम तुलाधरको नाम बिर्सेका छैनन् । कुनै बेलामा असाध्यै चर्चित यी गायकले दर्जनौ गीत गाएका छन् ।
तर, पछिल्लो १५ वर्षसम्म कुनै एल्बम निकालेनन् । कारण प्रविधिमा भएको विकास र संगीतमा देखिएको परिवर्तनको शैलिले उनि आफै अल्मलिए । ‘विचका केही वर्ष म आफै पनि कन्फ्युज भएँ कस्तो एल्बम निकाल्ने ।’ उनले भने ।
स्रोताको रुची, संगीत बजारको अवस्था जस्ता विषयको अध्ययन गर्दा गर्दै १५ वर्ष बितेको पत्तै भएन । त्यहि कारण एल्बमको नाम राखे ‘अन्तराल’ लामो समयसम्म एल्बम नल्याएकाले पनि एल्बमको नाम अन्तराल राखेको उनको भनाई छ । एल्बम नल्याएपनि विभिन्न स्टेजमा गाउने क्रम भने जारी नै थियो ।
सिडी आएपछि बिक्री घट्यो
०४५ साल तीर अडियोको बजार निकै राम्रो थियो । सबैले मन पराएका गायकका रुपमा चिनिने तुलाधरले अडियो खोसाखोस भएर बिक्री भएको अझै बिर्सेका छैनन् । एल्बम बजारमा आएको साता नबित्दै दश हजार बढी बिक्री भएको थाह पाएका तुलाधर अहिले आम गायक गायिकालाइ खडेरी लागेको बताउछन् ।
जब सिडि आउन सुरु भयो । बिक्री क्रमश घटन थाल्यो । सुरुका वर्ष केही संख्यामा सिडी बिक्री भएपनि अहिले त लगभग सून्यको स्थिती छ । उनी भन्छन ‘अहिले त चिनजानकालाई बेच्नुको विकल्प छैन ।’ पेनड्राइभको प्रयोग र युटुबमा डाउनलोड गर्ने प्रवृत्तिलाइ झन ठुलो सुख्खा लागेको छ गायक गायिकालाई ।
बढ्दो खर्च घट्दो आम्दानी
अत्याधुनिक स्टुडियोहरु खुलेसँगै गीत रेकडिङ लगायत संगीतका अन्य काम महंगो हुँदै गएको छ । म्युजिक भिडियो बनाउनैपर्छ । सामान्यत एउटा एल्बम निकाल्नका लागि ५ लाख बढी खर्च गर्नुपर्छ तर, आम्दानीको दायरा घट्दै गएको छ । स्वदेश र विदेशमा हुने स्टेजमा गाएरै जीबन धान्नुपर्ने स्थिती छ ।
अन्तराल
तुलाधरले पछिल्लो एल्बममा ८ वटा गीत राखेका छन् । सबै पुस्ताका स्रोतालाइ मन परेको गीत राखेको बताउने तुलाधरले एक नम्बरको गीतमा विदेश गएर चाहेर पनि नेपाल आउन नसक्नेको पिडालाइ समेटेको बताए । लामो समयदेखी इङल्याण्ड बस्दै आएका हिराकाजी थापाले लेखेको शब्दमा उनले स्वर दिएका छन् ।
अन्य गीत पनि उत्तिकै राम्रो छ । तुलाधर स्वयं, जेम्स प्रधान र अजय क्रान्तीको संगीतमा हिराकाजी थापा, कविन्द्र शाक्य, काकाभाइ महेन्द्र र अजय क्रान्तीको शब्द रहेको छ । एल्बममा उनले आफ्नै छोरी सुभेच्छा तुलाधरको पनि एउटा गीत राखेका छन् ।

