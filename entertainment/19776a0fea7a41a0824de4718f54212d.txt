कटवालको आत्मकथा सार्वजनिक

काठमाडौ, साउन ३० – पूर्व प्रधानसेनापति रुकमाङ्गद कटवालको आत्मकथा सार्वजनिक भएको छ ।
बिहीबार प्रकाशक नेपालयका किरणकृष्ण श्रेष्ठले पुस्तक लेखनमा सहकार्य गर्ने पत्रकार किरण भण्डारी र भण्डारीले कटवाललाई पुस्तक हस्तान्तरण गरेर सार्वजनिक गरिएको हो ।
‘जुझारु र सक्रिय व्यक्तित्वका धनी भएकाले कटवाल कतिपय कुरामा विवाददास्पद पनि हुनुहोला’ कार्यक्रममा भण्डारीले भन्नुभयो ‘तर सेवामा रहँदा होस् वा अवकाशपछि पनि उहाँले सैनिक संगठनका प्रति देखाउनुभएको उच्च इमान्दारिताले मलाई पुस्तकमा सघाउन उत्प्रेरित गर्‍यो ।’  
पुस्तकले एक प्रतिवद्ध सैनिकको भोगाइमार्फत नेपाली राजनीतिक इतिहासको महत्वपूर्ण कालखण्डमा घटेका रोचक जानकारीहरु सार्वजनिक गरेको प्रकाशक नेपालयले जनाएको छ । राजा महेन्द्रले पूर्वाञ्चल भ्रमणमा गएका बेला फेला पारेको एक दुर्गम गाउँका सामान्य बालकदेखि प्रधान सेनापति हुँदासम्मका कटवालका अनुभव रोचक र कतिपय ठाउँमा पत्याउन मुश्किल पर्ने खालको छ ।
पुस्तक सार्वजनिक कार्यक्रममा पहिलोपटक राजालाई भेट्दा गरेको कुराकानी र त्योबेलै छन्दवद्ध रुपमा दिएको परिचयको अंशलाई कटवालले पढेर सुनाउनुभएको थियो । माओवादी द्वन्द्व र शाही कदम हुँदै जनआन्दोलन २०६२÷६३ छिचोलेपछि प्रधानसेनापति भएका उहाँकै पालामा नारायणहिटी राजदरबारबाट बिदाइको हात हल्लाउँदै राजा–रानी निस्किएका थिए ।
राजाप्रति इमान्दार नभएको भन्ने प्रश्नमा कटवालले त्यतिबेला स्वयं संकटमा परेको एउटा संस्थाको प्रमुखले गर्ने सबै संभव उपायहरु अपनाएको जवाफ दिँदै ‘हनुमान भइदिएका भए छाती चिरेर देखाइदिने थिएँ’ भन्नुभयो ।
तत्कालीन शाही कदमलाई उचित भनेको र जननिर्वाचित प्रधानमन्त्रीलाई नमानेको जस्ता प्रश्नको जवाफ दिने क्रममा आफू मुलुकको संविधान र कानुनमा उल्लेखित सेनाको भूमिकाभन्दा कहिल्यै दायाँ बायाँ नभएको कटवालले प्रष्ट पार्नुभयो ।
पुस्तकमै पनि प्रष्ट नखुलाइएको अज्ञात स्थानमा गरिएको महत्वपूर्ण टेलिफोन सन्दर्भ जुन उहाँले अवकाश पत्र बुझ्न नमानेर बालुवाटारबाट फर्के लगत्तै गर्नुभएको थियो त्यस विषयमा भने कटवालले प्रष्ट जवाफ दिनुभएन । तर, विश्वभरका सेनाको एउटै प्रारुप हुने भएकाले त्यतिबेला नेपालको सेनामाथि गरिएको थिचोमिचोको जानकारी आफूले कसैलाई पनि दिएको हुनसक्ने उल्लेख गर्नुभयो ।
यो पुस्तक नेपालयको १२ औं पुस्तक हो । पब्लिकेशनबाट प्रकाशित जीवनीमा आधारित भने आनी छोइङ डोल्मा र विनोद चौधरीपछिको यो तेश्रो पुस्तक हो ।
