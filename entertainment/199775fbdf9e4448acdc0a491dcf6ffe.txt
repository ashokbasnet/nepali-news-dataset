सिआरविटी चोरी प्रकरण : चोरी गर्नेलाई कारवाही गरिने

काठमाण्डौं, पुष २४ -  नेपाल टेलिकम र प्रहरीले सर्वसाधारणको मोबाइलको पैसा दूरुपयोग गरेर सीआरबीटी डाउनलोड गर्ने म्यूजिक कम्पनी र कलाकारलाई कारवाही गर्ने भएको छ ।
टेलिकमको वेभसाइट प्रयोग गरेर आशिष म्यूजिक, समर्पण म्यूजिक, रक्षा म्यूजिक, स्रोता संगीत, सरिता डिजिटल, पुष्पाञ्जली म्यूजिकलगायतका कम्पनीले गरेको दूरुपयोग उज्यालो नाइन्टी नेटवर्कले सार्वजनिक गरेपछि कारवाही प्रक्रिया सुरु हुन लागेको हो ।
नेपाल टेलिकमले त्यस्ता म्यूजिक कम्पनीलाई  छानवीन गरि कारवाही गरिने जनाएको हो । सिआरविटी चोरी प्रकरणको प्रहरीले पनि छानविन गरी कारवाही गर्ने भएको छ । महानगरीय प्रहरी अपराध महाशाखाका हनुमान ढोकाका प्रमुख देवेन्द्र सुवेदीले यो ठूलो अपराध भएकोले त्यस्ता म्यूजिक कम्पनी र कलाकारको खोजी भैंरहेको बताउनुभयो ।
प्राविधिक विषय भएकाले प्रहरीले यसवारे थप अध्ययन गरी कारवाही प्रक्रिया अघि बढाउने प्रबक्ता सुवेदीले बताउनुभयो ।
त्यस्तै म्यूजिक कम्पनीको छाता संगठन नेपाल संगीत उद्योग संघले पनि उपभोक्ताको मोवाइल दुरुपयोग गरी सिआरबिटी चोरी प्रति भर्त्सना गर्दै संघको आज बसेको केन्द्रीय समितिको बैठकले चोरीको काममा संलग्न जो कोहीलाई प्रमाणसहित कारवाही गर्न समेत माग गरेको छ ।
बैठकपछि जारी बिज्ञप्तिमा सिआरविटी चोरीमा, संघका केही सदस्य पनि रहेको भन्दै यसले समग्र सांगितिक क्षेत्र नै बद्नाम हुने भएकाले निष्पक्ष छानवीन गरी कारवाही हुनु पर्ने उल्लेख गरिएको छ ।
