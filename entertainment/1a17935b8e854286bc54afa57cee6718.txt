लमजुङेले यसरी सम्झिए ठाडो भाका शिरोमणि भेँडीखर्के साइँलालाई

श्यामशितल परियार/उज्यालो ।     
लमजुङ, कात्तिक १० – लमजुङमा ठाडो भाकाको राष्ट्रव्यापी खुल्ला दोहोरी गीत प्रतियोगिता सञ्चालन गरिएको छ । नागरिकबाट ठाडोभाका शिरोमणि उपाधी प्राप्त गर्नुभएका भेँडीखर्के साइँला अर्थात दीर्घराज अधिकारीको ४५ औँ दिनको पुण्यतिथिमा बिहीबार लमजुङको सुन्दरबजार नगरपालिका वडा नं ९ मा रहेको कृष्ण बगैँचामा प्रतियोगिताको गरिएको हो ।  
प्रतियोगिता नेपाल पूर्व प्रहरी संगठन लमजुङ, राष्ट्रिय लोक तथा दोहोरी गीत प्रतिष्ठान लमजुङको आयोजना, ठाडो भाका लोककला प्रतिष्ठान नेपाल, लमजुङ र ईन्द्रेणी साँस्कृतिक विकास केन्द्रको सहआयोजनामा सञ्चालन भएको हो।
प्रतियोगितामा लमजुङ, तनहुँ, गोरखाका गरी २६ टिमको सहभागिता रहेको छ । मौलिक भेषभूषामा सजिएका आएका प्रतियोगिताका सहभागीले भेँडखिर्के साइँलाको सम्झनामा ठाडो भाका प्रस्तुत गरेका थिए । ठाडो भाकाको संरक्षणमा साइँलाल आफ्नो जीवन नै अर्पण गरेकाले उहाँको योगदानलाई कसैले भुल्न नहुने र मौलिक ठाडो भाका जोगाउन सबै लाग्नुपर्ने भाव समेटेर प्रतियोगिहरुले ठाडो भाका गाएका थिए ।  
हराउँदो ठाडो भाकाको संरक्षण, सम्वद्र्धन गर्नुका साथै हामीमाझ नरहनुभएका ठाडोभाका शिरोमणि साइँलाको सम्झनामा प्रतियोगिता आयोजना गरिएको राष्ट्रिय लोक तथा दोहोरी गीत प्रतिष्ठान लमजुङका सहसचिव अनुज अधिकारीले बताउनुभयो । सरोकारवालाहरुले ठाडो भाका नेपालकै मौलिक र चिरपरिचित भाका रहेकाले यसको संरक्षणमा सबै जुट्नुपर्ने धारणा व्यक्त गरेका छन् । 
सुन्दरबजार नगरपालिकाको मेयर जनकराज मिश्र, नेपाल पूर्व प्रहरी संगठनका केन्द्रीय सदस्य वीरसिंह घले, स्थानीय समाजसेवी धु्वबहादुर कुवँर, राजधानी गुरुङ समितिका अध्यक्ष हरि गुरुङ लगायत कलासँस्कृति प्रेमीहरुले ठाडो भाकाका अथक साधक भेँडखिर्के साइँलाको निधनले लोक सा‌ंगितिक क्षेत्रमा अतुलनीय क्षति पुगेको र अब यसलाई जोगाउने जिम्मा नयाँ पुस्तालाई आएको धारणा राखेका थिए । 
प्रतियोगितामा ठाडो भाका हेर्न र सुन्न आउनेहरुको घुइँचो देखिन्थ्यो । प्रतियोगितामा प्रथम हुने ठाडोभाका समहूले प्रमाणपत्रको साथमा नगद २० हजार, द्धितिय हुनेले नगद १५ हजार, प्रमाणपत्र, तृतीया हुनेले नगद १० हजार, प्रमाणपत्र, सान्त्वना हुनेले नगद ५ हजार र प्रमाणपत्र पाउने छन् । उत्कृष्ट ठाडो भाका समूहलाई नगद ३ हजार र प्रमाणपत्र प्रदान गरिने आयोजकले जनाएको छ ।
ठाडो भाका लमजुङसहित गोर्खा, तनहुँ, कास्कीमा गुन्जने लोपान्मुख भाका हो । ठाडो भाकाका पिता बांग्रे हाँडीखोलाका देउ बहादुर दुरा र कास्कीका पञ्चेसुब्बा गुरुङलाई नै मानिन्छ । ठाडो भाका टिकाउन साइँलाले आफ्नो पूरा जीवन यसैमा व्यतित गर्नुभएको थियो ।
