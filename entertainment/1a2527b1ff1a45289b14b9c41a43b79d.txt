​नायिका बिनिता बरालबाट केही सिक्ने कि ?

काठमाडौं, साउन २ – नायिका बिनिता बराल यति बेला चर्चामा छिन् । कारण उनको उपन्यास जुइनो । लामो समय गुमनाम बिनिताले उपन्यास निकालेसँगै आफ्नो गुमेको इमेज सुधार्ने प्रयत्नमा रहेको धेरैले विश्लेषण गरेका छन् । सामान्य बिनिता चपली हाइट गर्ल बनेपछि सिने नगरी तातेको थियो – कारण, फिल्ममा बोल्ड कन्टेन्ट र बिनिताले खिचाएको टपलेस फोटो । आलोचना बढी र प्रशंसा कम पाएकी बिनिता एकाएक चर्चित भइन् । 
चपली हाइट हेरेपछि अभिनेत्री रेखा थापाले बिनिता हिरोइन नभएर हिरो हो भनिन् । तर, अधिकांशले उनलाई हेर्ने नजर नै अलग बन्यो । फिल्मले बम्पर व्यापार गरेपनि उनलाई आलोचना गर्नेको संख्या बढ्यो । बिनिताले आफ्नो गुमेको इमेज सुधार्न फुलस्टप खेलिन् तर उनको सिने करियरमा नै फुलस्टप लाग्यो । 
त्यसपछि उनलाई पच्छ्याउदै जिया केसी, शुभेच्छा थापा, सुष्मा कार्की, पूजा लामा, पूजना स्त्री, अर्चना पनेरु जन्मिए । यी नायिकाहरुको आलोचना गर्नेको कमी छैन ।
तर यी नायिकाहरुको भीडबाट आफूलाई अलग्याउँदै बिनिता अग्र्यानिक तरकारी खेतीमा लागिन् । साथै, उनले आफ्नो अध्ययनलाई पनि अघि बढाइन् । यसले उनलाई लगाइएको आक्षेप मेटाउन केही हदसम्म मद्दत पनि गर्यो । अहिले बिनिताले आफ्नो नयाँ परिचय बनाएकी छिन्– लेखिका । उनको यो प्रयासलाई धेरैले सह्रानीय मानेका छन् । 
अब उनको चपली हाइट गर्लको इमेज जुइनोले हटाउन सक्ला या नसक्ला त्यो आउँदा दिनले बताउने छ । बरु बिनितालाई पछ्याएका नायिकाहरुले पनि उनीबाटै केही सिक्ने कि ?
