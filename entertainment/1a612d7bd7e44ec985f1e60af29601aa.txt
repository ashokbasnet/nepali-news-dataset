आज किम्फको अन्तिम दिन

काठमाडौं, मंसिर २६ – काठमाडौंमा चलिरहेको अन्तर्राष्ट्रिय पर्वतीय फिल्म महोत्सव (किम्फ) आज सकिँदैछ । डकुमेन्ट्री हनी हन्टर्स र ओस्कार अर्वाडमा मनोनित फिल्म क्याराभानबाट ख्याति कमाएका फ्रान्सेली फिल्मकर्मी एरिक भ्यालीको नयाँ डकुमेन्ट्री हिमालयन गोल्ड रसको प्रर्दशनपछि महोत्सव समापन हुने आयोजक हिमाल एसोसियसनले जनाएको छ ।

 

त्यसअघि आजै महोत्सवको प्रतिस्पर्धामा रहेकामध्ये १८ अन्तर्राष्ट्रिय डकुमेन्ट्री तथा छोटा फिल्मलाई पुरस्कार प्र्रदान गर्ने कार्यक्रम छ । पहिलो हुनेलाई १५ सय डलर, दोस्रो हुनेलाई १ हजार डलर र तेस्रो हुनेलाई ५ सय डलर प्रदान गरिने छ ।

यस्तै छनौटमा परेका स्वदेशी ५ फिल्ममध्ये एउटा डकुमेन्ट्री र एउटा कथानक चलचित्रमा पहिलो हुनेलाई ५० हजार रुपैँया र दोस्रोलाई २५ हजार प्रदान गरिनेछ । महोत्सवमा आज सुर्वण थापाको सुनगाभा पनि प्रदर्शन हुँदैछ ।

गएको २२ गतेदेखि सुरु भएको महोत्सवमा २८ देशका ६२ वटा छोटा फिल्म, डकुमेन्ट्री, फिक्सन, एनिमेसन समावेश छन् । पछिल्लो समय डकुमेन्ट्रीप्रति दर्शकको रुची बढ्दै गएको निर्माताहरुको भनाई छ ।
