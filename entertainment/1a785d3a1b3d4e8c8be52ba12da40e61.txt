बंगलादेशी चलचित्रमा नेपाली नायिका

काठमाडौं, माघ २८ – नेपाली चलचित्रकी नायिका तथा आइटम गर्ल अर्चना देलाल बंगलादेशी चलचित्र ‘सादा कालो आकाशेर क्यानभासे’ अर्थात मायाको परिचयमा नायिकाको रुपमा देखा पर्ने भएकी छन् ।
थ्रीलर लभ स्टोरी शैलीको यो चलचित्रका लागि नायिका देलालले अडिसन दिएर छनौट भएकी हुन् ।
सोमबार राजधानीमा एक पत्रकार सम्मेलनको आयोजना गरि यो कुरा औपचारिक रुपमा जानकारी गराइएको हो । चलचित्रको निर्देशन बंगलादेशी निर्देशक तनविन रफिकले गर्नेछन् ।
करिब ६० प्रतिशत सुटिङ नेपालमा नै गर्ने भनिएको यो चलचित्रमा नेपालको तर्फबाट अर्चनामात्र देखिनेछिन् अन्य कलाकारहरु भने बंगलादेशका नै हुनेछन् । नेपालका सुन्दर ठाँउहरु पोखरा र नगरकोटमा चलचित्रको छायांकन गरिने जानकारी गराइएको छ ।
चलचित्रको लागी विभिन्न नेपाली नायिकाहरुको अडिसन लिएको भएपनि अर्चना सवैभन्दा उत्तम देखिएकी तथा बंगलादेशी नागरिकको अनुहारसँग उनको अनुहारको बनोट मिल्ने भएकाले चलचित्रमा उनलाई लिईएको निर्देशक रफिकले जानकारी दिए ।
नायिका तथा आइटम गर्ल अर्चनाले बंगाली चलचित्रमा अभिनय गर्न पाउनु आफ्नो लागी निकै खुसीको कुरा भएकोले यो चलचित्रमा राम्रो काम गर्न कोशिस गर्ने बताइन् ।
चलचित्रको छायांकन मार्च महिनाबाट सुरुवात गरिने छ । स्टारडम इन्टरटेन्मेन्टको व्यानरमा निर्माण हुन लागेको यस चलचित्रमा बंगलादेशी नागरिक नतिमिर खालिदले लगानी गर्दैछन ।
‘ढुवानी’ नामक नेपाली चलचित्रको आइटम गीतबाट चर्चामा रहेकी अर्चनाले छिट्टै रिलिज हुने ‘दमदार’ मा पनि आइटम नृत्य गरेकी छिन् ।
