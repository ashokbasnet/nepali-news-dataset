कोही २९ त कोही ८५, जसलाई यो वर्ष हामीले गुमायौँ

काठमाडौं, माघ १२ – वर्ष २०७३ मा हामीले केही नेपाली कलाकारलाई गुमायौँ । विशेष गरी संगीत क्षेत्रको लागि यो वर्ष कालो वर्ष जस्तै भइरहेको छ । संगीत क्षेत्रले केही यस्ता हस्तीहरुलाई गुमाएको छ जसले संगीत क्षेत्रमा ठूलो योगदान पुर्याएका थिए । त्यस्तै रंगमञ्च र सिनेमाका पनि केही कलाकारको निधनले यो वर्ष धेरैलाई स्तब्ध पारेको छ । 
पन्नकाजी
बुधबार, माघ १२ गते गायक पन्नकाजीको निधनले फेरि धेरैलाई स्तब्ध तुल्याएको छ । ८५ वर्षका काजीको ‘तिरिरी मुरली बज्यो बनैमा’ गीत लोकप्रिय थियो । लामो समयदेखि बिरामी उनको टेकुस्थित आफ्नै घरमा निधन भएको हो । 
२००४ सालदेखि गीत गाउन सुरु गरेका उनले २००८ सालमा रेडियो नेपालमा पहिलो पटक गीत गाउने मौका पाएका थिए । उनले गीत रेकर्ड भने २०१६ सालमा गराएका हुन् । रेडियो नेपालमा जागिरे उनले २०४० सालमा रेडियो छाडेका  थिए । चार सय भन्दा धेरै गीतमा आवाज दिएका पन्नका दुई सय जति गीत मात्रै उपलब्ध छन् । उनका चार छोरा र एक छोरी छन्। 
अमर गुरुङ
वरिष्ठ संगीतकार अमर गुरुङको पनि यहि वर्ष ७९ वर्षको उमेरमा निधन भयो ।  राष्ट्रगानका संगीतकार अमर गुरुङ एक साथ धेरै रोगहरु एस्पिरेसन, निमोनिया, ब्लड प्रेशर, पेट तथा अन्न नलीको रत्तश्राव, पार्किन्सोनिज्म, उच्च रक्त चाप र मधुमेहबाट पीडित भएका थिए । १९९४ को फागुनमा भारतको दार्जिलिङमा जन्मेका उनले २०१६ देखि संगीत यात्राको थालनी गरेका थिए । ‘हम अम्बर हुँ’ र ‘सम्हालेर राख’ उनले करिअरको सुरुमा रेकर्र्ड गराएका गीतहरु हुन् । उनको संगीत यात्रा कोलकत्ताबाट सुरु भएको थियो । 
अमर गुरुङले गाएको ‘नौ लाख तारा’ निकै लोकप्रिय बन्यो । उनको यो गीतको त क्यासेट पनि एक हप्तामा पाँच सय प्रति बिक्री भएको थियो  । २०१५ सालमा पहिलो पटक नेपाल आएका उनी २०१६ सालदेखि नेपालमा स्थायी रुपमा बसोबास गर्न थालेका थिए । पछि २०२६ सालमा संगीत बिशेषज्ञका रुपमा नेपाल प्रज्ञा प्रतिष्ठानमा प्रवेश गरेका उनले संगीत प्रमुख, संगीत संयोजक र निर्देशक भएर काम गरे । उनले यो कामबाट २०५४ सालमा अवकाश प्राप्त गरेका थिए। 
विष्णुभक्त फुयाँल 
रंगकर्मी तथा कलाकार विष्णुभक्त फुयाँलको पनि यहि वर्ष निधन भयो । उनको निधन भने अरुको भन्दा विल्कुलै फरक छ । उनी राष्ट्रिय नाचघरमा मञ्चन भइरहेको नाटक महर्षी यज्ञबल्क्यमा राजा जनकको अभिनय गर्दा गर्दै बेहोस भएका थिए । त्यो बेहोसी पछि उनी होसमा आएनन् । ७९ वर्षका उनको पुस १९ गते निधन भएको हो ।  उनले ५० भन्दा धेरै सिनेमा र २ सय ५० जति टेलिसिरियलमा काम गरेका थिए । त्यस्तै उनले  पाँच सय भन्दा धेरै नाटक मञ्चन गरिसकेका छन् । 
आर पी भट्टराई 
कलाकार आर पी भट्टराई लाजालाम पनि यहि वर्ष संसारबाट विदा भए । उनी मंसीर २४ गते बिहान मृत फेला परेका थिए । मंसिर २३ गते  बिहीबार बिराटनगरस्थित फूपुको घरमा  डिनरका लागि पुगेका उनी भोलीपल्ट बिहान मृत फेला परेका थिए । तितो सत्यमा ‘मेलो नाम लाजालाम’ भनेर सबैको मन जितेका उनी जम्मा ४४ वर्षका थिए ।  
टेलिसिरियलमा काम गरेर दर्शकको मन जितेका उनले केही हाँस्यव्यङग्यले भरिएका गीतहरु पनि गाएका थिए । उनले झण्डै एक दर्जन सिनेमामा पनि अभिनय गरेका छन् ।  उनले अभिनय  गरेको अन्तिम सिनेमा हो छक्का पञ्जा । उनी छक्का पञ्जामा पुलिसको भूमिकामा छन् । उच्च रक्तचाप र मधुमेहबाट पीडित भएर संसारबाट विदा भएका उनका दुई छोरा र श्रीमती छन् ।
यम बुद्ध
र्‍यापर यम बुद्धले यहि वर्ष आत्महत्या गरेर संसारभरिका उनका प्रशंसकहरुलाई स्तब्ध तुल्याए  । २९ वर्षका यम विगत केही वर्षयता श्रीमती अस्मितासँग लण्डनमा बस्दै आएका थिए । यमले आत्महत्या गर्नुको आधिकारिक कारण सार्वजनिक नभए पनि उनी लण्डन बसाई देखि खुसी नभएका कारण आत्महत्याको कदम उठाएको बुझिएको छ । उनी लण्डनको एक हुलाकमा काम गर्थे । यो कामबाट सन्तुष्ट नभएका उनी नेपाल आउने सोचमा थिए । तर उनलाई नेपाल आउन परिवारले नदिएको र यहि पीरमा परेर उनले आत्महत्या गरेको भन्ने अपुष्ट कुरा आएको छ । यमले गाएका साथी, आमा लगायतका गीतहरु युवा जमातमा लोकप्रिय बनेका थिए ।
सुनिल बर्देवा
गायक, गिटारिस्ट तथा एरेन्जर सुनिल बर्देवाले पनि यहि वर्ष संसार छाडे । ४४ वर्षका सुनिलको भदौ २९ गते निधन भएको हो ।  ‘गोरेटो अनि उस्तै छ गल्ली’ उनको निकै लोकप्रिय भएको गीत हो । पछिल्लो समये आफ्नै रेकर्डिङ स्टुडियो चलाउँदै आएका उनले हजार भन्दा धेरै गीतमा एरेन्ज गरेका छन् ।  लामो समयदेखि जण्डिसबाट पीडित उनको जण्डिसले नै ज्यान लिएको हो । उनका दुई छोरी र एक छोरा छन् ।  
खेमराज गुरुङ
‘वारी जमुना पारी जमुना’ गीत गाएर चर्चामा आएका गायक हुन् खेमराज गुरुङ । २०३२ सालमा संखुवासभामा जन्मेका हुन् । उनी पनि यहि वर्ष यो संसारबाट विदा भए । लामो समयदेखि मृगौलाको रोगबाट पीडित उनको यहि वर्ष भदौ ९ गते निधन भएको हो ।  खेमले १० वटा एल्बम सार्वजनिक गरेका थिए । 
उज्यालो र forseenetwork.com को सहकार्य
