टुंगो लाग्यो सुदर्शन र पूजाको सिनेमाको नाम

माघ ८ – अभिनेत्री पूजा शर्मा र निर्देशक सुदर्शन थापाले बनाउन लागेको सिनेमाको नामको टुंगो लागेको छ  । पूजा र सुदर्शनले सिनेमाको नाम ‘रामकहानी’ राखेको जानकारी दिएको छ ।  सिनेमाको स्क्रिप्टलाई सुहाउने र न्यान दिनेगरी सिनेमाको नाम राखेको निर्माण पक्षको भनाई छ ।
पूर्ण रुपमा कमेडी बन्ने यो सिनेमामा केही समय अघि कलाकार केदार घिमिरेका कारण चर्चामा आएको थियो । उनले यस सिनेमामा लिएको १० लाख पारिश्रमिकले उनीसँगै यो सिनेमाको चर्चा केहीदिन मिडियामा राम्रै रह्यो । सिनेमामा केदारसँगै अर्का हाँस्यकलाकार जितु नेपाल पनि अनुबन्धित भएका छन् ।
जितुले पनि यस सिनेमाका लागि मोटै रकम लिएका छन् । तर उनको पारिश्रमिक केदारको भन्दा भने कम छ । उनले यस सिनेमामा सात लाख पारिश्रमिक लिएका छन् । केदारलाई १० लाख दिँदा तपाईलाई किन सात लाख ? भन्ने प्रश्नमा जितुले भने,‘केदारलाई बिहान देखि बेलुका सम्म जोताईन्छ अनि मलाई चाहि १०÷११ बजे बोलाएर तीन बजे नै छुट्टी दिईन्छ  ।’
उनको भन्नुको तात्पर्य थियो काम अनुसारको दाम । यसका साथै सिनेमामा विल्सन विक्रम राई पनि छन् । उनको पारिश्रमिको चर्चा भने खासै सुनिएको छैन ।
मुख्य अभिनेत्रीको रुपमा पूजा रहने यस सिनेमाका लागि मुख्य अभिनेता भने अहिलेसम्म टुंगो लागेको छैन् । फागुन १ गतेदेखि छायाकंनमा जाने यो सिनेमा अर्को वर्षको भदौ २२ मा प्रदर्शन हुने गरी काम गरिने निर्माण पक्षले जनाएको छ ।
