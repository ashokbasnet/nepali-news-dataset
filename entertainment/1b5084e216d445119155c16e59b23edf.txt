सिन्धु मल्लको ‘तीज आयो’

काठमडौं, साउन ३१ – ‘चिटिक्कै भाछु रे’ (भाग १ र २), ‘दिलैको राजा’, ‘लाग्यो चक्कर वर्त बसेर’, ‘कुनै रात कल्पिदै बस्या छु’ लगायतका तीजका एल्बम बजारमा ल्याएर नेपाली चेलीलाई नचाएकी गायिका सिन्धु मल्लले यसपालीको तीजमा ‘तीज आयो’ नामक एल्बम ल्याएकी छन् ।

 

हरेक बर्ष तीजका गीतहरु समावेश गरेर एल्बम निकाल्ने गरेकी सिन्धुले यो वर्ष चारवटा गीत समावेश गरेर ‘तीज आयो’ नामक एल्बम बजारमा ल्याएकी हुन् ।

खप्तड क्रियसनको प्रस्तुती ‘तीज आयो’ मा चारवटा तीजका गीत छन् । तीज आयो, साईली आउ, नदेखे तिमीलाई,  र माईतबाट बोलको गीतमा राजकुमार बगर र उमा रानाको शब्द रहेको छ भने एल्बममा संगीत सिन्धुकै श्रीमान सुदाम थापाको छ ।

‘हरेक वर्षझै यो बर्ष पनि मेरो एल्बमलाई दर्शक स्रोताले मन पराईदिनुहुनेछ भन्ने आशामा छु’, सिन्धु भन्छिन् । ‘तीज आयो’ का चारै वटा गीतको भिडियो पनि बनाइएको छ । तीज आयो बोलको गीतको म्युजिक भिडियोको निर्देशन आलोक नेम्वाङ्गले गरेका छन् भने मोडलको रुपमा उषा खड्गीलाई हेर्न पाईन्छ । तीजका गीतहरुको नाममा अश्लील गीतहरु पनि बजारमा आई रहेको बेला आफ्नो एल्बममा त्यस्तो नभएको सिन्धु बताउछिन् । ‘एल्बमको गीतले सबैलाई छुन्छ, छाडापन र उच्छ्रिङ्खलता भन्दा माथि छ मेरो एल्बम’, सिन्धु भन्छिन् ।

शास्त्रीय संगीतमा पोख्त गायिका सिन्धु मल्ल लोक, आधुनिक, पप र सिनेमका गीतमा पनि उत्तिकै चर्चित छिन् । पछिल्लो समय विदेशका कार्यक्रमहरुमा ब्यस्त गयिका सिन्धु यसपालीको तीजमा भने अष्ट्रेलियामा हुनेछिन् ।

प्रस्तुतिः अर्जुनकुमार संग्रौला/ उज्यालो
