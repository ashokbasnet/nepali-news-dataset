बाँकेमा प्रमोदलाई वान्स मोर

बाँके, माघ १७ – गायक प्रमोद खरेल ‘ओई झुमा झुमा झुम्कावाली’ गीत गाउँदै मञ्चमा पुगेपछि बाँकेको खजुरामा जारी महोत्सवको रौनक नै फेरियो । गायक खरेललाई साथ दिँदै सहभागी हजारौं युवा युवतीले नाच्ने र गाउने गरे ।  
बेलुका हुँदासम्म प्रस्तुति दिइरहेका गायक खरेललाई दर्शक दीर्घाबाट वान्स मोर वान्स मोर  गुञ्जिरह्यो । झण्डै ४५ मिनेटसम्म मञ्चमा उभिएका खरेलले आधा दर्जन गीत प्रस्तुत गरे । तालीको गडगडाहट र  हुटिङले महोत्सवस्थल नै गुञ्जायमान भएको थियो ।
खरेलको गीत सुन्न र मनोरञ्जन गर्न खजुराका मात्र नभएर नेपालगन्ज, कोहलपुर, बर्दिया लगायतका स्थानबाट  महोत्सवमा दर्शक आएका थिए । प्रमोद खरेलले गीत गाइरहँदा प्रहरीलाई सुरक्षा व्यवस्था मिलाउन हम्मेहम्मे परेको थियो ।  खरेलले आफ्ना चर्चित गीतहरु तिमीविना कसै कसैलाई, तिमीविना एक्लै, हङगामा भोलगायतका गीत गाएका थिए । सोमबार नै लोक तथा दोहोरी गायिका करिष्मा घर्तीमगरले पनि विभिन्न गीत गाएर दर्शक नचाउन सफल भइन् । 
हाम्रो खजुरा हाम्रो शान, धार्मिक सदभाव हाम्रो पहिचान भन्ने मुल नाराका साथ सुरु भएको कृषि पर्यटन प्रर्बद्धन साँस्कृतिक एवं ऐतिहासिक धार्मिक मुसवेटवा बाबा मेला तथा प्रथम ब्यापारिक खजुरा महोत्सवमा मौतका कुवा, पिङ्ग, बोटिङग, थारु परीकारलगायत कृषि प्रदर्शनि व्यापार मेलाकोसमेत अवलोकन गर्ने व्यवस्था मिलाइएको आयोजक आधुनिक युवा सन्जालका अध्यक्ष तिलकविर सुनारले जानकारी दिनुभयो । माघ १० गते सुरु भएको महोत्सव आगामी २१ गतेसम्म चल्ने छ ।
