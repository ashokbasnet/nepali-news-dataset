सर्वनाममा ‘मान्छे पोल्ने भट्टी’

टंक ढकाल/उज्यालो ।
काठमाडौं, माघ १९ – 
‘मुखिया बाको छोरो त कस्तो कुलंघार, आफ्नै कान्छी आमा भगाउने ।’ 
‘बाआमालाई सुुख दिन्छु भन्थ्यो बुढेसकालमा लाजको मर्नु बनायो ।’ 
गाउँका अधिकांशले यस्तै भनेर चन्द्रेलाई सरापी रहेका छन् । सराप्न पनि किन नसरापुन ? चन्द्रेले काम पनि त त्यस्तै गरेको छ नि । आफ्नै सौतेनी आमालाई लिएर भाग्यो । त्यसपछि चन्द्रेलाई गाउँ भरिकाले सराप्न थालेका छन् । आमा सावित्री छोराको पीरमा टोलाइरहने भएकी छन् । चन्द्रेका बाबुले भने मुखियाको काम छोडेका छैनन् । 
यो दृश्य काठमाडौंको सर्वनाम थिएटरमा चलिरहेको नाटक ‘मान्छे पोल्ने भट्टी’ को हो । सर्वनाम थिएटरमा युवा पुस्ताका कलाकारले यो नाटक मञ्चन गरिरहेका छन् । नाटकमा नेपाली गाउँ घरका प्रतिबिम्ब उतार्ने प्रयास गरिएको छ । 
नाटकको मुख्य पात्र चन्द्रे बाबुले कान्छी आमा भित्र्याएको केही समयपछि गाउँ फर्किन्छ । रुप रंग फेरिएको तथा लाठे भएर फर्किएकोलाई सुरुमा आमा सावित्रीले नचिने पनि चिनेपछि उनको खुसीको सीमा रहँदैन । चन्द्रे पनि गाउँका आफ्ना दमली, डबले तथा सियाराम अनि काका वीरसिंह तथा अर्का सराबी बाजेसँग भट्टीमा बरालिन थाल्छ ।
गाउँमा केही काम पर्दा गर्ने नभए भट्टीमा रक्सी खाँदै शहरका कुरा सुनाउँदै समाज परिवर्तनको गफ दिने चन्द्रेलाई बाबुले भित्र्याएकी कान्छी आमा राधिका मन पर्न थाल्छ । भट्टीमा एक दिन रक्सीको तालमा झगडा हुँदा चन्द्रेले काका वीरसिंहलाई कुट्यो । त्यसको छिनोफानो गर्न कचहरी बस्यो । मुखिया बाबुले चन्द्रेलाई माफी माग्न भन्यो । उसले मानेन बरु उल्टै बुढेसकालमा आफ्नी आमामाथि सौता हालेकोमा बहुविवाहको मुद्दा हाल्ने धम्की दियो । घर फर्केपछि राधिकाले आफ्नी आमाको अधिकारको कुरा गर्दा आफूलाई वेवास्ता गरेको भन्दै चन्द्रेसँग गुनासो गरी । चन्द्रेले कान्छी आमा राधिका लिएर भाग्यो । 
त्यसपछि गाउँमा गाइँगुइँ भयो । सबैले चन्द्रेलाई सराप्न थाले । आमा सावित्री टोलाइ रहने भइन् । मुखिया पनि चिन्तामा छन् । यही चिन्तामा गाउँ निस्केका मुखियाको खोलाले बगाएर ज्यान गयो  । श्रीमानको मृत्युले सावित्रीलाई पनि लग्यो । चन्द्रे काजकिरिया गर्न गाउँ आयो । गाउँमा बस्न थाल्यो । गाउँलेको व्यवहार र आफूले गरेको गल्तीकोले चन्द्रेलाई पागल बनायो । यसैले चन्द्रेलाई पनि लग्यो । बुढो श्रीमानलाई छोडेर उसैको छोरोसँग भागेकी राधिका विधवा भई । नाटकमा समाजमा रहेको अव्यवस्था तथा कुप्रथा र त्यसले पार्ने प्रभावलाई देखाउन खोजिएको छ । यो प्रयासमा कलाकार धेरै हदसम्म सफल देखिन्छन् । नाटक भित्रका विभिन्न दृश्य निकै जीवन्त छन् । रोपाइँ, खोलामा डुंगा चलाएको, भट्टी पसल तथा दृश्य अनुसार प्रयोग गरिएको पाश्र्व संगीत राम्रो छ ।
झण्डै एक घण्टा दर्शकलाई आफ्नो कथा तथा कलाकारको प्रस्तुतीले भावनात्मक रुपमा बाँध्न सक्नु नाटकको बलियो पक्ष हो । तर हेरिरहँदा लाग्ने एउटै कुरा हो, नाटकको मुख्य पात्र चन्द्रेको प्रस्तुती अझै राम्रो हुन सक्थ्यो । नाटकका लेखक तथा निर्देशक प्रणव आकाश आफैले चन्द्रेको भूमिका निभाएका छन् । 
फागुन १ गतेसम्म बेलुका साढे चार बजे मञ्चन हुने नाटकमा कलाकारको प्रस्तुति जीवन्त देखिएको छ ।
