नेपाली सिनेमा अब बिदेशका हलमा

सूर्यकुमार क्षेत्री/ उज्यालो । काठमाडौं, पुष ८ – नेपाली चलचित्रले अब बिदेशका हलमा पनि स्थान पाउने भएका छन् । धेरै नेपाली भएका देशमा अब देखि नेपाली नयाँ चलचित्र समेत प्रर्दशन हुने भएको छ । 

 

सन् २०१२ देखि हङकङका सिनेमा हलमा नेपाली चलचित्र नियमित प्रर्दशन हुने छन् । नेपाल चलचित्र निर्माता संघको पहलमा भुवन केसीको ‘साथी म तिम्रो’, छवि ओझाको ‘अन्दाज’, सुनिल रावलको ‘सायद’, सुलेमान शंकरको ‘इकु ब्याक अगेन’ र नवराज ढकालको ‘मुनामदन’ जनवरी २२ गते देखि प्रदर्शन हुने संघका महासचिव केशव भट्टराईले उज्यालो अनलाइनलाई जानकारी दिनुभयो । 

 

पहिलो चरणमा हङकङमा यि पाँच चलचित्रको प्रदर्शन पछि दोस्रो चरणमा ‘काठमाण्डू’ र ‘खग्रास’ को पालो परेको छ । पाइरेसी हुने समस्यालाई ध्यानमा राखेर प्रदर्शनको जिम्मा पाएको हङकङ स्थित संस्था मनास्लु आरएससँग थप कागजपत्र माग गरेको महासचिव भट्टराईले बताउनुभयो । 

 

गत बर्ष नेपाल चलचित्र निर्माता संघ र हङकङस्थित गैर आवसीय संस्था मनास्लु आरएस लिमिटेडबीच नियमित सिनेमा प्रर्दशन गर्नेबारे सहमति भएको महासचिव भट्टराईले बताउनुभयो । बजार बिस्तारको लागि व्यापारको राम्रो सम्भावना बोकेका चलचित्र पहिलो चरणमा छानेको उहाँको भनाई छ । 

 

छनोट गरिएका सिनमा लिन लिमिडेटका प्रमुख राजु केसी चाँडै नै नेपाल आउँदै हुनुहुन्छ ।
