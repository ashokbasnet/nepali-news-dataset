गोरु धपाउँदै, पराल छिरोल्दै, गीत गाउँदै...

टंक ढकाल/उज्यालो । काठमाडौं, मंसिर १४ – मंसिरमा धान खेतको खलोमा गोरु घुमाउँदै दाइँ गर्नु आफैंमा रमाइलो काम हो । दाइँ गर्दा गोरु धपाउने र पराल छिरल्नेले आफ्नै सुरमा गीत गुनगुनाउँछन् ।
तर धेरैलाई थाहा नहुन सक्छ दाइँ गर्दा गुनगुनाउने यस्ता भाकामा गायकहरुले मिठो स्वरमा गीत नै बनाएका छन् । दाइँ गर्दा गाइने गीतमा बरादो थेगो प्रयोग गरिन्छ । लोककला संस्कृतिमा दाइँ गीत एउटा प्रसिद्ध ऋतुकालिन गीतको रुपमा रहेको लोक गायक बमबहादुर कार्की बताउनुहुन्छ ।
‘दाइँ गीतमा प्रयोग गरिने बरादो त थेगो हो । अहिले असारमा पनि धान काटिन्छ तर दाईं गर्ने भन्दा मंसिरमा धानकाटे पछि धानलाई माडेर पराल बनाउन गोरुलाई खेद्दै दाइँ गर्ने खेतालाहरुले गाउने गीत नै दाइँ गीत हो ।’ लोक गायक कार्कीका अनुसार कसैले यसलाई दाइँ गीत भन्छन् भने कसैले दएँरे गीत पनि भन्ने गर्दछन् ।
दाइँ गर्दा गोरुको पछिपछि एकोहोरो हिँडिरहनु पर्छ । एकोहोरो काम गराइलाई रमाईलो बनाउन गाइने साँस्कृतिक गीत नै दाइँ गीत हो । दाइँ गर्दै गीत गाउँदा परालबाट निस्कने रहलपहल धानको मात्रा बढ्छ भन्ने विश्वास पनि छ ।  दाइँ गीतमा खासमा के हुन्छ त ? दाइँ गीतमा असारमा धान रोप्दा देखि मंसिरमा भित्र्याउने बेला सम्मका खेतीपातीका कुरा सेटिएका हुन्छन् । यसबारे लोक गायक कार्की भन्नुहुन्छ ‘ दाइँ गीतमा खेतीपातीका दुख सुखसँगै दाइँमा प्रयोग भएका गोरुहरुको बखान गरिन्छ । यो गाईको छोरा, यो गाईको नाती भन्दै गोरु बखान गर्ने गरिन्छ गीत मार्फत ।’
नेपाली लोक गीतमा विभिन्न चाडपर्व, ऋतु, खेती पाती गर्दा गाइने सांस्कृतिक भाका र भाव मिसिएका पाइन्छन् । तर यस्ता गीतहरुको संरक्षण र सम्वद्र्धन भने हुन सकेको छैन । दाइँ गीत लोक गीत भित्रको प्रसिद्ध ऋतुकालिन गीत भएपनि संग्रहित स्वरुपमा पाउन मुस्किल छ । पहिले रेकर्ड गरिएका गीतहरु प्रविधिका कारण संग्रहमा छैनन् भने पछिल्लो पुस्ताका कलाकारहरुले सांस्कृतिक गीत भन्दा पनि व्यवसायीक गीतलाई प्राथमिकता दिँदा थप समस्या भएको छ ।
लोक गायक कार्कीका अनुसार पहिले रेडियो नेपाल मात्र हुँदा त्यहाँ पुरानो प्रविधिमा रेकर्ड गरिएका दाइँ गीतहरुलाई नयाँ प्रविधिमा ढाल्नु आवश्यक छ । ऋतुकालिन लोक गीतहरु यसै त कम छन् त्यसमाथि पनि दाइँ गीत त केही सिमित मात्रामा मात्र रेकर्ड भएका छन् । रेकर्ड भएका गीत पाउन पनि मुस्किल छ । तर केही युवा पुस्ताका कलाकार भने सांस्कृतिक गीतको संरक्षणमा लागि परेका छन् । यस्तै मध्येका एक गायक कमलिकान्त भेटवाल लोक गीत संकलनका लागि गाउँ ठाउँमै पुग्न सकेमात्रै दाइँ गीत जस्ता सांस्कृतिक गीतहरुको संरक्षण हुने बताउनुहुन्छ ।
भेटवाल भन्नुहुन्छ ‘साच्चि कै लोक गीतको संरक्षण गर्ने हो भने संकलनका लागि ग्रामिण गाउँ बस्तीमा नै पुग्नु पर्छ । त्यहिका गाउँलेसँग संगत गर्नुपर्छ । उनीहरुकै जनजीविका बोल्ने गीतहरु जस्ताको तस्तै टिपेर ल्याउनु पर्छ । काठमाडौंमा बसेर त गीत मात्रै बन्छ, लोकको गीत बन्नै सक्दैन ।’ भेटवाल जस्तै केही कलाकारमात्रै दाइँ गीत जस्ता लोक गीतको संरक्षणमा लागेका छन् । तर यसको संरक्षणका लागि बलियो लगावको खाँचो छ । किनकि समयसँगै खेतीपाती गर्ने तौर तरिकामा परिवर्तन आएको छ ।
गाउँठाउँमा दाइँ गर्ने चलन पनि विस्तारै हराउन थालेको छ । तर केही ठाउँका किसानले यसलाई निरन्तरता दिइरहेका छन् । दाइँ गर्ने परम्पराले निरन्तरता पाउँदासम्म र त्यसपछिका लागि पनि यस्तो बेला गाइने गीतको पनि संरक्षण भैरहनुपर्छ । विदेशी पर्यटकले समेत चासो दिने दाइँ गर्ने परम्परा धान्ने जिम्मा किसानको हो भने गीत जोगाउने जिम्मा गायक कलाकारको । तर अहिले कलाकारहरुले सांस्कृतिक भन्दा पनि व्यवासायीक गीतहरुलाई प्राथमिकता दिएका छन् । लोक गायक बमबहादुर कार्कीका विचारमा एउटा व्यवसायीक एल्बम निकाल्दा कालाकारले कम्तिमा एउटा सांस्कृतिक मर्म बोकेका गीत समेट्ने हो भने कलाकारको धर्म पूरा हुन्छ र गीतहरु पनि बाँचिरहन्छन् ।
रोपाईं गर्दा, दाइँ गर्दा, मेलापात जाँदा गाइने स्थानीय जनजीवन र जनबोली समेटिएका धेरै सांस्कृतिक गीतहरु छन् हाम्रो समाजमा । दाइँको संस्कृति र संस्कार बोकेको गीत संरक्षण हुन सक्यो भने यसले धान खेती र दाइँ गर्ने किसानको पनि हौसला बढ्छ ।
