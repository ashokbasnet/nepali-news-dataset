हसाउने चलचित्र टलकजंग भर्सेस टुल्केको ट्रेलर (भिडियोसहित)

काठमाडौं, असोज २४ - चलचित्र टलकजंग भर्सेस टुल्केको अफिसियल ट्रेलर सार्वजनिक भएको छ ।
शुक्रबार एक कार्यक्रम गरी चलचित्रको ट्रेलर सार्वजनिक गरिएको हो ।
यो चलचित्रमा एक नेपाली सोझो गाउँले युवकले आफ्नो गुमेको पहिचाहन खोज्न गरेको संघर्षको कथा र उसले समाजलाई हेर्ने दृष्टिकोणलाई हास्य रसमा देखाउन खोजिएको निर्देशक निश्चल बस्नेतले जनाएका छन् । यसअघि निक्कै चर्चा कमाएको  चलचित्र लुटका निर्देशक बस्नेतको निर्देशनमा बनेको यो दोस्रो चलचित्र हो । लुटपछि बस्नेतले  कबड्डीका निर्माता र नायक बनेर काम गरेका थिए ।
षट्कोण आर्टस् र ब्ल्याकहर्स पिक्चर्सको संयुक्त व्यानरमा बनेको यो चलचित्रका निर्मातामा रामकुमार बानियाँ, रोजिना सिटौला र सिता श्रेष्ठ तीन जना छन् । चलचित्रको नाच न मैयाँ नाच न बोलको गीतमा मेनुका प्रधानले आइटम नृत्य प्रस्तुत गरेकी छिन् । ऋचा शर्मा, दया हाङ राई, शुसांक मैनाली, रबिन्द्र सिंह बानियाँ, रजनी गुरुङ, प्रकाश घिमिरे, राज थापाको साथै यो चलचित्रको कथा लेखक खगेन्द्र लामिछानेले पनि यसमा अभिनय गरेका छन् ।  
चलचित्रको प्रोमो तलको भिडियोमा हेर्न सकिन्छ ।
