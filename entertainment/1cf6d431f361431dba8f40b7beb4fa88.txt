को हुन् प्रकाश ओझा ? यस्तो छ उनको अपराध

सुमन पुरी/उज्यालो ।
इटहरी, माघ १४ – विवाद र चर्चामा आइरहने गायक प्रकाश ओझा फेरि पक्राउ परेका छन् । इटहरीको दोस्रो पुस्ताका गायक तथा कलाकार ओझा १४ वर्षअघिको यौनकाण्डमा दोषी देखिएका हुन् । 
२०५९ सालमा भएको यौन काण्डको मुद्दामा पुनरावेदन अदालत विराटनगरले ओझाको पक्षमा फैसला गरेको थियो । तर सोही फैसला सर्वोच्चले उल्टाएपछि प्रहरीले शुक्रबार उनलाई काठमाडौंबाट पक्राउ गरेको हो । सर्वोच्च अदालतले गायक ओझालाई १० वर्षको जेल सजाय सुनाएको छ । 
को हुन् प्रकाश ओझा 
प्रकाश ओझा इटहरीका दोस्रो पुस्ताका कलाकार हुन् । गायन, सङ्गीत र अभिनय तीनै बिधामा एकैसाथ ओझालाई रुचाइएको थियो । इटहरीमा २०५५ सालमा झ्यानाकुल्टुङ्ग नामको एल्बम् निकालेर उनको साङ्गीतिक यात्रा सुरु भएको हो । त्यसपछि ओझाको सोल्टिनी नानी, जीमखानालगायतका एल्बमले बजार पिटे । ५४ सालतिर मदानी समूहको स्थापनासँगै ओझाले अभिनयामा हात हालेका थिए । 
नाटक तथा  गीत सङ्गीतको विभिन्न गतिविधि गरेको यो संस्थाले इटहरीको साङ्गीतिक तथा साँस्कृतिक पक्षलाई माथि उठाएको इटहरीको कला क्षेत्रलाई नजिकबाट चिन्नेहरु बताउँछन् । इटहरीमा साँस्कृतिक र सांगीतिक क्षेत्रमा काम गर्दा गर्दै उनले कान्तिपुर टेलिभिजनमा तितेकरेली नामको हाँस्यव्यङ्ग्य टेलिचलत्रिमासमेत काम गर्न थालेपछि उनको झनै चर्चित बने । त्यही बेला उनको ‘बाउले बिहे गर्देनन् पाेहाेर पनि’ बोलको गीत धेरैको मुखमा झुण्डिएको थियो। 
चर्चाको शिखरमा रहेकै बेला जेल परेपछि उनले चार सय ७७ दिन जेल जीवन बिताए । जेलबाट निस्किएपछि उनले चार सय ७७ नामक एल्बम् पनि निकालेका थिए । जेलबाट निस्किएपछि पनि लगातार साङ्गीतिक क्षेत्र र अभिनयमै लागेका ओझाको ‘आई लभ यू सेन्तेरम’ अहिले चर्चामा आएको गीत हो । ओझाले जेलबाट छुटेपछि त्रास नामक फिल्मको निर्देशन गरे भने दाइको ससुराली नामक चलचित्रमा समेत अभिनय गरे ।  
यस्तो छ अपराध 
जतिबेला  बाउले बिहे गर्देनन् पाेहाेर पनि बोलको गीत चर्चाको शिखरमा थियो त्योभन्दा चर्चा भयो उनको र मोडल ज्योती खड्काको यौन भिडियोको । यही बेला प्रकाश ओझाको कान्तिपुर टेलिभिजनमा तितेकरेली पनि हिट थियो । इटहरीकै ज्योती खड्का (जेसिका) पनि मोडलिङमा जम्दै थिइन् । इटहरी जनता बस्तीकी खड्काको ओझासँग राम्रै हिम चिम थियो । आधा दर्जनभन्दा बढी म्यूजिक भिडियोमा काम गरेकी खड्कालाई नायिका बन्ने सपना थियो । यही सपना पूरा गराइदिने आश्वासनमा गायक ओझाले शारिरिक सम्बन्ध राखेको आरोप लागेको थियो । 
सँगै ओझाले अन्य दुई जना बालिकालाई समेत प्रलोभनमा पारेर यौन सम्पर्क गरेको र त्यसको भिडियो खिचेर पैसा कमाउने उदेश्यले अनलाइनमा अपलोड गरेको आरोप लागेको थियो । दुईजना बालिका पनि कला क्षेत्रका सिकारु हुन् ।  ओझा आफैले भने पटक पटक सञ्चारकर्मीसँग व्यपार गर्ने उद्देश्य नभएको र आफूलाई फसाइएको बताउँदै आएका थिए । यो घटनाकी पीडित जेसिका (ज्योती) खड्काले चार वर्षअघि आत्महत्या गरिन् । 
सीआईबीको टोलीले गर्‍यो पक्राउ
अहिले सर्वोच्चले पुनरावेदन अदालत विराटनगरको फैसला उल्टाउँदै ओझालाई मानव बेचविखन र ओसार पसारको दुईवटा मुद्दामा ५/५ वर्षको जेल सजाय सुनाएको हो । दुवै मुद्दामा गरी ओझाले १० वर्ष जेल सजाय भुत्तान गर्नु पर्ने छ । माघ पहिलो साता भएको यो फैसला सार्वजनिक भएको थिएन । फैसला लगत्तै फरार ओझालाई शंखमुलबाट नेपाल प्रहरी केन्द्रीय अनुसन्धान ब्यूरो सीआईबीको टोलीले पक्राउ गरेको हो । 
ओझालाई शुक्रबार नै काठमाडौं जिल्ला अदालतमा पेश गरिएको थियो । फैसला कार्यान्वयनका लागि केन्द्रिय कारागार सुन्धारा चलान गरिएको प्रहरीले बताएको छ । यसअघि उनले सोही मुद्दामा ४ सय ७७ दिन जेल सजाय भुक्तान गरेका थिए ।
