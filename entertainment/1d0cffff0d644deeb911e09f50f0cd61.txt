मगर समुदायको पञ्चेवाजा समुह लोकप्रिय

दुर्गाप्रसाद शर्मा/उज्यालो । पर्वत, पुस १२ - परम्परागत रुपमा पञ्चेबाजा बजाउने पेशा अंगाल्ने दमाई जाति जस्तै पर्वतको उत्तरी क्षेत्रमा बसोबास गर्ने मगर समुदायमा रहेका पञ्चेवाजा समुह समेत लोकप्रिय हुँदै गएको छ ।  

मगर समुदायले पनि  पञ्चेवाजा बजाउन थालेपछि गाउँ गाउँमा लोकप्रिय हुन थालेको हो ।

पर्वतको लेखफाँट, बनौँ, शालिजा, क्याङ लगायतका मगर जातिको बाहुल्यता रहेका गाविसमा यतिबेला मगरहरुका आ आफ्नै बाजा समुहहरु क्रियाशिल छन । यसरी बनेका समुहहरुलाई गाउँ छोडेर विदेशिएका गाउँबासीहरुले समेत सहयोग गरेका छन् ।

यस्तै लेखफाँटको लोप्रे गाउँमा गठन भएको तारा बाजा समुहलाई अहिले कामको भ्याई नभ्याई भएको छ । गाउँका चन्द्रे दर्जी र माने दर्जीले केही समय सम्म प्रशिक्षण दिएपछि यो समुह गठन भएको थियो ।

समुहमा अहिले १७ जना बाधक सदस्य रहेका छन् । समुहमा युवाहरुको प्रतिनिधित्व समेत उत्तिकै रहेको छ । शुरुमा गाउँमा केही पुजा आजा, विवाह ब्रतबन्धमा पनि पञ्चेवाजाका नभएका कारण खल्लो महसुस गरिएकाले लामो समय सम्म तालिम लिएर पञ्चेवाजा बजाउन लागिएको समुहका अध्यक्ष तारा अर्मजाले जानकारी दिनुभयो ।
