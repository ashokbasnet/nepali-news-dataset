तेश्रो बालनाटक महोत्सव सुरु

काठमाडौं, माघ २७ – शैली थिएटरले तेश्रो बालनाटक महोत्सव सुरु गरेको छ । रुसी सांस्कृतिक केन्द्र कमलपोखरीमा शुक्रबार देखि सुरु भएको बालनाटक महोत्सव फागुन ३ गतेसम्म चल्नेछ । 

 

यसवर्ष महोत्सवमा मञ्चनका लागि ६ वटा नाटक छनोट गरिएको महोत्सवका संयोजक केदार श्रेष्ठले जानकारी दिनुभयो । नाट्य संस्था, समूह, विद्यालय लगायतबाट प्राप्त भएका नाटक मध्ये बालबालिकासँग सम्बन्धित र राष्ट्रिय स्वाधिनतामा असर नपुग्ने खालका नाटक छनोट गरी मञ्चनको तयारी गरिएको उहाँले बताउनुभयो । 

 

यसबाहेक शैली थिएटरले आफ्नै तर्फबाट शान्तदास मानन्धरको ‘म जोकर बन्छु’ र एन्टोन चेखवको कथामा आधारित ‘भान्का’ मञ्चन गर्नेछ । नाटक महोत्सवसँगै बालपुस्तक प्रदर्शनी समेत गरिएको आयोजकले जनाएको छ । 

 

महोत्सवमा सहभागी भएका नाटकलाई कथावस्तुको आधारमा चेखव उत्कृष्ट निर्देशन पुरस्कार, बालकोसेली उत्कृष्ट नाटक पुरस्कार र शैली उत्कृष्ट अभिनय पुरस्कार प्रदान गरिनेछ ।

 

महोत्सवमा निर्देशक विजय विष्फोटको ‘ओथेलो’ (एभरेष्ट स्कुल, भक्तपुर), निर्देशक रामहरी ढकाल र रविन्द्रसिंह बा“नियाको ‘जामुनको रुख’ (कोसेली स्कुल), लेखन तथा निर्देशनक टंक चौलागाईँको ‘किताब भित्र किताब बाहिर’  (भ्याली भ्यू स्कुल बानेश्वर), लेखन तथा निर्देशक समुना केसीको ‘बोधी’ (द फ्रिल्यान्सिङ ग्रुप), अचेल नाट्य समूहको ‘बन्दुक’, लेखक ध्रुव घिमिरेको ‘मनभित्रका आवाज’ र लेखक तथा निर्देशक टंक चौलागाईंको ‘पाठशाला’ (एसओसएस बालग्राम, भक्तपुर) छनोटमा परेका छन् । ‘पाठशाला’ नाटक भने अप्रतियोगी भएको शैलीले जनाएको छ ।
