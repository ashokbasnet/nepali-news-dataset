दुबईमा हुने भनिएको टेरियाको कार्यक्रम स्थगित

उमाकान्त पाण्डे/उज्यालो । युएई, भदौ १३ - डिआइडी लिटिल मास्टर तीनकी बिजेता टेरिया फौजा मगरको उपस्थितिमा दुबइमा हुने भनिएको नेपाली कल्चर शो स्थगित भएको छ ।
टेरियाले लण्डनमा हुने अर्को कार्यक्रममा जानका लागि भिसा आवेदन दिएको र उनको पासपोर्ट भारतको मुम्बईस्थित नियोगमा रहेकोले टेरिया युएई आउन नसक्ने भएपछि कार्यक्रम नै स्थगित भएको हो ।
नेपाल आदिवासी जनजाति महासंघ युएईले टेरियाको उपस्थितीमा शुक्रबार बरदुबईको शेख राशिद अडिटोरियममा कार्यक्रम गर्ने भन्दै प्रचार प्रसार गरेको थियो । साथै यहाँको स्थानीय निकायबाट समेत अनुमती लिएर महासंघले टिकट बिक्री पनि गरेको थियो ।
कार्यक्रममा डिआइडी लिटिल मास्टर ३ कि बिजेता टेरिया र नेपाली चलचित्र नोभेम्बर रेनकी नायिका छुल्थिम डोल्मा गुरुङको पनि उपस्थिती हुने भन्दै प्रचार–प्रसार तथा पूर्ण तयारी गरिएको थियो । नेपाल आदिवासी जनजाति महासंघ युएईका अध्क्षय डिआर गुरुङले शुक्रबारको कार्यक्रम स्गगित भएको पुष्टि गर्दै यो कार्यक्रम अर्को मितिमा गरिने बताउनुभयो । टेरियाको कार्यक्रम हेर्न टिकट लिएकाहरुले शुल्क फिर्ता लिन चाहेमा टिकट लिएको व्यक्तिलाई नै अबको ५ दिन भित्रमा टिकट फिर्ता गरी शुल्क लिन समेत उहाँले आग्रह गर्नुभयो । टिकट फिर्ता नगर्नेहरुले अर्को मितिमा हुने कार्यक्रममा सहभागी हुन सक्ने गुरुङद्वारा हस्ताक्षरित प्रेस विज्ञप्तिमा उल्लेख  छ।
युएईमा कार्यरत टेरियाका बुवा बिजय फौजा मगरले आफू कार्यरत मुलुकमा छोरीको उपस्थितीमा नेपाली सास्कृतिक कार्यक्रम हुने भएकोले आफूलाई गर्व लागेको तर अन्तिममा टेरिया उपस्थित हुन नसक्दा कार्यक्रम स्थगित गर्नु परेकोमा दुस्ख लागेको बताउनुभयो ।
टेरिया बिहीवार दुबइ आउने र उनी आए लगत्तै पत्रकार सम्मेलन गर्ने मिती र स्थानसमेत निश्चित भएको भन्दै पत्रकार महासंघ युएईले यहाँ कार्यरत पत्रकारलाई उपस्थितीको लागि निमन्त्रणा समेत गरेको थियो । तर टेरिया नआउने भएपछि कार्यक्रम गर्दा दर्शकहरुबाट त्यसको बिरोध हुने र त्यसबाट आयोजकलाई पर्ने नकरात्मक प्रभावलाईसमेत ध्यान दिएर जसरी पनि अर्कै मितिमा टेरियाको उपस्थितीमा कार्यक्रम गर्न सक्ने नेपाल पत्रकार महासंघ युएई शाखाका अध्यक्ष अर्जुन दाहालले बताउनुभयो ।
टेरियालाई भेट्न आतुर युएईमा रहेका नेपाली निराश
टेरिया आउन नसक्ने भएपछि प्राबिधिक कारण जनाउदै आयोजकले कार्यक्रम हुने २० घन्टा अघि मात्र कार्यक्रम स्थगित भएको जानकारी गराएपछि  यहाँ कार्यरत नेपालीहरु भने आयोजक प्रति आक्रोशित भएका छन् ।
शुक्रबार बिदा पर्नेले मात्र नभई कार्यक्रमलाई भनेर बिदा मिलाएका र टेरियालाई भेट्न आतुर युएईमा रहेका नेपालीहरुले आफूहरु योजना बनाएर बसेको र अन्तिम समयमा कार्यक्रम स्थगित हुँदा दुःख लागेको  बताएका छन् । ‘टेरियालाई भेट्न भनेर एक पटकलाई त जेनतेन बिदा मिलायौ, तर टेरिया आईनन’ पाल्पा घर भई दुबइमा कार्यरत तेजमनी पोखरेलले भन्नुभयो ‘अर्को पटक उनी आउँदा हाम्रो बिदा मिल्दैन, बिदा मिलाएको बेकार भयो ।’
आयोजकले ब्यवसायिकरण गर्न खोजेको र पैसा कमाउने उद्देश्यले यस्तो लापरवाही गरेको भन्नेहरु पनि छन । तर आयोजकले भने तोकिएको समयमा कार्यक्रम गर्न नसकिएको भन्दै माफि समेत मागेको छ ।
