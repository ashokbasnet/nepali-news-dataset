‘काली’ रेखा अब ‘हिम्मतवाली’

काठमाडौं, फागुन १५ – ‘काली’ चलचित्रको अपार सफल्तापछि अब नायिका रेखा थापा ‘हिम्मतवाली’ भएर आउँदैछिन् ।
उनको आगामी चलचित्रको नाम राखिएको छ, ‘हिम्मतवाली’ । जुन चलचित्रको सुटिङ्ग महाशिवरात्रीको अवसर पारेर आजबाट थालिएको छ ।
महेन्दनगरको पिप्लाठीमा विहीबारबाट ‘हिम्मतवाली’को सुटिङ थालिएको हो । ५० लाख रुपैयाँको लगानीमा बन्न लागेको चलचित्र ‘हिम्मतवाली’बाट उनले पुनएकपटक नयाँ हिरो ब्रेक दिएकी छिन् । हिरोको नाम भने खुलाइएको छैन ।
‘एक महिनामा सुटिङ सक्ने लक्ष्य राखेर हामी यहाँ आएका छौ’ सुटिङ स्थलबाटै टेलिफोनमा रेखाले भनिन्, ‘चलचित्र हिम्मतवाली पनि नारी प्रधान एक्सन चलचित्र नै हो, आज घोडा चढेर एक्सन र चेजिङको सिन गरिरहेकी छु ।’ पछिल्लो समय रेखाले नारी प्रधान चलचित्रमा मात्र काम गरिरहेकी छिन् ।
‘हिम्मतवाली’को निर्देशन श्याम भट्टराईले गर्दैछन् । चलचित्रलाई लिएर उनी निकै उत्साहित छन् । ‘रेखा थापाको बिगतको चलचित्रहरु झै यो चलचित्रले पनि सबैको मन जित्नेमा ढुक्क छु’ भट्टराई भन्छन् ।
‘मेरो ब्यानरबाट अहिलेसम्म बनेका चलचित्रहरु भन्दा हिम्मतवालीको बिषय उठान अलि फरक छ ।’ रेखाले थपिन ‘हिम्मतवालीबाट नेपाली रजतपटमा डेब्यु गर्ने नायक पनि फरक नै हुनुहुन्छ ।’ उनले चलचित्रका नायकको बारेमा अन्य कुरा भने सस्पेन्स नै राख्न चाहिन् । चलचित्रका नायकको बारेमा अहिलेनै मिडियामा बोलिहाल्ने बेला नभएको उनको भनाइ छ ।
एक्सन फिल्म ‘हिम्मतवाली’मा द्वन्द्व चन्द्र पन्तको रहनेछ । चलचित्रमा संगीत बसन्त सापकोटा र टंक बुढाथोकीले दिएका छन् । चलचित्रलाई रामशरण उप्रेतीले खिच्दैछन भने चलचित्रको नृत्य निर्देशक बसन्त श्रेष्ठ हुन् । चलचित्रको रिलिज दशैंमा गरिने तयारी छ ।
