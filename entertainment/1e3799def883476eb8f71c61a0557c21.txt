सँगै बसेका छौँ, बिहे कहिले हुन्छ थाहा छैन : नायिका मेनुका प्रधान

काठमाडौं, मंसिर २० – सिनेमा रेशम फिलीलीबाट चर्चामा आएकी नायिका मेनुका प्रधानले सिनेमाका साथै केही आइटम गीत र नाटकमा पनि काम गरेकी छिन् । अहिले उनले अभिनय गरेको सिनेमा पुरानो डुङ्गा हलमा छ । सिनेमामा उनले गरेको कामलाई धेरैले प्रशंसा गरेका छन् । यहि चर्चाकाबिच हामीले उनीसँग उनको करिअर र व्यक्तिगत जीवनका केही कुराहरु कोट्याउने प्रयास गरेका छौँ । उनका कुरा उनकै शब्दमा ...
म भारतमा जन्मेको हुँ
नवलपरासी जिल्ला नेपाल र भारतको सिमानामा पर्ने भएको कारण धेरै नेपाली आफ्नो रोजी रोटीको लागि भारत जाने गर्छन् भने नेपालमा आउने धेरै भारतीय पनि छन् । मेरो बाबा पनि नोकरीको शिलशिलमा भारतको मनिपुरमा रहेको भारतीय सेनामा हुनुहुन्थ्यो । मेरो जन्म पनि भारतमा नै भएको हो । म ५ वर्ष भएपछि हामी नेपाल आएका हाँै । मेरो विद्यालयस्तरको पढाई नवलपरासीमा नै भयो । प्लस टु पछि अध्ययन र आफ्नो कामलाई अलि राम्रो बनाउनको लागि म काठमाडाै‌मा आएँ ।  
नवरलपरासीमा हुँदा स्थानीय टेलिभिजन अनि अन्य छोटो ड्रामामा काम गर्ने मौका पाएकी थिएँ । मलाई कलाकारितामा सानैदेखि रुचि थियो ।  नवलपरासीमा भिडियो अर्थात, नाटक खेल्ने बेलामा काठमाडौंबाट  प्राविधिकहरु जानुहुन्थ्यो । त्यो समयमा उहाँहरुसँग चिनजान भएको कारणलेनै हो मलाई काठमाडांैमा आएर काम गर्न सहज भएको । मेरो परिवार अन्य कलाकारको परिवार भन्दा धेरै फरक छ । अरुले यो क्षेत्रमा नलाग्नु भन्नुहुन्छ भने मेरो परिवारले मलाई यो क्षेत्रमा लाग्नको लागि सधै सचेत गराउनु हुन्थ्यो । उहाँहरुलाई कलाकारिता, अभिनय, आर्ट धेरैनै मनपर्ने क्षेत्र हो ।
बाल्यकालमा आमाले धेरै चलचित्र हेराउनु हुन्थ्यो
चलचित्र क्षेत्रलाई हाम्रो समुदायमा अझै पनि राम्रोसँग स्वीकार्न गर्न सकिएको छैन । चलचित्र क्षेत्रमा छाडापन हुन्छ भन्ने धेरैको मनमा छ । झन् छोरी मान्छेलाई यो क्षेत्रमा लाग्नको लागि अहिले पनि सहज छैन । मलाई भने मेरो परिवारले छोरी चलचित्र क्षेत्रमानै लागोस् भन्ने सोच राखेका कारण सजिलो भयो । बाल्यकालमा पनि स्कुलको पढाई सकेपछि घरमा कपडा चेन्ज गर्नासाथ आमाले चलचित्र हलमा लिएर जानुहुन्थ्यो । 
नवलपरासीको गैँडाकोटको धौलागिरी सिनेमा हलमा धेरै पटक मेरी आमाले चलचित्र हेराउनु भएको मलाई अहिले पनि याद छ । बाल्यकालमा चलचित्र होइन पढाईमा ध्यान दिनुपर्छ भन्ने त्यो बेलामा पनि मलाई मेरो परिवारले खुलेरै चलचित्र हलमा पुर्याउँदा आफैलाई अचम्म लाग्थ्यो । मेरो आमा, बाबा दुवै जनालाई चलचित्र धेरै मनपर्छ । मेरो बाबा रिटायर इण्डियन आर्मी हुनुहुन्छ । म जन्मेको ५ वर्षसम्म बाबासँग भारतको मनीपुरमा बसेको थिएँ । भारतमै जन्म भएको कारणले पनि होला मलाई निकै समयसम्म नेपाली बोल्नको लागि गाह्रो भयो । मेरो आमालाई पनि नेपाली बोल्न आउँदैन थियो ।  
भूकम्पले रेशम फिलिलि चलेन भन्दिन म 
२०७२ वैशाख ११ गते चलचित्र रेशम फिलिलि रिलिज भएको थियो । १२ गते भूकम्प गयो तर चलचित्र भन्दा पनि देशमा नै ठूलो क्षति भएको कारण मैले चलचित्र नचलेको कुरालाई खासै ठूलो रुपमा लिइन् । चलचित्र राम्रो बनेको थियो, यसमा कुनै दुईमत छैन । तर त्यो बेलामा हामी समस्यामा परेका थियौँ । त्यो बेलामा चलचित्र नचले पनि पछि चलेको थियो । चलचित्र अनुसारको प्रतिक्रिया पनि हामीले पाएका थियौँ । अहिलेको जस्तो सामान्य समय भएको भए त कुरा अर्कै हुन्थ्यो । म रेशम फिलिलिमा मोर्डन युगको केटीको भूमिकामा थिएँ भने पुरानो डुङ्गामा ठ्याक्कै उल्टो, गाउँको महिलाको भूमिकामा छु । 
बच्चा बेलामा आफ्नै भाषाको क्लास लिएँ  
भारतबाट म पाँच वर्षको उमेरमा नेपाल आएँ । त्यो बेलामा हाम्रो बाबाले मात्र नेपाली बोल्नु हुन्थ्यो । नेपाली बोल्न नआएर मैलै नेपाली भाषाको क्लास पनि लिएको थिएँ । पढाईको कुरा गर्ने हो भने मैले कम्प्यूटर विषय पढेको हो । तर सानैदेखि मलाई  कलाकारितामा लाग्छु भन्ने थाहा थियो । त्यसैले मलाई जुन विषय पढे पनि कुनै आपत्ति थिएन । लक्ष्य त कलाकारिता नै गर्ने थियोे । 
बाल्यकालमा म अडिग थिएँ । आफूले चाहेको काम नगरी नहुने । मैले भनेको कुरा नभएको खण्डमा मात्र होला मेरो कारणले बाबा, आमाले दुःख पाउनु भएको नत्र खासै झगडा गर्ने बालिका होइन म । मेरो परिवारमा दुई जना आमा, बाबा, भाइ अनि कान्छी आमाको छोरी छौँ । अहिले मेरो आमा इण्डियामा हुनुहुन्छ । बाबा कान्छी आमासँग बस्नुहुन्छ।  
म लिभिङ टुगेदरमा छु 
मैले यो कुरा आजसम्म नेपाली मिडियामा खुलाएको पनि छैन । अहिले म लिभिङ टुगेदरमा छु । उहाँ पनि नेपाली चलचित्र क्षेत्रको वरिपरिनै हुनुहुन्छ । हाम्रो भेट आज भन्दा ६ वर्ष पहिला काठमाडौंमा नाटक गर्ने  क्रममानै भएको थियो ।  तपाईँ आफ्नो बाटोमा हिँड्दै हुनुहुृन्छ भने त्यो बेलामा पक्कै पनि सबैलाई राम्रो बाटोमा लगाउने मान्छेको जरुरी हुन्छ । मलाई पनि त्यस्तै मान्छेको जरुरी थियो । त्यही क्रममा उहाँसँग भेट भएको हो । 
जसको सहयोगले मलाई कलाकारिताको क्षेत्रमा धेरै सहज भएको छ । सन् २०१० देखि हो मैले नाटक खेल्न सुरु गरेको । त्यो बेलादेखि नै हामी सँगै छौँ । अहिले मंसिरको समय विवाहको कुरा त भैरहन्छ ।  मेरो प्रेमीको घरबाट पनि विवाहको कुरा भैरहेको छ । मेरो घरबाट भने खासै विवाहको कुरा भएको छैन । हामीले कहिले विवाह गर्छौँ त्यो अहिले नै थाहा छैन । हामीसँगै बसेको ६ वर्ष भैसक्यो विवाह त पक्कै हुन्छ नै । 
अभिनयलाई जीवन्त बनाउन जे पनि गर्छु 
मैले मेरो कलाकारिता नाटकबाट सुरु गरेको हो भने ठूलो पर्दामा एक दिन एक रात चलचित्रबाट सुरु गरेकी हुँ । मेरो कलाकारिताका गुरु दिया मास्के र अनुप बराल हुनुहुन्छ । उहाँहरुले मलाई सुदूरपश्चिमको लागि काली आइमान नाटकमा खेल्ने मौका दिनुभयो । अनि पछि एक्टर्स स्टुडियोमा सिक्ने मौका पाएँ । त्यहाँ धेरै साथीहरुसँग चिनजान हुनुका साथै काम सिक्ने मौका पाएँ ।  थिएटरमा अहिले सम्म ८ वटा नाटक खेलिसकेको छु । मलाई कलाकारितामा यो रोलमा काम गर्छु भन्ने कुनै पनि सोच छैन । समय र परिस्थिति अनुसार आफै रोल जन्मिदो रैछ । समाजमा सन्देश दिने खालको जस्तो पनि अभिनय गर्न तयार छु म, जुन अभिनय जीवन्त होस् ।  
प्रियंका, दिया, विपिन मन पर्छ
मलाइ मनपर्ने निर्देशक भनेको नविन सुब्बा हो । उहाँसँग काम गर्ने मौका त पाएको छैन तर उहाँको काम मनपर्छ । नायकमा विपिन कार्की हो । उहाँको हरेक चलचित्रमा फरक अभिनय हुन्छ । नायिकामा प्रियंका कार्की हुनुहुन्छ, काममा एकदमै लगनशिल हुनुहुन्छ । एकदमै मनपर्ने भनेको दिया मास्के हुनुहुन्छ उहाँको अभिनय धेरै राम्रो लाग्छ । 
अभिनयमा निखारता थिएटरबाट, पैसा चलचित्रमा पाइन्छ 
कलाकारिताको क्रममा अभिनय जान्ने र सिक्ने भनेको नाटक घरबाट नै हो । तर कमाइको कुरा गर्ने हो भने चलचित्रबाट राम्रो हुन्छ । नाटक एउटा नाटक घरमा देखाइन्छ, जहाँ व्यक्ति आफै उपस्थित हुनुपर्छ । चलचित्रमा त एकै दिनमा धेरै ठाउँमा देखाइन्छ । धेरै दर्शकहरुले चिन्नुहुन्छ । तर सबै कुराको आआफ्नै महत्व हुन्छ । पहिला चलचित्र क्षेत्रमा नयाँ हुँदा मैले पैसामा खासै डिमाण्ड गरिन् ।
मेरो कामलाई सबैलाई मनपराउन थाल्नु भएपछि अहिले आफ्नो कामको पारिश्रमिक म आफै डिमाण्ड गर्छु । कलाकारिताले मलाई सामान्य जीवन बाँच्नको लागि सजिलो भएको छ । मेरो बसाई काठमाडौंको आरुबारीमा हो । कहिले आफ्नो स्कुटरमा हिँड्छु त कहिले सार्वजनिक यातायातका साधनमा । लाइसेन्स अहिलेसम्म पनि बनेको छैन । 
उज्यालो र forseenetwork.com को सहकार्य
