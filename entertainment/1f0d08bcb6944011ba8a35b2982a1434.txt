गाउँदा गाउँदै प्रेम बस्यो अनि भयो विवाह

जुनु रिलाज र रामचन्द्र काफ्ले नेपाली सांगीतिक क्षेत्रका मिलेका जोडी । गीत गाउँदा गाउँदै उनीहरुको भेट भयो । गीत गाउँदै प्रेम गरे । गीत गाउँदा गाउँदै बिबाह भयो । बिबाहपछि पनि उनीहरुबीचको प्रेम उत्तिकै गाढा छ । यही जोडीले भाग सानी भागका लागि गाएको तिमी भन दिउँसै तारा झारी दिन्छु बोलको गीत अहिले चर्चामा छ । त्यसो त यो जोडीले सँगसँगै दर्जनौं गीत गाईसकेका छन् । घरगृहस्थीमा मात्र नभई स्टुडियो र स्टेजमासमेत सँगसँगै देखिने रामचन्द्र र जुनुको जोडी साह्रै लोभलाग्दो छ । 
रामचन्द्रले गायन, संगीत तथा कम्पोजसँग थुप्रै म्युजिक भिडियोहरुमा अभिनय गरिसकेका छन् । जुनुले भने यसै वर्षदेखि चलचित्रमासमेत पाईला टेकेकी छिन् । चर्खा मार्फत उनले अभिनय यात्रा सुरु गरेकी हुन् ।
यिनै जोडीसँग हामीले कुरा गरेका छौं ।


भाउजुसँग हुँदा नि कति जिस्कनु हुँदो रहेछ त ? 


रामचन्द्र - भाउजु हुँदा त जिस्क्याउने हो नि  । नहुँदा त  शंका गरिहाल्छ नि ।


शंकै परेको थियो र त्यस्तो ?


रामचन्द्र - अब परिहाल्छ नि बिबाह गरेको घरमा जसको पनि पर्छ जस्तो लाग्छ । अब यस्तो छ नि त हाम्रो हजुर बुबाले पनि तीनवटा बिबाह गर्नुभएको, बाले दुई वटा बिबाह गर्नुभएको कोही छैनन् बिटुला । दुईवटा श्रीमती नभएको कोही पनि बाहरु भएनन् । त्यसले गर्दा वंशाणुगत भएको पनि हुनसक्छ । हाहाहा  ।
जुनु रिजाल- चिँउडो पनि दुई वटा छ नि । दुईवटा गरेपनि मलाई केही आपत्ति छैन । खाना, खाजा बनाउने साथी हुन्छ नि । हामी पनि एउटा मात्र कति हेर्ने अर्काे हेर्न पाईन्छ नि ।


स्टेजमा चाहिँ कस्तो हुन्छ दाजुको बानी ?


जुनु रिजाल - स्टेज कार्यक्रममा पनि हामी रमाईलो नै गर्छौँ । स्टेज कार्यक्रममा आधुनिक अनि गजलहरु गाउँछौँ । लोक तथा दोहोरी पनि गाउँछौँ ।


झगडा हुन्न ?


जुनु रिजाल - झगडा कहिलेकाहीँ हुन्छ  । त्यो त हुनु पनि पर्छ ।


अनि प्रधानमन्त्रीको कार्यालयमा पुगेर आउनुभयो ?


रामचन्द्र - खायौँ टन्नै । अवार्ड लिनु भएका कलाकार तथा संगीत क्षेत्रमा लाग्नु भएका सबै कलाकारहरुलाई निम्ता थियो । चलचित्र, गीत संगीत, कला साहित्यलाई कसरी उत्थान गर्ने भन्ने कुरामा छलफल भयो । 


जुनु भाउजु फिल्म खेल्नु भयो रे के हो कुरो ?


जुनु रिजाल - चर्खा फिल्म गरेँ यो दौडानमा । तर त्यो फिल्ममा रिसाउनु पर्ने, कराउनुपर्ने, रुनुपर्ने थियो । सुटिङ सकियो, डविङ हुनलाई बाँकी छ अहिले ।


अनि श्रीमतीले फिल्म खेल्दा दाजुको मनमा कतिको चर्खा घुम्यो ?


रामचन्द्र काफ्ले - चर्खा त घुमेको थियो । अलिअलि शंका लाग्दो रहेछ । 
जुनु रिजाल - अर्काको श्रीमानलाई अँगालो मार्नुपर्ने  । दिलिप दाई अमेरिकामा हुनुहुन्थ्यो अनि रिर्हसलको बेलामा मेरो श्रीमान उत्तम दाईलाई राखियो । फस्ट सुटिङ नै अंगालो मार्ने थियो । मरेर अङगालो मारेर त्यो दिन बल्लबल्ल सकियो । अनि भोलिपल्ट दाइ जानुभयो । अनि दिलिप दाई आउनु भयो । अनि दिलिप दाईसँग पनि त्यही सिन । बल्लबल्ल सकेँ । अप्ठेरो हुँदा पनि बाहिरी रुपमा देखाईन । अनि राम्रो कलाकार रहेछ जुनु रिजाल भन्नुभयो । अर्काे एकजना सन्देश भन्ने हुनुहुन्छ उहाँसंग गीतमा टुच्च टाँसिनु पर्ने सिन छ । अरु खासै क्लोज सिन छैन । म गायिकाबाट नायिकामा आएको उहाँहरुले पनि बुझ्नु भयो । गायिका पनि नायिका बन्न सक्छ भन्ने कुरा देखाउनु थियो ।  


अनि हिरोको रोलमा दाजुलाई भन्नु पर्दाेन थियो त दिदी ?


जुनु रिजाल - भन्न लागेको थिएँ फेरि । फिल्ममा पनि कति आफ्नो बुढासँग अंगालो मार्नु, कहिलेकाहीँ त अर्काकोसंग पनि अंगालो मार्नुपर्छ भन्ने लाग्यो नि । 


अनि दाजु शरीर बनाउनु भएछ नि ?


रामचन्द्र काफ्ले -  बनाउनु पर्यो नि । अझै बनाउँदैछु ।  खत्रा भएर नेपालको चलेको हिरोनीलाई च्याप अंगालो मार्ने हो । 
जुनु रिजाल - उहाँको त त्यस्तो सिनहरु त  छन् । मेरो मात्र छैन । धेरै गीतहरुमा आफैँ खेल्नु हुन्छ । मेरो माया कलकल बग्ने गीतको भिडियो हेर्नुस त । कस्तो सिन छ । 


कम्पिटिसन त उल्कै चल्दो रहेछ नि ?


त्यसैले त झगडा पर्छ । 


के कुरामा झगडा पर्ने हो त्यस्तो संगै गाउने, संगै नाच्ने मान्छेको पनि ?


भाँडा माझिन, खाना पकाईन, छोरीलाई होमवर्क गरिन् भन्ने कुरामा झगडा पर्ने हो ।


अनि दाजु खाना पकाउन आउँदैन र ?


रामचन्द्र काफ्ले - आफै गायक, आफै म्यानेजर, आफै छोरीको बाउ, आफै श्रीमतीको श्रीमान, कुक, कहिले काहिले वासम्यान पनि आफै कतितिर गर्नु हो । 
जुनु रिजाल - यो सबै कुरा मात्र हो । म पनि गर्छु नि । गीत गाउने, फिल्म खेल्ने पैसा कमाउने काम । फेरि खाना पनि मीठो मीठो चाहिन्छ उसैलाई । 


भाउजुको त फिल्म, दाजु के गर्दै हुनुहुन्छ ?


रामचन्द्र काफ्ले - म चिलीम । म अहिले गीत रेकर्डिङतिर छु । कृषकको मानो रोपेर मुरी उब्जाउने बेला भन्छन असार । हाम्रो पनि त्यस्तै भईरहेको छ । अबको एक महिनापछि तीजको लहर आयो बरिलै भन्नेमा नै व्यस्त हुन्छौँ । तीजनाको तीनवटा गीत रेकर्डिङ भईसकेको छ । 
जुनु रिजाल - मेरो पनि एउटा गीत रेकर्डिङ हुँदैछ चाँडै ।  
रामचन्द्र काफ्ले - एउटा कलाकारिता छोडिदिन्छु,  मोवाईल पसल खोल्छु भन्ने छ । जे होस गायन पेशाले खान पुगेन पेशा परिवर्तन गर्नुपर्ने भो भन्ने व्यङग्य हान्ने खालको गीत रहेको छ । गीतबाट कलाकारको तीतो सत्य बोलिएको छ ।


तीजको अवसर भन्दै जस्तो पनि गीत निकाल्छन् हैन ? 


 संगीतमा समपर्ण भन्दा पनि रमाईलोको लागि आउनेहरु धेरै छन् ।  कोही घरको २२ मुरी धान बेचेर कलकारितामा आउनेहरु पनि छन् । त्यस्तो हिसाबले आउनु भएन । यो क्षेत्रमा लागेपछि केहि राम्रो गर्ने सोचले, संगीत विषयमा अध्ययन गरेर, अभिनय गरेर आउनु पर्यो । थियटर कलाकारहरुको चलचित्र क्षेत्रमा पनि राम्रो भईरहेको छ । यो एउटा राम्रो प्रयास हो । यसरी आउनु पर्यो साँगीतिक क्षेत्रमा पनि ।  गीतमा पनि यो कुरा लागु हुनुपर्यो । एउटा कलाकारले सबै क्षेत्र समुदायको गीत गाउन सक्नु पर्यो । यो क्षमता तपाईमा भयो भने कलाकारितामा पछि परिदैन जस्तो लाग्दैन मलाई । 


हेर्दै रमाईलो लाग्ने जोडी, कहाँ कसरी भेट्नुभयो ?


यो कुराको जानकारी त अहिलेसम्म दुई सय पटक भनियो होला । हाम्रो चाहिँ घरमा भेट भएको हो । त्यो घर भनेको स्टुडियोको घर थियो । रेकर्डिङको लागि स्टुडियो जाँदा मेरो हातमा गिटार थियो मैले गीत गाएँ उनले एकै पटकमा पिकअप गरिन् । अनि वाह् यस्तो ट्यालेन्ट केटी पनि हुँदोरहेछ  भन्ने लाग्यो ।
यस्तो राम्री गायिका त कोहि पनि छैनन् जस्तो फिल भयो । म त्यतिखेर म्युजिक कम्पोजरको रुपमा प्रस्तुत भएको थिएँ । मैले उनलाई गाउनको लागि ओके गरेँ । अनि गायक म स्वयम थिएँ । त्यतिखेर चर्चामा आएको हुनाले फुर्तिफार्ती धेरै थियो मेरो । उनी नयाँ थिईन । मान्छे पनि राम्री, आवाज त झनै राम्रो । त्यसपछि कता कता मनमा यसलाई विवाह गर्न पाए हुन्थ्यो भन्ने लाग्यो । अनि फेरि उसको ४, ५ वटा ब्याईफ्रेण्ड पो छ कि भन्ने शंका लाग्यो । अनि धेरै कुराबाट उनलाई बुझ्ने कोशिस गरेँ, मैले । अनि उनी राम्रो परिवारकी छोरी हो भन्ने कुरा थाहा पाएँ । अब यतिको केटी भयो भने जिन्दगी चल्छ भन्ने लाग्यो । भेटेको ६ महिनामा प्रेम प्रस्ताव राखेको ठ्याकै एक महिनामा स्वीकार गरिन् ।


अनि अहिले पनि पहिलाको जस्तै माया गर्नुहुन्छ दाजुले ?


गर्नुहुन्छ नि यस्तो राम्रो मान्छे पाएपछि । 


अनि छोरीको नाम केहो ?


स्वराङगाना काफ्ले । पहिला न्वारानको नाम मिना कुमारी काफ्ले थियो । 


संगै घुम्न जाने, संगै गाउन जाने सबका श्रीमान/श्रीमती यसरी हिँड्दैनन् होला ?


रामचन्द्र काफ्ले - धुर्मुस सुन्तलीका जोडी पनि हिँड्छन् । एउटै पेसामा खासै टिक्दैन भन्छन् । हाम्रो विवाह भएको ९ वर्ष भईसकेको छ । मान्छेको विवाह भएको १५,२० वर्षमा त डिर्भाेस भएको हुन्छ । खोई अब भन्न सकिन्न । 
जुनु रिजाल - अहिलेसम्मको अवस्थासम्म त हामी एकदम मिल्ने जोडी हो । विचार पनि मिल्छ । नचाहँदा नचाहँदै कहिलेकाहीँ बाटो अर्काे पर्न सक्छ । कहिलेकाहीँ दुर्घटना हुन सक्छ । शतप्रतिशत तपाईले भनेको जस्तो संसार कहाँ हुन्छ ? हुन्न नि । एउटा घरमा भएपछि झगडा, रमाईलो हुनु त सामान्य हो । 
रामचन्द्र काफ्ले -शंका गर्न काम दुवै जनाले गर्नुभएन । मैले मेरो श्रीमतीलाई कसरी खुशी राख्न सक्छु भन्ने काम गर्नुपर्यो । अब जुनुको फोन आउँदा उनी कुनामा गएर बोल्छिन् भने शंका लाग्छ नै । कसैले लाई लभ यू भन्छ भने पनि मेरै अगाडि भन्नु पर्यो । 


अहिलेसम्म रीस उठेको कुनै त्यस्तो कुरा छन् ?


तेस्रो व्यक्तिको कारण अहिलेसम्म हाम्रो झगडा भएको छैन । हामी एक अर्कामा एकदम पारदर्शिता राख्छौँ । अनि दर्शक माझ हामी कसरी जाने भन्ने कुराको बारेमा छलफल हुन्छ ।


गायक/गायिका घरमा हुँदा रमाईलो हुन्छ होला ?


बिहान उठ्ने बितिकै उनी एक्सरसाईजको लागि जान्छिन् । उनी आएपछि म जान्छु । सबै कुरा समय मिलाएर काम भैरहेको हुन्छ । संगीत क्षेत्र भनेकै साधाना हो । जीवन समर्पण त भईसक्यो नै । स्टेज कार्यक्रममा जाँदा कहिलेकाहीँ घाँटीको समस्या हुँदा चाहिँ गाह्रो हुन्छ । 
उज्यालाे र forseenetwork.com काे सहकार्य
