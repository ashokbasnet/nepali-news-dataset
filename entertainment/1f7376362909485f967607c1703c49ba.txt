चरा संरक्षणका लागि साहित्यिक अभियान

लुम्बिनी, माघ १५ – चरा संरक्षणका लागि नेपाल पर्यटन बोर्ड र हिमाली प्रकृतिले साहित्यिक अभियान थालेका  छन । नेपालमै पहिलोपल्ट बाल साहित्य र कला मार्फत चरा संरक्षण तथा चरा पर्यटनको विकासका लागि अभियान थालिएको चराविद् डा. हेमसागर बरालले उज्यालोलाई जानकारी दिनुभयो । 

 

खासगरी बालबालिकाको मनोविज्ञानमै परिवर्तनका लागि बाल साहित्यमा कलम चलाउने साहित्यकारहरुलाई चराको आनिबानी, कुराकानी, माया ममता, उनीहरुको बासस्थान, मनोरञ्जन तथा अपनत्वका विषयमा जानकारी गराउन र सम्बन्धित स्थलमै बसेर कथा, कविता, गीत लगायतका साहित्यीक कृति श्रृजनाका लागि अभियान थालिएको हो । बालबालिकालाई चराको संरक्षण र चरा पर्यटनका विषयमा मनोवैज्ञानिक रुपमै राम्रो प्रभाव पार्न नेपालका चर्चित १० जना साहित्यकारलाई अभियानमा सामेल गरिएको छ । 

 

अभियान अन्तर्गत बाल साहित्यकार डा. शुकुम शर्मा, डा. कपिल लामिछाने, विजय चालिसे, सास्वत पराजुली, पोष चापागाईं लगायतका साहित्यकार र चराविदहरुको टोली लुम्बिनी पुगेको छ । टोलीले कपिलबस्तुको जगदिशपुर तालमा पुगेर चरा अवलोकन र साहित्य सिर्जना गरिरहेको छ ।  

 

साहित्यकारहरुलाई चराविद्हरुले चराको आनिबानी, कुराकानी, आपसी सम्बन्ध लगायतका कुराहरुबारेमा जानकारी गराएका छन् ।  टोली सोमबारसम्म लुम्बिनीमै बस्नेछ  ।
