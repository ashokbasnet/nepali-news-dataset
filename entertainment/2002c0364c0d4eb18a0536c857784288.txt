क्रिकेट खेलाडीको मनोबल बढाउन ‘गुलियो मह’

मिलन तिमिल्सिना/उज्यालो
काठमाडौ, चैत ४ – ठूलो भूँडी भएका हरिवंश आचार्य र आचार्यभन्दा केही दुब्ला मदनकृष्ण श्रेष्ठले रंगशालामा धेरैपटक फुटबल खेलेका छन् ।
रंगमञ्चमा हाँस्यव्यंग्य कार्यक्रम र रंगशालामा मैत्रीपूर्ण फुटबल खेलेर सबैलाई हँसाउन खप्पिस महजोडीले क्रिकेटको ब्याट भने एकपटक मात्रै छोएका छन् । ‘फुटबल नजान्दा खुट्टा मात्रै मर्किएला, क्रिकेट जानेन भने त दाँत खुस्किन्छ’ हरिवंशले ठट्यौली पारामा भने ‘खेल हेर्दा मैदानमा ब्याट बोकेर कुदौं जस्तो लागेपनि अहिलेसम्म धित मर्नेगरी क्रिकेट चाहिँ खेलेको छैन ।’
हरिवंशका जोडी मदनकृष्ण पनि यसै भन्छन् । ‘हेर्दा खेलौं खेलौं लागेपनि खेल्नुभन्दा हेर्नु नै धेरै मज्जा हुने’ उनले भने । धित मर्नेगरी ब्याट र बल नचलाएपनि सबैलाई जस्तै महजोडीलाई विश्वकप क्रिकेटको रौनकले छोएको छ । आइतबार विश्वकप क्रिकेट सुरु हुनु सात दिनअघि नै हरिवंशले आफ्नो फेसबुक पेजमा जोडी मदनकृष्णको समेत फोटो राखेर स्टाटस लेखे ‘हामीलाई त world cup लाग्यो है...।' हरिवंशलाई विश्वकप लागेपछि उनका फ्यानलाई त झन् नलाग्ने कुरै भएन । क्रिकेट जर्सी लगाएर सुरुमै खेलाडीको हौसला थपेका हरिवंशले आइतबार खेल सुरु हुनु पहिले फेरि अर्को हौसला थप्दै फेसबुकमा लेखे होलीको सबैलाई शुभकामना र आजको खेलको लागी नेपाली क्रिकेट टोलीलाई धेरै धेरै शुभकामना ।
त्यसपछि हरिवंश अरु जस्तै टेलिभिजनको अघिल्तिर आँखा झिमिक्क नगरी बसे । बंगलादेशको चटगाउँमा खेलाडीले चौका, छक्का र विकेटको वर्षा गराइरहँदा अरुले जस्तै उनले पनि नेपाल, नेपाल, नेपाल... भन्दै हुटिङ गरिरहे । हरिवंश छोरा मोहितको रेष्टुरेन्ट कुपन्डोलमा साथीभाइसँग बसेर क्रिकेटमा रमाइरहँदा मदनकृष्ण चाहिँ घरमै परिवारसँग चटगाउँको चोटिलो खेल हेर्न व्यस्त थिए । हरिवंशले जस्तै उनले पनि नेपालको जितमा हुर्रे गरे । सबै नेपालीले उत्तिकै मन पराउने महजोडी खेलाडीका पनि प्रेरक व्यक्तित्व हुन् । खेलाडीको हौसला बढाउन अरुले जस्तै उनीहरुले पनि आफ्नो क्षेत्रबाट सक्दो योगदान गरिरहेका छन् । मंगलबार बंगलादेश विरुद्धको खेलमा पनि महजोडी यसैगरी हौसला थप्ने काममा जुटेका छन् ।
‘मैले त खेलाडीले लगाउने जर्सी लगाइसकें, बेलुका यही जर्सी लगाएर खेल हेर्छु’ मदनकृष्णले उज्यालो अनलाइनसित भने ‘खेल सकिएपछि मात्रै फुकाल्छु ।’ नेपाल विश्वकपमा पुग्नु नै गर्वको विषय भएको मदनकृष्ण बताउँछन् । उनका जोडी हरिवंशको विचार पनि यस्तै छ । ‘विश्वकपमा नेपाली खेलाडी पुग्नु नै गौरवको विषय भैसक्यो, त्यसमाथि अस्तीको गेम जितेर नेपालले थप हौसला कमाइसक्यो’ हरिवंशले उज्यालो अनलाइनसित भने ‘अब परिणाम जे जस्तो आएपनि नेपाली खेलाडीले विश्वसामु आफूलाई सशक्त देखाइसके, नेपालले जितिसक्यो ।’
मंगलबारको खेल पनि नेपालले जित्नेमा हरिवंश ढुक्क छन् । ‘पोजिटिभ भएर खेल हेरौं, पक्कै सोचेजस्तो नतिजा आउँछ’ मदनकृष्णले थपे । सिमित स्रोत साधनको भरमा पनि नेपाली खेलाडीको प्रदर्शन उच्च रहेको भन्दै महजोडीले खेलाडीलाई हौसला थप्न सबै क्षेत्रले सहयोग पुर्‍याउनुपर्नेमा जोड दिए ।
तस्बिर साभारः मदनकृष्ण श्रेष्ठ र हरिवंश आचार्यको फेसबुक पेज
