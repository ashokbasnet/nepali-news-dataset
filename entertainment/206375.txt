चिनियाँ भाषा सिक्दै फिल्म निर्देशक
काठमाडौं । चीन सरकारको आयोजनामा सम्पन्न पहिलो शिल्करोड फिल्म फेष्टिवलमा ‘माटोको पाङ्ग्रो’वाट बेष्ट सर्ट फिल्म अवार्ड पाएका थिए निर्देशक सचिन घिमिरेले ।
तर, उनको उदेश्य फिल्म फेष्टिबलमा उपस्थित भएर अवार्ड लिनु मात्रै होइन । भन्छन ‘अबको दुनियाँमा फिल्म बनाएर वा अरु देशमा देखाएर मात्रै हुँदैन, अन्य मुलुकका निर्माता निर्देशकलाई बोलाउन सक्नुपर्छ ।’
उनको बुझाइमा चिनियाँ निर्माता फिल्म सुटिङका लागि नेपाल आउन इच्छुक छन् । विश्वको दोस्रो ठूलो अर्थतन्त्र भएको मुलकका चलचित्रकर्मीहरुलाई नेपालमा ल्याउन सके फाइदै फाइदा हुन्छ । ती निर्देशक नेपाल आएमा पर्यटनमा समेत बृद्धि हुने सम्भावना देखेका छन् उनले ।
तर, तिनलाई नेपाल बोलाउन दुई चिजको समस्या देखेका छन् उनले । पहिलो भाषा र दोस्रो पोष्ट प्रोडक्सनको जिम्मा लिने कम्पनी ।
धेरै चिनियाँ निर्देशकले चीनियाँ भाषा मात्रै जानेकाले चाहेर पनि अन्य मुलुकमा जाँदैनन् । भाषाकै कारण आफुलाई समस्या परेको बुझेका केही चिनियाँ निर्देशकले अंग्रेजी सिक्न लागेको थाह पाएका सचिन भने चिनियाँ भाषा सिक्न थालेका छन् ।
‘मैले त चिनियाँ भाषा सिक्न थालेँ, अब चिनियाँ निर्मातालाइ सुटिङका लागि नेपाल बोलाउनुपर्छ ।’ उनले भने ।
यस अघि माटे मुरली र दियालो बनाएका सचिन अहिले डोरबहादुर बिष्टमाथी बृत्तचित्र निर्माणमा सक्रिय छन् । ब्यबसायिक विषयप्रति आफ्नो झुकाब नभएको धारणा राख्ने उनी मौलिक फिल्मका लागि भने काम गरिरहने योजनामा छन् ।
नुमाफुङ र साँघुरो चिनेका रहेछन् विदेशीले
शिल्करोड फिल्म फेष्टिवलमा विश्वमा ७९ मुलुकका फिल्म र फिल्मकर्मीको उपस्थित थियो । त्यो भिडमा मिसिएका सचिनले धेरै देशका धेरै निर्देशकसँग कुरा गरे नेपाली फिल्मको वारेमा । सचिनको भनाइमा नेपाली फिल्मवारे कमै मुलुकका निर्देशकलाई मात्रै ज्ञान रहेछ ।
तर, श्रीलंकाली निर्देशकले भने नेपाली फिल्म ‘साँघुरो’को राम्रो तारिफ गरेछन् । ‘तपाइहरुको फिल्म साँघुरो गज्जब लाग्यो, हाम्रोमा भन्दा राम्रो फिल्म बन्दो रहेछ तपाइँको देशमा ।’ श्रीलंकाका निर्देशकले भनेछन्् ।
प|mान्सका जुरी सदस्यले भने नबीन सुब्बा निर्देशित फिल्म ‘नुमाफुङको तारिफ गरेछन् । नुमाफुङको तारिफ गर्नेहरु अरु पनि निर्देशक भेटेका सचिनले अन्य नेपाली फिल्मको वारेमा भने सुन्दै सुनेनन् । ‘बरु मेरै फिल्मको प्रसंसा सुनेँ केही निर्देशकवाट, अरु फिल्मको कुरा भएन ।’ उनले भने ।

