सय करोड क्लबको सुरुवात गर्ने आमिर यसरी बनेका थिए अभिनेता

काठमाडौं, चैत १ – अभिनेता आमिर खान मंगलबारदेखि ५२ वर्षमा लागेका छन् । १४ मार्च १९६५ मुम्बईम जन्मेका उनी अभिनेता बन्नु भन्दा पहिले टेनिस खेलाडी थिए ।  उनी प्रदेश स्तरीय केही च्याम्पियनसिपमा भाग लिएर अण्डर १२–१४ को च्याम्पियन पनि बनेका थिए । त्यस्तै उनले राष्ट्रिय स्तरमा पनि टेनिस खेलेका छन् । जब आमिर किशोरावस्थामा पुगे तब उनलाई निर्देशक बन्ने रहर जाग्यो । बुवा ताहिर हुसैनसँग उनले फिल्म एण्ड टेलिभिजन ईन्स्टिच्युट अफ इण्डियामा पढ्न जाने इच्छा व्यक्त गरे ।  तर त्यसबखत उनका बुवाले भने अनुमति दिएनन् । उनका बुवालाई आमिरको पढाइ बिग्रिने डर थियो । 
आमिरले आफ्नो इच्छा पूरा गरेरै छाड्ने प्रतिवद्धता जनाए जसका लागि उनले बुवा ताहिरसँग झगडासम्म गरे । त्यसबखत उनले बुवालाई भने, ‘कोही डाक्टर बन्न चाहन्छ भने मेडिकल कलेज जान्छ । म निर्देशक बन्न चाहन्छु । त्यही भएर मलाई ‘एफटिआईआई’ मा जान अनुमति दिनुहोस् ।’ त्यसबेला ‘एफटिआईआई’ सरकारबाट अनमुति प्राप्त राम्रो फिल्म इन्स्टिच्युट थियो । 
आमिरको लगातारको जिद पछि उनका पिताले कलेजमा पढ्न जानुको साटो बरु काका नासिर हुसैनसँग सहनिर्देशक भएर काम गर्न सुझाए । आमिरले पनि बुवाको सल्लाह अनुसार त्यसै गरे । उनले नासिरसँग मिलेर ‘मंजिल मंजिल’ (१९८४) र ‘जबरदस्त’ सह–निर्देशन गरे । तर यो भन्दा पहिले आमिरले आदित्य भट्टाचार्यको शर्ट मुभी ‘पारानोईआ’ (१९८३) पनि अशिष्ट गरेका थिए । 
अभिनय यात्रा
आमिरको अभिनय यात्राको थालनी ८ वर्षको उमेरमै भएको थियो । सबैभन्दा पहिले उनले काका नासिर हुसैनको सिनेमा ‘यादोँकी बारात’मा बाल कलाकारको रुपमा काम गरेका थिए । पछि उनी १८ वर्षको हुँदा सिनेमा ‘सुबह सुबह’ मा काम गरे । तर उनको यो सिनेमा रिलिज हुन पाएन । यसको काम सकेर बसेका आमिरलाई अर्को सिनेमा ‘होली’मा काम गर्ने अवसर मिल्यो ।  उनलाई केतन मेहताले  सिनेमा ‘होली’ (१९८४) का लागि साइन गरे । यो सिनेमामा उनी आमिर हुसैन खानको भूमिकामा थिए । आमिरको वास्तविक नाम पनि आमिर हुसैन खान नै हो ।
त्यसपछि सन् १९८८ मा आमिरले मंसुर खानको निर्देशनमा बनेको सिनेमा ‘कयामत से कयामत तक’मा काम गर्ने मौका पाए । यो सिनेमामा उनी मुख्य अभिनेताको रुपमा थिए । उनको मुख्य भूमिका रहेको यो सिनेमा उनको पहिलो सुपरहिट सिनेमा बन्यो । यो सिनेमाले उनलाई रातारात सुपरटार बनाईदियो ।  
खास कुरा, यो सिनेमाको लगानी निकै कम थियो । यहि कारण आमिरले आफू सिनेमाको मुख्य अभिनेता हुँदा पनि राज जुत्सीसँग मिलेर बस र अटोमा सिनेमाको पोस्टर टाँसेर प्रमोशन गरेका थिए । यो कार्यमा उनीसँगै पर्दा बाँडेकी अभिनेत्री जुहि चावलाले पनि साथ दिएकी थिइन् । उनीहरुले त्यसरी फिल्मको पोस्टर टाँस्दै हिंडेको देखेर सबैले फिल्म फ्लप हुन्छ भन्दै जिस्काउँथे पनि । तर, ‘कयामत से कयामत तक’ बाट आमिरलाई दर्शकले रुचाए र उनले बेस्ट डेब्यु अभिनेताको  फिल्म फेयर अवार्ड पनि पाए । 
वर्षमा चार पाँच सिनेमा
आमिर खान अहिले एक वर्षमा वा दुई वर्षमा एउटा सिनेमा गर्छन् । तर एक समय यस्तो थियो उनका एकै वर्षमा चार÷पाँचवटासम्म सिनेमा रिलिज हुन्थे । सन् १९९० मा उनका पाँचवटा सिनेमा रिलिज भए ।
लव लव लव, अब्बल नम्बर, तुम मेरे हो, दिल र जवानी जिन्दावाद । तर यी मध्ये उनको सिनेमा ‘दिल’ मात्रै व्यवसायिक रुपमा सफल रह्यो । सन् १९९५ मा उनले चार सिनेमामा काम गरे । बाजी, आतंक हि आतंक, रंगीला, अकेले हम अकेले तुम । तर यी मध्ये पनि उनको रंगीला मात्रै सफल रह्यो । 
आमिरले राखेका रेकर्ड 
बक्स अफिसमा सय करोड क्लबको शुरुवात आमिर खानको सिनेमा ‘गजनी’ले गरेको थियो । पहिलो पटक सय करोड क्लबमा प्रवेश गर्ने सिनेमा आमिर खानको गजीनी हो । त्यस्तै आमिरले भारतीय सिनेमाको ईतिहासमा सबैभन्दा धेरै कमाउने सिनेमा ‘पिके’ दिएका छन् ।
अहिलेसम्मको ईतिहासमा उनको ‘पिके’ले सबैभन्दा धेरै कमाउने सिनेमाको रेकर्ड राखेको छ । ‘पिके’ले ग्लोबल्ली ७ सय ९२ करोड कमाएको छ । त्यस्तै उनको अर्को सिनेमा ‘दंगल’ ले भारतमा सबैभन्दा धेरै कमाउने सिनेमाको रेकर्ड राखेको छ । २०१६ मा रिलिज भएको ‘दंगल’ले भारतमा मात्रै  ३ सय ८६ करोड कमाएको छ ।
अवार्ड तथा सम्मान
आमिर खानले सन् २००१ म निर्देशक आँशुतोष गोवारिकरको सिनेमा  ‘लगान’मा मुख्य अभिनेताको रुपमा काम गरे । मदर ईंडिया र सलाम बम्बेपछि यो सिनेमा ओस्कार अवार्डमा नोमिनेट भयो । तर यी तिनै सिनेमाले अवार्ड भने जितेनन् ।
आमिर अहिलेसम्म १८ पटक फिल्म फेयर अवार्डका लागि नोमिनेट भएका छन् । तर उनी तीनपटक मात्रै अवार्ड जित्न सफल छन् । ‘राजा हिन्दुस्तानी’ (१९९७), ‘लगान’ (२००१) र ‘दंगल’ (२०१६) को लागि उनलाई उत्कृष्ट अभिनेताको अवार्ड मिल्यो । उनले ‘रंग दे बसन्ती’का लागि बेस्ट एक्टर क्रिटिकको अवार्ड पनि पाएका थिए । त्यस्तै ‘तारे जमिन पर’ उनको पहिलो निर्देशन रहेको  सिनेमा हो जसले फिल्म फेयर उत्कृष्ट सिनेमा र उत्कृष्ट निर्देशकको अवार्ड जितेको थियो । 
आमिर खान चार पटक नेशनल अवार्डका लागि नोमिनेट भएका थिए । तर उनले एक पटक मात्रै अवार्ड जिते । उनलाई उत्कृष्ट अभिनेताको अवार्ड सन् १९८९ मा सिनेमा ‘राख’बाट मिलेको  थियो । त्यस्तै उनी सन् २००३ मा भारतको चौथो ठूलो सम्मान पद्यश्री र २०१० मा तेस्रो ठूलो सम्मान पद्म भुषणले पनि सम्मानित भईसकेका छन् ।
वैवाहिक जीवन
आमिरले जीवनमा दुई पटक विवाह गरे । उनले पहिले विवाह रीना दत्तसँग सन् १९८६ मा गरे । उनले बलिउडको स्टार बन्नु भन्दा पहिले नै विवाह गरेका थिए । छिमेकमा रहने रीनासँग विवाह गरेर दुई सन्तानका पिता बनिसकेका आमिरले सन् २००२ मा उनलाई डिभोर्स दिए । आमिरले रीनालाई डिभोर्स दिनुको कारण हो एक्स्ट्रा म्यारिटियल अफेयर  । सिनेमा ‘लगान’को सुटिङ क्रममा आमिर किरण रावसँग नजिकिए । किरणको प्रेममा चुर्लुम्म डुबेका उनले रीनालाई डिभोर्स दिएर किरणसँग सन् २००५ मा विवाह गरे । विवाह पछि किरण र आमिर एक छोराका मातापिता बनिसकेका छन् । त्यस्तै रीना र आमिरका दुई सन्तान एक छोरा र एक छोरी छन् जो अहिले रीनासँगै बस्छन् । 
उज्यालो र forseenetwork.com को सहकार्य
