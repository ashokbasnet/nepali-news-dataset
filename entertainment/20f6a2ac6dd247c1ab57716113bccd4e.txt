बजेट र प्रधानमन्त्रीको भनाईमा मात्र होइन गीतमा पनि गुड्यो पूर्व पश्चिम रेल

काठमाडौं जेठ १५ – प्रधानमन्त्री केपी शर्मा ओलीले नेपालमा पूर्व पश्चिम रेल सञ्जाल विस्तार गर्ने घोषणा मात्र गर्नु भएको छैन । उहाँ नेतृत्वको सरकारले आगामी आर्थिक वर्षमा रेलमार्ग बनाउने तथा रेलमार्गको विस्तृत परियोजना प्रतिवेदन तयार पर्ने भनेर बजेट नै विनियोजन गरेको छ ।
अहिले भइरहेको जनकपुर–जयनगर रेलमार्गलाई बर्दिबाससम्म विस्तार गर्ने भनेर धेरै पहिला काम सुरु भएको भएपनि त्यो कामले कति लिन सकेको छैन । प्रधानमन्त्रीले ओलीले देखाएको पूर्व पश्चिम रेल गुड्ने सपनालाई कलाकारहरुले पनि आत्मसाथ गर्न थालेका छन् । र उनीहरुले चलचित्रमा रेलको विषयलाई समेट्न थालेका छन् । दिपाश्री निरौलाले निर्देशन गरेको चलचित्र छक्का पञ्जाको एउटा गीतमा रेलको आवाज सहित पूर्व पश्चिम छुक छुक रेल गुडेको छ । गीतको बोल नै पूर्व पश्चिम रेल भएको यो गीतको अन्त्यमा भने आउने वर्षमा केहि होला भन्ने आशालाई देखाइएको छ । 
यो भन्दा अगाडि लोकप्रिय बनेको सुर्के थैली खै भन्ने गीत लेखेका राजनराज शिवाकोटीले पूर्व पश्चिम रेलको शब्द लेखेका हुन् भने यसमा संगीत पनि उनैले दिएका छन् । 
गीतमा चलचित्रका मुख्य कलाकारहरु दिपकराज गिरी, प्रियंका कार्की, जितु नेपाल, केदार घिमिरे, बुद्वि तामाङ, वर्षा शिवाकोटी, नम्रता सापकोटा, सुमन गिरी लगायतका कलाकारहरुलाई देख्न सकिन्छ ।
अन्जु पन्त र संगीतकार राजनराज शिवाकोटीले स्वर दिएको गीत पूर्व पश्चिम रेल युट्युवबाट सार्वजनिक भएको हो । यो गीतमा अघिल्लो हिट गीत सुर्के थैली खै भन्दा सेट, कोरियोग्राफी र ड्रेसमा ध्यान दिइएको छ । चलचित्र भदौ २४ गतेदेखि प्रदर्शनमा आउने तयारीमा रहेको छ । 
गीतको भिडियो हेर्नुहोस
