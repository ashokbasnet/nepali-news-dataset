प्रेममा परेर युवतीको स्केच बनाएका थिए सरोजले, धन्यवाद पनि पाएनन्

काठमाडौं, फागुन १७ – अभिनेता सरोज खनालले थियटरबाट अभिनयको थालनी गरेका हुन् । उनले नाटकहरुमा खेल्दा संगालेका अनुभवहरु बटुलेर ‘मौन आकाश’ नामको टेलिसिरियल बनाए । उनले बनाएको सिरियल टेलिभिजनमा टेलिकास्ट गर्नको लागि निकै पापड पेल्नु परेको थियो ।  
उनले सयौँ पटक नेपाल टेलिभिजनको ढोका ढकढक्याउन पुगे । तर उनको टेलिफिल्मले प्रसारण हुने मौका पाएन । संयोगले थिएटरमा भएको नाटक हेर्नको लागि निर शाह पुगेका थिए । तत्कालिन समयमा नेपाल टेलिभिजनका महाप्रबन्धक निर शाह सरोजको अभिनयबाट अत्यन्त प्रभावित भएर उनलाई भेटेरै बधाई र प्रशंसा गरे । साथमा निर शाहले टेलिभिजनको लागि काम गर्न अफर गरे । सोही मौकामा सरोजले आफ्नो ‘मौन आकाश’ले नेपाल टेलिभिजनमा स्थान नपाएको गुनासो गरे । पछि निर शाहको सहयोगमा सरोजको सिरियल ‘मौन आाकश’ले  निरन्तर १५ पटक टेलिकास्ट हुने अवसर पाएको थियो ।  
त्यस समयको कुरा सम्झदै सरोजले भने, ‘टेलिसिरियल टेलिभिजनमा प्रसारण भएको भोलिपल्ट म बाहिर निस्किएँ । त्यो बेलामा सबै काठमाडौंले मलाई हेरिरहेको थियो । तर केही पनि बोलिनँ । मानिसहरुले मलाई फरक क्षमता भएको व्यक्ति अर्थात बहिरो भन्ठानेछन् र इसारामा बोलाए ।’ सिरियलमा उनको भूमिका बहिरो व्यक्तिको भएकै कारण मानिसहरुले यसरी बोलाएका थिए । अहिले सरोजलाई बाटोमा भेट्दा ९० वर्षका वृद्धादेखि ७ वर्षको बालबालिकाले पनि उनको अभिनयको तारिफ गर्न छुटाउँदैनन् । उनीहरु भन्छन्, ‘तपाईको अभिनय हेर्न पाईने भो ।’ अभिनयमा सफल सरोज बीचमा अभिनय छाडेर अमेरिका पलायन भए र १७ वर्षपछि नेपाल फर्किए । अमेरिकाबाट फर्केपछि भने उनी लगातार अभिनयमा सक्रिय छन् । 
पहिलेको स्टार क्रेज सम्झँदै उनी पछिल्लो समय नेपाली कलाकारको चाम घटेको छ भन्छन् । सरोजले अहिले यो क्षेत्रलाई बुझ्ने भन्दा पनि नबुझ्ने धेरै भएको कारण कलाकारको महत्व घटेको बताए । उनको समयमा औँलामा गन्न सकिने कलाकारहरु मात्र थिए । यहि कारण त्यसबखत कलाकारहरुलाई धेरै सम्मान मिल्थ्यो । र कलाकार भनेपछि मानिसहरु हुरुक्कै हुन्थे । त्यसबखत सरोजले मुख्य अभिनेता भएर चलचित्र खेल्ने क्रममा गौरी मल्ल, कृष्टी मैनाली र करिश्मा मानन्धर नायिकाको रुपमा चर्चित थिए । ती नायिकाहरुसँग काम गर्न सरोजलाई रमाईलो लाग्दथ्यो ।
चलचित्र क्षेत्रमा काम गर्ने क्रममा सरोजको शरीरको धेरै ठाउँमा चोट भएको छ । सुटिङका क्रममा  शरीरको विभिन्न भाग भाँचिएको कारण चिसोको समयमा सरोजलाई निकै गाह्रो हुने गर्छ । अहिले उनी औषधिविज्ञानले बनाएको विशेष प्रकारको जुत्ता प्रयोग गर्ने गर्छन् । लामो समयसम्म उभिएर काम गर्नु परेमा सोही जुत्ताको साहारा लिन्छन् । चलचित्रमा द्वन्द्व निर्देशकहरुलाई फाइटको बारेमा थाहा हुन्छ तर सेफल्याण्डिङका बारेमा खासै जानकारी नभएका कारण छायाँकनको समयमा बास्तविक घटना हुने गरेको सरोज बताउँछन् ।
युवतीको प्रेममा स्केच कोरे : बदलामा धन्यबाद पनि पाएनन्  
सरोज खनाल अभिनय मात्रै होइन राम्रो स्केच पनि उतार्छन् । उनले क्याम्पस पढ्ने समयमा धेरैको स्केच उतारेका छन् । अझ रमाइलो कुरा उनी एक युवतीको प्रेममा परेका थिए । युवतीलाई प्रभावित पार्न उनले १५ दिन लगाएर युवतिको स्केच उतारेका थिए, जबकी उनी समान्यतया २ दिनमा जस्तोसुकै स्केच उतार्न सक्थे । सयौँ रात नसुती उनले ती युवतीको फोटो तयार गरे र आकर्षक फ्रेममा सजाएर उनलाई दिनका लागि कलेज पुगे । तर विडम्बना सोही दिन उनले मन पराएकी युवती कलेज आएकी थिइनन् । सो दिन उनको जन्म दिन थियो । यही मौकामा आफ्नो प्रेम भाव व्यक्त गर्न चहान्थे सरोज । 
पछि उनी पशुपतिमा पूजा गर्न गएको खबर साथीबाट थाह पाए र उनी हतारहतार पशुपति फोटोफ्रेम बोकेर कुदे । अन्त्यमा केहि नभेटिए पछि साथीहरुको साथमा घरमै पुगे । त्यस समयको कुरा सम्झदै सरोज भन्छन्, ‘घरको गेट अगाडि उभिएर बेस्सरी करायौँ । निकै हुनेखानेकी छोरी थिइन् उनी । पहिला गार्ड निस्किए, पछि उनका आफन्त निस्किए, त्यसपछि पिता निस्किए । निकै केरकार गरे पछि बल्ल ती युवती निस्किईन् । खुब रमाएर उत्साहपूर्वक अमूल्य उपहार दिएँ । तर बदलामा उनले मलाई धन्यबाद समेत दिइनन् ।  

उज्यालो र forseenetwork.com को सहकार्य
