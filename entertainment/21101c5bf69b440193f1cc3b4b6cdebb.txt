तितोसत्य दलिन, जिरे खुर्सानी बगैंचा र मेरीबास्सै कौसी सहित महघरको प्रस्ताव

काठमाडौं, वैशाख ९ – हाँस्यव्यंग्य कलाकारहरुले महजोडीको नाममा घर निर्माण गर्न सरकारसँग माग गरेका छन् । वरिष्ठ हाँस्यव्यंग्य कलाकार मदनकृष्ण श्रेष्ठको जन्मदिनको अवसरमा उनीहरुले यस्तो माग गरेका हुन् ।
मदनकृष्ण र उहाँका जोडी हरिवंश आचार्य समेत सहभागी कार्यक्रममा कलाकार मनोज गजुरेलले प्रस्ताव गर्नुभयो, ‘मृत्युपछि मात्रै सम्मान गर्ने प्रथाको अन्त्य गर्ने हो भने एउटा साझा सपना देख्नुपर्छ, त्यसको लागि राज्य तहबाट महघरको निर्माण होओस् ।’ उहाँको यो प्रस्तावमा कलाकारहरु दीपाश्री निरौला, शिवहरि पौडेल लगायतका कलाकारले समर्थन गरेका थिए । 
बागमती नदी किनारको कुनै खाली ठाउँमा महघर बनाउन सकिने कलाकारहरुको भनाई छ । महजोडीको नाममा बन्ने घरमा सबै हँसाउने कलाकार र हाँस्ने मानिसको जमघट हुन सक्ने गजुरेलको भनाई छ ।
कलाकार गजुरेलले आफ्नो फेसबुक पेजमा समेत लेख्नुभएको छ – बागमती किनारको कुनै खाली स्थानमा बन्ने यस महघरमा सिस्नुपानी नेपाल ढोका होस्, हासने समाज झ्याल होस्, तितोसत्य दलिन होस्, जिरे खुर्सानी बगैंचा होस्, मेरीबास्सै कौसी होस्, रेडियो अडियो टावर होस् । गोपालराज, राजपाल, सन्तोष पन्त आंगन, भऱ्यांग र करेसबारी होउन्' पुरानो पुस्ताको जगमा बर्तमानको पिल्लर हालेर बनाएको महघर सिंगै हास्यब्यंग्यको केन्द्र बन्नेछ ।
