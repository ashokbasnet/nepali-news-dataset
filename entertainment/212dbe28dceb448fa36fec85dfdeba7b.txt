सरसफाई अभियान लिएर धुर्मुस सुन्तली सर्लाहीमा

जनार्दन पोखरेल/उज्यालो ।
महोत्तरी, पुस १२ - कलाकार सिताराम कट्टेल र कुञ्जना घिमिरे सर्लाहीको हरिवनमा आइतबार बिहान कुचो लगाउँदै गरेको भेटिए । धुले सडकमा फोहोर बडारी रहेको अबस्थामा टेलिभिजन पर्दाको हाँस्य जोडिलाई देख्दा स्थानीय बासिन्दाले पनि सरसफाईमा हात बढाए । बुङ्बुङ्ती धुलो उडिरहेको सडकमा धुर्मुस र सुन्तलीले निर्धक्क फोहोर टिपे, झाडुले सडकको फोहोर बडारे । 
स्थानीय विकास मन्त्रालयका सहसचिव गोकर्ण सुवेदीसहित हजारौं हरिवनबासीले पनि सडकको फोहोर बडार्दै गरेका धुर्मुस र सुन्तलीलाई साथ दिए । सरकारले पूर्व पश्चिम राजमार्गलाई केन्द्रीत गरेर सञ्चालन गरेको राष्ट्रिय सरसफाई अभियानमा सहभागि हुन धुर्मुस र सुन्तली सर्लाही आएका हुन् । हरिवन नगरपालिकाको आयोजनामा भएको कार्यक्रममा धुर्मुस सुन्तलीले टेलिभिजनको पर्दामा जस्तै दर्शकलाई पेट मिचिमिची हाँस्ने गरी भरपुर मनोरञ्जन पनि दिए । उनीहरुको सरसफाई सम्बन्धि चेतना मूलक प्रस्तुतीले सहभागि सबैलाई जागरुक र गम्भीर देखिएका थिए । 
धुर्मुसले विकसित मुलुकका मानिस चन्द्रमा र मंगल ग्रहमा पुगिसक्दा समेत नेपालीहरु भने आफ्नै शरीरको सरसफाई र घर आँगनको सरसफाइमा समेत सचेत नरहेको भन्दै व्यङ्ग्य गरे । सुन्तलीले पनि घरआँगन, बाटोघोटो, शहर बजार र गाउँघर सफा राख्न सहभागिलाई आग्रह गर्नुभयो । हिँड्ने बेलामा धुर्मुसले भन्नुभयो, ‘यस्तै कार्यक्रम हामी पूर्व मेचीदेखि पश्चिम महाकालीसम्म गर्नेछौँ, सबै नेपाली राष्ट्रिय सरसफाईको यो अभियानमा सहभागि बन्नुहोस् ।’
