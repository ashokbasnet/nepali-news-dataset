लेखक भन्छन- नेपाली निर्देशक’भैसी’लाई निर्देशन गर्न पनि सक्दैनन्

बिहीबारदेखि सुरु भएको ‘काठमाण्डौ अन्तरराष्ट्रिय पर्वतिय फिल्म महोत्सव’मा ‘सिनेमा र साहित्य’को सम्बन्ध बिषयमा बहस भयो । बहसमा चलचित्र लेखक तथा निर्देशक नयनराज पाण्डे, निर्देशक यादव भट्टराई र कलाकार तथा लेखक खगेन्द्र लामिछाने उत्रिएका थिए ।
‘टलक जंग भर्सेस टुल्के’का लेखक तथा कलाकार खगेन्द्रले साहित्य लेखकले निर्देशकलाई ‘वाघ’ ठान्ने र निर्देशकले साहित्य लेखकलाई ‘हुँडार’ संझने भएकाले यी दुइको दुरी टाढा भएको बताए । जबसम्म साहित्यकार र चलचित्र निर्देशकको दुरी घट्दैन तबसम्म दुबै जना एक अर्काको आरोपमा उत्रने उनको वुझाई छ ।
कार्यक्रममा लेखक नयनराज पाण्डेले निर्देशकको क्षमतामाथि प्रश्न उठाउँदै भने-‘मैले ‘बसाँई’ कृतीलाई चलचित्रमा ढालेको थिए । तर, एक दृश्यमा निर्देशकले ‘भैसी’लाई पिटेर मारेको दृश्य देखाउनु पर्ने थियो । अब, त्यो दृश्य चलचित्रमा हेर्दा नै मलाई उदेक लाग्यो ।
यहाँ ‘भैसी’लाई निर्देशन गर्ने क्षमता भएका निर्देशक पनि छैनन् ।’ नयनले एउटा राम्रो कृतीलाई निर्देशकले पर्दामा उतार्न नजाने त्यो विग्रने प्रसंग कोट्याउँदै उदाहरण दिएका थिए ।
चलचित्र ‘झोला’का निर्देशक यादव भट्टराइले कृतिमाथि चलचित्र बनाउनु भनेको अर्काको काँधमा बन्दुक राखेर पड्काउनु जस्तै भएको बताए । यहाँ निर्देशकका कारण राम्रा कृति पनि चलचित्रमा आउँदा विग्रेको वुझाई उनको छ ।
लेखक तथा कलाकार खगेन्द्र लामिछानेले चलचित्र राम्रो बनेपनि झुर बनेपनि जस कृति लेखकलाई जाने बताए । चलचित्र झुर बनेमा निर्देशकले राम्रो कृति बिगारेको आरोप आउने र चलचित्र राम्रो बने राम्रो कृति नै राम्रो थियो र गतिलो बन्यो भन्ने टिप्पणी आउने गरेको उनले सुनाए ।
बहस कार्यक्रममा बोल्ने तिनै वक्ताले साहित्य लेख्नेले चलचित्र नवुझेको र चलचित्र बनाउनेले साहित्य नवुझेका कारण समस्या आएको खुलाए । कुनै पनि साहित्यीक कृतीलाई निर्देशकले जुन आधारले वुझ्छ त्यसै अनुसार ढाल्ने भएकाले सम्पूर्ण काम निर्देशकको नै भएको भनाई उनीहरुको थियो । हिमाल एसोसियसनले आयोजना गरेको यो महोत्सव मंसिर २९ गतेसम्म चल्नेछ ।

