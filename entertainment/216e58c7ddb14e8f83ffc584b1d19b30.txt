प्रधानमन्त्रीको सामुन्ने देउसी भाका सुनाईंदै–हाम्रा चाहिँ उपप्रधान मन्त्री फलाउँछन्..

काठमाडौं, कात्तिक २४ – देशका चर्चित हाँस्यव्यंग्य कलाकारहरुको समूह सिस्नुपानी नेपालले यसवर्ष पनि देउसी कार्यक्रम गर्दैछ । मंगलबार साँझ प्रज्ञा प्रतिष्ठानमा हुने देउसी कार्यक्रममा प्रधानमन्त्री केपी शर्मा ओली विशेष पाहुनाको रुपमा उपस्थित हुनुहुने सिस्नुपानी नेपालका अध्यक्ष लक्ष्मण गाम्नागेले जानकारी दिनुभयो । भारतले अघोषित नाकाबन्दी गरेर नेपाली नागरिकलाई दुःख दिएको भन्दै सिस्नुपानी नेपालले यसवर्षको देउसी स्वाधिनताको पक्षमा केन्द्रित गरेको छ । 
देउसी भाकामार्फत स्वाधिनताको पक्षमा एकजुट हुन आग्रह गर्दै देशका पछिल्ला राजनीतिक तथा सामाजिक घटनालाई पनि व्यंग्य गर्ने सिस्नुपानी नेपालको तयारी छ । देउसीको सुरुमा संविधान जारी हुँदाको क्षणलाई कलाकारहरुले यसरी सम्झनेछन् :
लिम्बु भाइले उचालेर यादव दाइलाई दिएको
पटक पटक ढोगेर तिनले लिएको
कति सुन्दर दृश्य थियो संविधान जारीको
संविधानमा चोखे लाग्यो सीमा पारीको.....
वर्तमान सरकारमा उपप्रधानमन्त्रीको संख्या धेरै भएको विषयलाई पनि कलाकारहरुले व्यंग्य गर्दैछन् :
अरु देशका प्रधानमन्त्री आफ्नो देश बनाउँछन्
हाम्रा चाहिँ उपप्रधान मन्त्री फलाउँछन्....
भन भन भाइ हो–देउसिरे भन्ने ठाउँमा सिस्नुपानीको भाका चाहिँ यस्तो हुनेछ :
मुखमुखमा राम राम – ऋषिमन
बगलीमा छुरा – ऋषिमन
श्रीखण्ड बोकी –ऋषिमन
नाकाबन्दी ठोकी – ऋषिमन
बाहिर बाहिर जुटेको –ऋषिमन
भित्र भित्र फुटेको –सिसीमन
भारतीय प्रधानमन्त्री नरेन्द्र मोदीले नेपालमाथि गरेको व्यवहारलाई देउसी शैलीमा व्यंग्य गर्दै सिस्नुपानीका कलाकारहरुले अन्त्यमा सबैलाई सचेत गराउनेछन् :
पखेटाले छोप चल्ला ढाडे आइ समाउँला
खरबदा नेता हो खुटा कमाउला
देउसी कार्यक्रम बेलुकी साढे ५ बजेदेखि सात बजेसम्म चल्ने सिस्नुपानी नेपालले जनाएको छ ।
