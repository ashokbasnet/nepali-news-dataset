दिलमाया खातीको प्रश्न : तपाई जवान हुँदा म एकाएक कसरी बुढी हुन्छु ?

टंक ढकाल/उज्यालो । काठमाडौं, माघ ५ – ‘उहिले तपाईंहरुले मेरा गीत सुन्दा त म जवान हुँदै थिएँ । अहिले तपाईंहरु जवान हुँदा म कसरी हिड्नै नसक्ने बुढी हुन्छु त ?” आफूलाई बुढी गायिका सम्झेर तपाई त अझै बुढी हुनु भएको रैनछ नि भन्ने प्रश्न गर्ने तन्नेरी पुस्ताका मानिसलाई जवाफ दिदै गायिका दिलमाया खातीले दिने जवाफ प्रायः यस्तै हुन्छ ।
कुराकानीको क्रममा मैले पनि उहाँलाई भनेको थिएँ ‘मलाई त तपाईं सारै बुढी नै हुनुभयो होला जस्तो लागेको थियो तर होइन रहेछ ।’ त्यसपछि उहाँले गुनासो गर्नुभयो, ‘मलाई सबैले बुढी, कुप्रि परेर हिंड्ने हुनुभयो होला भन्छन् । तर मैले गाउँदा म पनि जवान थिए भन्ने कमैले सोच्छन् ।”
नेपाली सुगम संगीतकी गायिका दिलमाया खातीलाई सबैले आफूलाई बुढी भै भनेर सोधेकोमा गुनासो छ । हुुन त कसलाई पो मन पर्छ र बुढो भनेको ।  यो प्रश्नको मेसो भने उहाँकै सुरुवाती कुराले जोडेको थियो । कुराकानीको सुरुवातमा नै उहाँले सोध्नुभयो ‘चोट्टाहरु चाहिँ कहाँ को नि ?’  
‘चोट्टा ?’ नेपालमा त्यति प्रिय शब्द हैन । तर दिलमाया खातीका मुखबाट यो शब्द निस्कदा अर्थ पक्कै अर्को होला भनेर किन अनुमान नगराैं भन्ने लागेर सोधियो “चोट्टा ?” 
‘ठिटाहरु भनेको नि ।’ चोट्टा भनेको हामीकहाँ फटाहालाई भन्छन् । तर चोट्टालाई दिलमायाले ठिटा बनाएपछि प्यारो नै लाग्यो । दिलमायाले मायाले भनेकाले होला सायद !  
कुराकानी ठट्यौली पारामा अप्ठेरा शब्दबाट सुरु भए पनि वातावरण सहज हुँदै गयो र कुराकानीमा दिलमाया खुल्दै जानुभयो । गीत सुन्दा उहाँको एउटा तस्बिर बनेको थियो । भेट्दा त्यो भन्दा पनि सरल र सहज लाग्यो ।
प्रसंग हो स्वर सम्राट नारायण गोपाल संगीत कोषले गरेको उहाँको सम्मान कार्यक्रमको । दिलमायालाई भेट्न र कुराकानी गर्ने मेसो मिलेको थियो नारायण गोपालको सम्झनामा आयोजना गरिएको कार्यक्रममा । दिलमाया त्यसै कार्यक्रममा भाग लिन १२ वर्षपछि नेपाल आउनु भएको थियो दार्जिलिंगबाट । 
उमेरले ७० वर्ष उकालो लागे पनि दिलमायामा बुढ्यौलीको कुनै छनकै पाइएन । न अनुहार चाउरी परेको छ, न हिंड्डुल गर्न अप्ठ्यारो । न त आँखा कम देख्ने । सबै तन्दुरुस्त ! स्वर जस्तै सबै ठीकठाक ।
बुढ्यौलीको कुरापछि कलेजी रङको सारी र कालो स्वीटरमा खुल्नुभएकी दिलमायाको अनुहारमा उमेरले ७० कटे जस्तो कतै पनि देखिएन । 
‘तपाईंलाई नेपाल आउँदा कस्तो लाग्छ ?’ मैले सोधें । 
‘माइती आए जस्तो लाग्छ । सबैले मलाई यहाँ माइतीले चेलीलाई अंगाले जस्तै माया र सद्भावले अंगाल्छन् । सारै माया गर्छन् ।’ जन्म नेपालमा भएको पनि होइन । तर उहाँलाई नेपाल माइती र नेपालीको माया माइतीको माया जस्तो लाग्दो रहेछ । भन्नु पनि भयो ‘तर नेपाली संगीतप्रतिको मेरो लगाब चेलीले माइतीलाई गरेको माया मात्रै होइन है । यो त मेरो कर्म हो । धर्म हो । जुन म बाचुन्जेल निभाइ रहन्छु ।’
वि.सं. २०१९ मा पहिलो पटक नेपाल आएकी दिलमायालाई त्यसपछि नेपाली संगीतले घेरेरै राख्यो । उहाँले धेरै जीवन्त गीत गाउनुभयो । जस्तो, ‘बचाइ राख सम्झना भित्र म कहिले मर्दिन’,‘गाउँकी छोरी बढ्यौ है मिति लौ अब बुझन’, ‘खोलाको दुई किनार भो तिम्रो र मेरो पिरती’, ‘साउन फर्कि फेरि झर्‍यो माया लगाइ निष्ठुरी फर्केन ।’
भारतको पश्चिम बंगालको दार्जिलिङको सुन्दर घुम पहाडमा वि.सं. १९९९ साउन २३ गते जन्मेकी  दिलमाया अहिले पनि अविवाहित हुनुहुन्छ ।  
“किन विवाह नगर्नु भएको ?” 
जवाफमा दिलमाया अलिकति मुस्कुराउनु भयो ‘गीत संगीत र स्थानीय विद्यालयमा अध्यापनको काममा जेलिँदा जेलिँदै विवाहको बारेमा सोच्नै भ्याईएन ।’ 
विवाहले भन्दा संगीतले नै मन तान्यो उहाँको । दार्जलिङको सांगीतिक वातावरण, संगीतमा उहाँको लगाव, अनि परिवारको साथ र सहयोगले संगीतमा लाग्न सजिलो भयो । अहिले दाइ भाउजू र भदैनीसँग जीवन बिताईरहेकी दिलमायालाई शिक्षण पेशाबाट अवकाश पाएपछि पनि संगीतमा सकुन्जेल लाग्ने इच्छा छ । 
स्वर सम्राट नारायण गोपालसित चाहिँ दिलमायाको भेट कसरी भएको होला त ? प्रश्न भुईमा खस्न नपाउँदै दिलमाया मुसुक्क हास्नु भो । नारायणगोपालसँगको पहिलो भेटका रमाईला सम्झनामा हराउनु भो शायद !
भएको के रहेछ भने, नारायण गोपाललाई दिलमायासित गीत गाउन मन लागेछ । तर दिलमायासित भेट भएको थिएन । नारायण गोपालले संगीतकार गोपाल योञ्जनलाई दिलमायालाई आफूसँग गीत गाउन आग्रह गरेछन् । गोपाल योञ्जनले नारायण गोपालको यो सन्देश दिलमायासम्म पुर्‍याए । तर दिलमाया मान्नु भएन । उहाँले गोपाल योञ्जनलाई भन्नुभयो ‘कहाँ मैले चिनेकै छैन, म त उहाँसँग गीत गाउँन सक्दिन ।’
त्यसको केही दिनपछि नारायण गोपालसँग दिलमायाको भेट भयो । दिलमायालाई नारायण गोपालले दार्जलिङमै पुगेर भेटेका थिए । नारायण गोपालसितको पहिलो भेट सम्झँदै दिलमाया भन्नुहुन्छ ‘पहिलो भेट मै उनले मलाई न दिदी भने, न बहिनी भने । दोस्त भने, साथी के । त्यसपछि हामी सधैं साथी नै रह्यौं ।’ 
पहिला गाउँदिन भनेकी दिलमायाले भारतको कोलकतामा गएर नारायणगोपालसँग दुई वटा युगल गीत गाउनुभयो । ‘विछोडको पीडा नसकी खप्न दसैँको बेलामा’ र ‘तिमी देख्दा रहर हो लागेर आउँछ ।’
‘तपाईंले यतिका नेपाली गीत गाउनु भयो, सबै उतिकै राम्रा कसरी भए ?’ दिलमायसित सोध्ने अनेक प्रश्नमध्ये मनमा आइरहने मेरो प्रश्नको जवाफमा उहाँले भन्नुभयो, ‘गीतलाई जीवन्त बनाउने शब्दले हो, मैले शब्द मन नपरेका गीत कहिले गाइन । संगीत र स्वरले त सिंगार्ने मात्रै त हो ।’ फेरि थप्नुभयो ‘शब्द बच्चादेखि, बुढाबुढी, तरुनी तन्नेरी सबैलाई मनपर्ने हुनुपर्छ । र पो गीत जीवन्त बन्छ त ।’
‘तपाईं अहिलेका नेपाली गीत सुन्नु हुन्छ ?’
‘सुन्छु नि ।’
‘कस्तो लाग्छ ?’ 
‘राम्रै लाग्छ ।’ भनेर एकछिन अडिनुभयो ।  उहाँको त्यो भाव देख्दा बुझ्न बेर लागेन केही त मन परेको छैन अहिलेको नेपाली संगीतमा उहाँलाई ।
अनि सोधें ‘के गर्‍यो भने अहिलेको नेपाली गीत, संगीत अझ माथि जानसक्छ होला ?’
‘शब्द, शब्द हेरुन् अहिलेका नानीहरुले ताकि त्यो शब्दले सबैलाईं बाँधेर राख्न सकोस् । शब्दमा ख्याल गर्ने हो भने धेरै राम्रा गीत बन्नेछन् ।’ कुराकानीको बिट मार्दै सोधियो
‘तपाईंलाई नेपाली गीत संगीतबाट के पाएँ जस्तो लाग्छ ?’
‘आफ्नोपन, यो माया, यो सद्भाव अनि यो स्नेह नेपाली संगीतले त दिएको हो मलाई । म त ऋणी छु नेपाली संगीत प्रति ।’  उहाँको अनुहारमा नेपाल र नेपालीले गरेको माया र सद्भावप्रति कृतज्ञता झल्किन्थ्यो । 
उहाँले भने जस्तै नेपाली संगीत पनि उहाँसँगै अन्य सबै कलाकार प्रति ऋणी छ । नेपाली संगीतमा उहाँले लगाएको गुन र योगदान कहिल्यै पनि तिरेर सकिंदैन   ।
