‘सत्य हरिश्चन्द्र’लाई ओझेल पार्न असत्य इतिहास

मदन खनाल/उज्यालो
काठमाडौं, साउन ३० – यतिबेला नेपाली सिनेमाले ५० वर्ष पूरा गर्‍यो भन्दै चलचित्रकर्मीहरु हौसिएका छन् ।
चलचित्र विकास बोर्ड र निजी क्षेत्र स्वर्ण जयन्ती मनाउनका लागि भव्य कार्यक्रम गर्ने होडमा लागेका छन् । तर नेपाली सिनेमाको ५० वर्ष कसरी पुग्यो भन्नेमा स्वयं उनीहरुसँग पनि प्रष्ट जवाफ छैन ।
विसं २०२१ सालमा सुटिङ शुरु भएर २०२२ साल असोज ५ गते प्रदर्शन भएको चलचित्र ‘आमा’लाई पहिलो नेपाली चलचित्रको रुपमा मानिरहेको नेपाली सिनेजगतले कसरी पूरा गर्‍यो ५० वर्ष ? प्रश्न गम्भीर छ ।
आमा चलचित्र प्रदर्शन भएको सालबाट हिसाब गर्ने हो भने नेपाली सिनेमाले ५० वर्ष टेक्नै बाँकी छ । तर राज्यलाई समेत भ्रममा पारी राज्यकै सहयोग लिएर केही व्यक्तिहरुले ५० वर्षको हौवा फिँजाएर तामझाम देखाउन थालिसकेका छन् ।
इतिहासलाई बदलेर आफ्नो नाम लेखाउने र त्यही बहानामा विभिन्न कार्यक्रम गरी पैसा कमाउने ध्याउन्नमा लागेका केही व्यक्तिको पछाडि किन लागिरहेका छन्, अग्रजदेखि कनिष्ठ चलचित्रकर्मीहरु ? यो प्रश्न पनि उत्तिकै गम्भीर छ ।
‘आमा’ चलचित्र प्रदर्शन भएको ४९ औं वर्ष चलिरहँदा ५० वर्ष पुगेको घोषणा गर्नेहरुले किन बिर्सिए आमाभन्दा १४ वर्षअघि प्रदर्शन भएको पहिलो नेपाली भाषाको चलचित्र ‘सत्य हरिश्चन्द्र’ र यसका निर्देशक डिबी परिहारलाई (दीपेन्द्र विक्रम अर्थात डिबीको थर धेरैले परियार लेख्ने गरेपनि उहाँले परिहार लेख्ने गर्नुहुन्थ्यो) ?
सत्य हरिश्चन्द्र र डिबी परिहार
डिबी परिहारको जन्म काठमाडौंको बसन्तपुरमा भएको हो । बाल्यकालदेखि नै दार्जिलिङमा बसेका परिहारले सिनेमा निर्माण सम्बन्धि अध्ययन पूरा गरिसकेपछि नेपाली भाषामा चलचित्र बनाउने निधो गरे । त्यतिबेला नेपालमा केही हलहरुमा विदेशी भाषाका चलचित्रहरु प्रदर्शन हुन्थे र पहुँच हुनेले मात्र हेर्न पाउँथे ।
परिहारले सबै भारतीय कलाकार र प्राविधिक लिएर आफ्नै निर्देशन, कथा, पटकथा, संवाद, गीतमा २००६ साल असोज २२ गते कोलकात्तामा ‘सत्य हरिश्चन्द्र’को छायांकन सुरु गरे ।
निर्माण सकिएसँगै सत्य हरिश्चन्द्रको पहिलो प्रदर्शन २००८ साल भदौ ३० गते काठमाडौंमा गरिएको थियो, जसको शुभारम्भ तत्कालिन राजा त्रिभुवनले गर्नुभएको थियो ।
नेपाली सिनेमाको इतिहासको खोज अनुसन्धान गरिरहनुभएका पत्रकार राजाराम फुयाँलका अनुसार ‘सत्य हरिश्चन्द्र’ र डिबी परिहारकोबारेमा त्यतिवेला गोरखापत्र र भारतीय सिनेपत्रिका ‘अभिनय’मा प्राथमिकताका साथ छापिएको थियो ।
पहिलोपटक आफ्नै भाषामा चलचित्र हेर्न पाएका दर्शकहरुको अपार साथ पाएर झण्डै ४ महिना लगातार चलेको थियो ‘सत्य हरिश्चन्द्र’ । नेपालीलाई आफ्नै भाषाको पहिलो चलचित्र दिएर ठूलो गुन लगाएका डिबी परिहारलाई त्यतिबेला बिभिन्न सामाजिक संघसंस्था तथा दरबारबाट समेत सम्मान गरिएको थियो ।
यसरी हेर्दा नेपाली सिनेमाको इतिहासमा डिबी परिहारको योगदान महत्वपूर्ण छ । उनलाई नेपाली चलचित्रका पिता तथा सुत्रधार भन्दा फरक पर्दैन । सँगै उनको निर्देशन र निर्माणमा तयार भएको पहिलो नेपाली चलचित्रको रुपमा ‘सत्य हरिश्चन्द्र’लाई मान्नुपर्छ ।
इतिहासको अवमूल्यन किन ?
नेपाली सिनेमाका सूत्रधार डिबी परिहार र पहिलो नेपाली भाषाको चलचित्र ‘सत्य हरिश्चन्द्र’लाई अवमूल्यन भएकोमा धेरैजना आक्रोशित र दुखित छन् । बरिष्ठ चलचित्रकर्मी  तथा निर्देशक लक्ष्मीनाथ शर्माले उज्यालो अनलाइनसित भन्नुभयो ‘चलचित्र क्षेत्रका मूर्खहरुका कारण उहाँको अवमूल्यन भएको छ, विश्वमा चलचित्रको प्रभाव बढ्दै गर्दा नेपाली भाषामा पनि बनाउनुपर्छ भन्ने सोचेर आफ्नै लगानीमा नेपाली भाषामा पहिलो चलचित्र दिने डिबी परिहार नेपाली चलचित्रका गड फादर हुन, त्यहीअनुसार सम्मानित हुनुपर्छ ।’
समालोचक तथा निर्देशक प्रकाश सायमी चलचित्र सम्बद्ध संघसंस्थाले डिबी परिहारमाथि खेलवाड गरेकोमा दुःख व्यक्त गर्दै विकास बोर्डले यसवारे अध्ययन गर्नुपर्ने बताउनुहुन्छ ।
पत्रकार राजाराम फुयाँल भन्नुहुन्छ ‘नेपाली भाषाको पहिलो चलचित्र सत्य हरिश्चन्द्र र त्यसका निर्देशक परिहारको मूल्यांकन र अनुसन्धान चलचित्र विकास बोर्ड लगायत चलचित्र सम्बद्ध दर्जनौं संघसँस्थाले नगर्नु नेपाली चलचित्र जगतको लज्जास्पद कार्य हो ।’
समयसँगै सत्य हरिश्चन्द्र र परिहारको नाम सिने इतिहासबाटै हराउने अवस्था आएको छ । किनभने पुराना र अग्रज मानिएका चलचित्रकर्मीहरु यस विषयमा खुलेर बोल्न चाहँदैनन् । नयाँ चलचित्रकर्मी धेरैलाई त यसबारेमा थाहा नै छैन ।
विगत ३० वर्षदेखि चलचित्र पत्रकारिता गर्दै आउनुभएका पत्रकार विजयरत्न तुलाधर त राजा महेन्द्रको स्वभावका कारण परिहार छायाँमा परेको बताउनुहुन्छ ।
उहाँका अनुसार कला साहित्यमा विशेष रुची राख्ने महेन्द्रले सिनेमा क्षेत्रमा पहिलो योगदान आफ्नो देखाउन पनि परिहार र सत्य हरिश्चन्द्रलाई पछाडि सारेर हिरा सिं खत्री र चलचित्र ‘आमा’लाई अगाडि ल्याइएको हो ।
यस्तै परिहार दलित समुदायको भएकोले पनि त्यतिबेलाको सामाजिक संरचनाका कारण उनलाई पछाडि पारिएको अनुमान गरिन्छ ।
हुनपनि राजा महेन्द्रले आफ्नो ४२ औ जन्मोत्सवको डकुमेन्ट्री बनाउनको लागि २०१८ सालमा हिरा सिं खत्रीलाई भारतबाट झिकाएका थिए र उनकै पहलमा पञ्चायती शासनको पक्षपोषण गर्ने विषयवस्तुमा चलचित्र ‘आमा’ निर्माण गर्न लगाएका थिए ।
हिरा सिं खत्री र ‘आमा’ सम्मानित हुनुहुन्न भन्ने होइन । तर परिहार र ‘सत्य हरिश्चन्द्र’को अवमुल्यन गर्नहुन्न । भारतको सिने इतिहासकै उदाहरण लिने हो भने सन् १९१३ मे ३ मा पहिलो चलचित्र ‘राजा हरिश्चन्द्र’ प्रदर्शन भएको थियो ।
जुन चलचित्रमा भिडियो मात्र थियो अडियो थिएन । उक्त चलचित्रको निर्देशन दादा साहेव फाल्केले गरेका थिए । आज भारतीय सिने उद्योगमा दादा साहेव फाल्के ‘गड फादर’को रुपमा सम्मानीत छन् । तर नेपाली सिने जगतका ‘गड फादर’ परिहार अपमानित छन् चलचित्र जगतबाटै ।
‘सत्य हरिश्चन्द्र’ प्रदर्शन भएको आज ६२ वर्ष पुगिसक्यो । परिहारको मृत्यु भएकै २० वर्ष पुगिसक्यो । यसबारे चलचित्र जगत पुरै बेखबर जस्तो देखिन्छ । बरु इतिहास बदलेर आफ्नो नाम लेखाउने होड पो चलिरहेको देखिन्छ, अहिले ।
सायद त्यही भएर होला ४९ वर्षमै राज्यको पैसामा स्वर्ण जयन्ती मनाउने तयारीमा रहेका चलचित्र विकास बोर्डका अध्यक्ष धमेन्द्र मरवैत्तासँग सत्य हरिश्चन्द्र र परिहारकोबारेमा सोध्दा उत्तर आयो ‘ए हो र ! थाहा भएन मलाई, छिटै अध्ययन गर्न लगाउँछु ।’
