‘अता,पता, लापता’ ले डुबायो राजपाल यादवलाई, ६ महिना जेल

वैशाख १० – चेक बाउन्स भएको आरोपमा दिल्लीको कडकडडूमा अदालतले सोमबार बलिउड अभिनेता राजपाल यादवलाई ६ महिनाको जेल सजाय सुनाएको छ ।
अदालतले उनलाई तीन लाख पचास हजार रुपैयाँ धरौटीमा जमानत दिएको छ ।
अभिनेता यादवमाथि ७ वटा चेक बाउन्स भएको आरोप लागेको थियो । यादवलाई प्रति चेक एक करोड ६० लाख रुपैयाँ हर्जना तिर्न अदालतले आदेश दिएको छ । राजपाल यादव र उनकी पत्नी राधासहित उनको कम्पनीका सात जनालाई चेक बाउन्स भएको आरोपमा अदालतले दोषी ठहर गरेको थियो । जमानत प्राप्त गरेपछि अभिनेता यादवले आफूले अदालतको फैसलाको सम्मान गर्ने बताए ।
यस्तो हो मुद्धा
सन् २०१० को अप्रिलमा मुरली प्रोजेक्ट्स प्राइभेट लिमिटेडले चेक राजपाल यादवको चेक बाउन्स भएको विषयमा मुद्धा दायर गरेको थियो ।
राजपाल यादवले ‘अता पता लापत्ता’ फिल्म बनाउनका लागि त्यस कम्नीसँग पाँच करोड रुपैयाँ सापटी लिएका थिए । २०१२ को नोभेम्बर २ मा फिल्म पनि रिलिज भयो तर उनले त्यो पैसा फर्काएनन् । उनले दिएको चेक बाउन्स भयो । 
यसै विषयमा राजपाल यादवलाई सन् २०१३ मा दश दिन न्यायिक हिरासतमा राखिएको थियो । राजपाल यादव ती कलाकार हुन् जसले केही समयअघि भारत भ्रमणमा रहनुभएका  प्रधानमन्त्री केपी शर्मा ओलीलाई भेटेका थिए ।
