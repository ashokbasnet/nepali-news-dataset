स्वरसम्राट नारायण गोपालको २५ औं स्मृति दिवस आज

काठमाडौं, मंसिर १९ – स्वरसम्राट नारायण गोपालको २५ औं स्मृति दिवस शनिबार विभिन्न कार्यक्रम गरी मनाईंदैछ । नेपाली सुगम संगीतका अजम्बरी गायक नारायण गोपालको सम्झनामा आज विभिन्न कार्यक्रम हुँदैछन् ।
 वि सं १९९६ सालमा काठमाडौंको किलागलमा जन्मिएका नारायण गोपालको २०४७ साल मंसिर १९ गतेका दिन निधन भएको थियो । विक्रम सम्वत् २०२० सालमा रेडियो नेपालबाट माणिकरत्न स्थापित र प्रेमध्वज प्रधानको संगीतमा गीत गायर स्वर परीक्षा पास गर्नुभएका नारायण गोपालले एक सय ३६ भन्दा धेरै गीत गाउनु भएको छ ।
उहाँले आधुनिक मात्र नभएर डेढ दर्जन जति नेपाली चलचित्रका लागि पनि गीत गाउनुभएको छ । उहाँले गाएका म त लाली गुराँस भएछु, एउटा मान्छेको मायाले कति, लौ सुन म भन्छु मेरो राम कहानी लगायतका गीत अहिले पनि उतिनै रुचाइएका छन् ।
उहाँको सम्झनामा नारायण गोपाल संगीत कोषले बिहान ११ बजे उहाँको निवास महाराजगञ्जको मिलिजुली टोलमा विशेष कार्यक्रम गर्दैछ । यस्तै दिउँसो १ बजे महाराजगञ्ज चोक र दिउँसो ३ बजे महाराजगञ्जकै आस्था कला केन्द्रमा विशेष कार्यक्रम हुँदैछ ।
यसैबिच नारायण गोपाल संगीत कोषले हरेक वर्ष प्रदान गर्दै आएको स्वरसम्राट नारायण गोपाल स्मृति पुरस्कारबाट गायक हरिप्रसाद रिमाल र संगीतकार शम्भुजित बाँस्कोटा सम्मानित हुनेछन् ।
दुवै जनालाई २५/२५ हजार नगदसहित सम्मान गरिने कोषले जनाएको छ । विसं २०४९ सालदेखि दिन थालिएको पुरस्कारबाट पहिलो पटक लोक गायक झलकमान गन्र्धव सम्मानित हुनुभएको थियो ।
