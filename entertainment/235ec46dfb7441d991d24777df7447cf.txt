२३ वर्ष लागे अनमोल, चार सिनेमामा चार नायिकासँग रोमान्स, यस्ता छन् रेकर्ड

काठमाडौं, चैत १७ – ‘होस्टेल’बाट सिनेमा उद्योगमा मुख्य अभिनेताको रुपमा ब्रेक लिएका अभिनेता अनमोल केसीको आज बिहीबार जन्मदिन हो । 
२०५१ साल चैत १७ गते काठमाडौंमा जन्मेका अनमोल बिहीबारदेखि २३ वर्षमा प्रवेश गरेका छन् । १९ वर्षको उमेरमै सिनेमामा मुख्य कलाकारको रुपमा डेब्यु गरेका उनका अहिलेसम्म ४ वटा सिनेमा रिलिज भएका छन् । 
पहिलो सिनेमाबाटै सफलता पाएका उनले कहिल्यै पनि आफ्नो सिने करिअरलाई पछि फर्केर हेर्नु परेको छैन । सिनेमामा डेब्यु गरेको छोटो समयमै सुपरस्टार बनेका अनमोल केसी बाल्यकालदेखि नै सिनेमामा संलग्न थिए । पारिवारिक पृष्ठभूमि नै फिल्मी (आमा अभिनेत्री शुष्मिता बोम्जन र बुवा अभिनेता भुवन केसी) भएका कारण पनि अनमोलको  सिनेमा प्रति सानैदेखि लगाव बढेको हो ।  
मुख्य अभिनेताको रुपमा प्रवेश गरेको ४ वर्षे फिल्मी करिअरमा अनमोलले धेरै यस्ता रेकर्डहरु राखेका छन् जुन अहिलेसम्म अन्य कलाकारले सायदै राखेका छन् । अनमोलको एउटा बानी, उनी हत्तपत्त सार्वजनिक ठाउँमा जाँदैनन् । उनी आफ्नो स्टारडमलाई आफै मेन्टेन गरेर राख्छन् । सञ्चार माध्ययमहरुले पनि उनीसँग कुरा गर्न त्यति सहज छैन । तर पनि उनका प्राय कुराहरु उनको निकट स्रोतबाट सार्वजनिक हुने गर्छन् ।  
हरेक सिनेमामा नयाँ अभिनेत्री भित्र्याउने 
अनमोल केसी त्यस्ता भाग्यमानी अभिनेता हुन् जसले हरेक सिनेमामा नयाँ अभिनेत्रीसँग रोमान्स गर्न पाउँछ । उनका प्राय सिनेमाबाट एउटा नयाँ अनुहारको डेब्यु हुन्छ । उनको डेब्यु सिनेमा ‘होस्टेल’मा अभिनेत्री प्रकृती श्रेष्ठले काम गरेकी थिईन् जुन प्रकृतीको पनि डेब्यु सिनेमा नै थियो । त्यस्तै अनमोलको दोस्रो सिनेमा ‘जेरी’मा पनि नयाँ अनुहार नै लन्च गरिएको थियो आन्ना शर्माको । अनमोलको तेस्रो सिनेमा ‘ड्रिम्स’ मार्फत पनि अभिनेत्री साम्राज्ञीलाई लन्च गरियो । साम्राज्ञी अहिले नेपाली सिनेमामा अत्यधिक रुचाईएकी अभिनेत्रीमा पर्छिन् । अनमोलको चौथो सिनेमा हो ‘गाजलु’ । यसै सिनेमा मार्फत मिस नेपाल (२०१२) श्रृष्टी श्रेष्ठले डेब्यु गरिन् । अनमोलसँगको डेब्यु सृष्टीलाई पनि फलिपाप नै भयो । हाल श्रृष्टी दोस्रो सिनेमा ‘रोमियो एण्ड मुना’ मा काम गरिरहेकी छिन् ।
अनमोल आगामी सिनेमा ‘कृ’ मा पनि नयाँ अभिनेत्री अदिती बुढाथोकीसँग काम गर्ने कुरा भइरहेको छ । स्कृप्ट र छायांकन सुरु नभइसकेको हिसाबले यस चलचित्र प्रति शंका बढेको छ । यद्यपी ढिलोचाडो काम हुने आशा गरिएको छ ।  यस हिसाबले अनमोलले काम गरेका हरेक सिनेमाबाट नेपाली सिनेमा उद्योगले नयाँ अभिनेत्री पाउने गरेको छ । 
करोड क्लबका कलाकार 
अनमोल केसी त्यस्ता कलाकार हुन् जसले काम गरेका सबै सिनेमाहरु करोड क्लवमा समावेश भएका छन् । नेपाली सिनमाको व्यापार अलि कमजोर छ जसले गर्दा कुनै पनि सिनेमालाई करोड क्लबमा प्रवेश गर्न मुश्किल पर्छ । तर अनमोलले काम गरेका सबै सिनेमाले सजिलै करोड क्लवमा प्रवेश गरेका छन् । सिनेमाको कथा जस्तोसुकै भएपनि अनमोलको अनुहारले नै हलसम्म दर्शक तान्छ । उनको स्टार क्रेज यति छ की उनले काम गरेका सबै सिनेमाले नेपाली बक्स अफिसमा कमाल गरेका छन् ।  
सानै उमेरमा निर्माता 
१९ वर्षको उमेरमा मुख्य अभिनेताको रुपमा सिनेमामा प्रवेश गरेका उनले सानै उमेरमा निर्माता भएर पनि काम गरेका थिए । सन् २००८ को सिनेमा ‘सुपरस्टार’मा अनमोल निर्माताको रुपमा थिए । त्यस्तै २००८ कै सिनेमा ‘म तिमी बिना मरिहाल्छु’ र २०१२ को सिनेमा ‘साथी म तिम्रो’मा पनि निर्माताको रुपमा उनको नाम आयो । गत वर्ष मात्रै उनले आमा शुष्मिताको सिनेमा ‘म त तिम्रै हुँ नी’ निर्माण गरेका थिए । 
सुरक्षाकर्मीसहित हलमा जाने रेकर्ड
नेपाली सिनेमा उद्योगमा अनमोल के.सी मात्रै त्यस्ता अभिनेता हुन् जो आफ्नो सुरक्षाका लागि सुरक्षाकर्मी सहित सिनेमा हलमा पुग्यो । गत वर्ष सिनेमा ‘ड्रिम्स’ले हाउसफूल व्यापार गरेपछि अनमोल केसी चार जना सुरक्षाकर्मी सहित चावहिलको गोपी कृष्ण हलमा दर्शक भेट्न पुगेका थिए । उनको त्यो कार्यलाई बलिवुड अभिनेता सलमान खानसँग तुलना गरिएको थियो ।  
महंगो कलाकार
अनमोल केसीले नेपाली सिनेमाको सबैभन्दा महंगो कलाकारको रेकर्ड पनि आफ्नो नाम गरेका छन् । उनी नेपाली सिनेमाका सबैभन्दा महंगा कलाकार हुन् । एउटा सिनेमामा काम गरेबापत  उनी २० लाख रुपैयाँ पारिश्रमिक लिन्छन् जुन नेपाली सिनेमाको ईतिहासमा कुनै पनि अभिनताले अहिलेसम्म पाएको छैन । अनमोलले आगामी सिनेमा ‘कृ’ को लागि यो पारिश्रमिक लिएका हुन् ।  
महंगो बाईक चढ्ने अभिनेता
अनमोल केसी मोटरसाइकलको सौखिन हुन् । उनी कार भन्दा पनि बाईकमा हिड्न मन पराउँछन् । यहि कारण नै उनले आफूसँग भएको तीन लाखको बाईक छाडेर २३  लाखमा ‘डुकाटी’ बाईक किने । उनले सिनेमा ‘ड्रिम्स’ चलेपछि नयाँ बाईक किनेका हुन् । सम्भवत यति महंगो बाईक नेपाली अभिनेताले सायदै चढेका छन् होला ।  
स्टारका छोरा छोरीमा सबैभन्दा सफल 
अनमोल केसी नेपाली सिनेमाका स्टारकिड्स मध्ये सबैभन्दा सफल कलाकार हुन् । नेपाली सिनेमामा केही पुराना कलाकारका छोराछोरीले पनि काम गरेका छन् । तर उनीहरुले अनमोलको जति स्टारडम र सफलता पाउन सकेका छैनन् ।  सङख्यात्मक रुपमा अनमोलको भन्दा धेरै सिनेमामा काम गरेको भए पनि उनको जति स्टारडम र स्टारक्रेज अन्य कलाकारका छोराछोरीले कायम गर्न सकेका छैनन् ।
 
उज्यालो र forseenetwork.com को सहकार्य
