मंसिर ८ पछि वडा नम्बर ६

अर्जुनकुमार संग्रौला/उज्यालो । काठमाडौं, मंसिर ३ – दिपकराज गिरी, दिपाश्री निरौला र निर्मल शर्माले मिलेर बनाउन लागेको चलचित्र ‘वडा नम्बर ६’ मा वरिष्ठ सिनेकर्मी नीर शाह र हाँस्यकलाकार राजाराम पौडेलको पनि इन्ट्री भएको छ ।
चलचित्रमा नीर गाँउले मुखियाको भुमिकामा देखा पर्नेछन् भने राजाराम दिपकराजको बुवाको रोल प्ले गर्ने बताईएको छ । त्यस्तै नायक किशोर खतिवडा र यतिबेला विदेश भ्रमणमा रहेका शिवहरी पौडेल ‘मुखमा हान्नु जस्तो’ पनि चलचित्रमा विशेष भुमिकामा देखापर्नेछन् ।
निकै तामझामको साथ सुटिङ्ग आरम्भ गर्न लागिएको यस चलचित्रमा केही अघि दयाहाङ्ग राईले पनि इन्ट्री मारेको थिए । विल्सन विक्रम राईले चलचित्रका लागि समय दिन नसक्ने भएपछि उनको ठाँउमा दयालाई अनुबन्ध गरिएको हो ।
‘वडा नम्बर ६’ दिपकराज गिरी, जितु नेपाल, केदार घिमिरे, सिताराम कट्टेल, दयाहाङ्ग राईलाई हिरोको रुपमा देख्न पाईनेछ । यी पाँच हिरोहरुलाई नायिका प्रियंका कार्कीले साथ दिनेछिन् । चलचित्रमा दिपककी पर्दाकी जोडी दिपाश्रीको पनि विशेष भुमिका रहनेछ ।
चलचित्र ‘वडा नम्बर ६’ को यतिबेला धमाधम गीत रेर्कडिङ्ग कार्य भैरहेको छ । यसै साता गायक सुगम पोख्रेल र प्रिती कौरले चलचित्रको गीत ‘वाईयात छ तिम्रो लभ स्टोरी’ मा आवाज भरेका छन् । चलचित्रमा चार वटा गीत रहनेछन् । सुगम पाख्रेल, बसन्त सापकोटा, राजनराज शिवाकोटी र दिपक शर्माले चलचित्रमा संगीत दिएका हुन् ।
सिनेमाका गीतहरुमा अन्जु पन्त, सुगम पोख्रेल, प्रल्हाद तिमल्सिना, प्रिती कौरलगायत गायक गायिकाको आवाज सुन्न पाइनेछ । मंसीर ८ गतेबाट ‘वडा नम्बर ६’ सुटिङ्ग आरम्भ गरिनेछ । चलचित्रको अधिकांश सुटिङ्ग नुवाकोट र पाँचखालको गाँउहरुमा गरिनेछ । ३५ दिनको सुटिङ्ग सेड्युल बनाईएको यस चलचित्रको बजेट ७० लाखको रहेको छ । चलचित्रको निर्देशन उज्जवल घिमिरेले गर्दैछन् ।
