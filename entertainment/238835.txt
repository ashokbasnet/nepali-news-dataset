वेनिशा र अनुपको ‘न्यू ईयर’ पहिलो पटक खुल्दैछिन् नायिका(भिडियाेसहित)

नेपाली चलचित्र निर्माणमा एक चर्चित कम्पनीले हात हालेको छ । यसअघि भारतीय चर्चित गायक मिल्खा सिंह र नेपालका चर्चित गायक रामकृष्ण ढकालको भव्य सांगीतिक कार्यक्रम गरेको ग्रिष्मा इन्टरटेन्मेन्टले पहिलो पटक चलचित्र निर्माणमा हात हालेको हो ।
आज काठमाण्डौको पाँच तारे एभरेष्ट होटलमा भव्य कार्यक्रमको आयोजना गर्दै चलचित्र ‘न्यू ईयर’ निर्माणको घोषणा गरियो । चलचित्रमा गृहेन्द्र घिमिरेको साथमा अष्ट्रेलियामा रहँदै आएका प्रताप खरेल र कर्णराज वंशीको लगानी रहनेछ । चलचित्रको छायांकन अष्ट्रेलिया र नेपालमा हुने कार्यक्रममा जानकारी गराइयो ।
चलचित्रलाई प्रविण श्रेष्ठले निर्देशन गर्दैछन् । प्रविणले यसअघि चलचित्र ‘मोक्ष’ निर्देशन गरेर चर्चा पाएका थिए । चलचित्रमा कर्ण राज वंशीको कथा छ । चलचित्रलाई म्यूजिक भिडियो खिच्दै आएका ज्ञानेन्द्र शर्माले पहिलो पटक खिच्दैछन् ।

चलचित्रमा नायिका वेनिशा हमाल र नायक अनुपविक्रम शाही मुख्य भूमिकामा देखिएका छन् । यसअघि आधा दर्जन चलचित्रमा काम गरेर खासै नखुलेकी नायिका वेनिशा हमाल ‘न्यू ईयर’मा पहिलो पटक खुल्ने तयारीमा छिन् ।
वेनिशाले चलचित्रमा आफ्नो भूमिका राम्रो भएको भन्दै एउटा चर्चित कम्पनीसँग सहकार्य गर्न पाउँदा खुशी लागेको बताइन् । निर्देशक प्रविण श्रेष्ठले सबैको साथले ‘मोक्ष’बाट तारिफ पाएको भन्दै अब यो चलचित्रलाई पनि उत्कृष्ट बनाउन कसर बाँकी नराख्ने बताए । कलाकार अनुप विक्रम शाहीले राम्रो टिमसँग काम गर्न पाउँदा आफू उत्साहित भएको बताए ।

कार्यक्रममा चलचित्रसँग सम्वन्धित विभिन्न संघसंस्थाका अध्यक्षहरुले बेलुन फुटाएर चलचित्रको पोष्टर सार्वजनिक गरेका थिए । चलचित्रका लागि कलाकारहरुको छनोट गर्न अझै बाँकी रहेको निर्माता गृहेन्द्र घिमिरेले जानकारी दिए । चलचित्र क्षेत्रलाई आफूले लामो समयदेखि वुझेर पहिलो पटक लगानीमा हात हालेको भन्दै उनले ‘न्यू ईयर’ले हरेक क्रृतुसँगै परिवर्तन हुने नयाँ बर्षलाई प्रतिबिम्ब गर्ने जानकारी दिए ।


