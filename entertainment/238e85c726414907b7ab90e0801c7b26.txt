फ्राइडे रिलिज : प्रेम र यौनको भिडन्त

काठमाडौं, जेठ १६ – प्रेमकथामा आधारित चलचित्र र यौनलाई मुख्य विषयबस्तु बनाएर निर्माण भएका चलचित्र बीचको भिडन्त यो हप्ता हलमा देखिनेछ ।
यो शुक्रबार चलचित्र ‘दिल’, ‘रोमान्स’ र ‘कर्जा रगतको’ प्रर्दशनमा आउँदैछन् । चलचित्र कर्जा रगतको भने एक्सन फिल्म हो ।
भोजपुरी चलचित्रको डबिङ्ग गरिएको चलचित्र कर्जा रगतकोमा बिराज भट्ट देखिएका छन् । अन्य दुई चलचित्रमा भने नयाँ कलाकारहरुको बाहुल्यता रहेको पाउछौं ।
चलचित्र ‘दिल’ले सेन्सरबोर्डबाट युनिभर्सल सर्टिफिकेट प्राप्त गरेको छ । ‘रोमान्स’ले भने एडल्ट सर्टिफिकेट प्राप्त गरेको छ ।
हिन्दीसँग नाम मिले पनि कथा नमिलेको दिल
चलचित्र ‘दिल’ एनएमबी फ्रेन्डस् फिल्मस् प्रालिको ब्यानारमा बनेको पहिलो चलचित्र हो । चलचित्रको निर्माण तथा निर्देशन मनोज श्रेष्ठले गरेका हुन् । चलचित्रका नायक पनि उनी नै हुन् ।
चलचित्रमा लगानी गरेर कलाकार बन्ने शैलीलाई उनले पनि पछ्याएको देखिन्छ । चलचित्र क्षेत्रमा आउन त सजिलो नै भयो मनोजलाई तर उनी स्थापित हुन्छन या हुदैनन्, त्यो हेर्न बाँकी नै छ ।
भारतमा निकै सफल रहेको हिन्दी चलचित्र ‘दिल’ को नाम सापट लिएर बनाईएको नेपाली चलचित्र ‘दिल’ धेरै पटक रिलिज डेट हेरफेर गर्दै अन्ततः यो शुक्रबार रिलिज हुदैछ ।
चलचित्रको नाम हिन्दी चलचित्र दिलसँग मिलेको भनेर टिप्पणी भईरहेको यो चलचित्रको कथा पनि सापट त लिईएको होइन? भन्ने प्रश्नमा निर्देशक तथा नायक मनोज भन्छन् “हिन्दी चलचित्रसँग नाम मात्र मिलेको हो, कथा भने सापट लिईएको छैन ।”
मध्यमबर्गीय परिवारले आफ्ना सन्तानलाई डाक्टर बनाउन गरेको संघर्षको कथा छ यस चलचित्रमा । चलचित्रमा एमबिबिएस पढ्ने विद्यार्थीको प्रेमलाई दखाईएको छ । अधिकांश सुटिङ काठमाडौं मेडिकल कलजेमा गरिएको छ भने चलचित्रमा पोखरा र बुटवलका रमणीय दृश्यहरु पनि हेर्न पाईनेछ ।
चलचित्रमा मनोज त छन् नै उनका अलावा झरना थापा, कमलकृष्ण, दिनेश शर्मा, ममता प्रधान, उत्तम के.सी, सुबास गजुरेल, रामकुमार रणपाल, प्रतिक्षा नेपालीलगायतको अभिनय हेर्न पाईनेछ ।
प्रेम कथामा आधारित रहेको यो चलचित्रलाई दिब्या सुवेदी र दिपक परियारले खिचेका हुन् । चलचित्रमा प्रदिप श्रेष्ठको नृत्य, एनबी महर्जनको द्वन्द्व र टंक बुढाथोकीको संगीत रहेको छ ।
पब्लिसिटीसहित चलचित्रको लगानी ४५ लाख हो । चलचित्रले काठमाडौंमा १४ वटा र काठमाडौं बाहिर २० वटा हल पाएको छ ।
चलचित्र ‘दिल’को बिभिन्न ठाँउमा च्यारीटी शो पनि गरिएको थियो । च्यारिटी शोबाट राम्रो प्रतिक्रिया आएको कलाकार मनोज बताउँछन् ।
६ वटा गीतहरु रहेका चलचित्र दिलमा प्रमोद खरेल, दिपक लिम्बु, माण्डबी त्रिपाठी, प्रशान्त तामाङ्ग, रेजिना रिमाल, सहिमा सिलवाल लगायतले अवाज दिएका छन् ।
चलचित्रलाई सफल बनाउन प्रोमोशनमा नायक नायिका भन्दा पनि गायक गायिका खटिएका देखिन्छन् । चलचित्रका निर्देशक तथा कलाकार मनोज श्रेष्ठले गायक दिपक लिम्बु र गायिका सहिमा सिलवाल पनि सँगसँगै लिएर हिँडेका छन् ।
वयस्कले मात्र हेर्न पाउने रोमान्स
फ्राईडे रिलिजको अर्को चलचित्र हो एडल्ट सर्टिफिकेट प्राप्त ‘रोमान्स’ । चलचित्रलाई १६ बर्ष भन्दा कम उमेरकाले हेर्न पाउनेछैनन् । चलचित्रले मुख्य रुपमा सेक्सको बिषयबस्तुलाई नै उठाउन खोजेको छ । युट्यूवमा सार्वजनिक भएको प्रोमोमा प्रयोग गरिएको संवाद र दृश्यहरुका कारण यतिबेला रोमान्सको चर्चा छ । यसअघि ‘लास्ट किस’ र ‘लभ यु म्यान’ लगायतका चलचित्रको निर्देशन गरिसकेका बिबी फुयाँल र यो भन्दा अघि ‘लभ ईज लाईफ’ नामक चलचित्रको निर्देशन गरिसकेका एलएन गौतम मिलेर निर्देशन गरेका हुन चलचित्र ‘रोमान्स’लाई ।
रोजगारीको अवसर खोज्दै विदेशिएका श्रीमान श्रीमतीको संघर्ष, भोग्नुपरेको समस्या र त्यससँगै बढेको विकृतिलाई चलचित्रले देखाउन खोजेको छ । चलचित्रमा सबै नयाँ कलाकारको बाहुल्यता रहेको छ ।
चलचित्रमा नवनायिका स्मीता थपलियाको हट अवतारलाई देख्न सकिन्छ । स्मीताका अलावा चलचत्रिमा विशाल पोखरेल, सुरेश चौधरी, समन्त आचार्य, आर बिके निर्दोष, आदित्य त्रिपाठी, आकाश श्रेष्ठको पनि अभिनय हेर्न सकिन्छ । चलचित्रका कलाकार समन्त आचार्यका अनुसार ‘रोमान्स’ नारी प्रधान चलचित्र हो ।
चलचित्र ‘रोमान्स’मा नृत्य निर्देशन कविराज गहतराज र शिव शर्माको रहेको छ भने द्वन्द्व देव महर्जनको छ ।
गौतम क्रिएउनको दोस्रो प्रस्तुती चलचित्र रोमान्समा टंक बुढाथोकीको संगीत सुन्न पाईनेछ भने चलचित्रलाई हरिनारायण चौधरीले खिचेका हुन् ।
भोजपुरी कलाकारको ‘कर्जा रगतको’
‘कर्जा रगतको’ रमाकान्त प्रसाद फिल्मस्को ब्यानरमा बनेको चलचित्र हो । चलचित्रको निर्माण मिना कुमारीले गरकी हुन् ।
चलचित्रमा बिराजका अलावा रानी चटर्जी, आशा पौडेल लगायतका कलाकारले अभिनय गरेका छन् ।अधिकांश कलाकारहरु भोजपुरी फिल्मका नै छन् ।
लक्ष्मण शेषको संगीत रहेको यस चलचित्रमा योगेन्द्र श्रेष्ठले द्वन्द्व निर्देशन गरेका छन् । चलचित्रको निर्देशन रमाकान्त प्रसादले गरेका हुन् ।
