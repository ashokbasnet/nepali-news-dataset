जसको फिल्म फ्लप, उही महानायक !

काठमाडौं, साउन ३२ – नेपाली सिनेमा क्षेत्रमा अहिले कलाकारै पिच्छे अनेक उपनामहरु छन् ।
जुब्ली स्टार, सुपरस्टार, स्टार, सदावहार, नम्बर वान, एक्सन हिरो, लभर ब्वाई, चक्लेटी, महानायक यस्तै उपनामहरु अक्सर सुनिने गर्छन् ।
यस्तै उपनाम थपिएको नायक भुवन केसीलाई पनि । कुनै न कुनै कारणले चर्चामा रहने केसीले पनि नयाँ उपनाम पाएका छन्, रोमान्स किङ । यसअघि सदावहादर नायकको नामले चिनिएका केसीलाई चलचित्र ‘जुनी’देखि ‘साथी म तिम्रो’सम्म आइपुग्दा केसीले चलचित्रमा खुब रोमान्स गरेको भन्दै यो उपनाम दिइएको हो ।
केसीले अभिनय गरेका अधिकांश चलचित्रमा उनी रोमान्टिक हिरोको रुपमा प्रस्तुत भएका देखिन्छन् । उनले गरेको रोमान्सको उच्च मुल्यांकन गर्दै सलोन फिल्मस् प्रालिकोतर्फबाट निर्माता सोभित बस्नेतले उनलाई ‘रोमान्स किङ’को उपनाम दिए ।
बस्नेतले अव केसीलाई यहि नामबाट बोलाउन पनि सबैलाई आग्रह गरे । रोमान्स किङको उपनाम पाएपछि नायक केसी दंग देखिन्थे तर सँगसँगै उनले आफ्नो असन्तुष्टी पनि पोखिहाले, उनले भने, ‘उपनाम दिँदा पनि सुहाउने गरेर दिनुपर्छ, यहाँ त के छ भने जसको धेरै हिल्म फ्लप छ उसको उपनाम हुन्छ महानायक ।’ आगामी दिनमा आफूलाई दिइएको उपनाम सार्थक हुनेगरि चलचित्रमा अभिनय गर्ने र निर्माण गर्ने उनले बताए ।
‘उपनाम पाइसकेपछि उपनाम बराबरको काम गर्नु पनि जरुरी हुन्छ’ केसी भन्छन्, ‘नेपालको फष्र्ट सिल्भर जुब्ली हिट फिल्म कुसुमे रुमालदेखि आजसम्म मैले गरेको रोमान्टिक फिल्मको कदर गर्दै यो उपनाम दिनुभएकोमा सबैलाई धन्यवाद दिन चाहन्छु ।’ 
पर्दामा मात्रै नभएर वास्तविक जीवनमा पनि रोमान्टिक व्यक्तित्वको रुपमा चिनिने केसी नेपाली चलचित्रलाई अन्तराष्ट्रिय बजारमा पुर्‍याउन आफुले भुमिका खेल्ने बताए । उनले भने, ‘गतिछाडा फिल्म होइन, स्लमडग मिलिनियर जस्तो विश्व हल्लाउने फिल्म बनाउने मेरो योजना छ’ केसी भन्छन् ‘तब मात्र मलाई दिइएको उपनाम सार्थक हुनेछ ।’
चलचित्र एउटा साथी सलोन फिल्मसको प्रस्तुतीमा रहेको चलचित्र हो । चलचित्रको प्रस्तुतकर्ता शोभित बस्नेत हुन् भने चलचित्रको निर्देशन पत्रकार लक्ष्मण सुवेदीले गर्दैछन् । सलोन बस्नेत, जोन तामाङ, रिस्ता बस्नेत, शिषिर भण्डारी, सपना लामिछाने, रोमा न्यौपाने, राम गौतमलगायत कलाकारो अभिनय रहने यो चलचित्रमा विशेष भुमिकामा नायिका सुमिना घिमिरे पनि देखिनेछिन् ।
टंक बुढाथोकीको संगीत रहने ‘एउटा साथी’मा राजेन्द्र खड्गीको द्वन्द्व निर्देशन रहनेछ । चलचित्रलाई सौरभ लामाले खिच्नेछन् । सुशील पंगेनीको कथा, पटकथा र संवाद रहने यस चलचित्रमा गाम्भीर बिष्टको नृत्य निर्देशन रहनेछ ।
शब्द/तस्बिर : अर्जुनकुमार संग्रौला
कार्यक्रमका थप तस्बिरहरु हेर्नुस्
