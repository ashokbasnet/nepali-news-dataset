पाटन आएर सकियो नेपथ्यको अभियान

काठमाडौ, पुस १५ – पाटन दरबार स्क्वायरमा आइतबार गरिएको कार्यक्रमसँगै सांगितिक समूह नेपथ्यको ‘शान्तिको लागि शिक्षा’ अभियान सकिएको छ ।
देशका बिभिन्न १० शहरमा विद्यालय शान्ति क्षेत्रको सन्देश सहित सांगितिक कार्यक्रम गरेको नेपथ्यले अन्तिम कार्यक्रमको रुपमा आइतबार साँझ पाटन दरबार स्क्वायरमा कार्यक्रम गरेको हो ।
पाटनमा गुरुङ भाषाको संबोधन ‘नासे छ्यावा मनोह्योला’ बाट कार्यक्रम सुरु गरेका गायक अमृत गुरुङले अभाव अभावै भयो, मिरमिरेमै ब्यूँझिएछु, तिम्रो नाम लिएर, छेक्यो छेक्यो, तालको पानी, खान्न म त लाम्पाते सुरती, रेशम, जोगले हुन्छ भेट जस्ता चर्चित गीत  प्रस्तुत गरे । कार्यक्रममा सा कर्णाली र ऐना झ्याल गीतको भिडियो पनि देखाइएको थियो । सांगितिक समूह नेपथ्यले बिभिन्न विषयमा सन्देश फैलाउन ११ वर्षअघिदेखि अभियान सुरु गरेको थियो । आइतबार सकिएको शान्तिको लागि शिक्षा अभियान पाँचौ श्रृङ्खला हो ।
गायक अमृतले विद्यालयलाई राजनीति र बन्दबाट मुक्त पार्ने माग मात्र गरेनन्, सशस्त्र द्वन्द्वका बेला विस्थापित हुनपुगेका ४० हजार वालवालिकाको शिक्षा पाउने अधिकार ग्यारेण्टी गर्नुपर्ने बताए ।
ती केटाकेटीको पढ्न पाउने अधिकार सुरक्षित गर्नुपर्छ’ उनले भने ‘यसमा राज्यको ध्यान आकर्षित पार्ने मात्र नभइ हामी आफैंले पनि सकेको सहयोग गर्नुपर्छ ।’ नेपथ्यको सांगितिक कार्यक्रम ब्यवस्थापनको जिम्मा नेपालयले लिएको थियो ।
तस्बिर सौजन्यः नेपालय
