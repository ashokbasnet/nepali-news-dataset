मदनकृष्ण बाहुन, हरिवंश नेवार

काठमाडौं, माघ २ – ब्राम्हणको छोरा हरिवंश आचार्य नेवार बन्दैछन् । नेवार समुदायका मान्छेले जस्तो लगाउने पोशाक हरिवंशले लगाएपछि उनका जोडी मदनकृष्ण श्रेष्ठ पनि ब्राम्हण बन्ने तयारीमा छन् ।
नेवारका छोरा उनी पनि बाहुनले जस्तै कमिज सुरुवाल, स्टकोट, टोपी र च्यादर भिरेर नयाँ भेष बदल्ने सुरमा छन् ।
स्टेज र पर्दामा थरीथरीका भूमिका निर्वाह गरिसकेका यि चर्चित कलाकार जोडी जातीय एकताको सन्देश दिने नयाँ प्रहसनको तयारीमा यसरी जुटेका हुन् । जनवरी १८ देखि अष्ट्रेलियामा सुरु हुने ‘बाहुन बहादुर र नेवार बहादुर’ प्रहसन प्रस्तुत गर्न उनीहरु एकअर्को समुदायको नक्कल गर्दैछन् ।
‘नेताहरुले भोट बैंकको लागि जातीय नारा उचाल्दा देशमा द्वन्द्व र आपसी फुट उत्पन्न हुन सक्ने भएकाले हामीले प्रहसनमार्फत सजक गराउन खोजेका हौं’ बुधबार बेलुकी अष्ट्रेलिया उड्नुअघि कलाकार श्रेष्ठले उज्यालो अनलाइनसित भन्नुभयो, ‘आपसमा फुटेर होइन, जुटेपछि मात्र सबै जातजातिको सम्मान सम्भव हुन्छ ।’
एक समुदायले अर्को समुदायको सम्मान गर्नुपर्छ भन्ने महत्वपूर्ण सन्देश बोकेको मह जोडीको नयाँ प्रहसन झण्डै एक घण्टाको हुनेछ । यसमा अरु कलाकारहरु किरण केसी, शिवहरि पौडेल, बसुन्धरा भुषाल, नरेन्द्र कंसाकार, मोहित आचार्य, कुन्ती मोक्तानलगायतका कलाकारले पनि अभिनय गर्दैछन् ।
अष्ट्रेलियामा २२ दिन रहँदा आधा दर्जनभन्दा बढि ‘शो’ प्रस्तुत गर्ने महको तयारी छ । त्यसपछि मार्चमा लण्डनमा र त्यसपछि नेपालमा समेत यो प्रहसन प्रस्तुत गरिने कलाकार श्रेष्ठले जानकारी दिनुभयो । प्रहसन महको लेखन र निर्देशनमा तयार भएको हो ।
वरिष्ठ हास्यँव्यंग्य कलाकार महले यसअघि राजनीतिक र सामाजिक एकता तथा सद्भाव बढाउने खालका थुप्रै प्रहसन तथा टेलिश्रृँखला प्रस्तुत गरिसकेका छन् । महका सबै प्रस्तुतिमा राजनीतिक र सामाजिक क्षेत्रका गहन तथा महत्वपूर्ण सन्देश समेटिएको हुन्छ ।
