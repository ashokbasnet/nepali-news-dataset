स्टेजमा ‘अझै पनि’ जोडीको प्रेम साटासाट

कायरा बुटिकले आयोजना गरेको ‘भ्यालेन्टाइन रन वे रोमान्स’ कार्यक्रममा चलचित्र ‘अझै पनि’ को यूनिटले पनि आफ्नो उपस्थिती जनाएको छ । प्रेम दिवसको अवसर पारेर आयोजित कार्यक्रममा आफ्नो विशेष प्रस्तुती दिँदै यसका कलाकार र निर्मात्री पूनम गौतमले प्रेम दिवस र चलचित्रको कनेक्शनको अर्थ दर्साएका हुन् ।
चलचित्रको ‘प्रेम  दिवस’ बोलको गीत अहिले चर्चामा छ । स्टेजमा चलचित्रका मुख्य कलाकार सुदर्शन थापा, पूजा शर्मा, सुरक्षा पन्त, पुष्प खड्काले क्याटवाक गरे । निर्मात्री पूनम गौतम पनि स्टेजमा देखिइन् । कार्यक्रममा बोल्दै निर्मात्री पूनम गौतमले चलचित्रको  प्रदर्शन मिति नजिक आउँदै गर्दा आफूमा अझै उत्साह थपिएको बताइन् ।

कलाकार तथा निर्माता सुदर्शन थापाले ‘अझै पनि’ उत्कृष्ट बनेको दाबी गरे । स्वर्गिय निर्देशक आलोक नेम्वाङको निर्देशनमा बनेको अन्तिम चलचित्र ‘अझै पनि’ फागुन १५ गतेबाट चल्दैछ । यो चलचित्रले त्रिकोणात्मक प्रेम कथालाई बोलेको छ ।
नव-नायिका सुरक्षा पन्तले आफूलाई यो चलचित्रले स्थापित गर्ने रहेको बताइन् । उनले ‘अझै पनि’मा पाएको भूमिका सधै अविस्मरणिय रहने भन्दै दर्शकले आफ्नो भूमिका र अभिनयलाई स्विकार गर्ने दाबी उनको छ ।
तस्बिर : श्रीधर पौडेल

