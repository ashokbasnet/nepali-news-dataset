जीवन र नीताको ‘धुन’ रोकियो, ‘भुलभुलैया’लाई फाइदा
काठमाडौ । चैत ६ गते प्रदर्शन गर्ने भनिएको चलचित्र ‘धुन’ को रिलिज स्थगित भएको छ । चलचित्रको प्राविधिक काम नसकिएको भन्दै निर्माण संस्थाले ६ चैतमा प्रदर्शन नगर्ने निर्णय गरेको हो ।
फिल्मको सम्पादन कार्य नसकिएको र प्रचार प्रसार पनि सोचेअनुरुप नभएकाले प्रदर्शन मिति सारिएको निर्माता मालती शाहले बताईन् ।
उनका अनुसार अब यो चलचित्र जेठ पहिलो साता रिलिज हुनेछ । जीवन लुईँटेल र नीता ढुंगानाको मुख्य भुमिका रहेको यस चलचित्रमा सांगीतिक प्रेमकथा समेटिएको बताइएको छ ।
कृष्ण पौडेलको डेब्यु निर्देशन रहेको चलचित्रको प्रदर्शन मिति सर्दा अर्को चलचित्र ‘भुलभुलैया’लाई फाइदा हुने भएको छ । ‘भुलभुलैया’ मा पनि जीवन र नीताकै मुख्य भुमिका रहेको छ । ‘धुन’ मा जीवन र नीतासँगै मुकेश ढकाल पनि मुख्य भूमिकामा छन् ।

