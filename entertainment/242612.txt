कस्तो बन्दैछ झरना र मुकेशको प्रेम ‘परिणाम’ ?

निर्माता तथा निर्देशक हरी पराजुलीले आफ्नो चलचित्र ‘परिणाम’को छायांकन अन्तिम चरणमा पुगेको बताएका छन् । भारतको दार्जलिङ, सिक्किम, सिलगुढी लगायतका स्थानमा छायांकन गरिएको यो चलचित्रको ३० प्रतिशत दृश्य काठमाण्डौमा खिचिनेछ । चलचित्रको २ गीत र क्लाइमेक्स खिच्न बाँकी रहेको उनको भनाई छ । 
त्रिकोणात्मक प्रेम कथामा आधारित यो चलचित्रमा मुकेश ढकाल, नव-कलाकारद्धय झरना रिसाल र सारिका घिमिरे मुख्य भूमिकामा छन् । नव-कलाकार झरनाले यो चलचित्रले आफ्नो चलचित्र करिअरलाई अगाडि बढाउन ठूलो मद्दत गर्ने बताइन् । 

कलेजमा अध्ययन गर्ने यूवा विद्यार्थी र उनीहरुमा देखापर्ने धनी र गरिबको खाँडललाई चलचित्रले  देखाउन खोजेको छ । नारीले हिंसा सहने होइन प्रतिकार गर्नुपर्छ भन्ने कथालाई देखाउन खोजिएको निर्देशक पराजुलीको भनाई छ । 
निर्माता पराजुलीले यसअघि ‘प्रेमपथ, पहिरो, विछोडका साथमा केही भोजपुरी चलचित्रमा लगानी गरेका थिए । कृष्ण बस्नेत र मित्र पराजुलीको संगीत रहेको चलचित्रमा एनबी महर्जनको एक्सन, शिव ढकालको छायांकन, पि्रया पराजुलीको नृत्य छ ।

