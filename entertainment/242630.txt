आर्यन र नम्रताको ‘होमवर्क’ सकियो

महंगो सेट लगाएर चलचित्र ‘होमवर्क’को छायांकन सकाइएको छ । निरक पौडेलको निर्देशनमा बनेको चलचित्रको छायांकन मंगलबार सकिएको हो । 
आफूले पाएको जिम्मेवारीलाई सही तबरले होमवर्क गर्ने हो भने त्यसले गन्तव्यमा पुर्‍याउने कथालाई यो चलचित्रले उठान गरेको छ । चलचित्रमा नायक आर्यन सिग्देल बृद्ध र यूवा भूमिकामा देखिएका छन् । चलचित्रमा उनका साथमा गौरी मल्ल, विजय लामा, नम्रता श्रेष्ठ, जीपी तिमिल्सिनाको मुख्य भूमिका छ । 
नायक आर्यन सिग्देलको बृद्ध गेटअपले चलचित्र घोषणा भएकै दिनमा खुबै चर्चा पाएको थियो । चलचित्रको बालाजुमा रहेको चलचित्र विकास कम्पनीको स्टूडियोदेखि काठमाण्डौका विभिन्न स्थानमा सेट लगाएरै छायांकन गरिएको छ । 
यस्तै, पोखरा, नारायणगढ लगायतका स्थानमा पनि सेट लगाएरै चलचित्रको छायांकन गरिएको छ । बजेट केही बढेपनि गुणस्तरिय चलचित्र निर्माण हुने भएकाले यसमा संझौता नगरिएको निर्माणपक्षले जनाएको छ ।
 निर्देशक पौडेलले आफ्नो मिहिनेतको होमवर्कको प्रतिफल पनि राम्रो पाउनेमा आशा व्यक्त गरे । गोपिकृष्ण मुभिजको ब्यानरमा उद्धव पौडेलको प्रस्तुतीमा तयार भएको यो चलचित्रलाई निकिता पौडेल, निरज पौडेल र निरक पौडेलले मिलेर बनाएका हुन् । चलचित्रमा शिवम् अधिकारीको कथा, पुरुषोत्तम प्रधानको छायांकन छ ।

