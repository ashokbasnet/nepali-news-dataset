इन्द्रजात्रा लगत्तै साहित्य जात्रा हुने

काठमाडाै, भदाै २७ - जहाँ शब्दहरु जीवन्त हुन्छन् भन्ने नारा सहित एनसेल नेपाल लिटरेचर फेस्टिभलको चौथो संस्करण आउँदो असोज ३ गते शुरु  हुँदैछ । नेपाली साहित्यलाई राष्ट्रिय तथा अन्तर्राष्ट्रिय स्तरमा पुर्याउने उद्देश्यले एनसेल नेपाल प्रा.लि.को प्रायोजन र बुकवर्म फाउन्डेसनको आयोजनामा साहित्य जात्रा हुन लागेको हो ।  
फाउन्डेसनका अनुसार काठमाडौंको प्रज्ञा प्रतिष्ठानमा हुने साहित्य जात्रामा भारतका शशी थरुर, बसरत पीर, हरितोषबाल सिंह , बंगलादेशका फराह गुझनभी, बेलायतका तिसानी दोशी, इटलीका कार्लो पिज्जाटीले भाग लिने छन्।  
त्यस्तै नेपालका तर्फबाट अभि सुवेदी, सरुभक्त, तोया गुरुङ, मोमिला, सरस्वती प्रतिक्षा, प्रतिसरा सायमी, युवराज घिमिरे, विजय कुमार पाण्डे, नयनराज पाण्डे, नारायण ढकाल, अमर न्यौपाने, मनु मञ्जिल, डा. राजेन्द्र विमल, लगायत १४० भन्दा बढी लेखकले भाग लिने फाउन्डेसनले जनाएकाे छ  । साहित्य जात्रा असोज ६ गतेसम्म चल्नेछ।
