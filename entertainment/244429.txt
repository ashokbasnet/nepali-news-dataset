गोपीकृष्ण छाडेर करिश्मा एक्लै ‘फागु बनाउँदै’

गोपीकृष्ण मुभिजले अन्य निर्मातासँगको सहकार्यमा बनाउन लागेका ७ चलचित्र मध्ये सर्वाधिक चर्चामा थियो नायिका करिश्मा मानन्धरको ‘फागु’ ।
ब्यानर सहकार्य गर्दा करिश्मालाई फाइदा थियो भने गोपीकृष्णलाई पनि । बालाजुस्थिती विकास कम्पनीको हलमा भव्य कार्यक्रम गरेर चलचित्र निर्माणको घोषणा गरिएको थियो ।
अब, चलचित्रको छायांकन सुरु भैसक्दा करिश्मा र गोपीकृष्णको सम्बन्धमा दरार आएको छ । करिश्माले अब गोपीकृष्णसँग मिलेर चलचित्र निर्माण नगर्ने बताएकी छिन् । करिश्माले ‘फागु’मा गोपीकृष्णसँगको सहकार्य टुटेको भन्दै पछि एकसाथ काम गर्न सक्ने बताइन् ।
शिल्पा पोख्रेल र सुवास पराजुलीको मुख्य भूमिका रहेको चलचित्रलाई करिश्माले १२ बर्षपछि निर्माण गर्न लागेकी हुन् । १२ बर्ष अगाडि चलचित्र ‘बाबुसाहेब’ घाटामा गएपछि करिश्माले निर्माणबाट पछि हटेकी थिइन् ।
चलचित्रको कथावस्तु केही फेरबदल भएका कारण पनि गोपीकृष्ण छाडेर चलचित्र निर्माण गर्न लागेको करिश्माको भनाई छ । तर, भव्य कार्यक्रम गरेर घोषणा गरिएको चलचित्रको निर्माणकार्य कुनै पनि जानकारी नगराई छाडेपछि करिश्मासँग गोपीकृष्ण मुभिज असन्तुष्ट देखिएको छ । चलचित्रलाई संझना रौनियारले निर्देशन गरिरहेकी छिन् ।

