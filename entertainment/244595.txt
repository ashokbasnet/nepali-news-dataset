रोकियो ‘जिरे खुर्सानी’ र ‘भद्रगोल’को प्रशारण

नेपाली टेलिभिजनबाट प्रशारण हुने कार्यक्रमहरुले भारतीय टेलिभिजनबाट आउने चर्चित कार्यक्रमसँग प्रतिस्पर्धा गर्नु परिरहेको छ । जसका कारण पनि नेपालमा राम्रो बनेर पनि थुप्रै कार्यक्रम चल्न सकिरहेका छैनन् । यही भिडमा, केही हाँस्य सिरियल भने यो  प्रतिस्पर्धामा समेत अगाडि बढ्दै प्रशारण भैरहेका छन् ।
जसमध्ये, पछिल्लो समयमा प्रशारण भएको हाँस्य सिरियल ‘भद्रगोल’ पर्छ । यो सिरियल प्रशारण भएपछि यसको संवाद चर्चित बनिरहेका छन् । तर, गतहप्ता यो सिरियल प्रशारण भएन ।
यो शोलाई प्रशारण गर्दै आएको वर्ल्ड भिजन एड्भर्टाइजिङका कारण ‘भद्रगोल’सँगै लामो समयदेखि प्रशारण हुँदै आएको ‘जिरे खुर्सानी’ पनि रोकिएको हो ।
‘भद्रगोल’का निर्देशक शंकर आचार्यले आफूहरुले छायांकन गरिरहेको बताए । तर, आफूले सुने अनुसार अझै ४ हप्ता यो सिरियल प्रशारण नहुने उनले बताए । नेपाल टेलिभिजन र वर्ल्ड भिजनको टेन्डर विवादका कारण ‘जिरे खुर्सानी र भद्रगोल’ रोकिएको वुझिएको छ । शंकरले नयाँ टेण्डर खोल्ने तयारी नेपाल टेलिभिजनले गरिरहेको जानकारी दिएका छन् ।
वल्र्ड भिजनका मालिक दिनेश श्रेष्ठले सिद्धार्थ बैंकमा राखेको ५ करोड ८६ लाख बराबरको धितो रकम नक्कली परेपछि यसको प्रत्यक्ष असर चर्चित हाँस्य सिरियलहरुमा परेको छ । दिनेश अहिले प्रहरीको हिरासतमा रहेको वुझिन्छ ।
मिडिया हबसँगको रकम लफडाका कारण केही महिना अघि चर्चित हाँस्य सिरियलहरु ‘तितो सत्य र मेरी बास्सै’ पनि रोकिएका थिए ।

