भारतमा विवादस्पद बनेको चलचित्र ‘एमएसजी’ नेपालमा चल्ने

भारतको सेन्सर बोर्डमा सर्वाधिक विवादस्पद बनेको चलचित्र ‘एमएसजी’ अब नेपालमा पनि प्रदर्शनमा आउने भएको छ । चलचित्रको बिषयवस्तुलाई लिएर सेन्सर बोर्डले प्रश्न उठाएपछि यो लामो समयसम्म सेन्सरमा नै अड्किएको थियो । तर, सरकारले नै हस्तक्षेप गरेर सेन्सर पास गराएपछि भारतीय सेन्सर बोर्डमा सम्पूर्ण कर्मचारीले राजीनामा दिएका थिए । 
यूवाहरुमा देखिएको लागूपदार्थ दुव्र्यसनीको कथालाई उठान गरेको ‘एमएसजी’ले बक्स अफिसमा करिब १  सय करोडको व्यापार गरिसकेको छ । 
यो चलचित्र अब नेपालमा पनि प्रशारण हुने भएको छ । फागुन १५ गतेबाट प्रशारण हुन लागेको यो चलचित्रलाई दर्शना आट्सले वितरण गर्न लागेको हो । दर्शना आट्सका सीइओ सुरेशदर्पण पोख्रेलले नेपाली चलचित्र चल्ने हलमा यो चलचित्र नलाग्ने खुलाए । 
चलचित्रले यूवाहरु लागू पदार्थ दुव्र्यसनीमा फसेको खण्डमा के हुन्छ भन्ने देखाउन खोजेको छ । गुर्मित राम रहिम सिंहको निर्देशन तथा निर्माणमा बनेको यो चलचित्रलाई हकिकत इन्टरटेन्मेन्ट प्रालीको ब्यानरमा निर्माण गरिएको हो । चलचित्रबाट उठेको सम्पूर्ण रकम गरिब, असाहय तथा एचआइभी एड्स र क्यान्सर पिडितहरुको सहयोगार्थ खर्च गरिनेछ । 
भारतमा पनि यो चलचित्रले उठाएको सम्पूर्ण रकम सामाजिक सेवामा खर्च गरिने जानकारी आज आयोजित पत्रकार सम्मेलनमा गराइएको छ । चलचित्रमा गुर्मित राम रहिम सिंह नाम गरेका बाबाले १२ वटा विधामा काम गरेका छन् । चलचित्रमा उनले नै मुख्य भूमिकामा काम गरेका छन् । 
रुपन्देहीका पूर्व सांसद ओमप्रकाश यादवले चलचित्रको आम्दानी मानविय सेवामा लगाइने बताए । उनले जती पनि आम्दानी चलचित्रबाट हुन्छ, त्यो रकम रगत परिवर्तन गर्ने विरामीलाई खर्च गरिने बताए । दर्शना आट्सले भने सम्पूर्ण आम्दानी समाजसेवा नै खर्च गरिने जनाएको छ ।

