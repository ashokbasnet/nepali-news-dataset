भाइटीकामा ड्यूटी, कागतिहारमै देउसीभैलो

उमाकान्त पाण्डे/उज्यालो । 
युएई, कात्तिक १३ – घरदेशमा सुरु भएको तिहारको झिलिमिलीलाई परदेशमा कार्यरत नेपालीहरुले झलझली सम्झिरहेका छन । तर खुलेर रमाइलो गरौं युएईको कानुनले रोक लगाएको छ । केहि समय देखि संघसंस्थाका गतिविधीलाई कडाइ गरिएपछि समुहमा जम्मा भएर सञ्चालन गरिने सामाजिक कामलाई समेत असर गरेको थियो । 
तर तिहारमा भने कानूनले छेकेको छ भनेर नेपालीले मन बुझाउन सकेनन् । नेपालीका निवासमा देउसीभैलो सुरु गरे । शुक्रबार बिदा भएकाले कतिपय संघसंस्थाले शुक्रबार कागतिहारकै दिन देउसीभैलो खेलेका छन् । धेरैको भाइटीकाका दिन डियुटी परेकाले कागतिहारकै दिन देउसीभैलो खेलेका हुन् । केहि संघ संस्थाले भने केहि दिन निरन्तर देउसीभैलो कार्यक्रम गर्नेछन् । परदेसमा खेलिने देउसीभैलोले परदेशीको मन मात्रै भुलाउने छैन् । नेपालको विकासमा समेत सहयोग पुर्‍याउने छ । 
धरहराको पुननिर्माणका लागि युएईमा सकृय प्रवासी नेपाली मञ्चले देउसी भैली कार्यक्रम खेलिरहेको छ । मञ्चले तिहारको काग तिहारकै दिन दुबई, आवुधावी, सारजाह, लगायतका क्षेत्रमा रहेका नेपाली व्यवसायी, समाजसेवीका निवासमा देउसी खेलेको प्रवासी नेपाली मञ्च युएईका अध्यक्ष श्याम कंडेलले जानकारी दिनुभयो । युएईमा अनुमती नलिई वा स्थानीय कानुन अनुसार दर्ता नभएका संस्थालाई कार्यक्रम तथा अन्य गतिविधि गर्न कडाइ गरे लगत्तै मञ्चले यो पटक आफ्ना संगठनका पदाधिकारीलाई आन्तरिक रुपमा परिचालन गरेर भैलो कार्यक्रम सञ्चालन गरेको हो । 
दुई दर्जनको संख्यामा रहेका मञ्चका नेता कार्यकर्ता तथा कलाकारको समुहले जोर मादल, खैजेरी र मजुरा बोकेर देउसी खेलिरहेका छन । नेपाली संस्कृति बचाउन मात्रै होइन राष्ट्रको एतिहासिक धरोहर पुननिर्माणमा परदेशीएका नेपालीले पनि हातेमालो गर्न सक्छौं भनेर प्रमाणित गर्न खोजेको टोलीमा सहभागी लेखनाथ न्यौपानेले बताउनुभयो । देउसीभैलो तथा संगठनका शुभेच्छुकले उपलब्ध गराएको रकम संकलन गरि पार्टि मार्फत धरहरा पुर्न निर्माणका लागि उपलब्ध गराईने कंडेलले बताउनु भयो । 
मन्चले अघिल्लाबर्षहरुमा पनि देउसी भैलो कार्यक्रम गर्ने र सकंलित रकम बिभिन्न सामाजिक काममा खर्चिने गरेको थियो । यस पटक पनि त्यसैको निरन्तरता स्वरुप देउसी भैलो खेलीएको मन्चका कार्यबाहक महासचिव भेषराज ढकालले बताउनु भयो । 
मन्चले पहिलो दिनको देउसी भैली मार्फत झन्डै एक लाख १५ हजार रुपैया सकलन गरि सकेको छ । युएईमा कार्यरत नेपालीहरु ३ लाख देखी ५ लाख रुपैयाँ नेपाल पठाउने लक्ष्य सहित स्वइच्छाले बोलाएका नेपालीका निवासमै पुगेर देउसी भैंली नाचिरहेका छन् ।
अलऐनमा पनि देउसीभैलो 
भाइटिकाको दिन धेरै जसो नेपालीले ड्युटी गर्नु पर्ने भएकाले शुक्रबार परेको सार्वजनिक बिदाकै दिनलाई सदुपयोग गरेर काग तिहारकै दिन तिहार मनाएका छन् । मितेरी समाज युएईको आयोजनामा अलऐनको किनरा रेस्टुरेन्टमा जम्मा भएर शुभकामना आदान प्रदान सँगै देउसी भैंली खेलेर तिहार मनाइएको हो । सेलरोटी तथा बिभिन्न नेपाली परिकारका खाना सहित देउसी भैलो नाचिएको छ । कार्यक्रममा समाजका सस्थापक अध्यक्ष प्रेम रिजाल, मगर संघका मोहन बुढाथोकी पाल्पाली, लोक गायक कमल कार्की, कलाकार प्रदिप पुन मगर, शर्मिला गुरुङ, नम्रता लामा, निरु गोले, दिब्या सुब्बा लगायतको उपस्थिती रहेको थियो ।
देउसी भैलोमा एक सय भन्दा धेरै नेपालीको उपस्थिती रहेको थियो । युएईमा अनुमती नलीई वा स्थानीय कानुन अनुसार दर्ता नभएका संस्थालाई कार्यक्रम तथा अन्य गतिविधि गर्न कडाइ गरे लगत्तै सुन्य भएका नेपाली गतिबिधी तिहारमा भने रोकिएनन् । यहाँको स्थानीय कानुनको समाना गर्दै झै झगडा नियन्त्रण गर्न माधक पदार्थ सेवन गरेर आउनेलाई रोक लगाएर समाजले कार्यक्रम गरिरहेको हो ।
