शरणार्थी शिविरमा बिछोडको साहित्य

गोपाल गड्तौला/उज्यालो । झापा, चैत १ - यस्तो समय थियो, अभावग्रस्त भुटानी शरणार्थी शिविरमा साहित्यिक कार्यक्रम बाक्लै भइरहन्थे ।
नेपालीभाषामा साहित्यिक कलम चलाउनेहरुको संख्या बाक्लै थियो शिविरभित्र । तिनमा स्थापित र नबोदित साहित्यकारहरु प्रशस्तै पर्दथे । तर हिजोआज ति धेरैजसो पश्चिमी देश पुगिसकेका छन् ।
‘शासककोबिरुद्ध दाह्रा किट्दै कविता र गीत कथ्यौं’ पुराना दिन सम्झिँदै भुटानी साहित्यकार याम थुलुंग भावुक मुद्रामा सम्झिन्छन्, ‘भोकै हुन्थ्यौं, खाली खुट्टै कविता भन्न पुग्थ्यौं ।”
घर भन्नु ४० वर्गमिटरको बाँसका भाटा बुनेर बनाएको टाटीलाई थुलुङको होचो छाप्रो । अन्नपानी सबै नापेर दिइने गरिएको । फारुतिनो गरेर चलाएन भने पानी समेत पुग्दैनथ्यो ।
नुन भुटुनको उस्तै सँधैको अभर । आङलाई कपडाले छोप्न उस्तै धौधौ । त्यस्तो बेलामा गिट्टी कुटदै, मल बोक्दै वा बर्षमा ढाडको गोलार्द्ध बढ्ने गरि निहुरिएर धान रोप्दै, तरतरी पसिना काढ्दै धान झारेर होस् वा आली तासेर जोहो गरेको पैसाले हवाइ चप्पल किन्नुको साटो कविता लेख्ने खाता किन्थे कतिपय उनीहरु ।
त्यही हालतमा पनि तेस्रो आयामका घागडान साहित्यकार इन्द्रबहादुर राईदेखि मदन पुरस्कार बिजेता झापाली साहित्यकार कृष्ण धराबासीसम्मका अनेक सिद्धहस्त लेखक तथा साहित्यकारहरुलाई शिबिरमा स्वागत गरेको सम्झिन्छन् ।
कयौंपटक शरणार्थी शिबिरको न्यानो आतिथ्य पाएको कहिल्यै भुल्दैनन् झापाली साहित्यकार केशब आचार्य । कुनैबेलाका सकृय पत्रकार आचार्य शरणार्थी साहित्यकारहरुको भोगाई साहित्य अभाबमा फस्टाँउछ भन्नका लागि पुग्दो उदाहरण भएको बताउँछन् । “आँखैले देखेको हुँ” आचार्य भन्छन, “उनीहरु चौलानी पानी पिएर पनि राम्रो सृजना गर्थे ।”
शरणार्थी शिबिरमा जनसंख्याको हिसाबले तीन चौथाई मानिस घटिसकेका छन् । सातबर्ष अघिसम्म एकलाख १६ हजारको संख्यामा रहेका भुटानी शरणार्थीको संख्या घटेर अहिले २९ हजारमा झरिसकेको छ ।
भात र भाग्य खोज्दै पृथ्वीको पश्चिमी गोलार्द्ध पुगेका ९० हजारमाथि भुटानी शरणार्थीको हुलमा मिसिएर गंगाराम लामिटारे, भोलानाथ पुरानाघरे, डिल्लीराम आचार्य, मणिराम धिमाल, नरबहादुर जनकर्मी, लिलाकान्त, प्रल्हाद गुरुङ, गोबिन्दफुयाल, पेमा सिंह तामाङ जस्ता कयौं नाम चलेका साहित्य साधक पनि थिए ।
ती मध्ये कवि आचार्यले महाकाब्य समेत लेखेका छन् । आचार्य सपरिबार हिजोआज युरोपेली मुलुक नर्बेको ओस्लोमा बस्छन् ।
त्यसो त हुलकाहुल भुटानी शरणार्थी युरोप र अमेरिका लागेपनि साहित्यिक गतिबिधि पुरै समाप्त भएका भने होइनन् । केहि अझै बाँकी छन् शिबिरमा साहित्यकाहरु । तिनै बाँकी मध्येकी एकजना छिन् बेलडाँगी २ शरणार्थी शिबिरकी कबयित्री बिष्णुमाया तामाङ, जसले गत महिना गजल संग्रह प्रकाशित गरेकी छिन् ।
अभावको भन्दा अब बिछोडको साहित्य लेखिन थालेको छ भुटानी शरणार्थी साधकका कलमबाट । त्यसको उदाहरण हो कवयित्री तामाङको कृति । उनी पद्य र गद्य दुबै बिधामा कलम चलाउँछिन् । “दिँउसो त अझैपनि अलिकति होहल्ला बाँकी छ शिबिरमा ” बिष्णुमाया भन्छिन, “शिबिरको रात्री चकमन्नमा बिछोड भएका साथीहरुको याद बढि आउँछ, तिनकै यादमा लेखिन्छ ।”  शासकीय अत्याचारको जाँतोमा पिसिएका निर्धा भुटानीहरुले दुईदशक भन्दा अघि नेपालमा लडेको ढुंगोले झैं बाससम्म मात्र पाएका हुन् । भुटानबाट खेदिएका भुटानीलाई साँधको भारतले बास दिएन । उनीहरु बिना ठेगानाको गन्तब्यमा पुगे । त्रासद सपनाबाट भर्खरै ब्युँझिए जस्तै थियो उनीहरुको पीडापूर्ण रामकहानी । यो सबै अवस्थालाई गीतमा उनेर घाँटीका नसा फुलाँउदै पुग्दो स्वर दिएर कार्यक्रमै पिच्छे गाउने बेलडाँगी २ शरणार्थी शिबिरकी बालगायिका राधा अधिकारी पनि बर्षौं अघि पुनर्बासमा अमेरिका गइन ।  
साहित्यमनको भित्री कुनाबाट निस्कने एउटा भाव हो । बिम्बमा घोलेर लेखिन्छ । लेखकहरु यसलाई मनको मृदुलगती भन्छन् । जान्नेहरु साहित्यलाई जीवनको बल्दो गीत मान्छन् । औसत त पीर र पीडा नै आँउथ्यो हिजोका दिनमा भुटानी शरणार्थी साहित्यकारहरुको लेखनीमा ।  तर पुनर्बासमा हुलका हुल शरणार्थी युरोप र अमेरिका हानिएपछि रहेका उनीहरुको लेखनीको अन्तरवस्तु पनि बदलिँदै गएको बताउँछन्, भुटानी शरणार्थी समाजसँग नजिक एकजना झापाली साहित्यकार प्रकाश आङदेम्बे । आङदेम्बेको बुझाईमा आफ्नो समुदायसँगै खुसीखोज्दै संसारका महत्वपूर्ण ठेगानाहरुमा भुटानी पुगेका छन् । त्यसमा उनी उत्साही छन् ।
भुगोलको ठेगानाले किटान गरिदिएको राष्ट्रियताबाहेक उनीहरु सबै मामिलामा नेपाली हुन । नेपाली भाषा बोल्छन् । नेपाली लेखपढ गर्छन । सपना र सम्भाबना पनि नेपाली मनबाटै सोच्छन् । उनीहरुकाबारे आङदेम्बेको भनाई छ , “जहाँ पुगेपनि उनीहरुले नेपाली भाषामै बोल्छन् र नेपाली अक्षरमै लेख्छन्, उनीहरुले त नेपाली भाषाका वास्तविक दूत भएर पृथ्वी फेरो मारेको मान्छु ।”
