के अमेरिकामा ग्रिनकार्ड लिने प्रक्रियामा छन् जिवन ?

२ महिना भन्दा लामो समयदेखि अमेरिकामा नै रहेका नेपाली चलचित्रका चर्चित नायक जिवन लुइटेलले अब नेपाल नफर्कने निर्णय नै गरेका हुन् त ? के उनी अमेरिकामा ग्रिन कार्ड पाउने चक्करमा लागेका छन् त ?
नेपाली संचारमाध्यममा आएको यो खबरलाई नायक जिवन लुइटेलले आंशिक सत्य भनेका छन् । उनले आफू अमेरिका आएको समयमा ग्रिनकार्ड कसरी पाइदो रहेछ भनेर वुझ्न पुगेको कुरा बताए । उनले आफू १५ दिन भित्र नेपाल फर्कने समेत जानकारी दिएका छन् । नेपाल फर्केर निरन्तर चलचित्रमा अभिनय गर्ने उनको भनाई छ ।
चलचित्र प्रदर्शन पनि जारी
नायक लुइटेलले आफूले ग्रिनकार्डको प्रक्रिया अगाडि बढाएको खबर भन्दा पनि अमेरिकामा बसेर चलचित्र प्रदर्शन गरिरहेको समाचारलाई स्थान दिन आग्रह गरे । उनले भने-‘म यहाँ आएर लगातार नेपाली चलचित्र प्रदर्शन गरिरहेको छु । अमेरिकामा यसरी एकसाथ नेपाली चलचित्र प्रदर्शन भएकै थिएनन् ।’
जिवन अमेरिका पुगेपछि उनी अभिनित चलचित्रहरु ‘ठूली, स्टूपिड मन र भुल भूलैया’ प्रदर्शन भएका छन् । उनले नेपाल आएर आफूले चलचित्र ‘बाजिगर’ खेल्ने बताए । अन्य चलचित्रमा पनि खेल्ने कुरा आइरहेपनि त्यो सत्य नभएको जिवनको भनाई छ ।
नेपाल आएर कागजपत्र पठाउन सकिन्छ
नायिका अरुणिमा लम्साल १ बर्ष अगाडि अमेरिका पुगेर ग्रिन कार्डको  प्रक्रिया वुझेर फर्किएकी थिइन् । यसपछि उनले नेपाल आएर यो प्रक्रियालाई अगाडि बढाइन् । अब, उनी अमेरिकामा ग्रिनकार्ड  पाएपछि जाने तयारीमा छिन् ।
नायक जिवन लुइटेलले पनि आफू नेपाल आएपछि ग्रिन कार्ड प्रक्रियाका लागि कागजपत्र पठाउन सकिने बताएका छन् । उनले नेपालमै रहेर पनि ग्रिन कार्डको प्रक्रिया गर्न सक्ने बताए ।
निरज तयारीमा, राजबल्लभले पाइसके
नायक निरज बराल अहिले पत्नीको साथमा अमेरिकामा नै छन् । उनी पनि ग्रिन कार्ड पाउने तयारीमा लागेका छन् । यसका लागि उनले  प्रक्रिया थालिसकेका छन् ।ग्रिन कार्डको प्रक्रिया गर्नेमा नायिका रञ्जना शर्मा पनि छन् । नायक राजवल्लभ कोइरालाले भने ग्रिन कार्ड पाइसकेका छन् । नायिका गौरी मल्ल र नायक रमेश उप्रेती भने ग्रिन कार्ड नपाएपछि नेपाल फर्किएका छन् ।
कलाकारको अमेरिका मोह
नेपाली चलचित्रका अधिकांश कलाकारको मोह अहिले अमेरिका देखिन थालेको छ । नेपाली चलचित्रको बजार दिनहुँ खस्कनु, चलचित्रले व्यापार नगर्नु, भविष्य नै खतरामा देखेपछि कलाकारहरु विभिन्न तरिकाले अमेरिका पुग्ने अभियानमा लागेको देखिन्छ ।
यो पनि पढ्नुहोस्
ग्रिन कार्ड पाएपछि परिवारसहित अरुणिमा पनि अमेरिका उड्ने 


