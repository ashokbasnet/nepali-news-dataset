के हो गुँलापर्व ?

लक्ष्मी शाक्य/उज्यालो
काठमाडौं, साउन २७ – धार्मिक एवं साँस्कृतिक दृष्टिकोणले उत्तिकै महत्वपूर्ण महिना हो, साउन ।
बौद्ध धर्मावलम्बीहरुले महिना दिनसम्म मनाउने गुँलाधर्म पनि यसै महिनामा पर्छ ।
गुँलालाई विभिन्न किसिमले ब्याख्या गरिएको पाइन्छ । कसैले सिद्धार्थ गौतमले बुद्धत्व प्राप्त गरेको पवित्र महिनाका रुपमा लिन्छन् । तर यो सही होइन । किनभने सिद्धार्थ गौतमले बैशाख पूर्णिमाका दिन बुद्धत्व प्राप्त गरेका थिए । कसैले नेवार परम्परा अनुसार नवौं महिना भन्ने अर्थमा गुँला भनिएको पनि भन्ने गर्छन् । तर यो पनि सत्य होइन ।
नेपाल सम्बत अनुसार गुँला दशौं महिनामा पर्दछ । धेरै विद्धानहरु गुँला शब्द गुणिरा वा गुणिलाबाट आएको मान्छन् । धेरै गुणले युक्त महिनाको अर्थमा गुँलालाई लिइएको बौद्ध विद्धान महिश्वरराज बज्राचार्य बताउनुहुन्छ । उहाँका अनुसार यसको सम्बन्ध चार युग सत्य, त्रेता, द्वापर र कलिमध्ये कलियुगसँग छ ।
सत्ययुग कात्तिक शुक्ल नवमीको दिनदेखि शुरु हुन्छ । त्रेतायुग माघ शुक्ल पूर्णिमा, द्वापर युग बैशाख शुक्ल तृतीया र कलियुग श्रावण कृष्ण त्रयोदशीका दिनदेखि शुरु हुन्छ ।
गुँला शुरु हुन केही दिनअघिदेखि  कलियुग शुरु हुने भएकाले मानिसहरुमा धर्म चित्त नहुने, पाप बढि गर्ने, परस्परमा द्वेष उत्पन्न भई देशलाई समेत हानी हुने र ऋतु अनुसार गुँला वर्षा ऋतुमा पर्ने भएकाले अतिवृष्टि, दैवीप्रकोप, अन्नको अभाव, बाढीपहिरो आई देशमा अशान्ति र दुःख नहोस भन्ने उदेश्यले एक महिनासम्म बिभिन्न धर्मकर्म गरिने पवित्र वा गुनिलो अर्थात गुणिलो महिनाका रुपमा गुँलालाई लिइने बौद्ध विद्धान बज्राचार्य बताउनुहुन्छ ।
गुँला पर्वमा केके हुन्छ ?
बौद्धमार्गी नेवारहरुले दान, धर्मकर्म गर्ने महिनाको रुपमा मनाउँदै आइरहेको महिना हो गुँला । हीनयान, महायान र बज्रयान तीनै समुदायका बौद्ध अनुयायीहरु यो एक महिनाको अवधिमा परम्परागत नेवारी बाजागाजा सहित बिभिन्न बौद्ध तीर्थस्थलमा दर्शन गर्न पुग्छन् ।
एक महिनासम्म स्वयम्भूमा विशेष मेला नै लाग्छ । बिहान सबेरैदेखि उपत्यकाका बिभिन्न स्थानका गुँला बाजा खलकहरु परम्परागत बाजागाजा सहित स्वयम्भू दर्शनका लागि पुग्छन् ।
गुँलापर्व श्रावण शुक्ल प्रतिपदादेखि शुरु भै भाद्र शुक्ल प्रतिपदाको दिन सम्पन्न हुन्छ । गुंलाधर्म बौद्धमार्गीहरुले आःआफ्नो तरिकाले मनाउँदै आइरहेको पाइन्छ ।
काठमाडौंका नेवारहरु विशेषगरी शाक्य, बज्राचार्य, तुलाधर, मानन्धर एवं महर्जनहरुले गुँलामा बजाइने विशेष बाजा गुँलाबाजा, धिमे बाजासहित बौद्ध स्तोत्र, नामसंगीति तथा धर्मग्रन्थपाठ गरि यस महिनाभर स्वयम्भु चैत्यका साथै बौद्ध मन्दिर तथा विहारको परिक्रमा गर्छन् भने उपत्यका बाहिरका भक्तपुर, बनेपा, पनौती लगायतका क्षेत्रमा बस्ने नेवारहरु आफ्नो नजिकको चैत्य, बिहार र मन्दिरमा जाने गर्छन् ।
नवग्रन्थ पाठ गरेमा देशमा शान्ति आउने र समस्त प्राणीको हित हुन्छ भन्ने जनविश्वासले आफूले गर्न नसकेपनि पण्डितहरुलाई पाठ गर्न लगाउने परम्परा छ । यस महिनामा धर्म श्रवण मात्र गरेपनि धर्म चित्त उत्पन्न भै उद्दार हुन्छ भन्ने कुरा धर्मशास्त्रमा उल्लेख भएको नेपाल बौद्ध परिषद्का अध्यक्ष समेत रहेका बज्राचार्य बताउनुहुन्छ ।
नवग्रन्थ अन्तर्गत प्रज्ञापारमिता, ललितविस्तर, लंकावतार, सुवर्णप्रभास, गण्डब्यूह, सद्धर्मपुण्डरीक, दशभूमिश्वर, तथागतगुह्यक र समाधिराज सूत्र समावेश छन् । यसका साथै यस महिनाभरि नामसंगीति लगायत विभिन्न बौद्ध स्तोत्र पाठ गर्ने गराउने चलन पनि छ ।
स्वयम्भु पुराण अनुसार बौद्ध महायान गुरु शान्तिकराचार्यले आफ्ना गुरु गुणाकरको आज्ञा अनुसार स्वयम्भु दिव्यज्योतिमाथि स्वयम्भू धर्मधातु बागीश्वर चैत्य बनाएका थिए ।  गुँला सेवा अथवा गुँलाधर्म भनि यहि चैत्यलाई पूजा गर्ने गरिन्छ । त्यसैले गुँलाधर्मलाई चैत्य सेवा भन्ने पनि चलन छ ।
यस्तै पाटनमा हरेश वर्ष गाईजात्राको भोलिपल्ट हुने मतयाःको क्रममा नवबाजा धाःबाजा, नेकुबाजा अर्थात, श्रृंगभेरी, दमोखिं सहित साँस्कृतिक बाजा बजाएर बौद्ध विहार, चैत्य, स्तुप परिक्रमा गर्ने भएकाले पनि गुँला भन्ने गरिएको भनाइ पनि पाइन्छ ।
हरेक वर्ष भाद्र कृष्ण द्वितियाका दिन पाटनमा हुने मतयाः पर्वको तयारी स्वरुप गुँला शुरु भएको दिनदेखि ब्वगी जाने परम्परा शुरु हुन्छ । मतयाःको रुट परिक्रमा नसकुन्जेल हरेक बिहान ब्वगी जाने चलन छ । हरेक बिहान सूर्योदयसँगै रोकिने ब्वगी अर्को दिन फेरि सबेरै शुरु हुन्छ ।
हरेकवर्ष श्रावण शुक्ल प्रतिपदादेखि मतयाःको रुटमा परम्परागत बाजागाजा सहित ब्वगी जाने गरिन्छ । विहानैदेखि बोधिचर्या गीत गाएर बिभिन्न बौद्ध मन्दिर एवं चैत्य पूजा गर्ने भएकाले ब्वगी भनिएको जनविश्वास छ । राजा बालार्चनदेवका पालादेखि मतया शुरु भएको भनिएतापनि ब्वगी जाने चलन कहिलेदखि शुरु भएको हो भन्नेबारे यकिन जानकारी पाईंदैन ।
गुँलामा पाटनको हिरण्यवर्ण महाविहार, रुद्रवर्ण महाविहार, काठमाडौंको कनकचैत्य महाविहार जनबहाल, विक्रमशील महाविहार, भक्तपुरको प्रशन्नशील महाविहार, दीपंकर महाविहार आदि धार्मिकस्थलमा विशेष पूजा र बौद्ध ग्रन्थ पाठ गर्ने गरिन्छ । गुँला अवधिभर नेवारहरुले आफ्नो ईच्छा अनुसार मादक पदार्थ एवं माछा मासु नखाने चलन पनि छ ।
