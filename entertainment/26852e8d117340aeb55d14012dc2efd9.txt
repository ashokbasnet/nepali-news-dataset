​ऋषि कपूरले पत्रकारसँग गरे अभद्र व्यवहार, भनेः सित्तैको रक्सीका लागि आयौ

मंसिर २९ –बलिउडका रोमान्टिक एक्टर ऋषि कपूरले सामाजिक सञ्जालमा आफ्नो रिस पोख्ने काम गर्छन् । समय समयमा पत्रकारहरुसँगको व्यवहारले पनि कपूर विवादमा आउने गरेका छन् । 
यसपल्ट फेरि उनी पत्रकारहरुसँगको दुव्र्यवहारका कारण विवादमा आएका छन् । दिल्लीमा आयोजित पुस्तक विमोचन कार्यक्रममा कपूरले पत्रकारहरुसँग भद्धा व्यवहार गरेका हुन् । आफ्ना दिवंगत बुवाका बारेमा लेखिएको पुस्तक ‘राज कपूर’ को विमोचनमा उपस्थित पत्रकारहरुसँग ऋषि कपूरले अभद्र व्यवहार गरेका हुन् । 
वाशरुमबाट बाहिरिने क्रममा बाहिर पर्खिरहेका पत्रकारसँग कपूर रिसाएका हुन् । उनले रिसाउँदै पत्रकारलाई ‘तिमीहरु को हौ’ भनेका छन् । त्यति मात्र होइन, उनले पत्रकारलाई ‘मुफ्त कि दारु’ फोकटको रक्सीको संज्ञा दिएका छन् । 
कपूरको अभद्र व्यवहारपछि पत्रकारहरुले प्रकाशकसँगै कुरा गरेका थिए । केही समयपछि कपूरबाट अभद्र व्यवहारको शिकार हुन पुगेका पत्रकारलाई बाहिर जान भनियो । प्रकाशकले ऋषि कपूरको अभद्र व्यवहारप्रति पत्रकारसँग माफी मागेका छन् । २० मिनेटपछि कार्यक्रम सुरु भयो तर पत्रकार भने उपस्थित भएनन् । 
आफ्ना पिता राज कपूरको ९३ औँ जन्म जयन्तीका अवसरमा ऋषि कपूरले पुस्तक विमोचनको कार्यक्रम आयोजना गरेका थिए । उनले कार्यक्रमपछि ट्वीट गर्दै राज कपूरप्रति देखाएको प्रेम र सम्मानका लागि दिल्लीलाई धन्यवाद दिएका छन् ।
