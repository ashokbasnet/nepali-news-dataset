कलाकारको आग्रह-‘जाजरकोटवासीलाई फेसबुकबाट होइन, प्रत्यक्ष सहयोग गरौं’
केही दिन यता जाजरकोटमा फैलिएको महामारीले दुई दर्जन बढी मानिसको ज्यान गइसकेको छ । नागरिकको ज्यान जाँदा पनि सरकार उदासिन बनेको खबर सार्वजनिक भैरहेका छन् । स्वाइन फ्लु र अन्य महामारी रोगका कारण सयौ बिरामी परेका छन् ।
जाजरकोटमा फैलिएको महामारी रोक्नका लागि केही कलाकारहरु अगाडि बढेका छन् । आज काठमाण्डौको मण्डला थिएटरमा आयोजना गरिएको एक कार्यक्रममा कलाकार, निर्देशक र निर्माताले सहयोगका लागि आग्रह गरे ।
उनीहरुले सरकारले केही गरेन भन्दै फेसबुकमा सिमित नहुन सबैलाई आग्रह गरेका छन् । नायिका पि्रयंका कार्कीले जाजरकोटवासीका लागि आफ्नो तर्फबाट सकेको सहयोग गर्ने बताइन् । निर्देशक निश्चल बस्नेतले फेसबुकका भित्ताबाट सरकारलाई गाली गर्नु भन्दा आफ्नो तर्फबाट गर्न सक्ने सहयोगका लागि अगाडि बढ्न आग्रह गरे ।
यो भेलाको संयोजक समेत रहेका निर्देशक मनोज पण्डितले कलाकारको काम मनोरञ्जन मात्र दिनु नभएको बताए । कलाकार दयाहाङ राइले जाजरकोटवासीलाई महामारीबाट बाहिर ल्याउन आफूले सकेको सहयोग गर्ने जानकारी दिए ।
मण्डला थिएटरमा भेला भएका चलचित्रकर्मीले २० हजार नगद संकलन पनि गरेका छन् । संकलित रकम यसै साता जाजरकोटसम्म पुर्‍याउने उनीहरुले बताए ।

