गाउँघरका गीति भाका दुवईमा रचिन्छन्

उमाकान्त पाण्डे/उज्यालो ।
युएई, जेठ ६ – नेपालको पश्चिमी पहाडी क्षेत्र गुल्मीको हस्तिचौर १ का होमनाथ कुँवर पौरख गर्न मुग्लान छिरेको १४ वर्ष भयो । पानी पधेँरो गर्दा बाल्यकालबाटै लोकभाका गाउने बानी दुवईको अल सतुवामा हुँदा पनि छुटेन । 
दुवई आउनुभन्दा अघि उहाँले भारतको मुम्बईमा तामाको पाइप बन्ने एक कम्पनीमा अपरेटरको रुपमा काम गर्नुभयो । पछि दुवईमा कार्यरत काका गोपाल कुँवरको सहयोगमा उहाँ यहाँ आउनुभएको हो । विदेश बसाईमै उहाँले ३५ वटा भन्दा धेरै गीति भाका सिर्जना गर्नुभएको छ । 
प्रायः शुक्रबारका दिन दुवईमा आयोजना हुने कार्यक्रमहरुमा प्रस्तुती दिन उहाँलाई भ्याइनभ्याइ हुन्छ । त्योसँगै बिहानै उठेर भान्साको काममा खटिनु उहाँको दैनिकी हो । त्यसवापत उहाँले मासिक २५ सय दिरहाम तलब पाउनुहुन्छ । 
दुवईमा दुई जनाको परिवारलाई खाना तयार गरिदिनुपर्छ उहाँले । उज्यालो अनलाइनसँग कुरा गर्दै कुँवरले भन्नुभयो ‘काम सानो ठूलो हुँदैन । गरी खान लाज मान्नु पनि पर्दैन ।’
उहिले नेपाली भेट्नै गाह्रो  
‘सुरुमा दुवई आउँदा नेपालीको जमघट हुँदैनथ्यो । कतै नेपाली भेटे वा बोलेको सुने मात्रै खुशी लाग्थ्यो ।’ होमनाथले झण्डै १४ वर्ष अघिका कुरा सम्झिनुभयो ‘नेपालमा हुलाकबाट चिठ्ठी पठाउनुपर्थ्यो ।’
अन्तै माया सारी सकेसी
अझै किन आश मेरो गर्छेउ र 
जिउँदै मलाई मारी सकेसी..
यो भाका गाएर उहाँले सांगीतिक यात्रा सुरु गर्नुभएको हो । ‘यो गीतले मलाई गायकका रुपमा स्थापित गरायो ।’ विगत सम्झिदै कुँवरले भन्नुभयो ‘देशमा गीत गाएर जीवन धान्न म जस्तो सिकारुलाई सम्भव थिएन । त्यसैले परदेशिनुको विकल्प मैले भेटिन ।’
सुरुमा घरमा भान्सेको काम गर्दा दुवईमा भएका नेपालीसित घुलमिल हुन सजिलो थिएन । गीत लेख्ने र गाउनेबारे साहुलाई बताउनु भएको थिएन उहाँले । पछि उनीहरुसँग नजिक भएर आफ्नो कुरा राखेपछि उहाँका सफलताका दिन सुरु भए । पञ्चे बाजाको भाकाले पनि उहाँको सांगीतिक जीवनको सफलतामा इट्टा थपेको छ । 
मान्यौ भने सिन्दुरले रङ्गाउन 
माग्न आउकी पर्ने हो भगाउन 
घरकालाई मनाउछु 
यसपालीको लगनको महिनामा 
सानु तिमीलाई आफ्नो बनाउँछुु
जब उहाँले घरमालिकलाई आफ्नो आनीबानी सुनाउनु भयो, होमनाथका लागि शुक्रबार मात्रै होइन बिहीवार पनि बिदा मिल्न थाल्यो । साँझ बिहान खाना पकाएर दिनभर बचेको समय उहाँ लोकभाका सिर्जना गर्नै व्यस्त हुनुहुन्छ । घर मालिकले पनि साथ र सहयोग गर्दै आएको होमनाथले बताउनुभयो । 
दुवईमै रेकर्ड हुन्छन् नेपाली गीत 
दुवईमा गीत रेकर्ड हुन थालेको धेरै समय भएको छैन । तर अहिले यही गीत रेकर्ड हुन थालेपछि सजिलो हुन थालेको छ । पहिले लोक गायक इन्द्र जिसीको सहयोगमा शिला क्यासेट मार्फत होमनाथले धेरै लोकभाका बजारमा ल्याउनु भएको थियो । 
अहिले उहाका सहयोगी थपिएका छन् । भारतमा रहेका आफ्नै काकाका छोरा उमेश कुँवरले शब्द लेख्ने, नेपालमा भएका अर्का भाइ केशबले लय मिलाएपछि दुवईमा रहेका होमनाथले आवाज भर्नुहुन्छ । दुवईको डेरा दुबईमा तथा अलकरामा रहेको के नाइन रेकर्डिङ स्टुडियोलाई प्रतिघन्टा तीन सय ५० दिरहाम तिरेर होमनाथले गीत रेकर्ड गर्ने गरेको बताउनु भयो । 
होमनाथले गाएका पछिल्लो भाका
https://www.youtube.com/watch?v=MhOspA8GN18
