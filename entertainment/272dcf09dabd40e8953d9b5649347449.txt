नायिका बेनिशा हमाल-कलेजको पहिलो दिन नै केटालाई थप्पड हानें

काठमाडौं, पुस १३ – चितवन गीतानगरकी बेनिशा हमाल अहिले नेपाली चलचित्रकी स्थापित अभिनेत्री बनिसकेकी छन् । स्वरबाट नेपाली चलचित्रमा ब्रेक लिएकी उनले अहिलेसम्म मोक्ष, महसुस, कालो पोथी र किङमा काम गरेकी छन् । उनले काम गरेका चलचित्रले दर्शकको मन जितेका छन् । अबको पूरै समय चलचित्रलाई नै दिने सोच बनाएकी छन् । उनी अहिले चलचित्र किङको प्रचार प्रसारमा जुटेकी छन् । पुस २८ गते देशभर एकसाथ प्रदर्शन हुन लागेको किङमा उनी रानीको भूमिकामा देखिँदै छन् । बेनिशाले आफ्नो स्कूल र कलेज लाईफका केही कुराहरु हामीसँग सेयर गरेकी छन् ।
आठ कक्षामा ‘स्टुडेण्ट अफ द ईअर’
बेनिशा हमाल अध्ययनमा बाल्यकालदेखि नै अब्बल थिइन् । स्कूले जीवनमा उनलाई पढाइका अलावा अतिरिक्त क्रियाकलापमा भाग लिन निकै नै मज्जा लाग्थ्यो ।  विशेष गरी अभिभावक भेला हुने दिनमा उनको खुशीको सीमा नै हुन्थेन । अतिरिक्त क्रियाकलापमा भाग लिएर पुरस्कार जित्न निकै रमाइलो मान्ने उनले एसएलसीसम्म तीनवटा स्कुल परिवर्तन गरेकी थिइन् ।
प्राथमिक स्तरको अध्ययन उनले चितवनको गोल्डेन फ्युचरमा गरिन् । त्यसपछि सात र आठ कक्षा देवनगरको देवज्योति निमाविमा पढिन् । फेरि उनले नौ र दश कक्षाका लागि विद्यालय परिवर्तन गरिन् । उनले नौ र दशको पढाई अरुणोदय माविमा गरिन् । पहिलो श्रेणीमा एसएलसी पास भएकी उनलाई प्लस टु मा पत्रकारिता र अंग्रेजी लिएर पढेको भएपनि बिज्ञान विषयमा रुचि थियो । तर गणित विषयमा कमजोर भएका कारण उनले विज्ञान विषय रोजिनन् ।  
बेनिसाको स्कुल जीवनको सबैभन्दा विशेष पल भनेको आठ कक्षामा पढ्दा थियो । उनी आठ कक्षामा पढ्दा ‘स्टुडेण्ट अफ द इअर’ भएकी थिइन् । त्यस बखत उनले पुरस्कार स्वरुप कपी र कलमहरु पाएकी थिइन् । पुरस्कार भन्दा पनि उनलाई ‘स्टुडेण्ट अफ द इअर’ को टाइटलले निकै खुशी दिएको थियो ।  प्लस टु शान्ति एकेडेमीमा पढेकी उनले के एण्ड के कलेजबाट ब्याचलर गरिन् ।  मास्टर भने उनले गोल्डेन गेटबाट गरेकी हुन् ।  
कलेजको पहिलो दिनमै केटालाई थप्पड 
बेनिशा हमाल निकै निडर र आँटिली छन् । उनले ‘कलेजको समयमा कुनै बिर्सनै नसक्ने घटना घट्यो’ भनेर सोध्दा भनिन्, ‘पहिलो दिनमा नै मैलै एउटा केटालाई थप्पड हानेकी थिएँ । त्यो मेरो कलेज लाईफको बिर्सनै नसक्ने पल हो ।’ 
बेनिशाले थप्पड हान्नुको कारण यस्तो थियो 
पहिलो दिन कलेज गएर ब्याडमिन्टन खेलिरहेकी बेनिशालाई पछाडिबाट एक युवकले जिस्काइराखेका थिए । यो कुरा बेनिशालाई मन परेन । त्यो उमेरको तातो रगतले बेनिशाको रिसको पारा चढ्यो । अनि उनले थप्पड हानिन् ।
उनले थप्पड हानेको चार/पाँच दिनपछि ती युवकले कलेज नै परिवर्तन गरे । पहिले तातो रगतमा थप्पड हानेकी उनलाई पछि किन हाने होला भनेरे पछुतो पनि भयो ।
उज्यालो र forseenetwork.com को सहकार्य
