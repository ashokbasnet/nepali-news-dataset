रेखालाई प्राबिधिकको कटाक्ष- काम हैन, काम गराएको पैसा देउ

काठमाडौ । भूकम्पले प्राविधिकहरुको जनजीवन कष्टकर भएको भन्दै चाँडो सुटिङ लगायतका काम सुरु गर्न आग्रह गरेकी छिन् नायिका रेखा थापाले । प्राविधिकको भलो चिताएरै गरिएको उनको भनाई आफैंमा बेठिक होईन तर, अहिले प्राविधिकको मुख्य समस्या काम हैन काम गरे वापत लिनुपर्ने पारिश्रमिक हो ।
यदि साँच्चै प्राविधिकको भलो गर्ने हो भने केबल काम सुरु गरौं भनेर अपिल गरेर हुन्न । जसले जुन निर्मातासँग काम गरेवापत पैसा लिन बाँकी छ त्यो पैसा दिलाउन सक्नुपर्छ ।
प्राविधिक मध्ये पनि सहायक भएर काम गर्नेहरु सबै भन्दा पीडित हुने गरेका छन् । सबै भन्दा थोरै पारिश्रमिक लिने यीनै हुन् भने पारिश्रमिक नपाएको अवस्थामा उजुरी गर्ने हैषियत पनि राख्दैनन् ।
‘सुटिङ नसकिंदै पैसा लिएन भने अब पैसा आएन भनेर बुझे हुन्छ ।’ एक जना लामा थरका प्राविधिकले नाम उल्लेख नगर्ने सर्तमा भने ।
उनको भनाई अनुसार काम गराएर पैसा नदिनेमा नयाँ पुराना दुबै निर्माता अगाडी छन् । १० जना भन्दा बढी फिल्म निर्मातासँग उनले काम गरेवापतको पैसा लिनु छ । आफुले काम गरेर पारिश्रमिक नपाएको खबर मिडियामा भन्यो भने काम नपाईएला कि भनेर पनि धेरैले उजुरी गर्न डराउँछन् ।
पछिल्लो समय प्राविधिक संघले प्राविधिकहरुलाई आफ्नो अधिकारको वारेमा सचेत गराउँदै एगि्रमेन्ट गरेर मात्रै काम गर्न आग्रह गरेपछि केही हदसम्म समस्या समाधान भए पनि ठग्ने/ ठगिने क्रम रोकिएको छैन् ।
प्रायः प्राविधिकहरु काभ्रे, सिन्धुपाल्चोक, नुवाकोट लगायतका जिल्लावाट आएकाहरु छन् । ती जिल्ला अहिले भूकम्पले पूर्णरुपमा क्षतिग्रष्त छन् ।
गाउँ त पूर्ण रुपमा क्षतिग्रष्त छ नै, डेरा समेत भत्किएको छ कतिपयको । केहीको घर पैरिंदा लुगाफाटो पुरिएको छ । तिनै प्राविधिकको गरिवि अहिले केही कलाकर्मीको प्रचार प्रसारको माध्यम समेत बनेको छ ।
केही पोका चाउचाउ र बिस्कुट हातमा थमाउँदै फोटो खिचेर फेसबुकमा हाल्दैमा प्राविधिकको भलो हुँदैन भन्नेमा कलाकर्मी सचेत हुनैपर्छ ।

