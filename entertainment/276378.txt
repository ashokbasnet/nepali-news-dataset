कृष्ण सेनको हत्याको कथामा ‘झिल्को’

निर्देशक बिमल पौडेलले अहिले आफ्नो नयाँ चलचित्र ‘झिल्को’को छायांकन धमाधम गरिरहेका छन् । पूर्व पीएलएको सत्य घटनामा आधारित भनिएको यो चलचित्रमा पत्रकार कृष्ण सेनको हत्याको कथालाई पनि उठान गरिएको निर्देशक पौडेलको भनाई छ ।
चलचित्रको छायांकन अहिले नवलपरासी र चितवनमा भैरहेको छ । वैशाख १२ गते आएको भूकम्पका कारण केही दिन छायांकन रोकिएपनि अहिले फेरि यसको काम सुरु गरिएको छ । परिवर्तन मुभिजको ब्यानरमा शंकर दुलाल र प्रकाश केसीले यो चलचित्रलाई निर्माण गरिरहेका छन् ।
चलचित्रमा वीरेन डीसी, पुष्प आचार्य, रिद्दी चरण श्रेष्ठ, केदार पराजुली, अपेक्षा अधिकारी, निरञ्जन शर्मा लगायतका कलाकारको अभिनय छ । साथमा चलचित्रमा माओवादीका केही पूर्व जनसेनाहरुको पनि अभिनय रहनेछ । चलचित्रमा राजु केसीको छायांकन, माइला लामाको संगीत, मनोज लामाको नृत्य निर्देशन, रवी रसाइलीको एक्सन छ ।

