छोरीले फिल्म खेल्छु भनेकी भए खुट्टा भाँचिदिन्थे : सञ्जय दत्त

फागुन २४ – बलिउड अभिनेता संजय दत्त पाँच वर्षपछि अभिनयमा फर्कन लागेका छन् । गैर कानुनी तरिकाले हतियार राखेकोले पाँच वर्षको जेल सजाय काटेर आएका संजयले भूमि चलचित्रबाट कमव्याक गर्न लागेका हुन् । बाबु र छोरीको सम्बन्धमा आधारित यो चलचित्रमा सञ्जय बाबुको भूमिका निभाउदै छन् भने छोरीको भूमिकामा भने नायिका अदिति राव हैदरी देखिँदैछिन् । धेरै जसो बलिउड कलाकारका छोराछोरी आफ्नो अभिभावकको बाटो पच्छ्याउदै अभिनयमा नै लाग्ने गर्छन् । छोराछोरीको निर्णयलाई बाबु आमाले पनि समर्थन गर्ने गर्छन्, तर संजय आफ्नी छोरी फिल्म क्षेत्रमा नलागोस् भन्ने चाहन्छन् । 
उनका अनुसार अभिनय सजिलो काम होइन र उनको छोरी त्रिशालालाई हिन्दी बोल्न पनि आउँदैन । छोरीले अहिले न्यायिक विज्ञान पढिरहेकोले यसैमा अगाडि बढोस् भन्ने उनको इच्छा छ । उनी भन्छन्, ‘छोरीले अभिनयमा लाग्छु भनेकी भए म उसको खुट्टा भाँचिदिन्थे ।’
३० वर्ष अगाडि रक्की चलचित्रबाट अभिनय यात्रा सुरु गरेका संजयको वास्तव, सडक, मुन्नाभाई एमबिबिएस लगायत धेरै चलचित्र चर्चित छन् । संजय दत्ताको जीवनमा आधारित चलचित्र ‘दत्त’ पनि छायंकनको तयारीमा छ ।
