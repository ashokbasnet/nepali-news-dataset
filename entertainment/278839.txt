करिश्मा जोकर बन्दा खुशी, दीपालाई दर्शक हसाँउदा आनन्द

नेपालमा आएको भूकम्पपछि कलाकारहरुले आ-आफ्नो तर्फबाट सकेको सहयोग गरिरहेका छन् । कतिपय स्थानमा त कलाकारहरुले दर्शकलाई हसाँएर पीडा भुलाउने काम पनि गरेका छन् । यसैले, यस्तो समयमा कसैले उनीहरुलाई कलाकार जोकर हुन् भनेका पनि छन् ।
तर, नायिका करिश्मा मानन्धर आफूरुलाई जोकर भन्दा खुशी लाग्ने बताउँछिन् । काठमाण्डौमा आयोजना गरिएको एक कार्यक्रममा करिश्माले भनिन्-‘हामी यस्तो बेलामा जोकर बन्न तयार छौ ।
हामी कलाकार हौं, हसाँउछौ, यसैले जोकर पनि हौं । तर एक्का पनि हौं ।’ उनले यस्तो बेलामा एक्का भएर एकसाथ अगाडि बढ्नुपर्ने बताइन् । परमशक्तिपीठ समितिले काठमाण्डौबाट करिब ९ किलोमिटर टाढा रहेको धर्मस्थली चौगाउँमा भूकम्पले भत्किएका ७५ वटा घरको पूननिर्माणको थालनी गर्दैछ । यो कार्यका लागि नेपाली कलाकारहरुले पनि साथ दिन लागेका हुन् ।
पत्रकार सम्मेलनमा बोल्दै नायिका झरना थापाले यो अभियानमा आफूले सकेको साथ हरेक प्रकारले दिने बताउँदै गर्दा कलाकार दीपाश्री निरौलाले भूकम्पबाट प्रभावितहरुको मुखमा हाँसो दिन आवश्यक रहेको बताइन् । घर निर्माणपछि उक्त स्थानमा भूकम्पबाट प्रभावित बनेका १ हजार बालबालिकालाई संरक्षण दिने घोषणा पनि गरिएको छ ।

