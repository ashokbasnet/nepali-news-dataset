हलिउडमा नेपाली अनुहार : विजय लामाले सानैमा भनेका थिए 'आमा म हलिउड हिरो बन्छु'

काठमाडौं, चैत १ – नेपाली कलाकारहरु हलिउडको पर्दामा सानै भूमिकामा देखिनु पनि चर्चा र गौरवको विषय बन्छ । अंग्रेजी भाषा विश्वब्यापी बन्नु र हलिउडमा छुट्टै खालको स्टारडम हुनुले हलिउडप्रतिको आकर्षण बढ्दो छ । तर हलिउड यात्रा भने सजिलो छँदै छैन ।
ब्राण्डेड निर्देशक तथा निर्माताको चलचित्रमा ब्रेक पाउनु युरोपियन कलाकारलाई नै मुश्किल छ भने नेपाली कलाकारले त्यहाँका सामान्य फिल्ममा, सामान्य र छोटो भूमिका पाउनु पनि ठूलो महत्व राख्छ । अहिले राजबल्लभ कोइराला हलिउडमा भविष्य खोजिरहेका छन् । चलचित्र हलिउड सिनेमा, हाईवे टु धम्पुसमा अभिनय गरेपछि, उनी हलिउडप्रति आकर्षित भएका हुन् । हलिउड फिल्ममा अभिनय गरेका नेपाली कलाकार यस्ता छन् :
राज बल्लभ कोइराला
राज बल्लभ कोइराला अहिले अमेरिकामै छन् । हलिउड चलचित्र हाईवे टु धम्पुसमा अभिनय गरेपछि उनलाई हलिउडले तानेको हो । पोखरा एफएममा आरजेबाट करिअर सुरु गरेका कोइराला नेपालमा मोडलिङ र चलचित्रमा ब्यस्त रहँदा रहँदै हलिउड प्रवेश गरेका हुन् । उनी हाईवे टु धम्पुसमा अजित थापाको भूमिकामा छन् । यो फिल्मका दृश्यहरु नेपालमै सुटिङ गरिएका छन् । हलिउडका गनर राईटसँगै उनले पर्दा बाँड्नु नेपाली कलाकारका लागि गौरवको बिषय हो । सन् २०१५ मा रिलिज भएको फिल्म, निर्देशक रिक म्याकफारल्याण्डले सन् २०१० मा नेपाल आउँदा यहाँको संस्कृतिबाट प्रभाबित भएर बनाएका हुन् । फिल्मको ४० प्रतिशत कमाई गएको वैशाखमा भूकम्प पीडितलाई सहयोग गरिएको छ ।
विजय लामा
हलिउड फिल्म खेल्ने कलाका विजय लामा पनि हुन् । उनले पछिल्लोपटक जोन क्राकरको पुस्तक ईन टु थिन एअर पुस्तकमा आधारित फिल्म एभरेष्टमा खेलेका छन् । उनले त्यस फिल्ममा पाईलटको भूमिका निर्वाह गरेका छन् । उनी वास्तविक जीवनका पनि पाईलट नै हुन् । १७ वर्षको हुँदा उनले चलचित्र आदर्श नारी खेले । आफ्नो पहिलो त्यो फिल्ममा उनी पाईलटको भूमिकामै थिए । त्यसपछि उनले पाईलट पेशा नै अंगाल्न पुगे । तर विजयको सानैदेखिकै सपना भने हलिउड फिल्म खेल्ने थियो । उनले आफ्नी आमालाई भनेका थिए– आमा म हलिउडको हिरो बन्न चाहन्छु । र उनको त्यो इच्छा पूरा पनि भयो । चलचित्र एभरेष्ट सन् १९९६ मा भएको सत्य घट्नामा आधारित छ । जुन घट्नामा हिमआँधीका कारण ८ जना पर्वतारोहीले ज्यान गुमाएका थिए । उनी यस चलचित्रमा उद्धारमा संलग्न पाइलटको भूमिकामा छन् । विजयले नेपाली चलचित्रहरु, विज्ञापनमा अभिनय गरेका छन् भने चलेका टेलिभिजन प्रस्तोता पनि हुन् ।
सुयशा राणा
सुयशा राणाले राजबल्लभसँगै हाईवे टु धम्पुसमा अभिनय गरेकी छिन् । गाउँले शिक्षिका लक्ष्मीको भूमिकामा अभिनयको प्रशंसा गरिएको छ । उनी अष्ट्ेलियामा बस्छिन् । सुयशाले कर्टिन युनिभर्सिटीबाट पब्लिक रिलेसन पढेकी छिन् ।
आदित्य लोहिया
विराटनगरका आदित्य लोहिया अहिले हलिउडमा संघर्ष गरिरहेका छन् । उनले हलिउडमा भ्याम्पायर सम्बन्धी फिल्म खेलेका छन् ।  
उनले न्युयोर्कस्थित स्टेला एड्लर स्टुडियोबाट अभिनयको तालिम लिएर हलिउड प्रवेश गरेका हुन् ।
उनले यस चलचित्रका बारेमा एकजना साथीबाट थाहा पाएका थिए । फिल्मका लागि अडिसन हुँदैछ भन्ने थाहा पाएर उनी अडिसनका लागि गए ।
उनैले निर्देशकसँग भेट गराईदिए । केही राउण्डको अडिसन पनि उनी फिल्मका लागि छनौट भए । उनले यसअघि पनि थुप्रै फिल्महरुमा काम गरेका छन् ।
यसबाहेक अंग्रेजी भाषाका सिनेमामा देखिने कलाकारमा सन्तोष पन्त, देशभक्त खनाल लगायत छन् । ती चलचित्रमा उनीहरुको भूमिका एक या दुई सिनमा, थोरै डायलगका लागि मात्रै छ ।
रिक म्याकफारल्याण्डको निर्देशन तथा कथामा बनेको चलचित्र हाईवे टु धम्पुसमा नेपालमै खिचिएको र नेपाली कथामा आधारित भएकाले त्यहाँ प्रशस्तै नेपाली अनुहारहरु देख्न पाइन्छ ।
यस चलचित्रमा राजबल्लभसँगै, देशभक्त खनाल, सुयशा राणा, सयुश गुरुङ बज्राचार्य, सुनील श्रेष्ठको पनि अभिनय हेर्न सकिन्छ ।
- ForseeNetwork.com र उज्यालोको सहकार्य ।
