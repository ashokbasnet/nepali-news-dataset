सभागृहमा ‘वैद्य बा’को शर्तैशर्त ! (फोटो फिचर)

काठमाडौं, भदौ ७ – ‘पहिले उच्चस्तरीय समितिको बैठकमा कुरा मिलेन । सहमति नभएपनि खाजा खाने सल्लाह भयो । बर्ड फ्लूको कारण कुखुराको परिकार नभएर अरुथोक खाने प्रस्ताव आयो ।'
कुरा सुनेर वैद्य बा कड्कनुभयो । खाजामा पनि शर्त राख्ने भनेर फन्किँदै उहाँ बाटो लाग्नुभयो । भोलिपल्ट घरबाट निस्क्नेबेला वैद्येनी आमाले भन्नुभयो ‘गएपछि तपाईंको आउने ठेगान हुँदैन, ९ बजेसम्म आउनुभएन भने म त भात पकाउँदिन है, उतै खाएर आउनुहोस् ।’
बैद्य बालाई फेरि रिस उठ्यो । हुँदाहुँदा घरमा पनि प्रतिकृयावादी तत्व घुस्यो । शर्त राख्न पाईंदैन, यस्ता श्रीमती चाहिँदैन भन्नुस् भन्दै उहाँ हिँड्नुभयो । जता पुगेपनि तनावै तनाव भएपछि मूड फ्रेस गर्न पर्यो भन्दै गाईजात्रा हेर्न सभागृह पुग्नुभयो ।
त्यहाँ टिकटमा लेखिको रहेछ ५ वर्ष माथिका सबैलाई शुल्क लाग्नेछ । फेरि वैद्य बाको पारो तात्यो । यहाँ पनि शर्त ? शर्त राख्न पाईंदैन, यस्ता गाईजात्रा चाहिँदैन भन्दै उहाँ त्यहाँबाट पनि हिँड्नुभयो ।’
कलाकार राजा राजेन्द्रले चुनावमा जानको लागि नेकपा–माओवादीले राखेको शर्तलाई यसैगरी व्यंग्य गर्नुभएको छ । बीचबीचमा हाँसो र ठट्टा मिसिएका उहाँका गीत, मुक्तक पनि उत्तिकै आकर्षक छन् ।
बुधबारदेखि राष्ट्रिय सभागृहमा शुरु भएको ‘झ्याँईकुटी झ्याईं जय होस् हर्के हल्दार’ गाईजात्रा महोत्सवमा अरु कलाकारका पनि यस्तै चोटिला व्यंग्य हेर्न पाइन्छ । प्रज्ञा भवन कमलादीमा जस्तै सभागृहमा पनि कलाकारहरुले पछिल्लो राजनीतिक र सामाजिक घटनालाई हाँस्य व्यंग्यको रुपमा चोटिलो ढंगले प्रस्तुत गरेका छन् ।
चर्चित हाँस्य व्यंग्य कार्यक्रम मेरी बास्सैमा फसीलालको भूमिकामा रहेका कुमार श्रेष्ठको व्यंग्य कविताबाट सुरु हुने कार्यक्रम पार्वती राईको नाचबाट सकिन्छ । कार्यक्रममा विश्वकै होचा कलाकार भनिने दीपेन शाह पनि आकर्षणको पात्रको रुपमा रहेका छन् ।
पल्पसा डंगोल र अंशु महर्जनको ‘म्यारिज ब्युरो’ शीर्षकको प्रहसनले श्रीमान–श्रीमतीबीचको सम्बन्धलाई व्यंग्य गरेको छ । जादूकर महादेव त्रिपाठीले नाचसँगै जादू पनि प्रस्तुत गरेका छन् । ‘जय होस्’ नामक हाँस्य व्यंग्य कार्यक्रमका कलाकारहरुको प्रस्तुति ‘काल’ मा नेताहरु भारतीय इशारामा चले भन्दै सजक गराइएको छ ।
सुरेन्द्र केसी र शिवशंकर रिजालको ‘समावेशी चियापसल’ मा जातजातिको आधारमा कसैलाई हेलाँहोचो गर्न हुँदैन भन्ने महत्वपूर्ण सन्देश दिन खोजिएको छ । खेम शर्माको समूहको प्रस्तुति ‘निर्वाचन’ मा नेताहरुलाई व्यंग्यसँगै मतदातालाई सचेत गराइएको छ । ‘हर्के हल्दार’ का विष्णु सापकोटाको नाच पनि उत्तिकै आकर्षक छ ।
सभागृहमा चलिरहेको गाईजात्रा महोत्सवका हर्ताकर्ता कलाकार दमन रुपाखेतीको प्रस्तुतिमा राष्ट्रियताको झल्को देख्न पाइन्छ । ‘आक्रमण’ शीर्षकको प्रहसनमा उनी हनुमानको अवतारमा देखा पर्छन् । ‘संकटमा परेकी’ नेपाल आमालाई बचाउन अब हनुमानले प्रयास गर्ने भन्दै प्रस्तुतिमा शीर्ष दलका नेताहरुको कटाक्ष गरिएको छ ।
