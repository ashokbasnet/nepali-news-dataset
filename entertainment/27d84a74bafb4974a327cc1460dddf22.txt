विश्व सुन्दरीको ताज पहिरिन इशानी आतुर

काठमाडौं, असोज १२ – विश्व सुन्दरी प्रतियोगितामा महत्वपूर्ण उपाधि जितेकी मिस नेपाल इशानी श्रेष्ठ विश्व सुन्दरीको समेत ताज पहिरिने होडमा छिन् ।
इन्डोनेशियाको बालीमा नेपाली समय अनुसार शनिबार बेलुकी सवा ५ बजे अन्तिम छनोट प्रतियोगिता सुरु हुनेछ । विश्व सुन्दरी छनौटको लागि आफूले शुक्रबारदेखि नै तयारी थालेको उनले आफ्नो फेसबुक पेजमा जनाएकी छिन् ।
उनी फाइनल चरणमा प्रस्तुति दिनका लागि ११ प्रतिस्पर्धीसँगै छनौट भएकी छिन् । उनले फाइनल चरणमा परम्परागत नेपाली नृत्य प्रस्तुत गर्नेछिन् । ‘मिस वल्र्ड छनोटको अन्तिम चरणमा म नेपाली परम्परागत नृत्य प्रस्तुत गरेर सबैलाई आश्चर्यचकित तुल्याउनेछु’ उनले भनेकी छिन् ।
यसअघि उनले प्रतियोगितामा ‘ब्युटी विथ द प्रपोज च्यालेन्ज’ को उपाधि जितेकी छिन् । विश्व सुन्दरी प्रतियोगितामा सहभागि सुन्दरीहरुले गरेको सामाजिक कामको मुल्यांकन गरेर यो उपाधि दिइन्छ ।
इशानीले जुम्लामा मुख तथा दाँतको स्वास्थ्य शिविर गर्नका लागि सञ्चालन गरेको प्रोजेक्ट स्माइल सम्बन्धि डकुमेन्ट्री प्रस्तुत गरेकी थिइन् । यो उपाधि जितेपछि विश्व सुन्दरी प्रतियोगिता आयोजकले इशानीले सञ्चालन गरिरहेको प्रोजेक्टका लागि १० हजार अमेरिकी डलर सहयोग गर्ने मिस वल्र्ड डट कमले जनाएको छ ।
उनले ७० जना प्रतिस्पर्धीलाई पछि पार्दै यो उपाधि जितेकी हुन् ।
