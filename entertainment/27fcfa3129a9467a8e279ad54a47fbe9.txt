किम्फमा इन्द्रेणी खोज्दै जाँदा ...

काठमाडौ, मंसिर २६ – गाउँबाट शहर पढ्न आएका तीन दिदीभाइ । मध्यमवर्गीय परिवारका उनीहरु महंगो काठमाडौंमा साँघुरो कोठा खोजेर बस्छन् । तीनैजनाको बेग्लाबेग्लै सपना छन् ।
कान्छी बहिनी डिभी भरेर अमेरिका जाने चक्करमा छिन् । दिदी पढ्दापढ्दै प्रेमको चक्करमा फस्छिन् । भाइ परीक्षामा फेल हुन्छ ।
फरकफरक व्यथा र लडाईं भएका उनीहरु सपना पूरा गर्ने चक्करमा लाग्छन् । काठमाडौं जस्तो सपना देख्ने ठाउँमा बसेपछि त्यसै अनुसार संघर्ष पनि गर्नै पर्यो । पाइलैपिच्छे पैसा, घरबेटीको कचकच, घरबाट बाले पठाएको पैसा अड्कलेर खर्च गर्नुपर्ने बाध्यता । त्यसमाथि कहिलेकाहीँ मिठो मसिनो खान र रमाइलो गर्न पनि मन लाग्ने ।
ठूला सपना नदेख्दासम्म तीनैजनाको मन मिल्छ । एउटा टेलिभिजन किनेर कोठामा राख्ने सल्लाह हुन्छ । त्यसै अनुसार तीनैजनाले पैसा जोगाउँछन् पनि । तर प्रेममा फसेकी दिदी केटा साथीलाई फोन गर्नकै लागि रिचार्ज कार्डमा पैसा बढी खर्च गर्छिन् ।
परीक्षामा फेल भएँ भनेर हरेश खाएको भाइ आत्महत्या गर्ने उपाय रच्न थाल्छ । अनि डिभी भरेर अमेरिका जाने चक्करमा रहेकी बहिनी पनि साइबर धाउँदाधाउँदै हैरान हुन्छे ।
सँगै बसेपनि एकअर्कालाई थाहै नदिई आआफ्नो बाटोमा हिँडेका उनीहरु तीनैजना लक्ष्यमा पुग्न सक्दैनन् । तर टेलिभिजन किन्ने तीनैजनाले साझा रहर भने पूरा हुन्छ । कोठामा एउटा टेलिभिजन राख्ने पहिलेको सपना पूरा हुँदा उनीहरु मख्ख पर्छन् । दिदीभाइबीचको सम्बन्ध फेरि सुमधुर हुन्छ । आम मध्यमवर्गीय परिवारको प्रतिनिधित्व गर्ने यो दृश्य र कहानी ‘चेजिङ रेन्बोज’ अर्थात ‘इन्द्रेणी खोज्दै जाँदा’ चलचित्रको हो । सहारा शर्माद्वारा निर्देशित यो चलचित्रको प्रदर्शनसँगै ११ औं काठमाडौं अन्तर्राष्ट्रिय पर्वतीय फिल्म महोत्सव (किम्फ) बुधबारदेखि सुरु भएको छ ।
आइतबारसम्म चल्ने महोत्सवमा १६ वटा प्रतिष्पर्धी र १८ वटा अप्रतिष्पर्धी फिल्म छन् । महोत्सवमा देखाइने फिल्ममा साहसिक यात्रा, आरोहण, द्वन्द्व, संस्कृति, गरिबी, विकास, लैंगिकता, भूमण्डलीकरण र बसाईंसराई जस्ता विषय समेटिएका आयोजक हिमाल एशोसिएशनले जनाएको छ ।
नेपाल पानोरमातर्फ चेजिङ रेन्बोज, रेड मनसुन, डन्ट गो सो फार, प्लेइङ विथ नान, द लस्ट ड्रिम्स, बालकृष्ण सम, झ्याउली, मनि, द हिडन भ्याली प्रदर्शन हुनेछन् । क्याप्टेन जोहन नोयलको फिल्म द इपिक अफ एभरेष्टको विशेष प्रदर्शनीसँगै किम्फको समापन हुनेछ ।
महोत्सवमा वृत्तचित्र, फिक्सन, छोटा चलचित्र, एनिमेसन र प्रयोगात्मक फिल्म गरी २० देशका ४० भन्दा बढी चलचित्र प्रदर्शन गरिनेछ । अन्तर्राष्ट्रिय प्रतिस्पर्धामा रहेका चलचित्र मध्ये उत्कृष्ट तीनवटा चलचित्रलाई १५ सय, एक हजार र पाँच सय डलर पुरस्कार दिइनेछ ।
नेपाल पानोरमा उत्कृष्ट हुने वृत्तचित्रलाई ५० हजार र उत्कृष्ट फिक्सन चलचित्रलाई २५ हजार पुरस्कार दिइने आयोजकले जनाएको छ । यस्तै दर्शकको मतका आधारमा एउटा चलचित्रलाई अडियन्स अवार्ड पनि प्रदान गरिनेछ ।
