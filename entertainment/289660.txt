निर्माता भन्छन्-‘बाँच्ने आधार खडा गरिदेउ, नाफा चाहिएन’

हलहरुको छाता संगठन नेपाल चलचित्र संघले असार र साउनमा चलचित्र चलाउने निर्माताहरुका लागि विशेष सहुलियत दिने बतायो । निर्माताले यी दुई महिनामा चलचित्र चलाउने हो भने न्यूनतम ६० प्रतिशत शेयर, एमजी दिने उनीहरुले प्रस्ताव अगाडि सारे ।
तर, निर्माताहरुले आजसम्म हलहरुको यो कुरालाई मान्न तयार भएको देखिदैन । असार र साउनमा अहिलेसम्म कुनै पनि निर्माताले चलचित्र चलाउने तयारी गरेका छैनन् । जसका कारण खुलेका हल पनि बन्द हुने अवस्था आएको हलवालाहरु नै बताउँछन् ।
यी दुई महिनामा ‘अधकट्टी, लभ सब र भैरव’ चलाउने तयारी पनि थालिएको थियो । तर, यी दुई चलचित्र चल्ने आधार देखिएको छैन । यी मध्ये चलचित्र ‘लभ सब’का निर्माता सुशिल पोख्रेल भन्छन्-‘आफू मरेर अगाडि बढ्ने भन्ने अवस्था हुँदैन । हामीलाई बाँच्ने आधार खडा गरिदिए हुन्छ, नाफा पनि चाहिएको छैन ।’ उनका अनुसार अहिलेको अवस्थामा १ निर्माताले २ सय वटा हल बचाउँने भन्दापनि २ सय वटा हलले एक निर्माता बचाउँन सक्नुपर्छ ।
भूकम्पका कारण मानिसहरु हलमा जाने अवस्था नभएकाले यतिबेला निर्माताका लागि सोच्नुपर्ने उनको भनाई छ । आफूहरु बाँच्ने अवस्था आएको खण्डमा चलचित्र चलाउन कुनै आपत्ती नभएको सुशिलले बताए । देव श्रेष्ठले निर्देशन गरेको यो चलचित्रमा संयम पुरी, सलोन बस्नेत र करिश्मा श्रेष्ठको मुख्य भूमिका छ । चलचित्रमा नरेन्द्र महर्जनले पनि लगानी गरेका छन् ।
वैशाख ११ पछि कुनै पनि नयाँ चलचित्र नचल्दा हलमा शुन्यता छाएको छ । नेपाली चलचित्र क्षेत्रपनि अहिले सुनसान जस्तै देखिएको छ । नयाँ चलचित्र चलाउन निर्माता अगाडि नसर्दा अझै २ महिना यो रिक्तता यो क्षेत्रले झेल्नु पर्नेछ । यसैले चलचित्र चलाउने हलहरुले नै निर्माताहरुको बाँच्ने आधार खडा गरिदिने हो कि ?

