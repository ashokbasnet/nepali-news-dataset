नायक-नायिकाले केक काट्दै गरे ‘नेफ्टा अवार्ड’को सुरुवात(फोटो फिचरसहित)

‘छैटौ नेफ्टा फिल्म अवार्ड’ मलेसियामा गरेर विदेशी भूमिका प्रवेश गरेको नेपाल चलचित्र प्राविधिक संघले सातौ अवार्ड हङकङमा गर्‍यो । अब, संघले ‘आठौ नेफ्टा अवार्ड’को औपचारिक सुरुवात पनि गरेको छ । आज काठमाण्डौको अर्याल होटलमा एक कार्यक्रमको आयोजना गर्दै संघले औपचारिक रुपमा अवार्डको सुरुवात गरेको हो । यो बर्षको अवार्ड कार्यक्रम कतारमा हुनेछ ।
वि.सं २०७१ साल वैशाख १ गतेबाट वि.सं २०७१ साल चैत्र मसान्तमसम्म प्रदर्शनमा आएका चलचित्रमध्ये यो बर्ष ७५ वटा चलचित्रले अवार्डका लागि प्रतिस्पर्धा गर्दैछन् । यी चलचित्रहरु आइतबारबाट अवार्डका निर्णायकहरुले हेर्नेछन् ।



यो बर्ष प्राविधिक संघले अन्तरराष्ट्रिय कलाकार मञ्च कतारलाई सहकार्य गराउँदै अवार्ड कार्यक्रम आयोजना गर्न लागेको हो ।  आज आयोजना गरिएको कार्यक्रममा चलचित्र क्षेत्रका विभिन्न संघसंस्थाका प्रतिनिधीले क्राकर्स पड्काएर र नायक तथा नायिकाले केक काटेर अवार्डको शुभारम्भ गरेका छन् ।
नायकहरु जीवन लुइटेल, गजित बिष्ट, यशराज, गौरव पहारी, नायिकाहरु करिश्मा मानन्धर, ऋचा शर्मा, शिल्पा पोख्रेल, वेनिशा हमाल, सरिता गिरी, शोभिता सिंखडा, सुरक्षा पन्त, नन्दिता केसी, केकी अधिकारीले केक काटेर अवार्ड कार्यक्रमको सुरुवात गरेका थिए ।
कार्यक्रममा चलचित्र विकास बोर्डका अध्यक्ष राजकुमार राइलाई वधाई तथा शुभकामना पनि दिइयो । सम्मान थाप्दै अध्यक्ष राइले नेफ्टाले गर्ने अवार्डले एउटा उचाई पाएको बताए । यस्तै, चलचित्र प्राविधिक संघका अध्यक्ष मनोज केसीले कुरा काट्नेहरुले काटेपनि आफूहरु सधै नै लम्किरहने बताए ।
यो बर्षदेखि आदिवासी चलचित्रलाई पनि अवार्डमा प्रतिस्पर्धा गराउने उनले जानकारी दिए । यस्तै, अवार्डका संयोजक शिव पुरीले सबैको सहयोगले आफूहरु सफल हुने विश्वास व्यक्त गरेका थिए । जुरीको तर्फबाट आफ्नो भनाई राख्दै निर्देशक नारायण पुरीले उत्कृष्ट सर्जकलाई सम्मान गर्न आफुहरु हरेक कोणबाट लाग्ने बताए । नायिका करिश्मा मानन्धरले नेफ्टाले गर्ने अवार्डको बारेमा सबैलाई जानकारी भएको भन्दै हरेक बर्ष अवार्ड कार्यक्रम एउटा उचाइमा उक्लिएको बताइन् ।
अन्तरराष्ट्रिय कलाकार मञ्च कतारका उपाध्यक्ष रित श्रेष्ठले सबैको सहयोगले अवार्ड सफल हुने भन्दै आफूहरुले तयारी गरिरहेको बताए ।
चलचित्र प्राविधिक संघका महासचिव अनन्त तिमिल्सिनाले स्वागत मन्तव्य राखेको कार्यक्रममा विभिन्न संघसंस्थाका प्रतिनिधीहरु उपस्थित थिए । नेफ्टाले यसैबर्षदेखि मिडिया संयोजक पनि तोकेको छ । अवार्डका संयोजक शिव पुरीले मिडिया संयोजक विजय सुवेदी ‘आवाज’लाई नियुक्त पत्र हस्तान्तरण गरेका थिए ।
नेफ्टा अवार्ड नेपाली चलचित्र क्षेत्रमा प्रतिष्ठित अवार्डको रुपमा रहेको छ । 



