ब्याट्सम्यान बन्दै निखिल, संचितासँग जोडी जमाउँदै

नायक निखिल उप्रेती ५ बर्षपछि चलचित्र ‘भैरव’बाट पर्दामा फर्किए । तर, यो चलचित्रमा उनले आफ्नी धर्मपत्नी संचिता लुइटेललाई नायिका बनाएनन् । संचिता र निखिलले पर्दा शेयर नगरेको लामो समय भैसकेको छ । चलचित्र ‘माया त माया हो’ खेल्दै गर्दा यी दुइमा प्रेमको मुना पलाएको बताइन्छ ।
अब, उनै निखिल र संचिताको रियल लाइफ जोडी रिल लाइफमा कमब्याक गर्दैछ । निर्देशक वीपी फुयाँलले निर्देशन गर्न लागेको चलचित्र ‘च्याम्पिएन’मा निखिल र संचिता एकसाथ पर्दामा देखिन लागेका हुन् ।
यो चलचित्र क्रिकेटको कथामा आधारित छ । जसमा नायक निखिल उप्रेती ब्याट्सम्यानको भूमिकामा देखिन लागेका छन् । क्रिकेटप्रति अथाहा रुची बोकेको एक यूवक र उसले गर्ने संघर्षमा चलचित्र आधारित रहने निर्देशक फुयाँलले जानकारी दिए । चलचित्रको लागि निखिल र संचितालाई संझौता गरिसकेको उनले बताए ।
आरडी मिडिया हाउसको ब्यानरमा निर्माण हुन लागेको यो चलचित्रमा टेकमणी पोख्रेलको लगानी रहनेछ । चलचित्रमा पवन गौतमको छायांकन, टंक बुढाथोकीको संगीत रहनेछ । साउन १ गतेबाट छायांकनमा जान लागेको यो चलचित्रमा काठमाण्डौ र पोखराका दृश्य खिचिनेछन् ।

