कतारमा ‘नेफ्टा अवार्ड’ भव्य हुनेमा आयोजक विश्वस्त

दशैपछि आयोजना हुन लागेको ‘आठौ नेफ्टा फिल्म अवार्ड’को तयारीका लागि नेपाल चलचित्र प्राविधिक संघका अध्यक्ष मनोज केसी र महासचिव अनन्त तिमिल्सिना कतार पुगेका छन् । बिहिबार बेलुकी कतार पुगेका उनीहरुलाई ‘अन्तरराष्ट्रिय कलाकार मञ्च, कतार’का प्रतिनिधीहरुले भव्य स्वागत गरेका छन् । यही मञ्चसँग सहकार्य गर्दै प्राविधिक संघले यसपटकको अवार्ड कतारमा आयोजना गर्न लागेको हो ।
कतार पुगेका अध्यक्ष मनोज केसीले अवार्ड भव्य हुनेमा कुनै शंका नभएको बताए । उनले कलाकार मञ्च कतारबाट पाएको स्वागतले आफूहरु हौसिएको भन्दै अवार्डका लागि भव्य तयारी गरिएको बताए । महासचिव अनन्त तिमिल्सिनाले पनि अवार्ड भव्य हुनेमा कुनै शंका नभएको बताए ।
सोमबार बेलुकी अध्यक्ष र महासचिव नेपाल र्फकनेछन् । उनीहरुले अवार्ड आयोजना हुन लागेको हलको बारेमा जानकारी लिनेछन् । साथै अवार्डका लागि भैरहेको तयारीका बारेमा पनि छलफल गर्ने केसीले बताए ।
कतारमा पत्रकार सम्मेलन गरेर अवार्डको बारेमा पनि जानकारी गराइनेछ ।
नेपालकै सर्वाधिक प्रतिष्ठित अवार्डको रुपमा चिनिएको नेफ्टा अवार्डका लागि अहिले धमाधम चलचित्र हेर्ने काम भैरहेको छ । यसअघि मलेसिया र हङकङमा अवार्ड आयोजना गरिएको थियो ।
बिहिबार बेलुकी चलचित्र प्राविधिक संघका कार्यसमितीका सदस्यहरु पुष्कर लामा, प्रकाश महरा र चलचित्र पत्रकार संघका महासचिव सन्दिप सापकोटाले अध्यक्ष केसी र महासचिव तिमिल्सिनालाई बिदाई गरेका थिए ।

