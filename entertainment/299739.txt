बजेटमा ‘फिल्म स्टूडियो’का कुरा, कहिले हुन्छ यो काम ?

दोलखाको डाङडुङे डाँडामा अन्तरराष्ट्रिय स्तरको फिल्म सुटिङ स्टुडियो बन्ने सम्भावना बढेको छ । सरकारले मंगलवार प्रस्तुत गरेको बजेटमा दोलखामा फिल्म सुटिङ स्टुडियो बनाउने प्रसंग समेटिएपछि चलचित्रकर्मी उत्साहित छन् ।
‘नेपाली चलचित्रको विकासलाई प्रोत्साहन गर्न आधुनिक सुविधायुक्त चलचित्र नगरी निर्माण कार्यलाई निरन्तरता दिईने छ’ आर्थिक वर्ष २०७२/२०७३ को वजेटमा भनिएको छ । बजेट पुस्तकको २२५ औं नम्बरमा सुटिङ स्टुडियोको कुरो उल्लेख गरिएको छ ।
चार वर्षअघि सरकारले डाङडुङे डाँडालाई सुटिङ स्टुडियो बनाउने घोषणा गरेपनि बजेट अभाबमा पूर्वाधार निर्माणको काम सुरु भएको छैन । काठमाडौवाट नजिकै रहेको डाङडुङे डाँडावाट सुन्दर हिमश्रृङ्खलाहरु समेत देखिने भएकाले सुटिङका लागि उपयुक्त ठाउँ रहेको चलचित्रकर्मीको भनाई छ ।
सरकारले बजेटमा विदेशी चलचित्रलाई नेपालमा छायांकन गर्नका लागि पनि योजना अगाडि सारेको छ । तर, छायांकन स्टूडियो बनाउने चर्चा गरिएको लामै समय भएपनि अहिलेसम्म यसको अध्ययनको काम मात्र अगाडि बढेको छ ।

