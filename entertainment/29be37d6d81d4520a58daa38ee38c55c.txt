मनोज गजुरेलले भने– सिद्धुपाजीको ठाउँमा मेरी बुढीलाई राखिदिए हुन्छ

काठमाडौं, भदौ २५ – नेपालमा गाईजात्रा सकिएपछि हाँस्यकलाकार मनोज गजुरेल विदेशका कार्यक्रमहरुमा व्यस्त छन् । अमेरिकी राष्ट्रपति डोनाल्ड ट्रम्पको क्यारिकेचर गरेका कारण उनी अन्तराष्ट्रिय अनलाईन पोर्टलहरुमा पनि छाएका छन् । बेलायती अनलाइन डेली मेललगायत अन्य केहीले उनलाई स्थान दिएका थिए । यही चर्चाका बिच आज हामीले मनोज र मनोजकी श्रीमतीसँग गरिएको कुराकानी यहाँ प्रस्तुत गरेका छौँ ।

अहिले के गर्दै हुनुहुन्छ ?
म अहिले बाहिर काम गर्दिन । घरको काम मै व्यस्त छु । पहिला म बुटिक चलाउँथे । चार वर्ष चलाएँ मैले बुटिक ।  बुटिकलाई र परिवारलाई समय दिन नसकेका कारण मैलै  दुईटा नाउमा खुट्टा राख्नु भन्दा एउटामा  मात्रै राख्छु भनेर अहिले घरको लागि मात्रे समय दिईरहेकी छु । 
तपाईँको नजरमा मनोज गजुरेल कस्तो हुनुहुन्छ ?
मेरो नजरमा मनोज गजुरेल कस्तो हुनुहुन्छ भने, उहाँ त्यस्तो हाईफाई हुनुहुन्न । सिम्पल हुनुहुन्छ । उहाँलाई खुवाउन निकै सजिलो छ । जे पनि खाई दिनुहुन्छ । यो चाहिन्छ त्यो चाहिन्छ भन्ने कहिल्यै हुँदैन ।  नराम्रो बानी कसैको छैन भन्न त मिल्दैन । उहाँको पनि छ । मलाई उहाँको मन नपर्न कुरा भनेको सानो कुरामा पनि उहाँ अलि छिटो रियाक्ट गर्नुहुन्छ । 
तपाईँले नै देखाएको बाटोमा कत्तिको हिँडनुहुन्छ ?
मैले देखाएको बाटोमा भन्दा पनि उहाँ हामी पहिले भेट्दाको समय आफ्नो करियरको सुरुवातमा हुनुहुन्थ्यो । त्यसैलाई निरन्तरता दिएर यहाँ सम्म आइपुग्नु भएको छ । मैले हरेक कुरामा सर्तक हुनुपर्छ भन्छु । उहाँ आफ्नो काममा ९९ प्रतिशत हुनुहुन्छ । व्यावाहारिक कुरामा भने उहाँ धेरै ध्यान दिनुहुन्न । उहाँ बाहिर मनोज गजुरेल हो तर घरमा उहाँ मेरो श्रीमान हो । म उहाँलाई बाबा भनेर बोलाउँछु । अहिले नामलिएर बोलाउने चलन छ तर हाम्रो पालामा यस्तो थिएन । 
कमेडी किङको श्रीमतीको रुपमा चिनिँदा कस्तो महसुस हुन्छ ?
मेरो विवाह कमेडी किङ्गसँग भएको थिएन । मसँग विवाह हुदाँ उहाँले भर्खरै एउटा क्यासेट निकाल्नु भएको थियो । चर्चित हुनु भएको थिएन । विवाह हुदाँ सम्म उहाँको काम पनि केही थिएन । पछि गर्नु भएको हो काम त । अहिले आएर मात्रै उहाँ स्टेजको राजा हुनुभयो । सफल भएको देखेर खुशी लाग्छ । 
पहिला उहाँ करियरको सुरुवातमा हुदाँ भाडामा गाह्रो गरेर बस्नुपर्थ्यो । अहिले १० वर्ष भयो घर बनाएर बसेको छौँ । मैले घरमा सपोर्ट गरेँ भने उहाँले बाहिर काम हेर्नुभयो । उहाँले घरको केही चिन्ता लिनु परेन । त्यही भएर हामी दुबै जनाको कारणले यहाँ सम्म आईपुगेका हौँ । अहिले आनन्दले बसेको छौँ ।
प्रेमको सुरुवात कसरी भएको थियो ?
हाम्रो समयमा ल्यान्डलाइन हुन्थ्यो, मोबाइल हुदैन्थ्यो । मोबाइल र इन्टरनेटको जमाना थिएन । मैले काम गर्ने ठाउँको नम्बर कता बाट पत्ता लगाएर उहाँले फोनगर्नु भयो । एक दुईचोटी अरु ठाँउबाट पनि बल्फकल आउँथ्यो । तर, त्यस्तो ध्यान दिइएन । चार पाँच दिनसम्म एउटै मान्छेको लगातर फोन आएपछि मलाई शंका लाग्यो । उहाँ हो भनेर चिने । नम्बर कोबाट पत्ता लगाउनुभएछ मलाई थाहा भएन । 
मैले पढेको स्कुलको नाम, ठाँउ, अनि म तिमीभन्दा एक ब्याच सिनियर कस्तो नचिनेको ! बिर्सिएको ? त्यो तरिकाले कुरा गर्नुभयो । करिब एक दुई महिना सम्म बल्फकल मै सिमित रह्यो । तर पछि भेटघाट र भेटघाट पनि विवाह गरेर अहिले यहाँ छौँ ।
तपाईँले उहाँले गरेको कुन क्यारेक्टर मन पर्छ ?
मलाई उहाँको मन परेको क्यारेक्टर भनेको ज्ञानेन्द्र र प्रचण्डकोे । उहाँले अहिलेसम्म गरेका यी दुई क्यारेक्टर अत्यधिक मन परे । अहिले डोनाल्ड ट्रम्पको गर्नु भयो त्यो पनि मन परेको छ ।
विवाहपछिको पहिलो खुशी ?
हाम्रो पहिलो विदेश यात्रा मलेसियामा भएको थियो । त्यो नै विवाहपछिको जीवनको ठूलो खुशीको क्षण थियो ।
दुई जना छोराछोरीलाई के बनाउने सोच राख्नु भएको छ ?
नानीबाबु पनि ठूला ठूला भइसकेका छन् । छोरीलाई मैले सि.ए. पढ भनेको छु  । उनले पनि हुन्छ भनेकी छिन् । कहिले विदेश पनि जान्छु पनि भन्छिन् । उनलाई अभिनयमा रुचि छ । अमेरिका गएर अभिनय सिक्ने धोको छ उनको । हेरौं, अब के गर्छिन् । नानी अहिले किशोरावस्थामा छिन् । उनलाई अहिले मेरो हेरविचारको आवश्यकता छ । यही कारण यदि मैले बुटिकलाई समय दिएँ भने उनलाई समय दिन पाउँदिनथे । अब उनी बाहिर गइन् भने चाहिँ फेरि सुरु गर्नुपर्ला ।  छोराको संगीतमा रुचि छ । अहिले ऊ ब्याचलर पहिलो वर्षमा अध्ययनरत छ ।
श्रीमान् श्रीमतीबीच खटपट हुँदा कसरी फकाउनुहुन्छ ?
सानोतिनो त भै नै हाल्छ । म रिसाएपछि उहाँलाई फकाउन आउँदैन ।  उपहारहरु दिएर फकाउने कुरामा पनि उहाँ अलि पाछाडि नै हुनुहुन्छ । उहाँलाई सपिङ्ग गर्न र फकाउन नै आउँदैन । उहाँ एउटा मोजा पनि किन्नुहुन्न । उहाँ किन्नुहुन्न भन्दा पनि उहाँलाई आउँदा पनि आउँदैन । गिफ्ट पनि हामी सहमतीमा किन्ने हो । उहाँले फकाउने भनेको काउकुती लगाएर र जिस्काएर हो ।
मनोज गजुरेल श्रीमतीको डिजाइनमा हिँड्नुहुन्छ रे । के यो सही हो ? 
उहाँलाई म मेरो डिजाईनमा हिँडाउँन खोज्छु तर उहाँ कपडाको विषयमा खासै ध्यान दिनुहुन्न । त्यही भएर मलाई अलि खल्लो लाग्छ । मनोज गजुरेलको श्रीमती डिजाइनर हो भनेर धेरैलाई थाहा भइसकेको छ । मैले लेडिजको लागि मात्र डिजाइन गर्ने हो । तर म कहिले काहीँ उहाँको लागि पनि डिजाइन गर्छु । उहाँ मैले भनेको जस्तो डिजाइन लगाएर हिँडिदिनुहुन्न । तर, म आजकाल उहाँलाई ड्रेसमा ध्यान दिनुहोस् भनेर भनिरहन्छु । यसले गर्दा पनि उहाँमा पहिले भन्दा धेरै सुधार आएको छ । 
मनोज गजुरेललाई गरिएका केही प्रश्न ।
तपाईँलाई मीनाजीको मन पर्ने बानी कुन हो ? 
उनी अरुको हेरविचारमा बढी ध्यान दिन्छिन् । उनको अलि चाँडै रिसाउने बानी छ । त्यो बाहेक अरु सबै ठिक छ । जो मान्छे बाहिरी रुपमा सिर्जनशिल हुन्छ उसले घरमा समय दिन पाउँदैन, सक्दैन, जान्दैन र भ्याउँदैन । त्यो कुरामा घर परिवार र अर्गजहरुको सहयोग रहन्छ नै । हाम्रो त लगभग २१ वर्ष अगाडि म कलाकारिता क्षेत्रमा बल्लबल्ल लाग्दा नै विवाह गरेको हुनाले म मनोज गजुरेल हुनुमा उनको पूर्ण योगदान छ ।
किनभने यदि मैले घर पनि भ्याउनुपर्ने, छोराछोरी पनि हेर्नुपर्ने, श्रीमती पनि काम गर्दिन अल्छी छ, उता हसाउँनु पनि छ दुईतिर हेर्नुपरेको भएको भए म जुन सफलता हासिल गर्न सफल भएको छु त्यो हुदैन्थ्यो होला । 
तपाईँलाई मीनाजीको कुन कुराले प्रभावित पार्यो ?
मैले उनलाई बल्फ कल गर्दा मलाई उनको मन परेको भनेको रुप नै हो । बानी बेहोरा भनेको पछिको कुरा हो । उनको नम्बर भने मैले गोर्खाली पारामा पत्ता लगाएँ । अहिले हाम्रो विवाह भएको २१ वर्षभयो । 
विवाहपछि हनिमुन जानु भयो की भएन ? 
हनिमुन हामी गएनौं । किनभने हाम्रो सैद्धान्तिक अवस्था अलि ठिक पनि थिएन । तर, वैवाहिक जीवनको मध्यतिर आइपुग्दा हामी विदेश घुम्यौ त्यो एउटा खुशीको पल बन्यो । 
भाउजुको विशेष कुरा केही छ ?
नेपालमा कुनै हास्ँयव्यग्ङ्ग्य शो भयो भने सिद्धु पाजीको ठाउँमा  उनलाई राखे हुन्छ (लामो हासोँ) । उनी अलि राम्रै हाँस्छिन् । 
भविष्यमा श्रीमतीले आफ्नो लागि के गरिदियोस् जस्तो लागेको छ ? 
श्रीमतीले मैले जे काम गरिरहेको छु त्यसमा सघाउने नभए उनको काममा मैले सघाउने । जे काम छ त्यसलाई निरन्तरता दिने राम्रो बनाउने, सुन्दर बनाउने । छोरा छोरी र आफन्त बिचमा राम्रो समबन्ध बनाउने । समाजमा मनोज गजुरेलको पत्नी मीना ढकाल गजुरेलको अन्तरवार्ता आउने बनाइरहने, (लामो हाँसो)। 

 
उज्यालो र www.gufgaff.com को सहकार्य
