अष्ट्रेलियामा धमाका गरेर नेपाल फर्कियो महयात्रा

काठमाडौं, माघ २३ - मदनकृष्ण श्रेष्ठ र हरिवंश आचार्यसहित महयात्रामा अष्ट्रेलिया पुगेका कलाकार बिहीबार नेपाल फर्किएका छन् ।
२२ दिनसम्म अष्ट्रेलिया रहँदा कलाकार टोलीले त्यहाँ रहेका नेपालीलाई भरपुर मनोरञ्जन दिएको थियो ।
‘यसपटकको अष्ट्रेलिया भ्रमण साँच्चै ऐतिहासिक रह्यो’ नेपाल आइपुग्ने बित्तिकै बिहीबार कलाकार किरण केसीले उज्यालो अनलाइनसित भन्नुभयो, ‘अहिलेसम्म त्यहाँ भएका कार्यक्रममध्ये हाम्रो प्रस्तुति नै भव्य भएको आयोजकले बताए ।’
मेलबर्नमा मात्रै ८ हजारभन्दा धेरै दर्शक सहभागी रहेका उहाँले जानकारी दिनुभयो । अरु ६ वटा शहरमा भएका प्रस्तुतिमा पनि नेपालीहरुको उत्तिकै घुर्इंचो लागेको थियो ।
महयात्रामा श्रेष्ठ, आचार्य र केसीसँगै शिवहरि पौडेल, वसुन्धरा भुसाल, मोहित आचार्य र गायिका कुन्ती मोक्तान पनि सहभागी थिए । पर्थबाट सूर भएको यात्रा आइतबार सिड्नीमा पुगेर सम्पन्न भएको थियो ।
सोलान्चरले आयोजना गरेको महयात्रामा महले ‘बाहुन बहादुर र नेवार बहादुर’ प्रहसन प्रस्तुत गरेका थिए ।
सबै जातजातिलाई उत्तिकै सम्मान गर्नुपर्छ भन्ने सन्देश बोकेको प्रहसनले नेपाललाई माया गर्नुपर्छ भन्ने अर्को महत्वपूर्ण पाठ समेत समेटेको थियो । सबै प्रस्तुति उत्तिकै आकर्षक भएको कलाकार केसीले बताउनुभयो ।
 

- माथिका तस्बिर कलाकार हरिबंश आचार्यको फेसबुकबाट साभार गरिएको हो ।
