दया र सौगात उत्कृष्ट, अनमोल र प्रदिपले अभिनय सिक्नुपर्ने, कस्ता छन् अरु नायक ?

काठमाडौं, माघ २८ – ‘नाई नभन्नु ल’ सिरीजका निर्देशक विकास आचार्य नेपाली चलचित्र उद्योगका पुराना अनि व्यावसायिक रुपमा सफल निर्देशक हुन् । उनले दशक लामो सिने करिअरमा धेरै नायक र नायिकालाई निर्देशन गरेका छन् । 
सँगै काम गरेकाहरुसँग त उनी निकट छन् नै नगरेका कलाकारलाई पनि उनले नजिकबाट चिन्ने मौका पाएका छन् । अहिले ‘निराञ्जना’ चलचित्रको निर्माणमा जुटेका आचार्यलाई हामीले पाँच नायकको बारेमा सोधेका छौँ जोसँग उनले काम गरेका छैनन् । निखिल उप्रेती, दयाहाङ राई, सौगात मल्ल, अनमोल केसी र प्रदिप खड्का निर्देशक आचार्यको नजरमा कस्ता नायक हुन् त ? 
दयाहाङ राई
अहिलेसम्मको सिने यात्रामा दयासँग काम गर्ने मौका नपाए पनि निर्देशक आचार्यले खुलेरै दयाको प्रशंसा गर्न भ्याए । उनको नजरमा दयाहाङ नेपाली चलचित्र उद्योगका उत्कृष्ठ कलाकार हुन् । चलचित्र क्षेत्रमा रोल तौललाई विषेश मानिन्छ । दया अभिनयको समयमा रोल तौल र मूर्त रुप दिने कलाकार रहेको आचार्यले बताए । आचार्यको नजरमा दया असिमित रोल भएका कलाकार हुन् । उनका अनुसार थियटर हुँदै चलचित्रमा आएका दयाले जुनसुकै चरित्रलाई पनि न्याय गर्छन् ।  
‘दयाले अभिनय गरेका हरेक सिनेमा हेर्दा लाग्छ उसको वास्तविक चरित्र नै यहि हो । चरित्रमा डुबेर अभिनय गर्नु उसको निकै राम्रो क्षमता हो । त्यस कारण म त भन्छु दयाको यो कुरालाई अन्य कलाकारले पनि अनुसरण गर्न जरुरी छ । यी सबै कुराको आधारमा दयाहाङ राई मेरो नजरमा  उत्कृष्ठ कलाकारमा पर्छन्’ उनले भने ।
सौगात मल्ल 
अभिनेता सौगात मल्ल पनि अहिलेका व्यस्त कलाकार हुन् । उनी अभिनित चलचित्रले बम्पर व्यापार नगरे पनि सौगातलाई कामले एक छिन फुर्सद हुँदैन । निर्देशक आचार्यको नजरमा सौगात जुन सुकै भूमिकामा अभिनय गर्नसक्ने दक्ष कलाकारमा पर्छन् । उनमा जस्तो भूमिकामा पनि आफूलाई प्रस्तुत गर्न सक्ने क्षमता भएका कारण आचार्य सौगातलाई भर्सटायल कलाकार भन्छन् । सौगात चलचित्र क्षेत्रमा आएदेखि नै फरक–फरक भूमिकाहरु निर्वाह गरेर सबैको मन जित्ने कलाकारमा पर्छन् । उनी भन्छन्, ‘हरेक चलचित्रले सौगातलाई फरक नामले परिचित गराएको छ । नेपालको राम्रो कलाकारहरुलाई छान्नु पर्दा म सौगातलाई पनि छान्छु । तर मैले अहिलेसम्म ऊसँग काम गर्न भने पाएको छैन ।’
निखिल उप्रेती 
निर्देशक आचार्यले निखिललाई एक्सन हिरो भन्दा रैछन् । एक्सन हिरोकै रुपमा उनलाई दर्शकले पनि चिन्ने गरेका छन् । आचार्यले निखिल उप्रेती चलचित्र क्षेत्रमा आउँदादेखि नै दमदार एक्सन दिने हिरो भएको बताए । चलचित्र छायाँकनको समयमा निखिलले कान्तिपुरको ७ तले भवनदेखि मुग्लीनको पुलबाट हामफालेका उदाहरणहरु पनि हाम्रै आँखा अगाडि छन् ।  
एक्सन हिरोकै रुपमा स्थापित भइसकेका निखिलको ठाउँ अहिलेसम्म कुनै पनि हिरोहरुले लिन नसकेको आचार्यको भनाई छ । चलचित्रबाट झण्डै ६ वर्ष हराएर फेरि कमब्याक गरेका निखिल अहिले लगातार एक पछि अर्को चलचित्रहरुमा व्यस्त छन् । तर निखिलसँग पनि निर्देशक आचार्यले काम गर्ने मौका भने पाएका छैनन् । 
अनमोल केसी 
युवा दर्शकलाई राम्रो लाग्ने अनमोल केसी निर्देशक विकास आचार्यलाई पनि मन पर्छन् । उनको नजरमा अनमोल ह्याण्डसम र छोटो समयमा स्टारडम पाएका अभिनेता हुन् । कलाकारिता क्षेत्रमा सफल हुनको लागि लामो समयदेखि मेहनत गरिरहने धेरै कलाकार छन् तर व्यावसायिक हुन सकेका छैनन् । तर अनमोल छोटो समयमा स्टार बने भन्दै आचार्यले अब यो क्रेजलाई घट्न नदिनको लागि अनमोलले अभिनयमा ध्यान दिनुपर्ने सुझाए । 
अनमोलले अभिनय क्षेत्रमा धेरै कुरालाई सुधार्दै मेहनत गर्दै जाने हो भने उनको क्रेज नघट्ने आचार्यको बुझाई छ । सानै उमेरमा ठूला कलाकारलाई उछिन्दै स्टार बनेका अनमोल धेरै सिनेमाहरुमा आँखा लगाउँदैनन् । उनी सिमित सिनेमाहरु गर्छन् र सफल बनाउँछन् । यो कुरा निर्देशक आचार्यलाई खुबै मन पर्ने रहेछ । यस बारेमा उनले भने,  ‘एउटा चलचित्रमा अनुबन्धित भएपछि त्यसलाई राम्रो गर्नेमा उसको ध्यान जान्छ । धेरै चलचित्र नछान्ने, एउटै चलचित्र खेल्ने तर राम्रो गर्ने सोचमा लाग्ने कलाकारमा पर्छन् अनमोल । म त भन्छु लगातार सिनेमा खेलिरहने अन्य कलाकारले पनि अनमोलबाट केही कुरा सिक्नु पर्यो ।’ अनमोल अभिनयमा अलि पोख्त नभएका कारण अभिनय सिक्न भने अत्यन्तै आवश्यक भएको आचार्य बताउँछन् । 
प्रदिप खड्का 
चलचित्र स्केपबाट ब्रेक लिएका प्रदिप खड्काले दोस्रो चलचित्र ‘प्रेम गीत’बाट सफलता पाए । उनी अहिले ‘प्रेम गीत–२’ को छायांकनमा व्यस्त छन् ।  प्रदिपमा  पनि अनमोलको जस्तै राम्रो सम्भावना भएको भन्दै आचार्यले प्रदिप ह्याण्डसम र निकै मेहनत गर्ने नायक भएको बताए । विकासको नजरमा नेपाली चलचित्र उद्योगमा एक पछि अर्काे चलचित्रमा काम गर्ने कलाकारहरुको लर्काे लागि रहँदा प्रदिप खड्का भने वर्षमा एउटा चलचित्रमा काम गर्ने अनि राम्रो काम गर्ने सोचसहित अघि बढेको समझदार नायकमा पर्छन् । यसका सथै उनले नेपाली चलचित्र उद्योगको उदयमान कलाकारको सूचिमा प्रदिपलाई राखेका छन् । ‘नायकमा हुनुपर्ने गुण प्रदिपमा छ तर अभिनयमा निखारता ल्याउन जरुरी छ । सबै कुरा राम्रो हुँदै गएको खण्डमा चलचित्र उद्योगमा प्रदिपले ठूलो योगदान दिनसक्छ’, आचार्यले भने ।   
उज्यालो र forseenetwork.com को सहकार्य
