पोखरामा खुल्यो ‘अन्तराष्ट्रिय रक्सीभट्टी’ (तस्बिरसहित)

नवराज ढुङ्गाना/उज्यालो
पोखरा, असार १४ – पोखरा उद्योग वाणिज्य संघको सभाहलमा खचाखच भरिएको दर्शकको भिड, अन्तराष्ट्रिय रक्सी भट्टीलाई स्वागत गर्न आतुर थियो ।
सिँगार पटारसहितको अन्तराष्ट्रिय रक्सीभट्टीमा धेरैका आखाँ तानिएका थिए । तर भट्टीको औपचारिक सुरुवात हुनुभन्दा अघि नै २/४ जना यूवाको समूहले विरोध गरेपछि दर्शक केहीबेर अलमल्ल परे ।
‘यो अन्तराष्ट्रिय रक्सी भट्टी खोल्न पाईंदैन, रक्सीभट्टी बन्द गर्’ जस्ता नारा लगाउँदै केही युवा सिधै मञ्चमा प्रवेश गर्दा धेरै पोखरेलीले सोचे साँच्चिकै विरोध भएछ । तर त्यो विरोध नभएर करिब एक दशकपछि, पोखरेली रंगमञ्च फेरी ब्युँतिने प्रयास थियो ।
शिर्षककै विरोधबाट सुरु भएको नाटक राष्ट्रियता र देशप्रेमको भावसहित करिब २ घण्टा चल्यो । गरिबीको चपेटा र विकासमा पछाडी परेको नेपाललाई कथा बनाएर नाटकलाई नाटककार कृष्ण उदासीले राम्रैसँग उतार्ने प्रयास गरेका छन् ।
नाटकमा एक नेपाली पात्रले नेपालमा अन्तराष्ट्रिय रक्सी भट्टीको तामझामका साथ उद्घाटन गर्ने तयारी गर्छन् । तर केही देशप्रेमी र राष्ट्रभक्ति नेपालीका छोराछोरीले रक्सी नेपालको सँस्कृति नभएको भन्दै विरोध गर्न थालेपछि, उसले रक्सीभट्टीको उद्घाटन गर्न सक्दैन ।
एकपछि, अर्को गर्दै रक्सीभट्टीको विरोध गर्ने ३ जनालाई उसले रक्सीभट्टीकै छेउमा बाँदरको संज्ञा दिएर पिँजडामा राख्छ । अनि उनीहरुसँग पटक पटक हुने दोहोरो भनाभनले निच पशुको संज्ञा पाएको उसले थुनिएका २ पुरुष र एक महिला पात्रलाई भकुर्न थाल्छ ।
औपचारिक उद्घाटन हुन नपाएपनि, रक्सीभट्टीको व्यापारले राम्रै गति लिन थाल्छ ।
रक्सीभट्टीमा रक्सीको मात्रै होइन यौवन र जवानीको बिक्री पनि हुनथाल्छ । बाबुआमाको निरीहपन र गरिबीले सानै उमेरमा बेचिनुपर्दाको पीडालाई नाटककारले नाटकमा व्यङ्गात्मक तरिकाले उतारेका छन् ।
नेपालको ग्रामीण भेगका छोरीचेली मात्रै नभई बाल्यकालमै धर्मछोराको नाउँमा बेचिएका पुरुष पात्रको जीवनीले नाटकलाई झन् रोचक बनाएको छ ।
नाटककारले रक्सी, गरिबी र धनीको सम्बन्धसँगै नेपालको राष्ट्रिय स्वतन्त्रता र प्राकृतिक सम्पदालाई पनि समेटेका छन् ।  
नाटकमा नामविहीन पात्रका रुपमा खडा गराइएका जँड्याहाको प्रस्तुतीले दर्शकलाई झनै उर्जा थप्यो । युथ क्रियशन थियटरको प्रस्तुती रहेको यो नाटकमा दुईवटा आईटम डान्स समेत समेटिएको छ ।
पोखरामा व्यवसायिक नाटकको विकासका लागि गएको चैतमा गठन भएको युथ क्रियशन थियटरले शनिबार पनि नाटक मञ्चन गर्नेछ ।
नाटकमा कपिल शर्मा, रेम बिक, ईन्दु श्रेष्ठ, मनोज घर्तीमगर, सौगात पोखरेल, सरु लामिछाने, दीपक त्रिपाठी, रेखा पुरी, विभु भुषाल, मनिष पुरी, प्रकाश पराजुली, पारु भण्डारी, सन्ध्या अधिकारी, प्रदीप सुवेदी, लक्ष्मी जिसी र रुपिन्द्रप्रभावि कटु लगायतले अभिनय गरेका छन् ।
यहि असारमै काठमाण्डौको प्रज्ञा प्रतिष्ठानमा हुने नाटक महोत्सवमा समेत ‘अन्तराष्ट्रिय रक्सीभट्टी’ जाने निश्चित भएको आयोजकले जनाएको छ ।
नाटकका लागि आवश्यक पूर्वाधारको विकास नहुनु र युवापुस्ता यसप्रति आकर्षित नहुँदा सुस्ताएको पोखरेली रंगमच पोखरामा मञ्चन भएको अन्तराष्ट्रिय रक्सी भट्टीले केही तात्ने संकेत देखिएको छ । पोखरेली नाट्यप्रेमी पनि सुस्ताएको रंगमञ्चलाई जीवन्त पार्ने प्रयासमा जुटिरहेका छन् ।
