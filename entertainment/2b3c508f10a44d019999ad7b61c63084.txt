नगरपालिकाले भत्काउन थाल्यो अतिक्रमण गरी बनाएका घर टहरा

अर्जुन श्रेष्ठ/उज्यालो । 
धादिङ, वैशाख ९ – नीलकण्ठ नगरपालिकाले अतिक्रमित गरी बनाइएका घर टहरा भत्काउन सुरु गरेको छ । नगरपालिकालाई व्यवस्थित गर्ने गुरु योजना अनुरुप घर टहरा भत्काउन सुुरु गरेको हो । नीलकण्ठ नगर क्षेत्र भित्र सार्वजनिक जग्गा जमिनलाई मिचेर बनाइएका घर तथा अन्य पक्की संरचना नगरपालिकाले डोजर लगाएर शनिबारदेखि भत्काउन सुरु गरेको हो । 

सार्वजनिक स्थानमा घर टहरा बनाएर बसेका नगरबासीलाई नगरपालिकाले हटाउन अनुरोध गरेको थियो । तर चिठी पठाएर अनुरोध गर्दा पनि उनीहरुले नहटाएपछि डोजर लगाएर भत्काउन बाध्य भएको नीलकण्ठ नगरपालिकाका प्रमुख भीमप्रसाद ढुङ्गानाले बताउनुभयो ।
नीलकण्ठ नगरपालिकाको वडा नं ३ धादिङबेशीको पुछार बजारबाट घर भत्काउन सुरु गरेको र सार्वजनिक जग्गा जमिन अतिक्रमण गरेर बनाएका सबै घर तथा टहराहरु भत्काउँदै जाने ढुंगानाले बताउनुभयो । उहाँले भन्नुभयो, ‘सरसमान र आफ्नो व्यवस्थापन गर्न हामीले समय दिएका थियौँ । तर उहाँहरुले मान्नु भएन । नियम विपरित बनेका भौतिक संरचना जुन कुनै समयमा नगरपालिकाले भत्काउन सक्छ । अतिक्रमण गरी भौतिक संरचना बनाएका नगरबासीले आफ्नो र सरसामानको व्यवस्थापन गर्न अझै हामी अनुरोध गर्दछौँ उहाँले बताउनुभयो । 
स्मार्ट सिटीको रुपमा विकास गर्ने अवधारणा लिएको धादिङको नीलकण्ठ नगरपालिकाले नगरलाई व्यवस्थित गर्न सार्वजनिक जग्गा जमिन अतिक्रमण गरी बनाएका घर टहरा भत्काउन थालेको प्रमुख ढुङ्गानाले बताउनुभयो । बजारलाई ब्यवस्थित बनाउनको लागि गुरु योजना बनाएका छौँ । गुरु योजना अनुसारको काम गरिरहेका छौ । सार्वजनिक सम्पत्तिको अतिक्रमण कसैले गर्न पाउँदैन उहाँले बताउनुभयो ।

नीति नियम तथा कानुन भन्दा बाहिर रहेर हामीले काम गर्ने होइन जनताले पनि त्यही अनुसार सेवा तथा सुविधा लिने हो । रिङरोड, सडक विस्तार, बसपार्क तथा पार्किक स्थल बनाउन धादिङबेशीको पुछारबजारबाट अतिक्रमण गरेर बनाइएका भौतिक संरचनाहरु भत्काएका छौं । नगर भित्र त्यस्ता नियम मिचेर बनाइएका घर तथा टहरा क्रमशः नगरपालिकाले भत्काउँदै जाने उहाँले बताउनुभयो ।
नगरपालिकाले सार्वजनिक जग्गाहरू अतिक्रमण गरेर बनाइएका भौतिक संरचनाहरू हटाउन पटक पटक लिखित पत्र समेत दिएको थियो । तर नगरबासीले हटाउन नमानेपछि डोजर लगाएर हटाउन सुरु गरिएको नगर प्रमुख ढुङ्गानाले बताउनुभयो । शनिबारदेखि थालिएको कामले पूर्णता पाउने छ । उहाँ थप्नुहुन्छ– स सानो घर टहरा मात्र होइन, नियम विपरित बनेका ठूल–ठूला विल्डिङहरु पनि क्रमशः भत्काउदै जानेछौ । त्यस्तैगरी, नगरपालिकालाई व्यवस्थित नगर बनाउन सबैले साथ दिए मात्रै नेपालको नमुना नगरपालिका बनाउन सकिने उहाँले बताउनुभयो ।

सार्वजनिक जग्गामा बनेका भौतिक संरचना नगरपालिकाले भत्काउन थालेपछि विवाद उत्पन्न भएको थियो । नगरपालिकाले एक्कासी घर भत्काउन आएको र पक्षपात गरेर भत्काएको भन्दै नगरबासीले गुनासो गरेका थिए । स्थानीयले बजेट र कार्यक्रम लिएर आउनुपर्ने अनि मात्र घर टहरा छाड्ने बताउँदै आएका थिए । तर नगरपालिकाले भने स्मार्ट सिटी र बजार व्यवस्थापनका काम अगाडी बढी सकेको बताएको छ ।
 
स्मार्ट सिटीको अवधारणा लिएको नीलकण्ठ नगरपालिकाले यस अघि खुला सरकारको अवधारणा अनुरुप नगरपालिकाले प्रदान गर्ने सम्पूर्ण सेवा तथा सुविधा समेटिएको मेरो नीलकण्ठ मेरो मोबाइल  नामक एप्लिकेशन पनि सार्वजनिक गरिसकेको छ ।
