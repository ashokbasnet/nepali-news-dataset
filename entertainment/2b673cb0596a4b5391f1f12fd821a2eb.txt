युएईको मजदुर क्याम्पमा ‘दुई थोपा हाँसो’

उमाकान्त पाण्डे/उज्यालो । 
युएई, वैशाख २८ – गैर आवसीय नेपाली संघ (एनआरएन) युएईले ‘दुई थोपा हाँसो’ कार्यक्रम मजदुर क्याम्पहरुमा आयोजना गर्ने भएको छ । संघको दुवईमा बसेको नियमित बैठकले सिस्नुपानी नेपालका कलाकार लगेर नेपाली कामदारको क्याम्पमा कार्यक्रम आयोजना गर्ने निर्णय गरेको हो । 
सिस्नुपानीका कलाकारले युएईसहित खाडी अन्य देश र मलेसियामा दुई थोपा हाँसो कार्यक्रम पहिले नै प्रदर्शन गरिसकेको थियो । तर टोलीले युएईमा भने दोस्रो पटक प्रस्तुती देखाउने भएको हो । यसअघिका दुई थोपा हाँसो कार्यक्रममा भूकम्पले पारेको प्रभाव, संविधान जारी भएपछिका खुशी र भारतको नाकाबन्दी तथा समसामयिक राजनीतिका विषय समेटिएको थियो । 
सिस्नुपानी नेपालका कलाकारले जेठ १२ देखी १५ गतेसम्म प्रस्तुती दिनेछन् । आवुधाबी, दुवईको जविलआली र सोनापुर तथा रसअल खेमामा नेपाली मजदुर बस्ने क्याम्पमा प्रस्तुती देखाउने तयारी गरिएको एनआरएन युएईका उपाध्यक्ष तथा कार्यक्रम संयोजक रमेश श्रेष्ठले जानकारी दिनुभयो । दुई थोपा हाँसो लिएर हाँस्यकलाकार मनोज गजुरेल, हास्य कवि टंकराज आचार्य र योग प्रशिक्षक डा. राजु अधिकारी युएई आउने भएका छन् । 
सहयोग आगलागी पीडितलाई 
कार्यक्रमबाट उठेको रकम नेपालको मध्यपश्चिम पहाडी जिल्लाका आगलागी पीडितलाई सहयोग गर्ने एनआरएन युएईले जनाएको छ । कार्यक्रम निःशुल्क भएपनि प्रायोजनबाट सहयोग जुटाइने एनआरएन युएईका प्रवत्ता बालकृष्ण मरासिनीले बताउनु भयो । कार्यक्रम हेर्न आउने युएईमा कार्यरत नेपाली कामदारलाई भने शुल्क लिइने छैन् ।
