भुवन एमालेमै, टिकट पाउने भएपछि रोकियो राप्रपा नेपाल यात्रा

काठमाडौं, असोज १० – एमालेले टिकट नदिने भएपछि राप्रपा नेपालमा प्रवेश गर्न लागेका कलाकार भुवन केसीको पाइला रोकिएको छ ।
एकजना चर्चित कलाकारले चुनावको मुखमा पार्टी छाड्दा घाटा लाग्ने निष्कर्ष निकाल्दै केसीलाई एमालेले प्रत्यक्षबाटै उम्मेद्वार बनाउने तयारी गरेको छ ।
‘मंगलबारको स्थायी समिति बैठकले केसीलाई काठमाडौं १ बाट उठाउने निर्णय नै गरिसकेको छ’ एमाले स्रोतले उज्यालो अनलाइनलाई भन्यो । यसअघि एमालेले विदुर मैनालीलाई काठमाडौं १ बाट उठाउने तयारी गरेको थियो ।
‘भुवन त्यो क्षेत्रका स्थानीय बासिन्दा पनि भएको र मतदातामा उनको प्रभाव पनि राम्रो रहेकाले मैनालीको सट्टा उनलाई नै उम्मेद्वार बनाउन लागिएको हो’ एमाले स्रोतले भन्यो ।
यसअघि पार्टीले आफूलाई बेवास्ता गरेको भन्दै भुवन केसी बुधबार राप्रपा नेपालमा प्रवेश गर्ने तयारी गरेका थिए । भुवन पार्टी प्रवेश गर्ने पक्का भएपछि राप्रपा नेपालले पार्टी प्रवेश समारोहको पनि आयोजना गरेको थियो ।
पार्टी अध्यक्ष कमल थापा भुवनलाई अबीर लगाउन तम्तयार हुनुहुन्थ्यो । तर भुवनले अहिले आफू आउन नसक्ने जानकारी गराएपछि अरुलाई पात्र पार्टी प्रवेश गराइएको थियो ।
२०६७ मा एमालेमा प्रवेश गरेका कलाकार केसी बुधबार राप्रपा नेपालमा प्रवेश गर्ने हल्ला चलेपनि अन्त्यमा पार्टी प्रवेशको कार्यक्रम रोकिएको थियो ।
राप्रपा नेपालका नेताहरुले भने केही दिनमा कलाकार केसी आफ्नो पार्टीमा आउने दावी गरेका छन् । यसबारे कलाकार केसीसँग बुझ्न खोज्दा उनी सम्पर्कमा आउन चाहेनन् ।
