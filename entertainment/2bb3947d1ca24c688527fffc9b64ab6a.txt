नाटकमा नाम पनि, दाम पनि

सूर्यकुमार क्षेत्री/उज्यालो । काठमाडौं, वैशाख २४ – कुनैबेला जनचेतना जगाउने उद्देश्यले खुल्ला चौरमा ‘सडक नाटक’ देखाउँदा दर्शकको खडेरी हुन्थ्यो ।
नाटकको कथावस्तुले भन्दा पनि बिभिन्न बाजागाजा र गीतले नाटकमा आकर्षण बढाउनुपथ्र्यो । तर पनि मान्छेले त्यति रुची दिएर हेर्दैनथिए नाटक ।
तर अहिले समय फेरिएको छ । खुला सडकमा नाटक हेर्न मन नपराउने जमात नै विभिन्न थिएटरमा पुग्ने गरेको छ । यसले नाटकको मात्रै हैन नाट्यकर्मीकोसमेत हौसला बढेको छ । नाटकले दर्शक बटुल्नु भनेको आर्थिक रुपमा कमाई पनि राम्रै हुनु हो ।
नामसँगै दाम जोड्न थालेका छन् रंगकर्मीले पनि । सिनेमाको आकर्षणलाई नाटकले तान्न थालेको छ । १७ वर्षदेखि नाटकमा खटिरहेका राजन खतिवडाको नाटक खेलेकै र निर्देशन गरेकै भरमा जिन्दगी चलेको छ । झण्डै तीन दर्जन नाटक खेलेका खतिवडा पछिल्लो समयमा नाटकको माग र दर्शकको उपस्थितिले दंग हुनुहुन्छ । राजनका अनुसार अब बाँच्न सकिने दिए आएका छन् ।
हिजोआज काठमाडौंका विभिन्न थिएटरले दर्शक थेग्न सकेका छैनन् । डिग्री माइला दुई महिना, कोट मार्सल एक महिना, प्रयोगशाला दुई महिना र चरनदास चोर नाटकले पनि एक महिनासम्म थिएटरमा दर्शक मात्रै तानेनन्, राम्रो कमाई पनि गरे ।  
पछिल्लो समय सिनेमाका नायक राजेश हमाल अभिनित कोटमार्सल नाटकले धेरैको ध्यान खिच्यो । जति नाटकको गर्मी बढ्दैछ, नयाँ पुस्ताको आकर्षण पनि यो क्षेत्रमा उत्तिकै छ । दश वर्षदेखि नाटकबाटै नाम र दाम कमाएकी रंगकर्मी सिर्जना सुब्ब, नाट्यकर्मीको धैर्यताले नाटकका दिन फिरेको बताउँछिन् ।
मितज्यू, रशोमोन, हेत्छाकुप्पा, सकुनी पासालगायतका नाटकले दर्शक निक्कै बटुलेका छन् । नेपाली नाटकका लागि अहिले अवस्थालाई स्वर्णिम युग भन्दा फरक पर्दैन । नेपाली सिनेमाले लगानीसमेत उठाउन नसकेर टाट पल्टेका बेला एउटै नाटक महिनौंसम्म लाग्नुले पनि अव नाटकका दिन फिरेको प्रष्ट पार्छ ।
अहिले नाटकमा मात्रै लागेर जिन्दगी चलाउनेहरु सय भन्दा धेरै छन् । ती सबैको जीविकोपार्जन नाटकले नै गरेको छ । त्यति मात्रै होइन उनीहरुको लोकप्रियता पनि दर्शक माझ बढेको छ । रंगकर्मी प्रदीप चौधरी पछिल्ला समयका राम्रा रंगकर्मीमा गनिन्छन् । चौधरी भन्छन् ‘नाटकले नयाँ दर्शक तान्न थालेको छ, त्यसको अलवा युवा पुस्ता स्वयं नाटक मञ्चनमा लागेका छन्,’ चौधरी थप्छन् ‘नाटकको भविष्य उज्यालोतिर जाँदैछ ।’
काठमाडौंमा मात्रै दर्जन बढि थिएटर संचालनमा छन् । ती सबैमा नाटक चलिरहेका छन्, त्यो पनि दर्शकको घुईंचोका साथ । नाटकमा दमदार अभिनय गर्नेलाई सिनेमाको ढोका सधैं खुल्ला छ । र त्यसरी नाटक र सिनेमा दुई क्षेत्रमा जम्नेको पनि कमी छैन ।
तर नेपाली नाटकलाई एउटै समस्या छ - ठेट, मौलिक र समय सापेक्ष कथामा नाटकका कमी । भौतिक सुविधा सम्पन्न थिएटर र गुणस्तरीय नाटक लेखिन थालेमा नाटक विधाले पछि फर्केर हेर्न पर्ने छैन ।
