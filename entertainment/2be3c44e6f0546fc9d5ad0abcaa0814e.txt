घर भत्किने पालो अब नायिका करिश्माको

सूर्यकुमार क्षेत्री/ उज्यालो – काठमाडौंमा अहिले धेरैका घर भत्किरहेका छन् । सडक छेउको घर धेरैका लागि आकर्षणको कुरा हुन्थ्यो । तर मुल सडक छेउमै रहेका र अझ बाटो मिचेर बनाइएका घर अहिले धेरैका लागि तातो तरुल जस्तै भएको छ ।
कतिपय हिजो सार्वजनिक जग्गा मिचेको फल भोग्दै छन् तर कसैको भनें सरकारी मापदण्ड पूरा गरेर बनाएकै घरबाट पनि उठिबास हुँदैछ । 
कुरा हो काठमाडौंमा सडक चौडा पार्न चलिरहेको सरकारी अभियानको । सडक चौडा पार्न कुदाइएको डोजर अब पुग्दै छ नेपाली चलचित्र क्षेत्रकी सुन्दरी नायिका करिश्मा मानन्धरको घरमा । काठमाडौं महानगरपालिका वडा नं ३, लाजिम्पाटको पानीपोखरीमा रहेको करिश्माको घर भत्काउन महानगरपालिकाले चिनो लगाइसकेको छ ।
 
करिश्माका पति बिनोद मानन्धरको नाममा रहेको जग्गा मध्येको चार आनामा डोजर लाग्ने भएको छ । सरकारी मापदण्ड पूरा गरेर बनाइएको घरमा यसरी डोजर चल्ने भएपछि करिश्माका पति बिनोद मानन्धर लगायतले सडक बिस्तार संघर्ष समिति नै गठन गरेर यसको प्रतिवाद गर्ने तयारी गरेका छन् ।
 
तर करिश्माको बिचार चैं के छ त यसमा ? करिश्माको भनाई बिनोदको अभियान भन्दा फरक छ । उज्यालो अनलाइनसँगको कुराकानीमा करिश्माले भन्नुभयो “सडक फराकिलो हुन्छ भनें म त त्यसमा राजी छु । आखिर बाटो चौडा बनाउनु पनि त समाजकै लागि हो । त्यसैले हामीले केहि योगदान गर्नै पर्छ नी । तर डोजर लागेजतिको क्षतीपूर्ती भनें सरकारले दिनुपर्छ ।”
