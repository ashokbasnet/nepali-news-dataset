खाडीमा सिस्नुपानीको ‘दुई थोपा हाँसो’ कार्यक्रम हुने

काठमाडौं, माघ ६ – वैदेशिक रोजगारीका क्रममा मध्यपूर्वी देश (खाडी)मा कार्यरत नेपालीमाझ सिस्नुपानी नेपालले ‘दुई थोपा हाँसो’ नामक कार्यक्रम प्रस्तुत गर्ने भएको छ । पहिलो चरणमा यही माघ ७ देखि २९ सम्म कलाकार टोली दुबई, कतार, बहराइन र मलेसियामा कार्यक्रम गर्न जानेछ ।
कार्यक्रममा अध्यक्ष लक्ष्मण गाम्नागे, महासचिव टंक आचार्यसहित योग प्रशिक्षक डा. राजु अधिकारी, व्यङ्ग्य कवि अर्जुन पराजुली, कलाकार मनोज गजुरेल र गायक शिशिर योगी जाने छन् ।
वर्षाैदेखि परदेशमा परिश्रम गरेर देशलाई आर्थिक टेवा गरी ढुकुटी धानेका श्रमिकलाई प्रत्यक्ष भेटेर टोलीले नेपाली नागरिकको सद्भावना सन्देश सम्प्रेषण गर्नेछ । कलाकार टोलीले पारिश्रमिक नलिने र सहभागी कामदारले पनि शुल्क तिर्न नपर्ने गरी कार्यक्रम व्यवस्थापन गरिएको छ ।
टोलीलाई शुभकामना दिँदै श्रम मन्त्रालयका सचिव रामकुमार आचार्यले सरकारीस्तरबाट गर्नुपर्ने काम सिस्नुपानीबाट प्रस्तावित भएकोमा खुसी व्यक्त गर्दै यसमा सक्दो सहयोग गर्ने वचन दिनुभयो । कार्यक्रमलाई मन्त्रालय, इस्लिङ्टन कलेज, नेपाल पर्यटन बोर्ड र एयर एसियाले सहयोग गरेका छन् ।
