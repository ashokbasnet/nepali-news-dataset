भिसिडी र पत्रिका बेच्दै जनगायक शर्मा

आश गुरुङ/उज्यालो । लमजुङ, भदौ ७ -
‘कति छन् यहाँ छट्पटाइरहेका निशालाई देखेर
चाँडै नै आओस् बिहानी सुन्दर अँध्यारो चिरेर
पूर्वमा लाली चम्केको देख्न आत्तिने छन् कति
मानवको रगत पिएर दानव मात्तिने छन् कति’
२०३६ सालको आन्दोलन अघि नै लेखिएका यी गीतका हरफहरु सुन्दा लाग्छ, समाजमा अझै क्रान्ति गर्नुपर्छ, जनताले शान्ति खोजिरहेका छन् अनि अमनचयन पनि ।
आफ्नो पहिलो सिर्जनाबाट सर्वहारा मुक्तिका लागि अघि बढेका गायक जीवन शर्मा, उमेरले ५ दशक काटिसक्दा पनि तिनै सर्वहाराको मुक्तिको आन्दोलन गरिरहेका छन् गीत संगीत मार्फत ।
 मुखिया, जिम्मलमात्रै नभएर प्रधानपञ्चको विरासत बोकेको परिवारमा जन्मेका शर्माको नाउँमा अहिले कुनै जग्गाजमिन छैन । पत्याउन मुस्कील परेपनि पत्याउनै कर लाग्छ, उनको जीवनयापन देखेर । कालो र सेतो सराबरी देखिने टाउँको र अनुहारमा हेर्दा उनी कुनै कलाकार हैन ।
कम्मरमा कालो झोला, साधारण खालको सर्ट र पाईन्ट लगाएर लखरलखर बजारमा हिँडेको देख्दा कसैले वास्ता गर्दैनन् उनलाई । तर, उनी सर्वहारा मुक्तिका लागि गीत गाउँदै आएका गायक हुन भनेर अरुले चिनाईदिनुपर्छ ।
‘सिमली छायाँमा बसी, भरिया लामो सास फेरेको
उमेर भई सक्यो असी, झन् ठूला दुःखले घेरेको ।’
‘यीनै गीत गाउने मान्छे उनै हुन्’ लमजुङ आएका गायक शर्मालाई देखाउँदै शुभचिन्तक सञ्जु पौडेल भन्दै थिए ‘अझैपनि चिनिन मुस्किल ।’ आफ्नो परिचय आफैँ दिएर ‘झरनाको चिसो पानी......’ बोलको गीतलाई अघि सारेपछिमात्रै जीवन शर्मालाई यूवाहरुदेखि बृद्धबृद्धाले चिने ।
अनि उनले आफ्नो कालो झोला देखाउँदै भने, ‘म संगै मेरो सिर्जना ‘पूजा’ नामक गीति नाटक र ‘रातो लालटीन’ पत्रिका छ, यसलाई तपाइँ लिन सक्नुहुन्छ ।’
‘मर्मस्पर्शी गीतका रचनाकार तथा गायक जीवन शर्माको दिनचर्या फेरिएको देख्दा दंग परेको छु’ उनका फ्यान पौडले भन्दै थिए ‘सर्वहारा मुक्तिको गीत गाउँदा गाउँदै आफैं सर्वहारा कित्तामै पुग्नुभएको छ ।’ त्यसैकारणले पनि शर्माको संगतमा आफू लागेको पौडेलले बताए ।
गायक शर्मा हिजोआज जीवन निर्वाहका लागि भीसीडी र पत्रिका बोकेर घाउँघर डुल्न थालेकाछन् । आफूले तयार पारेको भीसीडी बेच्दै लमजुङ सदरमुकाम बेसीशहर आएका शर्माले ३ दशक लामो सांस्कृतिक यात्रा जेनतेन धान्दै आएको बताए ।
‘आफ्नो समर्पणमा कुनै असन्तुष्टि छैन, राजीखुसी निम्त्याइएका दुःखहरुको सामना गर्नुमा रमाइलो लाग्छ’ उनले भने,  ‘दुःखहरु विरुद्ध लड्नुमा झन् आनन्द छ ।’ पूजा नामक गीति नाटकको भिसिडीलाई उनले ३ सय रुपैयाँ र रातो लालटिन पत्रिकालाई उनले ३० रुपैयाँमा विक्री गर्ने गरेकाछन् ।
सर्वहारा मुक्ति र क्रान्तिका गीत गाएरै आएका उनको गीतलाई धेरै राजनीतिक दलले प्रयोग गरे तर, उनलाई गर्न सकेन । कम्युनिष्ट विचारधारा बोकेर अघि बढेका शर्माको गीतलाई सवैभन्दा धेरै माओवादीले प्रयोग गरे ।
‘जनताको गीत गाएर हिँडेका उनलाई राजनीतिक दलले सँधै वेवास्ता गरे’ उनको एक शुभचिन्तक भन्दै थिए, ‘पार्टी खुलेको भए कुनै न कुनैले सहयोग गर्थे, नखुलेपछि कम्युनिष्ट भनेरमात्रै कस्ले पो हेर्छ र ।’ उनले सरकार र नेताहरुले गायक शर्मार्लाइ चिन्न नसकेको बताए । २०१६ सालमा बाग्लुङ राङखानीको एक सम्पन्न परिवारमा जन्मिएका जीवन शर्मा, उनी नेकपा मसालमा संगठित भइ २०३५ सालमा काठमाडौं छिरे थिए ।
त्यसपछि पुल्चोक ईन्जिनियरिङ क्याम्पसमा भर्ना भएर पढ्न थालेका उनले गीत गाउँदै हिँडे । गीत गाएबापत अराष्ट्रिय तत्व भन्दै तत्कालीन सरकारले ४२ सालमा उनलाई राज्यद्रोहको मुद्दा लगायो । ४४ सालमा उनको टाउकोको ५० हजार मुल्य तोकेपछि उनी भूमिगत भए । भूमिगत हुँदै ४६ सालसम्म सोही अवस्थामा गीत गाए । ‘उनी भन्दै थिए, यता कार्यक्रम छ भनेर हल्ला गर्ने अनि अर्कोतिर गीत गाएर हिँड्ने गरेँ ।’ पछि तत्कालीन राज्य र विद्रोही माओवादीको युद्धकालमा पनि अनेकन दुःख पाएको उनले बताए । उनले ३३ वटा आफ्ना एल्बम बजारमा ल्याईसकेकाछन् । ७ सय भन्दा बढी गीत गाईसकेकाछन् । १ हजार बढी गीत त डायरीमा थन्किएको छ । यति धेरै सिर्जना गरेर पनि आफू सर्वहारा भएको उनी बताउँछन् । सर्वहारा वर्गका लागि गाएरै त्यस वर्गमा समाहित हुन पाउँदा आफूलाई गौरब लागेको उनी बताउँछन् ।
उनीसँग अहिले जग्गाजमिन केही छैन । पारिवारिक अंशका रुपमा पाएको चितवनको घडेरी जनताको गीतको सङ्ग्रहालय बनाउने क्रममा बेचेको उनले सुनाए ।  तर, मुलुकमा लागेको सङ्कटकालले नेपाल सांस्कृतिक प्रतिष्ठान नामक संस्थाका साथै  जीवन शर्माको पुख्र्यौली झिटी पनि नरहेको उनले बताए ।
रक्तिम परिवारको संस्थापक अध्यक्ष समेत रहेका शर्मालाई मूलधारको गीतमा त्यति आकर्षण छैन । ‘मैले जनताको गीत गाउनु, राष्ट्र बचाउने गीत गाउनु मेरो अपराध हो भने भन्नुस्,’ उनी भन्छन्, ‘अरू पैसाका लागि गाउँछन, म चेतनाका लागि गाउँछु ।’
अहिले परिस्थिति बदलिएको छ । संघीय लोकतान्त्रिक गणतन्त्रात्मक संविधान बनाउन राजनीतिक दलका नेताहरु लागिपरेकाछन् । तर, जनताले कहिल्यै मुक्तिको सास फेर्न नपाएको उनले बताए । सर्वसाधारणको अवस्था अझैपनि फेरिएको छैन । यसलाई फेर्नुपर्छ, जनतालाई सार्वभौम सम्पन्न गराउनुपर्छ, उनको भनाई छ । त्यसैले आफ्नो गीतका हरफहरु सम्झन्छन्.................
‘हिउँ फुटे हिमनदी, जनता जुटे जनसागर
औँसीको यो रातपनि हट्छ छिट्टै चिन्ता नगर...........’
