राजेश हमाललाई हेर्न दर्शकको घुइँचो

बाँके, माघ ५ –बाँकेको खजुरामा आयोजित मुसवेटवा बाबा मेला तथा दोस्रो खजुरा महोत्सवमा शुक्रबार महानायक राजेश हमाललाई हेर्न दर्शकहरु ओइरिएका छन् ।
फिल्मी उद्योगका हस्ती हमाललाई हेर्न र उनको डाइलग सुन्न महोत्सवमा दर्शकको घुइँचो लागेको थियो । नायक हमालले खजुराका दर्शकमाझ आफ्नो प्रस्तुति राखेका थिए । खजुराली दर्शकले हमालको प्रस्तुतिलाई मन पराए ।

हमालसँगै स्टेज उत्रिएका लोक तथा दोहोरी गायक नविन पौडेलले आफ्ना गीतद्वारा दर्शक नचाएका थिए । गायक पौडेलले गाएको गीतमा महानायक राजेश हमालले नाचेर साथ दिएका थिए ।
मञ्चका हिरोका रुपमा चिनिने गायक पौडेलले दर्शकदीर्घामा आएर गीत गाउँदा उपस्थित दर्शकले नाचेर ताली बजाएर साथ दिए । गायिका अमृता लामिछानेले पनि आफ्ना सुमधुर गीतबाट दर्शकलाई मनोरञ्जन दिइन् ।
मोडल आरुसी मगरले केही गीतमा आफ्ना नृत्य प्रस्तुत गरिन । महोत्सवसँगै मुसवेटवा बाबाको मजारको अन्तराष्ट्रिय प्रचारप्रसार गर्ने लक्ष्य रहेको आयोजकले जनाएको छ । 
खजुरालाई चिनाउन मेला महोत्सव आयोजना गरिएको महोत्सवका संयोजक तिलकवीर सुनारले बताए । कृषि, पर्यटन, सास्कृतिक एवं ऐतिहासिक धार्मिक मुसवेटवा बाबाको प्रवद्र्धनको उद्देश्यले महोत्सव आयोजना गरिएको महोत्सवमा रहेका स्टलहरु हेर्नका लागि पनि दर्शक आउने गरेको आयोजकले जनाएको छ ।
आयोजक आधुनिक युवा सञ्जाल खजुराका अध्यक्ष तिलकवीर सुनारले महोत्सवबाट प्राप्त हुने नाफा बाबाको मजारमर्मत तथा क्लबद्वारा समाजिक क्रियाकलापमा खर्च गरिने बताएका छन् ।
महोत्सवमा १ सय ५० वटा स्टलहरु छन । महोत्सवमा एक करोड बढी कारोबार हुने आयोजकले लक्ष्य राखेको छ । खजुरा गाउँपालिका वडा नम्बर–४, मा रहेको मुसवेटवा बाबाको मजार रहेको स्थानमा लाग्ने मेला माघ १० गतेसम्म सञ्चालन हुने छ । महोत्सवमा एक लाख बढीले अवलोकन गर्ने दाबी आयोजकको छ ।
शनिबार बद्री पंगेनी, करिश्मा घर्ती र रेश्मा केसीले दर्शकमाझ आफ्नो प्रस्तुति राख्ने आयोजकले जनाएको छ ।
