विद्यालयका लागि गाउँदै हिँडेको नेपथ्यको भव्य स्वागत

काठमाडौं, मंसिर २६ – राजमार्गबाट करिब चार किलोमिटर उत्तरतर्फ पर्ने हिमालय उच्च माध्यमिक विद्यालयमा सोमबार नेपथ्य टोली अचानक पुग्दा शिक्षकहरु स्तब्ध भए ।
टोलीलाई ढोकैमा बस्न लगाएर एकै छिनमा भव्य स्वागतको तयारी गरियो । फूलमाला र विद्यार्थीहरुको चर्को ताली गुञ्जिए । त्यसपछि शिक्षकहरुले विद्यालयका नयाँ भवन र अन्य प्रगतिहरु देखिनेगरि टोलीलाई भ्रमण गराए ।
संगीतकर्म गर्दै आएका र शिक्षणमा लागेकाबीच यस्तो हार्दिकताको सम्बन्धका आधार के होला ?
‘एकताका समस्यामा परेको यो सरकारी स्कूललाई आजको अवस्थामा पुर्‍याउन शान्तिका लागि शिक्षा अभियानमार्फत नेपथ्यले महत्वपूर्ण योगदान दिएको थियो,’ विद्यालयमा ३४ वर्ष शिक्षण गरेर भर्खरै अवकाश पाएका निवर्तमान प्राचार्य विदुर खतिवडा भन्नुहुन्छ, ‘त्यो गुन हामी बिर्सन सक्दैनौं ।’
खतिवडाका अनुसार नेपथ्यले नौ वर्ष पहिले दमकमा ‘शान्तिको लागि शिक्षा’ अभियान ल्याउँदा उठेको पैसा विद्यालयलाई सहयोगार्थ प्रदान गरेको थियो । तत्कालीन आयोजक दमक जेसिजमार्फत मिलेको त्यो पैसा उच्च माध्यमिक विद्यालयको निम्ति धरौटी राख्न प्रयोग गरिएको खतिवडा बताउनुहुन्छ । ‘दोश्रोपटक यही अभियान लिएर सन् २००६ मा दमक आएको नेपथ्यले आयोजनाको जिम्मा नै हामीलाई दियो,’ खतिवडाले पछाडितर्फ उभिएको नयाँ भवन देखाउँदै भन्नुभयो, ‘त्यो पैसा चाहिँ यो भवन बनाउन प्रयोग गरियो ।’नेपथ्य जोडिने बेलामा एक हजार विद्यार्थी पनि नरहेको यो विद्यालयमा यतिबेला १९ सयले शिक्षाको अवसर पाइरहेका छन् । कुनैबेला समस्यासँग जुधिरहेको त्यही स्कूल यतिबेला विद्यार्थी भर्ना गर्न पनि भनसुन गर्नुपर्ने अवस्था आएको बताउनुहुन्छ पूर्व प्राचार्य खतिवडा । सन् २००२ देखि ‘नेपथ्य’ले थालेको ‘शान्तिको लागि शिक्षा’ अभियानले मुलुकभर पुर्‍याएको योगदानको यो एउटा कथा मात्र हो । यसपाला पाँचौ अभियान थालेको यो टोलीले दमकलाई भने तेश्रो पटक प्रस्तुती थलो बनाएको छ ।
मंगलबार सम्पन्न कार्यक्रममा दमकबासीले ‘नेपथ्य’का प्रति दर्शाएको हार्दिकतामा नेपाली लोकसंगीतसँग जोडिएको यसको गायकी मात्र उसको ठुलो योगदान पनि देखिन्थ्यो ।
स्थानीय ‘दमक चलचित्र मन्दिर’को एघार सयभन्दा बढी दर्शक अट्ने हलको बाटोसमेत दर्शकले भरिएको थियो । टोलीका अगुवा एवं मुख्य गायक अमृत गुरुङले पनि कन्सर्टको सुरुवात गुरुङ भाषाको ‘नासे छ्यावा’बाट गरेका थिए । तेश्रो गीत ‘छेक्यो छेक्यो देउराली डाँडा’बाट सिट छाडेर हल्लिन थालेको दर्शकदीर्घामा ‘चरि मर्‍यो शिशैको गोली’, ‘जोमसोमै बजारमा’ हुँदै ‘जोगले हुन्छ भेँट’ र ‘गाउँ गाउँबाट उठ’सम्म पुग्दा जताततै नृत्य गर्नेहरु देखिन थालिसकेका थिए ।
अरु कार्यक्रममा जस्तै यहाँ पनि ‘रेशम’, ‘भेँडाको उन जस्तो’, ‘तालको पानी’ जस्ता गीतहरुका निम्ति दर्शकले ब्यापक अनुरोध गरेपछि गाएर सुनाउदा झण्डै एक चौथाइ दर्शक नाच्नसमेत थालिसकेका थिए । यसरि लगातार ‘नेपथ्य’का नयाँ–पुराना गीतहरुबाट अघि बढेको दुई घन्टाको कार्यक्रम राष्ट्रिय ध्वजाको महिमा गाउने ‘रातो र चन्द्र सूर्य’मा पुगेर समाप्त भएको थियो । कार्यक्रममा गायक अमृतले पटक पटक दीगो शान्तिका निम्ति शिक्षाको महत्व बारे बोलेका थिए । ‘यो मुलुक राजनीति गर्नेको जति हो त्यति नै हामी सर्वसाधारण नेपालीको पनि हो,’ उनले भनेका थिए, ‘त्यसैले शैक्षिक क्षेत्रलाई राजनीति मुक्त पार्न हामी सबैले दबाब दिन सुरु गर्नुपर्छ ।’ उनले जतिपटक यस्ता आव्हान गरे उति नै पटक दर्शकले ठूलो आवाजका साथ समर्थन जनाएका थिए ।
