पलेँटीमा कुन्तीका लोक र आधुनिक गीत

काठमाडौं, भदौ २८ - पलेँटी उत्सवको दोस्रो दिन शुक्रबार लोकप्रिय गायिका कुन्ती मोक्तानका स्वरले सिँगारिएको छ ।
तीन वर्षदेखि वार्षिक रुपले आयोजना हुँदैआएको यो उत्सव गत वर्ष मात्र दिवंगत भएका सदावहार गायक एवं यस अभियानका पहिलो प्रस्तोता स्व. फत्तेमानको सम्झना गरेर सुरु भएको थियो ।
यसअघि सार्वजनिक नभएको उनको गीत ‘मर्छु र म डुंगा बन्छु, आउँदा नदी तार्न सकूँ’ सुनाएर आयोजक नेपालयका किरणकृष्ण श्रेष्ठले कार्यक्रम थालनीको घोषणा गरेका थिए ।
पलेँटीकै अर्का प्रतिभा मञ्जुलको रचना र पलेँटीका संयोजक आभासको संगीतमा तयार भएको यो हृदयस्पर्शी गीत जावलाखेलस्थित डिएभी स्कुलको अडिटोरियममा बज्दा फत्तेमानका श्रोता भावुक भएका थिए ।
दोस्रो दिनको प्रस्तुतिमा कुन्तीले ‘डालीडालीमा हो डालीडालीमा, फुलिरहूँ लाग्छ नि दिलको बारीमा’ गाएर सुरु गरेदेखि नै दर्शकमा उत्साह फैलिएको थियो । त्यसपछि उनको नेपाल आगमनलगत्तै चर्चित बनेको सर्वकालीक लोकप्रिय ‘कहिलेकाहीँ मलाई पनि हेरिदेऊ है फर्किएर’ गुञ्जिएको थियो । शास्त्रीय आधारमा गाइएको यो गीत ८० को दशकताका नेपाली जिब्रोमा स्वाद बसाउन सफलमध्येको मानिन्छ । त्यसपछि लगातार ‘आजदेखि’, ‘खुट्टा तान्दै गर’ र ‘भुइँचालो’ सुनाइएकी थिइन् । अर्को चर्चित ‘चोली राम्रो पाल्पाली ढाकाको’ पछि उनले फेरि उही ८० कै दशकतिर दर्शकलाई फर्काइन् र सुनाइन् ‘तिम्रो मायाले मलाई डोर्‍याई ल्यायो’ ।
‘सुनकै भाउ छ सुन्तला भारीको’ देखि ‘गोठालो जाँदा’ र ‘भन्छन् कोही जीन्दगी यो’ सम्म पुग्दा लोकलयमा झुम्न थालेका दर्शकमा उत्साहको लहर फैलिन थालिसकेको थियो । लगत्तै श्रवण मुकारुङले लेखेका अर्को सर्वकालीक हिट ‘माथिमाथि सैलुङे’ सम्म पुग्दा कुन्तीले दर्शकबाट पनि साथ पाउन थालिसकेकी थिइन् ।
कार्यक्रममा कुन्तीका संगीतकार पति शिलाबहादुर मोक्तानले पनि आफूलाई प्रस्तुत गरेका थिए । कुनै समय उनकै संगीतको हिट गीत ‘बदनाम नै गर्‍यौ तिमीले सौन्दर्यको अभिमानले’ सुनाउँदा बेग्लै स्वादले दर्शक रमाएका थिए । ‘फैलियो माया दुबो सरी’ गाएपछि कुन्तीले उनलाई कार्यक्रममा साथ दिने वाद्यवादकको परिचय गराइन् । त्यसपछिको पालो थियो ‘इलामे सहर’ । अन्तिममा भने गायनकै क्षेत्रमा परिचय बनाउँदै गरेका दुई छोरी र श्रीमान्को समेत साथमा कुन्तीले राष्ट्रिय गीत ‘गीत मेरो नेपाल’ सुनाएर कार्यक्रम टुंग्याएकी थिइन् ।
यसअघि बिहीबार पहिलो दिनको कार्यक्रममा स्वयं पलेँटीका संयोजक एवं गीतकार, संगीतकार र गायक आभासले आफूलाई प्रस्तुत गरेका थिए । अघिल्ला कार्यक्रमभन्दा एकदमै बेग्लै यसपटक उनका सिर्जनालाई समूहले गाएर सुनाए ।
