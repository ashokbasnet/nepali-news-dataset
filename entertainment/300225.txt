रेखालाई किन जुर्दैन मलेसिया, फेरि उनको स्थानमा करिश्मा

नायिका रेखा थापालाई मलेसिया जान जुरेको छैन । रेखा मलेसियामा आयोजना हुने कार्यक्रमका लागि जाने भनिएपनि ३ पटक उनी जान सकेकी छैनन् ।
केही बर्ष अगाडि आयोजना भएको एक सांकृतिक कार्यक्रममा रेखा जाने भनिएपनि उनी अमेरिका हानिएपछि लफडा भएको थियो । रेखाले संझौता गरिसकेर पनि नआएपछि आयोजक क्रुद्ध भएका थिए । रेखाले अमेरिका पुगेर आफूहरुलाई धोका दिएको आयोजकको भनाई थियो । रेखा नपुगेपछि आयोजकले नायिका झरना थापालाई मलेसिया लगेको थियो । आयोजकले रेखालाई मलेसियामा आएमा विरोध गर्ने समेत बताएको थियो ।
यसपछि मलेसियामा नै आयोजना भएको ‘छैटौ नेफ्टा फिल्म अवार्ड’मा पनि रेखा जान सकिनन् । रेखा र आयोजक नेफ्टाविच यो बिषयमा जुहारी नै चल्यो । रेखाले विज्ञप्ती नै निकालिन् । अवार्ड नपाउने भएपछि रेखा मलेसिया नगएको चर्चा पनि चलेको थियो ।
अहिले पनि एक कार्यक्रममा यस्तै भएको छ । हरेक बर्ष आयोजना हुँदै आएको ‘फ्रेन्डसिप धमाका, २०१५’मा सुरुवातमा रेखा थापा जाने चर्चा थियो । आयोजकले रेखाको तस्बिर पोष्टरमा राखेर प्रचार पनि गर्‍यो । तर, भुकम्प आएपछि रेखा अमेरिका उडिन् ।
रेखा मलेसिया नपुग्ने पक्का भएपछि नायिका करिश्मा मानन्धरको पोष्टर राखेर प्रचार गरिएको छ । कार्यक्रममा सहभागी हुन करिश्मा मलेसिया पुगिसकेकी छिन् ।
आजबाट सुरु हुने कार्यक्रममा लागि करिश्मासँगै गायिका ज्योती मगर, कलाकारहरु किरण केसी, शिवहरी पौडेल लगायत मलेसिया पुगिसकेका छन् । आखिर, रेखालाई मलेसिया किन जुरिरहेको छैन यो भने रोचक छ ।

