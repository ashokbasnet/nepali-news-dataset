विमलको ‘समय र सपनाहरु’

कवि विमल वैद्यको दोस्रो कविता संग्रह ‘समय र सपनाहरु’ सार्वजनिक भएको छ । २०६० सालमा पहिलो कविता संग्रह पाठकमाझ ल्याएका कवि वैद्यले १२ वर्षपछि दोस्रो कविता संग्रह ल्याएका हुन् ।
काठमाण्डौमा आयोजित कार्यक्रममा साहित्यकार तुलसी दिवस, नेपाल संगीत तथा नाट्य प्रज्ञा प्रतिष्ठानका सदस्य सचिव गणेश रसिक, नेपाल प्रज्ञा प्रतिष्ठानका उपकुलपति विष्णुविभु घिमिरे, साहित्यकार वैरागी काइँला र उषा शेरचनले संयुक्त रुपमा पुस्तकको विमोचन गरेका थिए ।
कार्यक्रममा प्रज्ञा प्रतिष्ठानका उपकुलपति विष्णुविभु घिमिरेले लामो बिरामी पछि विरामी तङ्रिएझै कवि विमल पुन पाठकमाझ आएकोमा खुशी व्यक्त गरे । ‘इलाम सम्झदा हामीले समात्ने मान्छे भनेको विमल नै हो, साहित्यमा लेख्ने शैली, भाषाको ज्ञान भएको मान्छे भएका कारण उनको कवितामा निकै दम हुन्छ’- घिमिरेले भने ।
कार्यक्रममा राजेन्द्र शलभ, ठाकुर बेलबासे, शकुन्तला जोशीले पुस्तकको कविता वाचन गरेका थिए । सैलुङ बुक्स प्रा.लि.ले बजारमा ल्याएको पुस्तकमा ३५ वटा कविता संग्रह छन् ।

