‘भूकम्प पीडित’ सहयोगार्थ कार्यक्रममा रेखा थापा नजाने

हाल अमेरिकामा रहेकी नायिका रेखा थापा नेपाल र्फकन अझै एक महिना भन्दा बढी समय लाग्नेछ । रेखा थापाले नेपालमा रहँदा भूकम्प पीडितका लागि आफ्नै तर्फबाट सहयोग गरेकी थिइन् । यसपछि अमेरिका पुगेकी उनी त्यहाँ के गर्दैछिन् भन्ने कमैलाई मात्र जानकारी होला ।
उनै रेखाले विश्वका विभिन्न देशमा भूकम्प पीडित नेपालीहरुको सहयोगार्थ भन्दै आयोजना गरिएका कार्यक्रममा सहभागीता नजाउने भएकी छिन् । जसका कारण उनी मलेसियामा आयोजना भएको ‘फे्रन्डसिप धमाका २०१५’ पनि सहभागी भइनन् । उनी सहभागी हुने भनेर सुरुवातमा प्रचार गरेपनि पछि रेखा नगएपछि करिश्मा मानन्धरलाई बोलाइएको थियो ।
यस्तै, रेखाले कुवेतमा आयोजना हुन लागेको एक कार्यक्रममा पनि सहभागीता नजानउने बताइसकेकी छिन् । ‘भूकम्प पीडित’ नेपालीका लागि भन्दै कार्यक्रम आयोजना गरिएपछि रेखा सहभागी नभएको वुझिएको छ । रेखाले यसका लागि पेश्की रकम पनि फिर्ता गरिसकेकी छिन् ।
भूकम्प पीडितकै लागि भन्दै तीजको अवसरमा दुबइमा आयोजना हुन लागेको एक कार्यक्रममा पनि रेखा सहभागी नहुने भएपछि आयोजकले यो शब्द हटाएको थियो । उनी सेप्टेम्बर ४ मा दुबइमा आयोजना हुने तीज विशेष कार्यक्रममा सहभागी हुन त्यता जानेछिन् । रतन थापाको प्रस्तुतीमा कास्की आदर्श सेवा समाज र देवकुमार सहयोगी संस्थाको आयोजनामा कार्यक्रम हुनेछ ।
भूकम्प पीडितका लागि भन्दै कार्यक्रम आयोजना हुँदा विवादमा परिने डर रेखालाई छ । केही समय अगाडि नायिका प्रियंका कार्कीले गाडी किन्दा यस्तै चर्चा भएको थियो । नायिका कार्कीले वेलायतमा भुकम्प पीडितका लागि आयोजित कार्यक्रममा पुगेर फर्के लगतै गाडी किनेपछि उनले रकम दुरुपयोग गरेको चर्चा सामाजिक संजालमा खुबै भएको थियो । पछि नायिका कार्कीले यस बारेमा स्पष्टिकरण पनि दिनुपरेको थियो ।
रेखालाई पनि यस्ता कार्यक्रम पुग्दा यस्तै खालको आलोचना हुने डर छ । जसका कारण उनले भुकम्प पीडितको सहयोगार्थ कार्यक्रममा नजाने बताएकी हुन् । उनले नेपाल आएर आफ्नै तरिकाले सहयोग गर्ने योजना बनाएको वुझिएको छ । तर, अमेरिका पुगेको केही समयसम्म पनि नेपाल नर्फकदा नेपाली बजारमा विभिन्न खालका चर्चा रेखाका बारेमा भैरहेका छन् ।

