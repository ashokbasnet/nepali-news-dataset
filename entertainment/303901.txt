छविराज ओझाले देखेका ‘बाहुबली’ र ‘तीन खान’को प्रतिस्पर्धा

छविराज ओझा नेपाली चलचित्र क्षेत्रका लागि नयाँ नाम होइन । चलचित्र क्षेत्रमा राजेश हमालदेखि रेखा थापासम्मलाई जन्माउने यी निर्माता निरन्तर चलचित्र निर्माणमा व्यस्त छन् ।
चलचित्र निर्माणसँगै मुनाफा आर्जन गर्न पनि सिपालु यी निर्माताले बर्षमा एकदेखि दुइवटासम्म चलचित्र निर्माण गरिरहेका छन् । यसैले उनलाई नेपाली चलचित्रका ‘वाघ’ निर्माता पनि भनिन्छ । उनै छवि ओझा नेपाली चलचित्रकर्मीदेखि मिडियाले हिन्दी चलचित्रलाई धेरै प्रमोशन गरेकोमा दुख व्यक्त गर्छन् ।
हालै मात्र भारतका विभिन्न राज्यमा पुगेर फर्किएका छविले त्यहाँको प्रतिस्पर्धालाई संझिए । जतिबेला भारतीय बजारमा साउथको चलचित्र ‘बाहुवली’ले पकड जमायो, त्यतीबेला त्यहाँका मिडियाले ३ खानको साम्राज्य सकिने हो कि भन्ने चिन्ता गरे । जसका लागि उनीहरुले एकहोरो सलमान खानको ‘बजरंगी भाइजान’को प्रचार गरिरहे ।
मिडियामा बलिउडका ३ खान भन्दा साउथका नायक अगाडि भन्ने समाचार सार्वजनिक भएपछि बलिउड चलचित्रका बारेमा समाचार लेखिरहेका स्थानियदेखि राष्ट्रिय स्तरका मिडिया एकजुट भएको उनको वुझाई छ ।
उनले भने- जहाँ पुगेपनि एकहोरो रुपमा सलमानका भनाईदेखि चलचित्रका गीत मात्र वझिरहे । यसले के देखाउँछ भने बलिउड चलचित्रलाई माया गर्ने दर्शकदेखि मिडिया बलिउडका कलाकारको साम्राज्य कमजोर छैन भनेर देखाउन लागिरहेका थिए ।’
उनको वुझाइमा नेपालमा पनि दर्शकदेखि मिडियाले नेपाली चलचित्रलाई प्रोत्साहन गर्नुपर्छ । नेपाली चलचित्रले कमाएका र लगानी गरेको चर्चा भन्दा भारतीय चलचित्रको कमाईको चर्को प्रचार हुने गरेको छविको वुझाई छ ।
उनले चलचित्रकर्मीले पनि नेपाली चलचित्र हेर्नु भन्दा भारतीय चलचित्र हेर्दा गर्व महशुश गर्ने र सामाजिक संजालमा ठूलै उपलब्धी हासिल गरे जसरी प्रचार गर्ने गरेको गुनासो गरे । नेपाली चलचित्रलाई बचाउँने र यसलाई अगाडि बढाउने जिम्मा मिडिया, कलाकारदेखि दर्शकको रहेको यी निर्माताको भनाई छ ।

