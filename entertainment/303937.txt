सकियो ‘दर्पणछायाँ’ हिरोको एक अध्याय, दिलिप जसलाई गर्थे निर्माताले अपहरण

जतिबेला चलचित्र ‘आदिकवि भानुभक्त’बाट एक कलाकारको जन्म भयो, त्यतिबेला सबैलाई लागेको थियो, यो मान्छेले चलचित्र क्षेत्रमा तहल्का मच्चाउँछ । जतिबेला चलचित्र ‘दर्पणछायाँ’ बजारमा ब्लकबष्टर भयो, त्यतीबेला नायक दिलिप रायमाझीको क्रेज छोइनसक्नु थियो ।
दिलिपसँग काम गरेका निर्माताहरु संझन्छन्, त्यतीबेला निर्माताले उनको अपहरण गर्थे ।
दिलिपले एउटा चलचित्रको सेटमा मेकअप गरेर अर्को चलचित्रको छायांकन गर्थे । बिहान काठमाण्डौ भएको मान्छे दिउँसो पोखरा छायांकनका लागि पुग्थे । साच्चै क्या क्रेज थियो दिलिपको ।
चलचित्र ‘जिन्दगानी’मा नायक राजेश हमालसँग एकसाथ काम गर्दा, बजारमा विश्लेषण भयो, दिलिप रायमाझीले राजेशलाई उछिन्छन् । हुन पनि हो, दिलिप रायमाझीको अभिनय र नृत्यले दर्शकलाई मोहित बनाएको थियो ।
तर, करिब १७ बर्ष अमेरिका बसेर नायक सरोज खनाल नेपाल र्फकदै गर्दा नेपाली चलचित्रका कुनै समयमा चर्चित नायक रायमाझी भने पत्नी र छोरीको साथमा अमेरिका हानिएका छन् । शनिबार बेलुकी अमेरिका हानिदै गर्दा दिलिप कुनै चर्चित नायक थिएनन्, नयाँ जीवन शुन्यबाट सुरु गर्न लागिरहेका एक आम नागरिक थिए । उनले नेपालमा जीवनको एक अध्याय सकेर अमेरिकाबाट नयाँ अध्याय सुरु गर्दै थिए ।
अमेरिका पुगेर र्फकने कलाकारको अनुभव छ, त्यहाँ पुगेपछि जो सुकै सेलिब्रेटीले पनि आफ्नो पहिचान विर्सिर्एर नयाँ सुरुवात गर्नुपर्छ । हुनत, दिलिप आफूले कलालाई विर्सन नसक्ने बताउँछन् । नेपाल र अमेरिका गरिरहने उनको भनाई छ । उनी नेपालबाटै गि्रनकार्ड पाएर अमेरिका हानिएका हुन् ।
तर, नेपाल रहँदै आफ्नो क्रेज घटेको वुझेका दिलिपका लागि अमेरिकाबाट नेपाल फर्किएर चलचित्रमा काम गर्नु सायदै सोचेजस्तो होला र ।

