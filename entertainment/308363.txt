जन्मदिनमा आर्यनलाई ‘क्लासिक’ यूनिटको ‘गितार’ उपहार

नायक आर्यन सिग्देल जन्मेको ५ घन्टासम्म रोएनन् । करिब १० महिनामा जन्मिएका यी नायक ५ घन्टासम्म नरुदा परिवारमा चिन्ता पर्‍यो । तर, आर्यनले संझिए-‘सायद पछि गएर धेरै बोल्नु पर्ने भएकाले म जन्मेको ५ घन्टासम्म नरोएको हुनसक्छ ।’
वुधबार आफ्नो ३२ औं जन्मदिन आर्यनले विभिन्न ठाउँमा मनाए । तर, चलचित्र ‘क्लासिक’को यूनिटसँग आर्यनले जन्मदिन मनाउँदा माहोल भिन्न थियो ।
निर्माता सुवास गिरी, निर्देशक दिनेश राउत, संगीतकार ताराप्रकाश लिम्बु र नायिका नम्रता श्रेष्ठको साथमा आर्यनले जन्मदिन मनाए । आर्यनले केके काटेर पहिला श्रीमती सपनालाई खुवाए । यसपछि उनले निर्माता सुवास गिरी, नायिका नम्रता श्रेष्ठ, संगीतकार ताराप्रकाश लिम्बुलाई केक खुवाए । 
आर्यनलाई ‘क्लासिक’ यूनिटको जन्मदिन यसकारण पनि विशेष रह्यो कि, उनलाई गितार उपहार दिइएको थियो । आर्यनलाई गितार उपहार दिनुको पछाडि कारण खुलाउँदै निर्माता सुवास गिरीले भने-‘चलचित्रमा आर्यन गायकको भूमिकामा छन् । यसैले, उनलाई अहिलेदेखि नै गितारको प्राक्टिस गर्न यो उपहार दिइएको हो ।’ चलचित्रका लागि आर्यनले गितार सिक्नैपर्ने हुन्छ । यसैले पनि आर्यनका लागि गितार उपहार क्लासिक यूनिटले दिएको हो ।
आर्यन पनि गितार उपहार पाउँदा खुशी देखिए । उनले आफूले सोच्दै नसोचेको उपहार पाएको बताए । आर्यनको गितारमा चलचित्रको यूनिटले मायाको शब्द कोर्‍यो । आर्यनले आफूलाई गितार बजाउन नआउने भन्दै अब प्राक्टिस गर्ने बताए ।
सोही गितार बजाउँदै संगीतकार ताराप्रकाश लिम्बुले चलचित्रमा समावेश २ वटा गीत गाएका थिए । असोज महिनाबाट छायांकनमा जान लागेको यो चलचित्रको कथावस्तु र गीतसंगीतले आफू उत्साहित भएको आर्यनले बताए । चलचित्र माघ २९ गतेबाट प्रदर्शनमा आउनेछ । 


