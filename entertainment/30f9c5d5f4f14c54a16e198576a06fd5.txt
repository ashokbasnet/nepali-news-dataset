शाहरुखको ‘फ्यान’ अदालत पुग्यो

चैत २९ – बलिउड अभिनेता शाहरुख खानको आउँदो शुक्रबार प्रदर्शनमा आउने चलचित्र फ्यानमाथि कथा चोरी गरेको आरोप लागेको छ । तर अभिनेता शाहरुखले भने आफ्नो चलचित्रको कथा मौलिक सोचमा आधारित रहेको बताएका छन् । यो चलचित्रको कथा एक अभिनेता र उसको फ्यानबिचको रहेको तर चलचित्रको केही भाग वा केही अंश अरु कुनै कथासँग मिल्न सक्ने उनले बताए । यशराज ब्यानरमा बनेको चलचित्र फ्यानका निर्देशक मनिष शर्मा हुन् । यो चलचित्रमाथि हलिउड चलचित्रको हिन्दी संस्करण भन्ने आरोप पनि लागेको छ । यही बिचमा केही निर्देशक तथा स्क्रिप्ट राइटरले फ्यान चलचित्रमा आफ्नो कथा चोरीएको भन्दै उच्च अदालत पुगेका छन् । उनीहरुले चलचित्रमा आफ्नो क्रेडिट तथा मुआब्जा माग गरेका छन् । सन् २०१४ मा प्रदर्शन भएको चलचित्र ‘कहीं है मेरा प्यार’ का निर्देशक महेश वैजनाथ डोइजोडेले फ्यानको कथा आफूले लेखेको कथा अभिनेताको चोरी गरेको बताएका छन् । अभिनेताको कथा आफूले सन् १९९४ मा लेखेको र सन् १९९७ मा रजिस्टर गराएको उनको दाबी छ । सन् १९९७ मा ‘दिल तो पागल है’ चलचित्रको सुटिङको क्रममा आफूले यो कथा यश चोपडालाई सुनाएको निर्देशक डोइजोडेले बताए । यस्तै सन् १९९८ मा शाहरुखलाई पनि कथा सुनाएको उनको दाबी छ । सोमबार मुम्बई उच्च अदालतमा मुद्दाको सुनवाई हुनेछ । फैसला मन नपरेमा सर्वोच्च अदालत पनि जाने उनले बताए । सन् २००५ मा यही कथामा चलचित्र बनाउने विषयमा यश चोपडासँग भएको दुई घण्टा लामो छलफलको अडियो–भिडियो पनि आफ्नो साथमा रहेको उनले बताएका छन् । यस्तै चलचित्र फ्यानका निर्देशक मनिषलाई पनि सन् २००६ मा कथा सुनाएको डोइजोडेले दाबी गरेका छन् । तर शाहरुखले भने यो विषयमा आफूलाई केही जानकारी नभएको र कथा चोरी गरेको आरोपमा सत्यता नरहेको बताएका छन् । निर्देशक डोइजोडे बाहेक स्क्रिप्ट राइटर मोहन कुमारले पनि आफ्नो स्क्रिप्ट चोरी भएको आरोप लगाएका छन् ।
– एजेन्सीको सहयोगमा
