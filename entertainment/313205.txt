४५ वर्षकी मनिषाको कलिउडदेखि वलिउडसम्मको यात्रा
मनिषा
मुम्बई । अभिनेत्री मनिषा कोईराला ४५ वर्ष प्रवेश गरेकी छिन् । सन १९७० अगस्त १६ मा काठमाडौंमा उनको जन्म भएको थियो । राजनितीज्ञ एवं साहित्यकार बीपी कोईरालाको नातीनी रहेकी मनिषाले नेपाली चलचित्र ‘फेरि भेटौंला’वाट अभिनय सुरु गरेकी थिइन् ।
एउटा नेपाली चलचित्रमा काम गरेपछि बलिउड पुगेकी मनिषाले सुभास घई निर्देशित चलचित्र ‘सौदागर’मा काम पाईन् । सन १९९१ मा सौदागर प्रदर्शन भएपछि मनिषाको चर्चा चुलियो ।
उनको चर्चा हुनुको कारण उनको अभिनय नै थियो । सौदागर रिलिज भएकै बेला उक्त चलचित्रका नायक विवेक मुश्रानसँग मनिषाको अफेयर सुरु भएको हल्लाले मनिषालाई थप चर्चित बनायो ।
धेरैले सोही चलचित्रमा रहेको इलु इलु …बोलको गीतको प्रसँगलाई जोडेर मनिषा र विवेकको सम्बन्धलाई हेर्न थाले । र, त्यही बेलादेखि हो भारतीय मिडियाले मनिषालाई इलु इलु गर्ल भन्न थालेको ।

सन १९९४ मा विधु विनोद चोपडाको फिल्म ‘१९४२ अ लभ स्टोरी’ मा काम गरेपछि मनिषाको अभिनयको तारिफ गरे आम बलिउडकर्मीले । उक्त चलचित्रमा अनिल कपुरकी नायिका बनेकी मनिषाले सोही चलचित्रवाट फिल्मफेयर अवार्ड पाएकी थिईन् ।
मणीरत्नमको निर्देशनमा बनेको अर्को फिल्म ‘बम्बे’ मनिषाको करिअरकै सबै भन्दा महत्वपूर्ण मानिन्छ । यस फिल्मवाट उनले फिल्मफेयर क्रिटिक्स अवार्ड पाएकी थिइन् । यही फिल्म तमील भाषामा पनि बनेको थियो । तमिल भाषामा सर्वश्रेष्ठ नायिकाको अवार्ड पाउने मनिषानै थिइन् ।
मणीरत्नमकै अर्को फिल्म ‘दिल से’ले पनि मनिषालाई चर्चामा ल्याएको थियो । भारतका प्राय सुपरस्टार शाहरुख खान, सलमान खान, आमिर खानसँग उनले काम गरिसकेकी छिन् ।
शाहरुख र मनिषा
एकसय बढी हिन्दी चलचित्रमा अभिनय गरेकी मनिषा एक समय बलिउडकी नम्बर वान नायिका मानिन्थिन् । उनको अभिनय जति नै बेजोड भएपनि भारतीय सञ्चारमाध्यमले जहिल्यै आलोचनात्मक टिप्पणी गर्थे उनको वारेमा ।
मनिषाले पाटीमा मदिरा पिएका जस्ता प्रसंगलाई भारतीय मिडियाले पटक पटक गशिप बनाएका छन् । पछिल्लो पटक ‘एक छोटी सी लभ स्टोरी’ मा काम गरेपछि उनको ब्यापक आलोचना भएको थियो ।
तीन वर्ष अघि पाठेघरको क्यान्सरवाट ग्रस्त भएकी मनिषा अमेरिकामा उपचार गरेपछि पूर्ण रुपमा निको भएर फर्किएकी छिन् । नेपालमै केही सामाजिक काम गर्ने योजनामा रहेकी मनिषा हिन्दी चलचित्र ‘चेहरे’ वाट बलिउडमा कमब्याक गर्ने तगारीमा छिन् उनको आगामी यात्रा कस्तो हुने हो त्यो भने समयले बताउला ।


