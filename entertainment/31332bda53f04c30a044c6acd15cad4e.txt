राजेश हमाल भन्छन् ‘देशमा कुशल नेता भएनन्’

दाङ, जेठ १८ – सांगितिक कार्यक्रममा सहभागी हुन दाङको तुल्सीपुर आएका महानायक राजेश हमाल शनिबार विहान पत्रकार सम्मेलनमा भेटिए ।
धेरैको अपेक्षा थियो, फिल्मी क्षेत्र र आफ्नो अभिनय यात्राका मात्र कुरा गर्लान् ।
तर उनले देशको राजनीतिको कुरा पनि गरे, नेताहरुलाई गाली गरे । कुशल राजनीतिक नेतृत्व नहुँदा सबै क्षेत्र धरासायी भएको उनको भनाई थियो ।
रिपोर्टस क्लबले गरेको कार्यक्रममा हमालले राजनीतिलाई देश विकासको मेरुदण्ड भन्दै मेरुदण्ड नै बलियो नहुँदा देश विकास हुन नसकेको बताए । नागरिकको हक अधिकार सुनिश्चतका लागि राजनीतिक दललाई आग्रह गरे ।
नागरिकले मुलुकमा ठुलो क्रान्ति गरेर गणतन्त्र ल्याएपनि त्यसको अनुभुति गर्न नपाएको उनको भनाई छ । ‘अब जनताले शान्ति र समृद्धि चाहेका छन, क्रान्ति होइन’ उनले भने ।  
पहिलेको तुलनामा मुलुकमा धेरै बिकास भएको भन्दै हमालले नेताहरुका कारण विकास भएको नभई नागरिकको इच्छाशक्ति र सक्रियताका कारण भएको दावी गरे ।
महानायक हमालले नेपाली चलचित्र क्षेत्र पछिल्लो समयमा धेरै विकास भएपनि अझै धेरै चुनौती रहेको बताए । नेपाली मौलिकता र मन छुने चलचित्र कम बनेकाले दर्शकमा निराशा छाएपनि राम्रो चलचित्र बने दर्शकले माया गर्ने उनको भनाई छ ।
