नवाजुद्धीन सिद्धीकीको फिल्मबाट ४८ दृश्य हटाइने

साउन १७ – चलचित्र ‘जब ह्यारी मेट सेजल’ सँगै चलचित्र ‘बाबूमोशाय बंदूकबाज’ माथि सेन्सर बोर्डले कैँची चलाउने भएको छ । 
नवाजुद्धीन सिद्धीकीको आगामी चलचित्रमा सेन्ट्रल बोर्ड अफ सर्टिफिकेशन (सिबिएफसी) ४८ वटा दृश्य काटने तयारी गरेको छ । नवाजुद्धीनको यो चलचित्रको ट्रेलर सार्वजनिक भएसँगै चर्चा शुरु भएको थियो । चलचित्रमा नवाजुद्धीन फरक भूमिकामा देखिएका छन् । 
कुशन नन्दीले निर्देशन गरेको चलचित्र ‘बाबूमोशाय बंदूकबाज’ मा केही दृश्यहरु समाजमा सजिलै पचाउन सकिने खालका नभएको भन्दै पहलाज निहलानी नेतृत्वको सेन्सर बोर्डले हटाउन लागेको जानकारी दिएको छ । 

चलचित्र ‘बाबूमोशाय बंदूकबजाय’ मा नवाजुद्धीन गुन्डाको भूमिकामा देखिनेछन् । उनले चलचित्रमा ‘कन्ट्रयाक्ट किलर’ को भूमिका निर्वाह गरेका छन् । चलचित्रको ट्रेलरले ‘ग्यांग्स अफ वासेपुर’ कै झल्को दिन्छ । 
चलचित्र अगस्ट २५ मा रिलिज गर्ने तयारीमा निर्माण पक्ष भए पनि सेन्सर बोर्डले प्रमाणपत्र नदिँदा अनिश्चित बनेको छ ।
