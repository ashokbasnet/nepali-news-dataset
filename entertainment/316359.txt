संयम प्रमोशनको विचमै हिडेपछि सलोनको हाइफाई

चलचित्र ‘लभ सब’को प्रचारका लागि अहिले यसका कलाकार र निर्माता कलेजमा पुगिरहेका छन् । चलचित्रको प्रचारमा यसका मुख्य कलाकारहरु सलोन बस्नेत, संयम पुरी, करिश्मा श्रेष्ठ, शिशिर भण्डारीको साथमा निर्माता सुशिल पोख्रेल र निर्देशक देवकुमार श्रेष्ठ पनि अगाडि देखिएका छन् । तर, यो चलचित्रको यूनिट काठमाण्डौको न्याथम कलेजमा प्रचारका लागि पुग्दा कलाकार संयम पुरी भने विचमै हिडे ।
कार्यक्रम केही ढिलो सुरु भएपछि संयम प्रमोशनमा सहभागी नै नभएर विचमै हिडेका थिए । संयम विचमै हिडेपछि यसका निर्माता सुशिल पोख्रेल उनीसँग केही असन्तुष्ट भएको वुझिएको छ ।
संयम प्रेमिका आष्मा डीसीको साथमा अर्को कार्यक्रममा पुगेको वुझिएको छ । भदौ २५ गतेबाट प्रदर्शनमा आउन लागेको यो चलचित्रको बिषयवस्तु यूवापुस्तासँग जोडिएकाले पनि कलेजमा प्रमोशनका लागि पुगेको निर्माता पोख्रेलले बताए । 
कलेज प्रमोशनमा नायक सलोन बस्नेत यूवाहरुको घेरामा परे । उनीसँग सेल्फी लिन र अटोग्राफ लिनका लागि यूवाहरुको घुँइचो नै लागेको थियो । सलोनले कार्यक्रममा गीत गाएर सुनाएका थिए ।
यस्तै, अर्का कलाकार शिशिर भण्डारीले चलचित्रका लोकप्रिय संवादहरु सुनाएका थिए । चलचित्रका निर्माता पोख्रेलले संसारमा राम्रो चलचित्र सधै सफल भएको भन्दै आफ्नो चलचित्रको बिषयवस्तु पनि रोचक भएकाले व्यापारिक रुपमा सफल हुने विश्वास व्यक्त गरे । निर्देशक श्रेष्ठले नेपाली समाजले वास्ता नगरेको कथालाई उठाइएको बताए । लभ, कमेडी, सामाजिक कथालाई उठान गरिएको चलचित्रमा नरेन्द्र महर्जनको पनि लगानी छ ।

