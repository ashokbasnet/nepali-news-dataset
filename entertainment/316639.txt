एनएफडीसी चलचित्र पुरस्कारमा बंगलादेशी कलाकर्मी आउने
काठमाडौं । एनएफडीसी राष्ट्रिय चलचित्र पुरस्कार २०७१ मा बंगलादेशका चर्चित कलाकर्मी सहभागी हुने भएका छन् ।
नेपालका लागि बंगलादेशी राजदुत मास्फी बिन्ते शम्सलाई भेट्न गएको आयोजक कमिटीका अध्यक्ष निरक पौडेल र कार्यक्रम निर्देशक दयाराम पाण्डेसहितको टोलिले जानकारी दिएको हो ।
भेटमा राजदुत सकारात्मक भएको र नायक, नायिका एवं निर्देशकलाई उपस्थित गराउने प्रतिद्धता जनाएको कार्यक्रम निर्देशक दयाराम पाण्डेयले बताए ।
यस्तै राजदुत शम्सले नेपाल र बंगलादेशको संस्कृति समेत धेरै मिल्ने भन्दै नेपाली र बंगलादेशी चलचित्र एक्सचेञ्ज गर्ने सम्वन्धमा समेत आयोजक कमिटी अध्यक्ष निरक पौडेलसँग छलफल भएको जनाएको छ ।
भेटमा राजदुतले नेपाली चलचित्र, एनएफडिसी राष्ट्रिय चलचित्र पुरस्कार र गोपीकृष्णका बारेमा समेत चासोका साथ कुराकानी गरेकी थिइन ।
गएका दुवै संस्करणमा विदेशी चलचित्रकर्मीहरुको सहभागीता गराई विश्व बजारमा नेपाली चलचित्र बारे जानकारी पुर्‍याउन महत्वपूर्ण भूमिका खेलेको एनएफडिसीले तेस्रो संस्करणमा पनि विदेशी चलचित्रकर्मीहरुलाई सहभागीता गराउने भएको हो ।
निरकका अनुसार विदेशी चलचित्रकर्मीहरु निम्त्याउँदा कल्चर एक्सचेञ्ज मात्र नभएर सिनेमाको अन्तराष्ट्रिय सम्वन्ध स्थापित हुने गर्छ ।
उनको भनाई अनुसार विदेशबाट नेपाल आउने चलचित्रकर्मीहरुका कारण सिनेमा टुरीजम विकासको सम्भावन उत्तिकै प्रबल हुने गर्छ । ‘नेपाली चलचित्रकर्मीहरुले समेत प्रत्यक्ष कुराकानी गर्न पाउँदा उनीहरुबाट केही नयाँ कुरा सिक्ने र सिकाउने वातावरण समेत बन्छ ।’ उनले भने । तेस्रो एनएफडिसी राष्ट्रिय चलचित्र पुरस्कार भदौ २६ गते हुने भएको छ ।

