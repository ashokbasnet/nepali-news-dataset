श्रीकृष्णको कोहिनुर दुबईमा

उमाकान्त पाण्डे / उज्यालो । दुबई, वैशाख २ – नेपाली चलचित्र कोहिनुर युएईको दुबईमा प्रदर्शन गरिने भएको छ । आगामी शुक्रबार युएईको बर दुबईमा रहेको गोल्डेन सिनेमा हलमा कोहिनुर प्रदर्शन हुनेछ ।
युएईको आधिकारिक वितरक एभरेष्ट इन्टरनेशनल कन्सल्टेन्सीका प्रोपाइटर शालिक सुवेदी र ग्लोबल ब्रिज कन्सल्टेन्सीका प्रोपाइटर ज्ञानेन्द्रबहादुर कार्कीको पहलमा कोहिनुर प्रदर्शन हुन लागेको हो । स्वर्गीय नायक श्रीकृष्ण श्रेष्ठको अन्तिम तथा नेपाली चलचित्रको इतिहासमा सफल मानिएको चलचित्र कोहिनुर दुबईमा प्रदर्शनको सम्पूर्ण तयारी सकिएको आयोजकले बताएका छन् । चलचित्र आगामी शुक्रबार स्थानिय समय अनुसार दिउँसो साढे एक बजे प्रर्दशन हुने आयोजकले जनाएका छन् । 
नेपाली कला संस्कृतिलाई माया गरी सदावहार स्वर्गीय नायक श्रीकृष्ण श्रेष्ठलाई श्रद्धाञ्जली अर्पण गर्नपनि युएईमा रहेका सबै नेपालीलाई चलचित्र हेरिदिन आयोजकले आग्रह गरेका छन् । चलचित्र प्रदर्शन हुने दिन चलचित्रका कलाकार तथा निर्माण युनिट पनि दुबई आउने जनाइएको छ ।
