शिवको ‘उत्साह’ बजारमा

उदयपुरका गायक शिव थापामगरले आफ्नो चौथो एकल एल्बम ‘उत्साह’ बजारमा ल्याएका छन् । नेपाल संगीत तथा नाट्य प्रतिष्ठानका प्राज्ञ राम धामी, नेपाल मगर संघ धरानका अध्यक्ष चित्रराज थापा मगर, डिएसपी सुदाम सिजापती, गायक एपी शेर्पा, कलाकार मित्र लिङ्देन लगायतका अतिथीहरुले ‘उत्साह’ सार्वजनिक गरे । कार्यक्रममा गायक थापाले एल्बमको गीत ‘दशैं आयो’ गाएर सुनाए । एल्बममा समावेश सात वटै गीतमा थापाकै शव्द, संगीत र स्वर छ ।
उनले यसअघि सोल्टी ज्यु , भुमरी र एल्बम एक्सेप्ट मि नामक एल्बम बजारमा ल्याएका थिए । एल्बममा भेट भयो , सपना देखायौ , उत्साह उमङ्ग, आहा साइली , गालैको कोठीमा , के बोकी आयौ , धेरै गाह्रो गरी सात वटा गीत समेटिएको छ ।
लोक, आधुनिक शैलीका गीतहरु रहेको एल्बममा भूकम्प गीतसँगै माया प्रेमका गीत पनि समेटिएको छ । एल्बम विमोचन गर्दै प्राज्ञ धामीले नेपाली संगीत क्षेत्रमा थापा एउटा सशक्त गायकका रुपमा स्थापित हुने बताए । उनको  स्वरमा दम रहेको भन्दै सफलताको शुभकामना समेत दिए ।

