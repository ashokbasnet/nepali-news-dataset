नेपाली संगीत र संगीतकार देखेर दंग उदित

गायक उदित नारायण झा भारतको मुम्बइमा बसेर पनि नेपाली चलचित्रका गीतमा आवाज दिइरहेका छन् । उदितले हालै मात्र चलचित्र ‘ए मेरो हजुर २’को गीतमा आवाज दिएका छन् ।
मुम्बइमा संगीतकार बसन्त सापकोटाको संगीतमा चलचित्रको गीत गाएपछि उदित पनि छक्क परेका छन् । उनले नेपाली चलचित्रको गीतसंगीतको विकास दिनहुँ रुपमा माथि गइरहेको देखेर आफूलाई खुशी लागेको बताएको संगीतकार सापकोटाको भनाई छ ।
झरना थापाको निर्देशनमा बन्न लागेको चलचित्र ‘ए मेरो हजुर २’मा गायक कैलाश खेरले पनि आवाज भरेका छन् । मुम्बइको स्टूडियोमा गीत रेकडिङ गरेर फर्किएका सापकोटाले एकपछि अर्को रुपमा नेपाली चलचित्रको गीत राम्रो बनेकोमा उदितले खुशी व्यक्त गरेको बताए ।

केही समय अगाडि एकजना संगीतकार मुम्बइ पुग्दा आफूलाई नेपाली चलचित्रको गीत पनि यती राम्रो हुन थालेछ भन्ने लागेको बताउँदै उदितले यसपटक ‘ए मेरो हजुर २’को गीत सुन्दा झनै छक्क परेको बताएका थिए ।
एस के थापा प्रोडक्शनको ब्यानरमा निर्माण हुन लागेको चलचित्रको गीत गाउँदा भारतीय गायक कैलाश खेर पनि खुशी देखिए । निर्माता सुनिल कुमार थापाले चलचित्रको गीत राम्रो बनेको भन्दै उत्साह व्यक्त गरे ।
कलाकार पक्का गरेर चलचित्रको छायांकन चाडै नै सुरु हुने सुनिलको भनाई छ ।

