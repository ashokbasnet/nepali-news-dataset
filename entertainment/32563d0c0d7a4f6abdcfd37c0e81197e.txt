समलिंगी तेस्रालिंगीको गाईजात्रा महोत्सव

काठमाडौं, साउन २६ - यौनिक तथा लैगिंक अल्पसंख्यक समलिंगी तेस्रोलिंगी समुदायका सदस्यले भव्यताका साथ गाईजात्रा महोत्सव मनाएका छन् ।
देशभरबाट काठमाडौंमा भेला भएका समलिंगी तेस्रोलिंगीले बाजागाजाका साथ विभिन्न सास्कृतिक झाँकी सहित गाइजात्रा महोत्सव मनाएका हुन् ।
काठमाडौंको ठमेलबाट सुरु भएको झाँकी सहितको र्याली बसन्तपुरमा पुगेर समापन भएको थियो ।
र्यालीमा क्षेत्रगत रुपमा काठमाडौं, पोखरा, हेटौडा, चितवन, नेपालगंज, जनकपुर, भैरहवा, धनगढी लगायत विभिन्न ठाउँका समलिंगी तेस्रोलिंगीले समलिंगी तेस्रोलिंगी मैत्री नयाँ संविधान बन्नुपर्ने, प्रस्तावित देवानी तथा फौजदारी संहितामा रहेका विभेदकारी व्यवस्था खारेज गर्नुपर्ने, संविधानसभामा अनिवार्य प्रतिनिधित्व गराउनु पर्ने लगायतका माग लेखिएका प्लेकार्ड बोकेका थिए । विभिन्न घटनामा मारिएका समलिंगी तेस्रोलिंगीको चिरशान्तिको कामना गर्दै नील हिरा समाजकी अध्यक्ष पिंकी गुरुङ नेतृत्वमा काठमाडौंको बसन्तपुरमा मैन वत्ती बालिएको थियो ।
नील हिरा समाजले विगत १२ बर्षदेखि हरेक बर्ष एक दिन गाइजात्राको दिन दिवंगत साथीको चिरशान्तिको कामना गर्दै मैनबत्ती बाल्ने र  लुकेर बसेका समलिंगी तेस्रोलिंगीलाई खुल्ने उपयुक्त अवसरको रुपमा गाइजात्रालाई महोत्सवकै रुपमा मनाउदै आएको जनाएको छ ।
यो बर्ष समाजले मेरो देश, मेरो संविधान, मेरो अधिकार, मेरो पहिचान : मेरो गौरव  भन्ने नाराका साथ गाईजात्रा महोत्सव मनाएको हो । समलिंगी तेस्रोलिंगी भएकोमा आफूले आफैलाई गर्व गर्छौ भन्ने सन्देश दिदै हरेक बर्ष गाईजात्रा महोत्सव मनाउँदै आएका समाजकी अध्यक्ष पिंकी गुरुङले बताउनुभयो । गाईजात्रा महोत्सव लुकेर बसेका व्यक्ति खुलेर आउने अवसर हो, अध्यक्ष गुरुङले भन्नुभयो, समलिंगी तेस्रोलिंगीमा रहेको एकताकै कारण पहिले भन्दा अहिले विभेद, दुर्व्यवहार कम भएको छ । उहाँले धार्मिक, सास्कृतिक रुपमा समलिंगी तेस्रोलिंगीलाई अधिकार दिदै आएपनि राज्य, समाज र परिवारले अधिकार विहिन बनाइरहेको बताउनुभयो ।
अध्यक्ष गुरुङले शुरुका बर्षमा सिमित संख्यामा मनाइने गाईजात्रा महोत्सवमा अहिले सयौ समलिंगी तेस्रोलिंगीको सहभागिता हुनुलाई कमजोरी नठान्न राज्यलाई चुनौती दिनुभयो ।
सधै अधिकार विहिन बनाइरहन मिल्दैन, अध्यक्ष गुरुङले भन्नुभयो, लुकेर बसेका हजारौ समलिंगी तेस्रोलिंगीलाई खुलेर आउने वातावरण राज्यले बनाउनु पर्छ । उहाँले प्रस्तावित देवानी तथा फौजदारी संहितामा रहेको विभेदकारी व्यवस्था खारेज हुनुपर्ने माग पनि गर्नु भयो । नील हिरा समाजले गएको बर्ष काठमाडौंमै हामी एक नागरिक, हाम्रो एक भोट संविधान सभामा हाम्रो प्रतिनिधित्वको खास महत्व छ भन्ने नाराका साथ गाइजात्रा महोत्सव मनाएको थियो ।   समाजले गाईजात्रा महोत्सवको  सुत्रपातको रुपमा समलिंगी तेस्रोलिंगीको अधिकार प्राप्तिका अभियन्ता पूर्व सभासद् सुनिलवावु पन्तलाई भुल्न नसक्ने बताएको छ ।  अरु दिन खुल्न नसक्नेहरु गाईजात्राको दिन आफूजस्तै साथीसँग आफ्नो चाहना अनुसारको भेषभुषामा  खुल्ने गरेकाले गाइजात्रालाई महोत्सवकै रुपमा मनाउँदै आएको समाजका प्रमूख प्रशासक एवं कार्यक्रम संयोजक परशु राई बताउनुभयो ।
