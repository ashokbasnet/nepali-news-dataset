किम्फमा आज १५ डकुमेन्ट्री

काठमाडौं, मंसिर २३ – अन्तर्राष्ट्रिय पर्वतीय फिल्म महोत्सवमा आज १५ वटा डकुमेन्ट्री प्रदर्शन हुँदैछन् । तीमध्ये ५ वटा नेपाली डकुमेन्ट्री प्रदर्शन हुने आयोजक हिमाल एशोसियसनले जनाएको छ ।

 

पर्यटन बोर्डमा बिहान साढे १० बजेदेखि र राष्ट्रिय सभागृहमा ११ बजेदेखि प्रदर्शनी शुरु हुनेछ । हिजोदेखि शुरु भएको महोत्सव २६ गतेसम्म चल्नेछ । महोत्सवमा २८ देशका ६२ वटा छोटा फिल्म, डकुमेन्ट्री, फिक्सन, एनिमेसन समावेश छन् ।

महोत्सवमा दर्शकको आकर्षण बढेको हिमाल एशोसियसनले जनाएको छ । महोत्सवका संयोजक वसन्त थापाले उज्यालोलाई दिनुभएको जानकारी अनुसार गुणस्तर र बाहिरी देशको समेत प्रस्तुति रहेकाले आकर्षण बढेको हो ।

महोत्सवमा प्रतिस्पर्धामा रहेका १८ अन्तर्राष्ट्रिय डकुमेन्ट्री तथा छोटा फिल्ममध्ये पहिलो हुनेलाई १५ सय डलर, दोस्रो हुनेलाई १ हजार डलर र तेस्रो हुनेलाई ५ सय डलर प्रदान गरिने छ ।

यस्तै स्वदेशी ५ फिल्ममध्ये एउटा डकुमेन्ट्री र एउटा कथानक चलचित्रलाई पुरस्कार दिईनेछ । पहिलो हुनेलाई ५० हजार रुपैँया र दोस्रोलाई २५ हजार प्रदान गरिनेछ ।
