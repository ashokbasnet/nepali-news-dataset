को को होलन त लम्फू ?

अर्जुनकुमार संग्रौला/उज्यालो । काठमाडौं, जेठ १४ - पपुलर मल्टिमिडियाले आफ्नो चौथो चलचित्र ‘लम्फू’ निर्माणको घोषणा गरेको छ । काठमाडौंमा मंगलवार पत्रकार सम्मेलनमा निर्माणको घोषणा गरिएको चलचित्र ‘लम्फू’मा को–को लम्फू बन्ने हुन भन्ने बताईएन ।
प्राविधिकहरु चयन भइसकेको ‘लम्फू’का कलाकारहरुको छनौट भईसकेको छैन । त्यसैले को–को लम्फू बन्छन् त्यो अहिले नै थाहा नभएको र केही कलाकारसँग कुरा चलिरहेको निर्माता शक्तिबल्लभ घोरासैनीले जानकारी दिए ।
चलचित्रमा दिपक बज्राचार्यको छायांकन, अर्जुन पोख्रेलको संगीत र भुपतिको कथा र सम्वाद रहनेछ । चलचित्रका लागि प्रमोद ढुङ्गाना, दयाराम पाण्डे र युवराज सापकोटाले गीत लेखेका छन् । शक्तिबल्लभ घोरासैनीले निर्माण गर्ने लम्फूलाई गोपालचन्द्र लामिछानेले निर्देशन गर्नेछन् ।
चलचित्रको बारेमा बताउदै निर्माता घोरासैनीले चलचित्रको मुख्य प्रथमिकता लेखन र निर्देशनलाई दिएको बताए । उनले आफ्नो चलचित्र लम्फूले कमाउने मुनाफाको पाँच–पाँच प्रतिशत चलचित्र लेखक र निर्देशकलाई दिने समेत घोषण गरे । मुनाफाको पाँच प्रतिशत दिने भन्ने घोषणाबाट निकै खुशी देखिए निर्देशक गोपालचन्द्र लामिछाने ।
उनका अनुसार चलचित्र ‘लम्फू’ हाम्रो आफ्नै वास्वविक कथामा रहेको चलचित्र हो । “चलचित्रले बेरोजगार युवाको प्रतिनिधित्व गर्नेछ” लामिछाने भन्छन् “हामी देशको राजनैतिक अवस्थाले लम्फू भएका छौ, सोही बिषयलाई बोल्नेछ चलचित्र लम्फूले ।”
जिब्रोमा झुन्डिईरहेको शब्द लम्फू नाम लिएर चलचित्र बनाउन लागेकोमा नेपाल चलचित्र निर्माता संघका अध्यक्ष राजकुमार राईले पनि शुभकामना दिए । चलचित्रले छात्रवृत्तिको अभियानलाई आगामी दिनमा पनि निरन्तरता दिन सके राम्रो हुने उनको ठ्म्याई थियो ।
“चलचित्र सबैको मनमा बस्न सफल रहोस” राईले भने,“मनोरञ्जन प्रदान गर्नु सँगसँगै सबै निर्माता, निर्देशक समाजप्रति पनि उत्तरदायी बन्नु पर्दछ” ।
निर्देशक समाजका अध्यक्ष दिनेश डिसीले पनि निर्देशक गोपालचन्द लामिछानेको सृजनशीलताको खुलेरै प्रशंसा गरे ।  “गोपालजी ले चलचित्र बोक्सीमा राम्रो काम गर्नु भएको थियो,” डिसीले भने, “चलचित्र लम्फूमा पनि त्यस्तै राम्रो काम देख्न पाईयोस ।”
मनोरञ्जनसँगै समाजिक उत्तरदायित्वलाई चलचित्रकर्मीले कहिल्यै नभुल्ने डिसीको भनाई थियो । चलचित्र ‘लम्फू’को चाडै नै सुटिङ्ग सुरु हुनेछ ।
चलचित्रबाट उठेको पैसा छात्रवृत्ति
पपुलर मल्टिमिडियाले चलचित्र ‘किन लाग्छ माया’को काठमाडौं प्रर्दशनबाट उठेको रकममध्ये चालिस हजार रुपैया छात्रवृत्तिका लागि प्रदान गरेको छ । आर्थिक अवस्था कमजोर भएका सामुदायिक र सरकारी विद्यालयबाट आउने कक्षा ११ र १२ का विद्यार्थीको लागि यो सहयोग गरिएको हो ।
चालिस हजार रुपैया चलचित्र युनिटले प्रदान गरेपनि त्यो भन्दा बाहेकका रकम आफैंले व्यहोरेर मेघा कलेजले आर्थिक अवस्था कमजोर भएका विद्यार्थीलाई छात्रवृत्ति दिइरहेको छ ।
‘किन लाग्छ माया’को काठमाडौं प्रर्दशनबाट जति टिकट बिक्छ प्रत्येक टिकट बापत एक रुपैयाँका दरले जति उठ्छ, त्यो पैसा छात्रवृत्तिका लागि प्रदान गर्ने भनेर निर्माता शक्तिबल्लभ घोरासैनीले पहिल्यै घोषणा गरेका थिए ।
चलचित्रको काठमाडौं प्रर्दशनबाट चालीस हजार टिकट बिकेको थियो । “एघार बाह्रका विद्यार्थीको लागि झै अब कक्षा एकदेखि दशसम्मको लागि पनि आगामी चलचित्रबाट छात्रवृत्तिको लागि प्रयास गर्नेछु” निर्माता घोरासैनीले भने ।
नेपाल चलचित्र संघका महासचिव प्रदिप उदय र चलचित्र निर्माता संघका अध्यक्ष राजकुमार राईको हातबाट चालीस हजार रुपैयाको चेक मेघा कलेजका कार्यकारी निर्देशक गोपाल खनाललाई हस्तान्तरण गरियो । पपुलर मल्टिमिडियाले आफ्ना आगामी चलचित्रहरुबाट पनि यसरी नै सहयोग गर्ने बताएको छ ।
