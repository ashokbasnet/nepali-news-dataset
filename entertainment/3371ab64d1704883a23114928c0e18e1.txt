शैलेन्द्रले हँसाए धादिङका बासिन्दालाई

धादिङ, भदौ  १६ - पुराना पुस्ताहरु माझ निकै परिचित भएपनि नयां पुस्ताले भने काँचको पर्दामा मात्र देख्ने गरेको चर्चित हांस्यव्यङ्गयकार शैलेन्द्र सिम्खडालाई नजिकैवाट भेट्न पाउँदा र सिम्खडाका प्रस्तुति हेर्न पाउंदा धादिङवासी निकै खुसी देखिए ।

 

धादिङ सिर्जना प्रतिष्ठानले शनिवार धादिङबेसीमा आयोजना गरेको सिर्जनामय कार्यक्रमको प्रमुख अतिथीका रुपमा गृह जिल्ला आईपुगेका हांस्यव्यङ्गयकार सिम्खडाले समसामयिक राजनीतिका साथै समाजका विभिन्न पक्षहरुलाई समेटेर हांस्यव्यङ्गयका रुपमा प्रस्तुत गरेका थिए ।
सिम्खडाको प्रस्तुतिले कार्यक्रमका सहभागिलाई कहिले पेट मिचीमिची हाँस्न बाध्य वनाउंथ्यो भने कहिले गम्भिर बनाउंथ्यो । गित संगित र फिल्ममा बढ्दै गएको छाडापनलाई सिम्खडाले तिखो प्रहार गरेका थिए । यसै गरि संविधान वनाउन नसकेर मुलुकलाई अलमलमा पारेका नेताहरुलाई पनि सिम्खडाले कटाक्ष गरेका थिए ।
धादिङ जिल्लाको उत्तरी भेगमा पर्ने दार्खा गाविसमा जन्मिएका सिम्खडा सिम्खडा चर्चित हांस्यव्यङ्गयकारका रुपमा मात्रै चिनिंदैनन उनि  नेपाल प्रज्ञा प्रतिष्ठानमा पनि कार्यरत छन । हरेक बिषयलाई हांस्यव्यङ्गय कविताका रुपमा प्रस्तुत गर्ने खुविका कारण सिम्खडाको प्रस्तुति धेरैको रोजाइमा पर्ने गर्दछ ।
धादिङ जिल्लामा सिर्जनाको बिधागत विकासका निम्ति एक वर्ष अघि स्थापना भएको धादिङ सिर्जना प्रतिष्ठानले धादिङ जिल्लामा जन्मिएर देशका विभिन्न भागमा रहि सिर्जनामा  सक्रिय रहेका र जिल्ला भित्रै कृयाशिल एवम नवोदित सर्जकहरुको प्रतिभा प्रस्फुटनमा सहयोग गर्दै आईरहेको छ । कार्यक्रममा जिल्लाका पुराना एवम नवोदित सहात्यिकार, गायकका साथै अन्य कलाकारहरुले आ–आफ्नो सिर्जना प्रस्तुत गरेका थिए ।
प्रतिष्ठानका अध्यक्ष बद्रि दहालको अध्यक्षतामा शुरु भएको धादिङ सिर्जना प्रतिष्ठानको प्रथम बार्षिक साधारण सभा एवम सिर्जनामय कार्यक्रममा जिल्लाका विभिन्न क्षेत्रमा कृयाशिल व्यक्तित्वहरुको आतिथ्य रहेको थियो ।
