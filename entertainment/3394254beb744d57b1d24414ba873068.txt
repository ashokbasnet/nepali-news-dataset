​वरुण धवनलाई ३५ करोड पारिश्रमिक दिइने खबरको वास्तविकता यस्तो

वैशाख १० – टी–सीरिजका भूषण कुमार बलिउडका उत्कृष्ट डान्सर अभिनेता वरुण धवन र कटरिना कैफका साथ बलिउडकै महंगो डान्समा आधारित फिल्म निर्माणको तयारीमा रहेका छन् । 
यसै फिल्मका लागि अभिनेता वरुणलाई ३५ करोड रुपैयाँ पारिश्रमिक दिइने कुराको चर्चा चलेको थियो । तर यस फिल्मका यूनिटको एक विभागले भने यस कुरालाई बढाइचढाई गरिएको कुरा बताएको छ । वरुणलाई समेत जानकारी नदिई यस किसिमको हल्ला चलाइएको कुरा बताइएको छ । वरुण आफैमा एक स्थापित स्टार हुन् तर उनलाई दिइने रकमबारेको खबर केवल अफवाह रहेको कुरा बताइएको छ । 
वरुणलाई दिइने वास्तविक रकमबारे सोध्दा भने फिल्मको उक्त युनिटले उनलाई दिइने पारिश्रमिक ३५ करोड भन्दा निकै कम भएको तर १५ देखि २० करोड रुपैयाँको आसपासको रकम दिइने बताएको छ ।
रेमो डिसुजाको निर्देशन रहने यस फिल्ममा वरुणसँगै कटरिना पनि काम गरिरहेकी छिन तर उनलाई दिइने भनेको सात करोड रुपैयाँ बारेको खबर भने झुटो नभएको फिल्मको उक्त युनिटले बताएको छ ।
वरुणको तुलनामा कटरिनालाई वास्तवमै धेरै कम पारिश्रमिक दिइँदैछ । महिला र पुरुषको कुरामा जहिले पनि पारिश्रमिकमा निकै अन्तर हुने गरेको कुरालाई यस युनिटले स्वीकार गरेको छ । 
जति नै ठूलो स्टार भए पनि, दर्शकलाई जति नै खुशी बनाएपनि महिला र पुरुष कलाकार बीच पारिश्रमिकको कुरामा भने समानता हुँदैन । यस्तै फिल्ममा कटरिना र वरुण दुवैको भूमिका समान रहेको छ । तर पनि यस फिल्म सफल हुने कुराको आशा र भरोषा वरुणमाथि नै गरिएको छ ।
