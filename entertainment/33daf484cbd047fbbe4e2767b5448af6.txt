मनाइयो लेखनाथ जयन्ती

रविराज बराल/ उज्यालो । पोखरा, पुष १५ – कवि शिरोमणि लेखनाथ पौडेलको १२८ औं जन्मजयन्ती शुक्रबार देशभर विभिन्न कार्यक्रम गरि मनाइएको छ । लेखनाथ जन्मजयन्तीको अवसरमा लेखनाथ जन्मस्थल अर्घौँ अर्चलेमा विशेष समारोहको सम्पन्न भएको छ । 

 

कवि लेखनाथको नाममा स्थापित लेखनाथ नगरपालिका र लेखनाथ साहित्य प्रतिष्ठानको आयोजनामा भएको समारोहमा लेखनाथ साहित्य पुरस्कार– २०६८ बाट प्राध्यापक डा. बासुदेव त्रिपाठीलाई सम्मान गरिएको छ । कवि लेखनाथका कवितामा विद्यावारिधि गरेका त्रिपाठीलाई हरेक वर्ष यसै दिन प्रदान गरिने लेखनाथ साहित्य पुरस्कारबाट सम्मान गरिएको हो ।

पुरस्कारको राशि नगद ५० हजार र ताम्रपत्र रहेको छ । कविशिरोमणि लेखनाथ पौडेलका कृतिहरुको विषयमा विद्यावारिधी गरेका डा. त्रिपाठीलाई भौतिक योजना तथा निर्माण मन्त्रालयका सचिव तुलसी सिटौला र संगीत नाट्य प्रज्ञा प्रतिष्ठानका उपकुलपति प्रचण्ड मल्लले संयुक्तरूपमा सम्मान गर्नुभएको हो ।

 

वि.सं. १९४१ पुस शुक्ल एकादशीका दिन जन्मिएका लेखनाथले २००८ सालमा कवि शिरोमणिको उपाधि पाउनुभएको थियो भने २०११ मा काठमान्डुमा उहाँको ऐतिहासिक रथयात्रा भएको थियो। कवि लेखनाथका तरुण तपसी महाकाव्य र ऋतु विचार खण्डकाव्य लगायत दर्जनौं कृति प्रकाशित छन् । पिँजराको सुगा उहाँको सर्वाधिक लोकप्रिय कविता हो ।

 

लेखनाथ, बालकृष्ण सम र लक्ष्मीप्रसाद देवकोटालाई नेपाली साहित्यका तीन तारा तथा त्रिमूर्ति पनि भन्ने गरिन्छ । साहित्य सिर्जनामा हलन्त (खुट्टा काट्ने चलन) प्रचलनमा रहेका बेला छुट्टै विशेषता सहित लेखनाग नेपाली साहित्यमा प्रवेश गर्नुभएको थियो । खुट्टो काट्ने चलनको विरुद्ध हलन्त वहिस्कारको आन्दोलन चलाएका लेखनाथले सामाजिक परिवेश सुहाउँदा रचना नेपाली साहित्यमा पस्किनुभयो । 

 

२०२२ सालमा निधन भएका कवि शिरोमणि लेखनाथको स्मृतिमा २०५४ मा सरकारले पहिलो पटक साहित्यकारको नाउँमा उहाँको जन्मस्थललाई लेखनाथ नगरपालिका नामाकरण गरेको थियो ।
