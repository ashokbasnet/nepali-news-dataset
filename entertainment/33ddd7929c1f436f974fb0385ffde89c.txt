बोल्न जानेदेखि गाउने ज्ञानु राणालाई ‘नारायणगोपालसँग गाउँदा डर लाग्थ्यो’

दीपा तिमल्सिना/उज्यालो ।
काठमाडौं, कात्तिक ३ –
शुभकामना भरी हरेक श्वासमा 
तिम्रो दिर्घायुको कामना गर्न सकुँ म 
शुभकामना भरी हरेक पलमा 
तिम्रो जीवनमा सुवास छर्न सकुँ म 
शुभकामना भरी 
तिम्रो दीर्घायुको कामना गर्न सकुँ म...
गीत संगीतमा एउटा सिंगो इतिहास बोकेकी गायिका ज्ञानु राणाको बुधबार जन्मदिन । उहाँलाई जन्मदिनको शुभकामना दिन हामीले तारादेवीले गाउनु भएको यो गीतको हरफलाई सापटी लियौँ । जनकवि केशरी धर्मराज थापा र आमा सावित्रीको कोखबाट २००६ सालमा जन्मिनुभएका राणा गीत संगीतमा अहिले पनि उत्तिकै सक्रिय हुनुहुन्छ, जति पहिला हुनुहुन्थ्यो । 
जाने कहाँ हो राजै 
बाटो देखाइदेउ
ए फर्किएर आउँला 
कि दिन भरी लै मेरो
फर्किएर आउँला किन दिन बरी लै
जाने कहाँ हो राजै
बाटो देखाइदेउ...
यिनै गीतका हरफसँगै साँगीतिक यात्रा सुरु भयो । बोल्न जानेदेखि गुनगुनाउने राणाको कपाल अहिले सेतै फुलिसकेको छ । सेता फुलेका कपाललाई जसरी मेहेन्दी हालेर सजाउनु भएको छ त्यसरी नै सज्जिएको छ गला पनि । माधुर्य स्वर, सुरिलो आवाज सुन्दा अहिले हैन पहिले नै सुनेको भान हुन्छ । बिहान जुरुक्क उठ्ने बितिक्कै हार्मोनियमसँगको साथ अझै छुटेको छैन । दिनको सबैभन्दा पहिलो काम हार्मोनियमसँगको रियाज हो । माथिका गीतका हरफ उहाँको पहिलो लोक गीत पनि हो ।  
सिरिमा सिरि नी कान्छा बतासै चल्यो
बाबरी फूलको बासना सुन मेरो निर्माया
मायालु आयो नी कान्छा फाल र हान्दै 
नबोले पनि हासन सुन मेरो निर्माया...
स्वर सम्राट नारायण गोपालसँगको यो गीत । ‘गाउँदा निकै रमाइलो भयो तर मलाई उहाँसँग गीत गाउँदा भित्र भित्र डर लाग्थ्यो । उहाँ प्रख्यात गायकसँग कसरी गाउन सकुँला भन्ने लाग्थ्यो । तर उहाँ एकदमै सजिलो मान्छे । गाउन निकै प्रोत्साहन गर्नु हुन्थ्यो । कहीँ कतै बिगारे पनि ठीक छ ठीक छ गाउ भन्नु हुन्थ्यो ।’ उज्यालो अनलाइनसँग गायिका राणाले भन्नुभयो ‘म मेरो जन्मदिनको दिन नारायण  गोपाल ज्यूको सम्झनामा यो गीत गाउन चाहन्छु ।’
मान्छेको माया यहाँ 
खोलाको पानी जस्तो
किनारालाई छोइ भाग्ने 
लहरको बानी जस्तो 
मान्छेको माया यहाँ
आँखाको नानी जस्तो
यो रात भगाई आउने
सुन्दर विहानी जस्तो ...
३५÷३६ वर्ष अघि स्वर सम्राट नाराण गोपालसँग गाएको गीत हो यो । डा.राममान तृषितको रचना र शिवशंकर मानन्धरको संगितमा रहेको थियो यो गीत । तर यो गीतमा राणासँगै स्वर दिनु हुने नारायण गोपाल, रचनाकार राममान दिक्षित र संगीतकार शिवशंकर मानन्धर हामी माझ हुनुहुन्न । उहाँहले दिनु भएको योगदानको सधैँ अविस्मरणीय रहनेछ । 
ज्ञानु राणाले नारायण गोपालसँगै गोपाल योञ्जन, कुमार बस्नेत लगायत हस्तीहरुसँग लोक र आधुनिक गीत गाउनुभयो । सुरुवात लोक गीतबाट भए पनि राणाले आधुनिकसँगै धेरै भजन गाउनु भएको छ । अझै गाउँदै हुनुहुन्छ ।
बाबु धर्मराज थापाले डोराउँदै सुरु भएको गायन रफ्तारमा दौडिन खासै समय लागेन । बाबुसँगै आमा अनि श्रीमानको साथले उहाँ ज्ञानु राणा भनेर चिनिरहनु भएको छ । 
‘गीत संगीतमा अहिले पनि त्यत्तिकै व्यस्त छु जति पहिला थिएँ । हामीसँगको भेटमा उहाँले भन्नुभयो, ‘गीत संगीत त मेरो जीवन हो म कुनै पनि बाधा अवरोधले रोकिन्न । मेरो श्वास रहुन्जेल म गीत संगीतमा नै रहिरहने छु ।’१४ वर्षदेखि गायन यात्रा सुरु गर्नुभएकी गायिका राणाले लोक, आधुनिक, चलचित्रका र भजन गरी १५ सयभन्दा धेरै गीत गाउनु भएको छ । उहाँले चीन, जापान, दक्षिण कोरिया, पाकिस्तान, श्रीलंका, थाइल्याण्ड, ताइवान, म्यानमार, तत्कालिन सोभियत संघको भ्रमण गर्नु भएको छ । उहाँ इन्द्रराज्यलक्ष्मी पुरस्कार, छिन्नलता पुरस्कार, राष्ट्रिय प्रतिभा पुरस्कार, संगीत महाविद्यालय प्रथम पुरस्कार लगायत पुरस्कारबाट सम्मानित हुनु भएको छ ।
