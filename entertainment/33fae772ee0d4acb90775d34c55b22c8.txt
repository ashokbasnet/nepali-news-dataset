यसरी हुँदैछ अभिनेता श्रेष्ठको शवयात्रा

काठमाडौ, साउन २६ – आइतबार निधन भएका अभिनेता श्रीकृष्ण श्रेष्ठको सोमबार काठमाडौमा शवयात्रा हुदैछ ।
चलचित्र विकास बोर्ड, चलचित्र क्षेत्रसँग सम्बन्धित विभिन्न संघसंस्था र नायक श्रीकृष्णको घरपरिवारको छलफलले शवयात्राको कार्यक्रम तय गरेको छ । चलचित्र विकास बोर्डले विज्ञप्ती जारी गरी शव यात्रामा सहभागी हुन चलचित्रकर्मी तथा दर्शकलाई आग्रह गरेको छ । अभिनेता श्रेष्ठको पार्थिव शरीरलाई २ बजे त्रिभुवन अन्तराष्ट्रिय विमानस्थलमा रिसिभ गरिनेछ ।
श्रेष्ठको पार्थिव शरीर आइतबार नै नेपाल ल्याउने भनिएपनि अस्पतालको सबै प्रक्रिया मिलाउनु परेको र फ्लाइटको सेड्युल नमिलेकाले सोमबार ल्याइदैछ । सोमबार दिल्लीबाट एयर इन्डियाको फ्लाइटबाट श्रीकृष्णको पार्थिव शरीर ल्याइनेछ । श्रीकृष्णकी पत्नी अभिनेत्री स्वेता खड्का सहित परिवारका अन्य ६ जना सदस्य दिल्लीमै छन् ।
श्रेष्ठको शवयात्रा त्रिभुवन अन्तराष्ट्रिय विमानस्थलबाट शुरु हुनेछ । त्यसपछि सिनामंगल, तीनकुने, नयाँ वानेश्वर, माइतीघर, सिंहदरबार, पुतलीसडक हुदै कमलादीमा नेपाल प्रज्ञा प्रतिष्ठान पुर्‍याइनेछ । प्रतिष्ठानमा श्रद्धाञ्जलीका लागि तीन घण्टा राखिनेछ भने त्यसपछि अन्त्येष्टीका लागि बेलकुी ५.३० बजे कमलपोखरी, ज्ञानेश्वर, रातोपुल, गौशाला हुदै पशुपति आर्यघाटमा पुर्‍याइनेछ ।
श्रीकृष्णको पार्थिव शरीरलाई राष्ट्रिय झण्डा ओढाएर सम्मान गरिने छ । त्यस्तै प्रधानमन्त्री सुशील कोइराला पनि स्वास्थ्यले साथ दिएमा श्रद्वाञ्जली अर्पण गर्न आर्यघाटमा उपस्थित हुने संभावना छ । मन्त्रीहरु, उच्च ओहोदाका सरकार अधिकारी प्रज्ञा प्रतिष्ठानमा आउने चलचित्र पत्रकार प्रकाश सुवेदीले जानकारी दिए ।
यसैबीच चलचित्र विकास बोर्डले कलाकार श्रेष्ठप्रति सम्मान प्रकट गर्दै अन्त्येष्टीको सबै  खर्च बेहोर्ने निर्णय गरेको छ । शुरुमा घाँटीको समस्या, त्यसपछि डिप निमोनियासँगै फोक्सोमा पानी जम्नु र बोन क्यान्सर, सबै कुराले एकैचोटी च्यापेपछि दिल्लीको सर गंगाराम अस्पतालमा उपचारको क्रममा उनको निधन भएको हो ।
२०२४ साल पुस २४ गते सिुन्धुपाल्चोकको घमथाङ गाविसमा जन्मिएका श्रेष्ठ मिलनसार अनि स्वच्छ छवि भएका अभिनेताको रुपमा परिचित छन् । उनको एक महिनाअघि मात्रै अभिनेत्री स्वेता खड्कासँग विवाह भएको थियो ।
–    अर्जुनकुमार संग्रौला
हेर्नुहोस् चलचित्र विकास बोर्डको विज्ञप्ती
