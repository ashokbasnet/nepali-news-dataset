पर्दाका मिलेका जोडी, जसलाई वास्तविक जीवनमा हेर्न चाहन्छन् दर्शक

काठमाडौं, माघ १ – वास्तविक जीवनमा होस् वा पर्दामा, सुहाउँदो जोडी पाउन गाह्रै पर्छ । वास्तविक जीवनमा जोडी मिलेन भने फेर्न मिल्दैन तर पर्दामा मिल्ने जोडी नभेटेसम्म फेर्न सकिन्छ । 
यहि कारण पनि पर्दामा हरेक अभिनेता र अभिनेत्रीको जोडी मिलेकै देखिन्छ । तर, मिलेका सबै जोडी हत्तपत्त दोहोरीएका हुँदैनन् ।  पर्दामा जमेका यस्ता जोडी कमै छन्, जो पर्दामा लगातार दोहोरिएका छन् । त्यस्ता जोडी दोहोरीँदा दर्शक पनि हौसीए । उनीहरुको रोमान्सलाई मन पराए । यतिसम्मकी पर्दाको जोडी वास्तविक जोडीमा परिरणत होस् भन्ने कामना समेत गरे । दर्शकले रिल र रिअलमा एकबिना अर्कोलाई अलग गरेर हेर्न सकेनन् । तर, काममा नजिक देखिए पनि वास्तविक जीवनमा एक हुने जोडी भने विरलै हुन्छन् । पर्दामा जमेका केही जोडी
केकी अधिकारी र कर्मा शाक्य
अभिनेत्री केकी अधिकारी र अभिनेता कर्माले अभिनय गरेको सिनेमा लभ सासा पुस २८ गते बिहीबार रिलिज भयो । उनीहरुको जोडीलाई पर्दामा देख्नेहरुले निकै राम्रो प्रतिक्रिया दिएका छन् । कर्मा र केकीको जोडीलाई पर्दामा मात्रै हैन वास्तविक जीवनमा पनि जोडी भएको हेर्न चाहनेहरुको सङख्या बढीरहेको छ । सिनेमा प्रिमियरपछि जोडी निकै राम्रो भएको भन्दै विवाह गर्न सुझाव पनि आएका थिए । कर्माको सिनेमा सानो संसार हेरेपछि केकी उनको फ्यान भएकी थिइन्  । कर्माको गुङरुङ्ग परेको कपालको त झन् उनी डाय हर्ट फ्यान हुन् । सानो संसार हेरेदेखि नै केकी कर्मासँग काम गर्ने सपना देखेर बसेकी थिइन् जुन अहिले पूरा भएको छ । उनीहको जोडी अहिले दर्शकको आँखामा गढेको छ । अब हेरौँ उनीहरुको जोडीको सहयात्रा काममा मात्रै हुन्छ या वास्तविक जीवनमा पनि । 
राजेश हमाल र करिश्मा मानन्धर
राजेश हमाल पर्दामा थुप्रै नायिकाको हिरो बने । मायाप्रेम गरे । विवाह गरे । तर, करिश्मा मानन्धरसँगको जोडी दर्शकले औधी रुचाए । करिश्माले पनि पर्दामा थुप्रै हिरोहरु फेरिन् । रोमान्स गरिन् । अरु नायकसँग उनको जोडी खासै जम्न सकेन । राजेश र करिश्माको जोडी भने  झण्डै दजर्नौ सिनेमामा दोहोरियो । यो जोडी धेरै सिनेमामा दोहोरिँदा पनि  दर्शकले  रुचाए ।  त्यो जोडी दोहोरिएको देख्दा दर्शक खुसी भए । यी दुई जनाको जोडी मिलाइएका अधिकाँस फिल्म हिट छन् । साथी, बसन्ती, भाउजु, चाहना लगायत त्यसका उदाहरण हुन् । करिश्मा र राजेशलाई वास्तविक जीवनमा समेत सँगै भएको हेर्न चाहने थुप्रै थिए । केही वर्ष पहिलेसम्म उनीहरुसँगै भएको म्युजिक भिडियोलाई समेत विशेष चाख लिएर हेर्नेको संख्यामा कमी थिएन ।  तर, करिश्माले राजेशसँग जति रोमान्स गरेपनि, थिइन् त उनी निर्माता विनोद मानन्धरकी श्रीमती ।  यद्यपी, राजेश र करिश्माको प्रेमको चर्चा भने एकताका खुबै थियो । दुई बर्ष अघि राजेशले मोडल मधु भट्टराईलाई श्रीमती बनाए भने करिश्मा पनि आफ्नो वैवाहिक जीवनमा खुसी छिन् । 
निरुता सिंह र राजेश हमाल
राजेश हमालको जोडी करिश्मा मानन्धर पछि अभिनेत्री निरुता सिंहसँग पनि खुबै जम्यो । उनीहरुको जोडीलाई पनि  दर्शकले पर्दामा मात्रै हैन वास्तविक जीवनमा पनि एक भएको हेर्न चाहन्थे । उनीहरुले जीवनको लामो समय सिने क्षेत्रलाई दिए । लामो समयसम्म विवाह नगरेका कारण र पर्दामा राम्रो देखिएका कारण यो जोडीको विवाहबारे केही गीतहरु पनि बने । जसमा हेरेर लगनको दिन झ्याईँ पारौँ निरुता सिंह, म तिम्रै राजेश हमाल लगायतका गीतहरु पर्छन् । निरुता र राजेशले काम गरेका प्राय सिनेमाहरु पनि सफल भए । उनीहरुको जोडी ५० को दशकमा निकै चर्चित थियो । उनीहरुले फर्कि आउ,  चाँदनी,  राम लक्ष्मण, मन मन्दिर, माइली लगायतका सिनेमामा काम गरेका छन् । अहिले राजेश वैवाहिक जीवनमा रमाएका छन् । निरुता भने अहिलेसम्म अविवाहित नै छिन् । हाल उनी मुम्बईमा ईंटेरिअर डिजाईनिङ गर्छिन् ।
आर्यन सिग्देल र नम्रता श्रेष्ठ 
चक्लेटी नायक आर्यनसँग फिल्म खेल्न चाहने नायिकाको कमी छैन । सिनेमा किस्मतबाट ब्रेक लिएका उनले हालसम्म दर्जन नायिकासँग पर्दामा रोमान्स गरिसकेका छन् । तर, दर्शकले आर्यन र नम्रताको जोडीलाई एकदमै रुचाए । नम्रता श्रेष्ठसँग काम गरेका उनका सबै सिनेमा र म्यूजिक भिडियो हिट भए । मेरो एउटा साथी छ, नोभेम्बर रेन, क्लासिक  आर्यन र नम्रताले काम गरेका सिनेमाहरु हुन् । नम्रताले पनि पर्दामा अन्य नायकसँग जोडी नबाँधेकी हैनन् । तर  आर्यनसँग दर्शकले धेरै रुचाए । आर्यन र नम्रताको जोडीलाई धेरैले पर्दामा मात्रै हैन वास्तविक जीवनमा पनि हेर्न चाहन्छन् । तर, आर्यनले विवाह गरिसकेका छन् । नम्रताको पनि प्रेम प्रसंगको चर्चा बेलाबखतमा भइरहन्छ । 
दीपकराज गिरी र दीपाश्री निरौला  
दीपक र दीपा कला क्षेत्रमा मात्रै हैन वास्तविक जीवनमा पनि एक अर्काका परिपुरक हुन् । यी दुई स्वंय नै एक अर्का विना आफूहरुलाई अधुरो ठान्छन् । कतिपय दर्शकमा त दीपक र दीपा वास्तविक जीवनसाथी नै हुन् भन्ने भ्रम छ । उनीहरुको जोडीलाई वास्तविक जीवनमा, कति मिलेको जोडी ! भन्नेहरु धेरै छन् । यो जोडीलाई दर्शकले अत्यधिक रुचाएका छन् । १२ वर्षसम्म हाँस्य टेलिश्रृंखलामा तितो सत्यमा पति र पत्नीको भूमिका निभाएको  देख्दा दर्शकले वाक्क मानेनन् । यदि दीपकको विवाह नहुँदो हो त, सायद यो जोडी वास्तविक जीवनमा पनि एक हुन्थ्यो होला । दिपक विवाहित हुन् भने दिपा अझैसम्म अविवाहित छिन् । 
प्रियंका कार्की र दयाह्याङ राई  
मंगोलियन अनुहार । होचो कद । अभिनयमा मौलिकता । दयाहाङ राईको विशेषता यीनै हुन् । चलचित्र लुटबाट चम्किए दया, त्यस अघि नाट्य क्षेत्रमा क्रियाशील थिए । नाटक र चलचित्र दुबै क्षेत्रमा व्यस्त दया र अभिनेत्री प्रियंकाको जोडी चलचित्र झोलेबाट जम्यो । झोलेले दया र प्रियंकालाई वास्तविक जीवनमा पनि धेरै नजिक पुर्यायो । यहाँसम्मकी दया र प्रियंकाको जुठो समेत चल्छ भन्ने सुनिन्छ । प्रियंका दयालाई जीवनको अभिन्न अंग, जीवनको बिशेष व्यक्तिको रुपमा लिन्छिन् । यो जोडी अब सिनेमा लाल्टिनमा सँगै देखिँदैछ । दयाहाङ विवाहित हुन् । प्रियंका कार्की सम्बन्ध विच्छेद गरेर अहिले परिवारसँग छिन् । तर पर्दामा हेर्दा भने उनीहरुलाई एक भएको हेर्न चाहनेहरु धेरै छन् । उनीहरुको जोडिलाई लिएर थुप्रै शुभेच्छाहरु संगै प्रियंका कार्कीलाई प्रियाह्याङ राई पनि भन्ने गर्छन् । यो जोडीले सँगै काम गरेको पछिल्लो फिल्म पुरानो डुङ्गा पनि दर्शकले खुब मन पराए । 
सिताराम कट्टेल (धुर्मुस) र कुञ्जना घिमीरे (सुन्तली) 
मेरी बास्सैको धुर्मस र सुन्तलीको जोडी भनेपछि सबैले चिन्छन् । उनीहरुको पर्दाको मायाप्रेमले वास्तविक जीवनमा ठाउँ लियो । उनीहरुले दर्शककै सुझाव अनुसार विवाह गरेका थिए भन्दा फरक पर्दैन । कार्यक्रमहरुमा जाँदा धुर्मुस र सुन्तलीलाई विवाह गर्नु पर्यो । जोडी धेरै राम्रो सुहाउँछ भन्ने खालका प्रतिक्रियाहरु आउँथे । सबैतिरबाट यस्ता प्रतिक्रयाहरु आउँदा र सँगै काम गर्दागर्दै उनीहरु नजिकिए । त्यो नजिकपनलाई बाँचुञ्जेल एक बनाउन उनीहरुले विवाह गरे । पर्दामा जमेका जोडी मध्ये कमैले मात्र यसरी वास्तविक जीवनमा जोडी हुने अवसर पाउँछन् । विवाहपछि धुर्मुस सुन्तलीको जोडी झन् मज्जाले जमेको छ । सामाजिक काममा पनि सँगै सक्रिय रुपमा लागेका छन् । स्टेज कार्यक्रममा पनि एक साथ देखिन्छन् । पति पत्नी भएकाले देश विदेशका कार्यक्रममा एक साथ देखिन पाउँदा दर्शकसँगै उनीहरु पनि खुसी देखिन्छन् । 
उज्यालो र forseenetwork.com को सहकार्य
