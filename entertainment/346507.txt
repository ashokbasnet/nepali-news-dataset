नम्रताका लागि फिल्ममा लगानी गर्ने ‘ताम्राकार साहु’

नायक गजित बिष्ट यतिबेला आफ्नो कामको प्रशंसा पाउँदा दंग छन् । चलचित्र ‘पूर्नजन्म’मा गजितको भूमिकालाई खुबै रुचाइएको थियो । यसपछि, गजितले आफ्नै लगानीमा चलचित्र ‘लभ यू बाबा’ निर्माण गरे र त्यसमा अभिनय पनि गरे । गजितको भूमिका यो चलचित्रमा पनि रुचाइएको थियो ।
चलचित्र ‘मायाज बार’बाट नेपाली रजतपटमा प्रवेश गरेका गजित नृत्यका कारण चर्चामा छन् । तर, उनको अभिनयको तारिफ पनि अहिले हुन थालेको छ । हाल हलमा चलिरहेको चलचित्र ‘अधकट्टी’मा गजितले अगाडिका चलचित्र भन्दा भिन्न भूमिका गर्दै दर्शक र चलचित्रकर्मीलाई अचम्मित बनाएका छन् ।
नेवारी लवज बोल्नै नजानेका गजित चलचित्रमा ‘ताम्राकार साहु’ बनेका छन् । चलचित्रको मध्यान्तरपछि एकाएक पर्दामा देखिने यी नायकको भूमिकाले धेरैलाई आकषिर्त र अचम्मित बनायो । गजित आफूलाई नेवारी लवज सिक्नका लागि ३ महिना लागेको बताउँछन् । विशेषगरि, नेपाली चलचित्र क्षेत्रका विभिन्न नेवारी भाषा बोल्ने चलचित्रकर्मीसँग भेटघाट गरेर भाषा सिकेको उनको भनाई छ ।
आफूलाई चलचित्रमा यो क्यारेक्टर गर्नका लागि गाह्रो भएपनि हिम्मत नहारेको गजितले बताए । चलचित्रभित्र उनलाई नायिका नम्रता श्रेष्ठको फ्यानको रुपमा देखाइएको छ । जहाँ उनी नम्रताका लागि चलचित्रमा लगानी गर्न तयार हुन्छन् । उनले नम्रतासँगै ‘हे नम्रता’ बोलको गीतमा नृत्य पनि गरेका छन् ।
देशभरका हलमा औषत व्यापार गरिरहेको यो चलचित्रमा आफूले निर्वाहा गरेको पात्रलाई सबैले सकारात्मक रुपमा लिइदिएपछि गजित झनै हौसिएका छन् ।

