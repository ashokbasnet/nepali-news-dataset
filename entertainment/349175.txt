आजैबाट लाग्यो निखिल र निशाको ‘लुटेरा’

दिपावलीको अवसर छेक्दै काठमाण्डौ लगायत देशभरका हलमा वुधबारबाटै चलचित्र ‘लुटेरा’ प्रदर्शनमा आएको छ । दसैंमा ३ चलचित्र मंगलबारबाट प्रदर्शनमा आएपछि काठमाण्डौमा पनि ‘लुटेरा’ले वुधबारबाटै हल पाएको हो ।
देशभरका ८० वटा हलमा एकसाथ प्रदर्शनमा आएको चलचित्रलाई दयाराम दाहालले निर्देशन गरेका हुन् । चलचित्रमा निखिल उप्रेती, निशा अधिकारी, सविन श्रेष्ठ, हर्षिका श्रेष्ठको मुख्य भूमिका छ ।
चलचित्रले देशभरका हलमा राम्रो ओपनिङ गरेको निर्माता तथा वितरक गोपाल कायस्थको भनाई छ । पूर्ण रुपमा एक्सनप्रधान यो चलचित्रले निखिलको स्टारडमलाई निरन्तरता दिनेछ । आफ्नै निर्माण तथा निर्देशनमा बनेको चलचित्र ‘भैरव’बाट चर्चामा आएका निखिलका लागि ‘लुटेरा’को व्यापार महत्वपूर्ण छ । विहानी शोमा गोपीकृष्ण लगायतका अधिकांश हलमा व्यापार राम्रो रहेको दाबी निर्माताको छ ।
दसैंपछि खासै ठूला चलचित्र हलमा नलागेकाले पनि ‘लुटेरा’ले त्यसको फाइदा लुट्न सक्नेछ । शुक्रबारबाट भने सलमान खान अभिनित चलचित्र ‘प्रेम रतन धन पायो’ हलमा लाग्ने भएकाले पनि ‘लुटेरा’ले व्यापार बाँड्नुपर्नेछ ।

