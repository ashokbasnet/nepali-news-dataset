सामाजिक काममा कलाकार : मह जोडीदेखि जिग्री पाँडेसम्म

काठमाडौं, चैत १४ – सरकारी तथा गैरसरकारी संघ संस्था, उद्योग व्यवसायी र नेताहरुले सामाजिक काममा कदम बढाएको प्राय सुनिन्छ । विशेष गरी विभिन्न सरकारी तथा गैर सरकारी संस्थाले सामाजिक कार्य गर्दै आइरहेको हामीले देखेका छौँ । 
पछिल्लो समयमा कलाकारहरुले पनि आफ्नै संघ संस्थाहरु खोलेर सामाजिक काममा कदम बढाउन थालेका छन् । केहीले भने व्यक्तिगत रुपमै दुःखी र असहायहरुलाई सहयोग गरेका छन् । 
मह जोडीको कमलो मन 

हाँस्य कलाकारद्वय मदनकृष्ण श्रेष्ठ र हरिवंश आचार्य (महजोडी) ले मित्रता कस्तो हुनुपर्छ भन्ने पाठ सबैलाई सिकाएका छन् । उनीहरु अरुलाई दुःख परेको हेर्न सक्दैनन् । दुवैको मन कमलो छ । सहयोग गर्न दुवै जना अघि सर्छन् । विगत लामो समयदेखि एकसाथ दर्शक हँसाउँदै आएका यी दुईले सामाजिक कार्यबाट धेरै रोएका मनहरु हँसाएका छन् । आफ्ना कार्यक्रमहरु मार्फत समाजमा परिवर्तन ल्याउन जरुरी भएको भन्दै हिँड्ने यी दुईले जनआन्दोलन ताका घाइते भएकाहरुलाई सहयोग जुटाएर उदाहरणीय काम गरेका थिए जुन धेरैले बिर्सेका छैनन् । त्यस्तै मह जोडीले केही सामाजिक संघ संस्थाहरुलाई पनि सहयोग गर्दै आएको छ । केही समयअघि मात्रै ‘घर आँगन’ नामक संस्थालाई यो जोडीले आर्थिक सहयोग गरेको थियो । 
सहयोगका लागि ‘धुर्मुस– सुन्तली फाउण्डेशन’

हाँस्य कलाकारद्वय सीताराम कट्टेल धुर्मुस र कुन्जना घिमिरे सुन्तलीले ‘धुर्मुस सुन्तली फाउण्डेशन’ खोलेर सामाजिक कार्य गर्दै आएको कुरा हामी सबैलाई अवगत छ । यी दुईले २०७२ सालको भूकम्पपछि घरविहीन भएका तीन वस्तीमा घर बनाइदिने काम गरेका छन् । यो दम्पतीले ‘धुर्मुस सुन्तली फाउण्डेशन’मार्फत काभ्रेमा पहरी वस्ती र सिन्धुपाल्चोकमा गिरानचौर नमुना वस्ती निर्माण गरेर पनि त्यहाँका बासिन्दाहरुलाई हस्तान्तरण गरिसकेको छ । त्यस्तै हाल २०७४ सालको नयाँ वर्षको अवसर पारेर हस्तान्तरण गर्ने गरी अर्को नमुना वस्ती मुसहर वस्ती निर्माणमा यो जोडी खटिएको छ । यो जोडीले धेरै दुखेका मनहरुलाई खुशी दिएको छ । 
शिक्षामा जोड दिँदै राजेश हमाल

महानायक राजेश हमाल पनि विगत लामो समयदेखि शैक्षिक संस्थाहरुमा सहयोग पुर्याउँदै आएका छन् । उनले घाँसी नेपालको विद्यालय पुनर्निर्माणको कार्यमा सहभागी गर्दैै आएका छन् । उनले यसमा सामाजिक अभियन्ताको रुपमा काम गरिरहेका छन् । पछिल्लो समय सिनेमाबाट पूर्ण रुपमा फुर्सदिला भएका राजेश हमाल सामाजिक काममा अग्रसर हुँदै घाँसी नेपालको विद्यालय पुनर्निर्माणको काममा अग्रसर भएका छन् ।
घाँसी नेपालले जनकल्याण उच्च मावि गोहोरे गोरखा, भिमसेन प्रावि बोर्लाङ गोरखा, राधा उच्च मावी जामुने तनहुँ, तोरभीर प्रावि गोकर्णेश्वर काठमाडौं, गागलफेदी हर्ष निमावि कागेश्वरी काठमाडौं, बालबोध मावि रामकोट काठमाडौंलगायातका विद्यालय पुनर्निर्माणको काम गरेको छ ।  राजेश हमाल गोरखाको जन कल्याण उच्च मावि पुनर्निर्माणको काम सकिएपछि विद्यालय हस्तान्तरणमा पनि सहभागी भएका थिए । भवन हस्तान्तरणमा उनको उपस्थिति निकै प्रभावकारी रहेको थियो । त्यस्तै राजेशले दुःखी र र असहायहरुका लागि शिक्षा र स्वास्थ्यमा जोड दिने भन्दै ‘राजेश हमाल फाउण्डेशन’ पनि खोलेका छन् जसबाट पनि उनले सामाजिक कार्यमा सहयोग गर्दै आएका छन् ।  
सबैलाई खुशी देख्न चाहने दीपक राज गिरी 
अभिनेता दीपक राज गिरी पनि सामाजिक कार्यमा अघि नै छन् । उनी सबैलाई सुखी र खुशी देख्न चाहन्छन् । उनी सामाजिक सञ्जाल मार्फत दुःख पाएका बृद्धबृद्धाहरुलाई देखे भने पनि सहयोग गर्न गइहाल्छन् । त्यस्तै उनले ८ जना अनाथ बालबालिकालाई पढाउँदै आएका पनि छन् । उनको सामाजिक काममा निर्देशक दीपाश्री निरौलाले पनि केही हदसम्म सघाउँदै आएकी छिन् । सिनेमा छक्का पञ्जाले पाएको सफलता पछि दीपकले आफ्नो गाउँ दहचोक र सिनेमाको छायांकन भएको गाउँ साल्मिटारमा एक एक वटा एम्बुलेन्स प्रदान गरेका थिए । त्यस्तै सिनेमाले ७५ दिन मनाएको खुशीयालिमा अनाथ बालबालिकालाई न्यानो कपडा वितरण समेत गरे । 
सामाजिक कामका लागि खोलियो ‘स्वेता–श्री फाउण्डेशन’ 
अभिनेत्री स्वेता खड्काले पनि पति श्री कृष्णको नाममा विभिन्न सामाजिक कार्यमा सहयोग गर्दै आएकी छिन् । उनले श्री कृष्णको गृह जिल्ला काभ्रे पलान्चोकको ठूलो शिरुबारी स्थित  माझी गाउँमा भूकम्पपीडितहरुका लागि एकीकृत नमुना वस्ती बनाउने काम सुरु गरेकी छिन् । उनले यसको लागि ‘स्वेता श्री फाउण्डेशन’को स्थापना पनि गरिसकेकी छिन् । उनले यो फाउण्डेशन मार्फत वस्ती निर्माण बाहेक पनि सामाजिक कार्यमा सक्दो सहयोग गर्ने प्रतिबद्धता जनाएकी छिन् । 
‘रेखा थापा फाउण्डेशन’ राउटे बालबालिकाहरुलाई पढाउँदै

अभिनेत्री रेखा थापाले पनि समाज सेवा गर्नकै लागि चार वर्ष  पहिले ‘रेखा थापा फाउण्डेशन’ खोलेकी हुन् । हाल उनी ‘रेखा थापा फाउण्डेशन’ मार्फत राउटे बालबालिकालाई पढाउँदै आएकी छिन् । यसका साथै उनले आफ्नो फाउण्डेशनबाट मोटिभेशन र काउन्सिलिङको काम पनि गर्दै आएकी छिन् ।  त्यस्तै रेखा अब दृष्टिबिहिनका लागि पनि केही गर्ने सोचमा छिन् । 
रेखा शाह महिला शिक्षामा जोड दिँदै

गायिका रेखा शाहले पनि तीन वर्ष अघि ‘रेखा शाह फाउण्डेशन’ खोलेर शैक्षिक क्षेत्रमा सहयोग पुर्याउँदै आएकी छिन् । छोरी पढाए मात्रै परिवार र समाज शिक्षित हुन्छ भन्ने हेतुले उनले  काठमाण्डौको कान्ति ईश्वरी हाई स्कुल र कन्या मन्दिर उच्च माविका २० जना विद्यार्थीलाई सहयोग पुर्याउँदै आएकी छिन् ।  उनले यो वर्ष त्यो सङख्या बढाएर ६० पुर्याउने योजना बनाएकी छिन् । 
‘आशाको ज्योति नेपाल’ 
निर्देशक आकाश अधिकारी सुविधा सम्पन्न भन्दा पनि राज्य र अन्य निकायको ध्यान नपुगेको ठाउँमा सहयोग गर्न मन पराउँछन् । उनले हाल भूकम्पपछि विभिन्न विकट गाउँमा पुगेर विद्यालय भवन निर्माणको काम गरिरहेका छन् ।  भूकम्पले क्षति पुर्याएका तर राज्य र अन्य संस्थाको ध्यान पुग्न नसकेका स्थानमा उनले ‘आशाको ज्योति नेपाल’ नामक संस्थाबाट विद्यालय भवन निर्माणको काम गरिरहेका छन् । उनले हालसम्म ललितपूरको मगर गाउँ, नुवाकोटको थानसिङगमा विद्यालय भवन निर्माण गरिसकेका छन् । त्यस्तै उनले शनिबार मात्रै नुवाकोटको शिवपुरी गाउँपालिका–३ छापमा तीनकोठे भवन निर्माण गरेर हस्तान्तरण गरेका छन् । उनले ‘आशाको ज्योति’ नामक संस्थाबाट अन्य केही क्षेत्रमा पनि सहयोग पुर्याउँदै आएका छन् । उनको यो संस्थाले भूकम्प गएको समयमा भूकम्प पीडितहरुलाई राहत वितरणको काम र स्वास्थ्य शिविर सञ्चालन पनि गरेको थियो । 
भवन र बाटोघाटो निर्माणमा किरण केसी 

हाँस्य कलाकार किरण केसीले गरेको सामाजिक काम भने कुनै सरकारी निकायले गर्नु पर्ने काम छ । तर उनले नेपालका सरकारी निकायलाई नै फ्लप खुवाएर भवन निर्माण र बाटोघाटो निर्माणमा ठूलो योगदान पुर्याएका छन् । उनले आफ्नै गाउँ ईमाडोलमा चन्दा उठाएर झण्डै २६ लाखको हाराहारीमा रकम खर्चेर ‘ईमाडोल प्रहरी चौकी’ बनाए । त्यस्तै ‘सात दोबाटो प्रहरी चौकी’ पनि आफ्नै अध्यक्षतामा २८ करोड बराबर रकमको भवन बनाए जुन भवनले तीन रोपनी जग्गा ओगटेको छ । किरणले  आमा बुवाको नाममा ईमाडोलमै दुई कोठे विद्यालय भवन पनि निर्माण गरेका छन् । उनले आमा बुवाकै नाममा ईमाडोलमा एक पार्टी, ईनार र ८ वटा स–साना मन्दिर पनि बनाएका छन् जसले त्यहाँका बासिन्दालाई ठूलो टेवा पुगेको छ । भवनसँगै पक्की बाटो निर्माणमा पनि किरणले ठूलो भूमिका खेलेका छन् । उनले गरेको सामाजिक कामकै कारण उनको नाममा नेपाल सरकाले ईमाडोलमा ‘राता मकै मार्ग’ नामाकरण गरेको छ । अब उनी ग्वार्को चोकमा ‘वेल कम टु महालक्ष्मी नगरपालिका’ भनेर ठूलो गेट बनाउने सोचमा छन् । 
 
‘जिग्री–पाँडे प्रतिष्ठान नेपाल’ पनि वस्ती निर्माणमा
हाँस्य कलाकार अर्जुन घिमिरे उर्फ पाँडे र कुमार कट्टेल उर्फ जिग्रीले पनि सामाजिक कामका लागि हात अघि बढाएका छन् । ‘जिग्री पाँडे प्रतिष्ठान नेपाल’ नामको संगठन खोलेर यी दुईले सप्तरीको ‘गमहरीया प्रवाह–४’ स्थित दलित वस्तीमा रहेका दृष्टीविहीनका लागि घर बनाइदिने अभियान सुरु गरेका छन् । १७ जनाको परिवार रहेको शिव मण्डलको परिवारलाई सहयोग गर्ने हेतुले तीनवटा वातावरण र अपाङ्ग मैत्री घर बनाउने कार्य उनीहरुले गरिरहेका छन् । २०७४ को वैशाखमा हस्तान्तरण गर्ने गरी निर्माण कार्य भईरहेको छ । उक्त परिवारमा एक बालकसहित पाँच जना दृष्टीविहीन रहेको जनाइएको छ । 
प्रकाश पौड्यालले अहिले सम्म कमाएको पैसा समाज सेवामा

रुन्चे गायकको रुपमा परिचित गायक प्रकाश पौड्यालले अहिले सम्म संगीतबाट कमाएको सबै पैसा समाज सेवामा खर्चेका छन् । उनले संगीतबाट आएको कमाई सडक बालबालीकाको लागि सहयोग गर्दै आईरहेको जानकारी दिए । हाल उनले समाज सेवा गर्दै आएको ‘हट विट’ नामक संस्थालाई सहयोग गरेका छन् । यो भन्दा पहिले उनले ‘दृष्टी नेपाल’ नामक संस्थालाई संगीतबाट कमाएको रकम सहयोग गर्दै आएका थिए । समाज सेवा गर्दा आनन्द मिल्ने भएको कारण उनले विगत केही वर्ष यता समाज सेवा गर्दै आईरहेका छन् । 
 
- उज्यालो र forseenetwork.com को सहकार्य
