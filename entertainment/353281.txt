‘बागमती’को कथा खुलाउन मान्दैनन् कलाकार, आखिर के छ त्यस्तो ?

चलचित्र ‘बागमती’को कथावस्तु खुलाउन यसका कलाकार मान्दैनन् । चलचित्रका निर्माता तथा निर्देशकले कलाकारलाई कथा र आफ्नो भूमिकाको बारेमा बोल्न दिएका छैनन् । कारण, यसको सस्पेन्स कथावस्तलाई मानिएको छ ।
आज काठमाण्डौमा आयोजना गरिएको पत्रकार सम्मेलनमा पनि यसका कलाकारले आफ्नो भूमिका र कथावस्तु भन्दा अन्य कुरा नै गरे । चलचित्र कसरी बन्यो भन्ने बिषयमा कलाकार शिव श्रेष्ठले जानकारी गराए । निर्मातासँगै काठमाण्डौको एक मलमा अकस्मात भएको भेटपछि चलचित्र बनाउने कुरा भएको शिवको भनाई थियो ।
नायिका केकी अधिकारीले दक्षिण भारतीय टिमले नेपालमा आएर चलचित्र बनाउनु राम्रो कुरा भएको बताइन् । उनले चलचित्रको बिषयवस्तु खुलाउन नमिल्ने भन्दै आफ्नो भूमिका पनि गोप्य राखिन् । अर्की नव-नायिका श्रेया कार्कीले चलचित्रमा काम गर्न पाउँदा उत्साहित रहेको बताइन् । चलचित्रमा मुख्य भूमिकामा नायक राजेश हमाल रहेपनि उनी उपस्थित भएनन् । 
सन्नी केरलाको निर्देशनमा तयार भएको यो चलचित्रमा अधिकांश टिम दक्षिण भारतीय छन् । यसको प्रविधीलाई उच्च मानिएको छ । दिनेश दर्शनधारी र विजय सत्यालको प्रस्तुतीमा तयार भएको यो चलचित्रका कार्यकारी निर्माता अनिल नापित हुन् ।
कार्यक्रममा बोल्दै प्रस्तुतकर्ता समेत रहेका विजय सत्यालले नेपाली चलचित्रमा लगानी भित्रिरहेको भन्दै यसलाई उद्योगको मान्यता दिनुपर्ने बताए । २ करोड माथिको बजेटमा तयार भएको भनिएको यो चलचित्र पौष २४ गतेबाट प्रदर्शनमा आउँदैछ ।

