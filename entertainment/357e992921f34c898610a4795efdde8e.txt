द्वन्द्वमा मारिएका पत्रकारका परिवारको न्यायको लडाई

गोविन्द शर्मा/उज्यालो । नेपालगन्ज, असोज १९ - सशस्त्र द्वन्द्वमा मारिएका दैलेखका पत्रकार डेकेन्द्रराज थापाको बिषयमा तयार पारिएको वृत्तचित्र नेपालगन्जमा प्रदर्शन गरिएको छ । 

 

स्वर्गीय थापाबारे निर्मित डकुमेन्ट्री न्यायको लडाई स्वर्गिय पत्रकार पत्नी लक्ष्मी थापाको ऑसु र न्याय प्राप्तिका लागि लिएको अठोटको कथा भएको निर्माता निर्देशक जनक नेपालले बताउनुभयो ।

बिहिबार नेपालगन्जमा पत्रकार तथा मानवअधिकारकर्मीहरुका लागि देखाइएको डकुमेन्ट्री हेर्दा सबैका आ“खा रसाएका थिए ।

डकुमेन्ट्रीले पत्रकार थापाको मात्र हैन, सशस्त्र द्वन्द्व र त्यसयता मारिएका २८ पत्रकारहरुको कथा समेटेको छ । तत्कालिन नेकपा (माओवादी)द्वारा ०६१ असार १२ गते अपहरण गरी निर्मम यातना दिई साउन २६ गते थापाको हत्या गरिएको थियो ।

नेपाल पत्रकार महासंघ र राष्ट्रिय मानवअधिकार आयोगले ०६५ असार ११ गते चिहान उत्खनन् गरी परिवारलाई अन्त्येष्टिको सांस्कृतिक अधिकार दिलाएको थियो । डकुमेन्ट्रीमा पत्रकार थापाको अपहरणपछि परिवारले गरेको खोजी र संघर्षको वृतान्त उतारिएको छ ।

त्यस्तै, दैलेखका पत्रकारहरुले आफ्ना सहकर्मीको खोजी गर्न व्यहोरेका कठिनाई, चिहान उत्खनन् र अहिले भईरहेको संक्रमणकालिन न्यायको लडाईलाई मुख्यतः समेटिएको छ ।

नेपाल पत्रकार महासंघका पूर्व केन्द्रिय सदस्य समेत रहेका निर्माता पत्रकार जनक नेपाल सहित पत्रकार  नन्द देवकोटाले यो डकुमेन्ट्री निर्माण पूरा गर्नुभएको हो ।

डकुमेन्ट्री असोज २२ गते बिहान ११ बजे काठमाडौस्थित पर्यटन बोर्डको हलमा प्रथम प्रदर्शनी हुँदैछ ।

प्रथम प्रदर्शनीपछि यस डकुमेन्ट्रीलाई विभिन्न जिल्लाहरुमा प्रदर्शन गरी स्वर्गिय पत्रकार थापाको शालिक निर्माणमा सघाउ पु¥याउने उद्देश्य पत्रकार नेपालले बताउनुभयो ।

कार्यक्षेत्रमा ज्यान गुमाएका विश्वभरका पत्रकारहरुमा समर्पित यस डकुमेन्ट्रीको प्रदर्शन र प्रचारप्रसारमा सहयोग गरिदिनुहुन समेत उहाँले अनुरोध गर्नुभएको छ ।
