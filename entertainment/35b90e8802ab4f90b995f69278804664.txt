केटाहरुसँग बोल्न डराएको कुरा सुनाउँदा ममी हाँस्नुहुन्थ्यो : गायिका मनिषा पोखरेल

काठमाडौं, चैत ११ – मनिषा पोखरेल २०६९ सालमा रेडियो नेपालले गरेको देशव्यापी गायन प्रतियोगिताको विजेता हुन् । पाश्र्व गायनमा रुचाइएकी मनिषाले नेपालीमा मात्र नभई  थारु, मैथिली, भोजपुरी, मराठी, पंजाबी र हिन्दी गीतमा स्वर दिइसकेकी छिन् ।
उनको आवाजमा ५ सयभन्दा बढी गीत रेकर्ड भइसकेका छन् । रेखा थापाको चलचित्र कालीमा उनले गाएको शीर्ष गीत काली तिम्रो नजरैले सुपरहिट भयो । त्यस्तै रेखाकै लागि उनले गाएको खासै राम्रो नाच्न त आउँदैन बोलको गीतलाई पनि स्रोताले मन पराए । हात्ती घोडा होइन, हमेशा हमेशा, सोल्टीले नाचेको लास्ट राम्रो लगायत उनका गीत हिट छन् । 
पाश्र्व गायनमा जमेकी उनै गायिका मनिषाको किशोरावस्था उनकै शब्दमा :
किशोर अवस्थामा अरुको जस्तै, मेरो पनि शारीरिक मानसिक दुबै रुपमा परिवर्तन भैरहेको थियो ।  किशोर अवस्थाका युवायुवतीलाई कोहीलाई धेरै रिस उठ्ने । कोही लाज मान्ने गर्दछन् । अठ्यारो मान्ने । कसैसँग कुरा गर्नु पर्‍यो भने अगाडि नयाँ मान्छे हुँदा, के भन्ने हो ? कस्तो सोच्ने हो ? भन्ने डर लाग्थ्यो । त्यो मेरो हकमा पनि लागू भयो  । तर अहिले आएर कस्तोे भयो भने म अहिले गायिकाको रुपमा काम गरिहेको छु ।
यो ठाउँसम्म आइपुग्नको लागि मलाई किशोर अवस्थाले महत्वपूर्ण भूमिका निर्वाह गरेको छ । स्वरसंगम संगीतालयमा म संगीत सिक्न जान्थेँ । म एकदमै लजालु किसिमको केटी थिएँ । यसरी शीर उठाएर केटा मान्छेलाई हेर्दिन थिएँ । केटा मान्छेसँग कुरा गर्दा अलिकति समाजमा के भन्लान् ? उनीहरुसँग  मेरो नाम जोडेर कुरा काट्ने हो कि ?
फलानी यस्तो उस्ती भन्ने हो कि ? भन्ने डरले किशोर अवस्थामा मलाई सँधै पीडा हुन्थ्यो  । तर  बिस्तारै–बिस्तारै समय अघि बढ्दै जाँदा ममा पनि परिवर्तन आयो । यो समयमा मेरो ममीले पनि मलाई धेरै हेल्प गर्नुभयो । सबै जनासँग घुलमिल गर्नुपर्छ । सबै जनासँग बोल्नुपर्छ भन्नु भयो । नबिराउनु, नडराउनु भन्ने उखान जस्तै काम गर, केही हुन्न भन्नुहुन्थ्यो  ममीले । त्यसपछि मैले आफूले आफैंलाई विस्तारै परिवर्तन गर्दै लगेँ । सबैभन्दा पहिला चाहिँ आफ्नो सोच परिवर्तन गर्नुपर्ने हुन्छ । त्यसपछि मात्रै आफूले गर्ने हरेक कुराहरु परिवर्तन हुँदै जान्छ ।
चिनेजानेकै दाई बोल्न खोज्दा पनि घरपरिवार सम्झेर डर लाग्यो
अनि एकदिन चाहिँ के भयो भने  संगीत सिकेर बाटोमा आउँदै गर्दा मसँगै संगीत सिक्नुहुने सिनियर दाईसँग भेट भयो । अनि उहाँले मसँग कुरा गर्न खोज्नु भयो । ओहो ! बहिनी भनेर कुरा गर्न खोज्नु भयो । म हिँडेर घरको छेउमै पुगिसकेको थिएँ । अनि यो दाईले मसँग कुरा गर्न खोज्नु भयो ।  मेरो घरको काकाले, ठूलो बाले देख्नुभयो भने के भन्नुहुन्छ होला भनेर मलाई एकदमै डर लाग्यो । म नर्भस भएँ । उहाँसँग राम्ररी कुरा पनि नगरी म यत्ति छिटै घर आएकी, घर आएर ममीलाई मैले यसरी सुनाएकी, मैले कुनै ठूलै अपराध गरेको जसरी । म बाटोमा आउँदै थिएँ  ।
चिनेकै दाइलाई बाटोमा भेट भयो । मलाई बोल्नलाई डर लाग्यो । ड्याडीले सोध्नु भयो भने भन्दिनु है ! भनेर यसैगरी ममीलाई भनेँ  भने पनि म कत्ति इनोसेन्ट रहेछु । त्यति कुरालाई मेरो गल्ती चाहिँ केही होइन भनेर पहिले नै पन्छेको जस्तो गरी सुनाईहालेँ अनि ममी हाँस्नुभयो । अनि ममीले धत्तेरिका कति माथिसम्म पुग्नु छ छोरी, कहाँसम्म पुग्नु छ, यस्तो सानो तिनो कुरामा चाहिँ यस्तो सोँच राखेर हुँदैन । तिमी त झन सबै जनासँग घुलमिल गरेर हिँड्नुपर्ने हुन्छ । मैले त त्यस्तो सोचेको छैन ।  तिमीले कसरी सिक्यौ यस्तो कुरा ? भनेर  ममीले मलाई उल्टै गाली गर्नुभयो ।
 
त्यसपछि म आफै बोल्न थालेँ ।  अहिले म यति फ्रयाङ्क छु । म जोसँग पनि मजाले बोल्न सक्छु ।  के भन्न चाहन्छु भने,  किशोर अवस्थामा धेरै किसिमका परिवर्तनहरु आउँछन् । तर त्यसलाई चाहिँ हामीले सकारात्मक ढङ्गले अगाडि लान सकेनौँ भने हाम्रो भविष्य एकदमै अन्धकार छ । हामीले गर्न चाहेको कुरा पनि गर्न सक्दैनौँ । त्यसले गर्दा किशोर अवस्थामा धेरै गाह्रो  हुन्छ  । समयलाई सही तरीकाले सदुपयोग गर्नुपर्छ ।  
 
अहिले म गायिकाको रुपमा गीत रेकडिङ गर्ने क्रममा, कार्यक्रमको सिलसिलामा बाहिर–बाहिर जानु पर्ने हुन्छ । म यदि त्यही मनीषा भएको भए, यदि कसैसँग बोल्न डराएको भए आज म यसरी मेरो फिलीङ्स पनि सेयर गर्न सक्दिन थिएँ होला । त्यसैले म के भन्न चाहन्छु भने, आत्मविश्वास सबैभन्दा ठूलो कुरा हो । म गलत छैन भने मलाई कसैले पनि औँला उठाउन सक्दैन भन्ने कुरालाई दिमागमा राख्नुपर्छ ।
forseenetwork र उज्यालाेकाे सहकार्य
