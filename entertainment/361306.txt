बोगटीले कलाकार संघको भवनका लागि २० लाख एक्लै खर्च गर्ने
                                                                  फाइल फाेटाे
नेपाल चलचित्र कलाकार संघको निर्वाचनका लागि अहिले चलचित्र क्षेत्र तातिएको छ । चलचित्र क्षेत्रका सवैको ध्यान यतिबेला भोली आयोजना हुने कलाकार संघको निर्वाचनमा तानिएको छ । अध्यक्ष पदका लागि उम्मेदावरी दिएका चलचित्रकर्मीले अहिले एजेन्डा प्रस्तुत गर्दै आफूलाई अगाडि सारेका छन् ।
कलाकार संघको अध्यक्ष पदका लागि उम्मेदवारी दिएका कलाकार रामकेशर बोगटीले ‘कलाकार संघ’का लागि भवन निर्माण मुख्य एजेन्डा भएको बताएका छन् । उनले कलाकारको हक हित र सेलिब्रेटीहरुको लागि काम गर्ने प्रतिवद्धता पनि व्यक्त गरेका छन् ।
कलाकार संघको आफ्नै भवन निर्माणका लागि आफूले १ लाख ७ हजार ७ सय ७७ रुपैयाँ उलब्ध गराएको भन्दै बोगटीले आफ्नो कार्यकालमा रकम बढ्ने विश्वास व्यक्त गरे । उनले भने-‘कलाकार संघको भवन निर्माणका लागि रकम आउँछ भन्ने आश गरेको छु । आएन भनेपनि म एक्लैले २० लाख खर्च गरेर ४ कोठे भवन बनाउने प्रतिबद्धता व्यक्त गर्दछु ।’
बोगटीले  यसो भनिरहँदा उनको प्यानलबाट सचिव पदमा उठ्न लागेका चेतबहादुर सिंह(राजा)ले ४ लाख दिने प्रतिबद्धता व्यक्त गरे । यस्तै, सदस्य पदका उम्मेदावर सुनिल कटुवालले पनि आफूले एक्लैले ४ लाख सहयोग गर्ने र आफूसँग आवद्ध र निकट संघसंस्थासँग रकम उठाउने जानकारी दिए । उनले आफूलाई सदस्य पदमा जिताउनका लागि आग्रह पनि गरे ।
यो प्यानलबाट महासचिवमा सरिता लामिछाने, सचिवमा चेतबहादुर सिंह, कोषाध्यक्षमा आकाश खवास र सह-कोषाध्यक्षमा नन्दिता केसीले उम्मेदवारी दिएका छन् । जसमध्ये नन्दिता निर्विरोध विजयी भैसकेकी छिन् ।
अध्यक्षका उम्मेदवार बोगटीले कलाकार संघको चुनावका लागि राजनीनितक झन्डा बोकेर अगाडि आउनेहरुदेखि सावधान रहन सबैलाई आग्रह गरे । बोगटीले भने-‘यदि राजनीतिक नै गर्ने हो र पार्टीको झण्डा नै बोकेर हिड्ने हो भने कलाकार संघ किन चाहियो ?’
बोगटीले चलचित्र नीतिलाई कानुनी रुपमा कार्यान्वयन गर्न विशेष पहल गर्ने, कलाकारको व्यक्तित्व विकासका लागि विभिन्न गोष्ठी, सभा आयोजना गर्ने र यसका लागि राष्ट्रिय र अन्तरराष्ट्रिय निकायसँग सहकार्य गर्ने लगायतका ७ बुँदे प्रतिबद्धता पत्र अगाडि सारेका छन् । उनले आफूले गर्न सक्ने कामलाई मात्र प्रतिवद्धतामा उल्लेख गरेको जानकारी दिए ।
भोली हुने निर्वाचनका लागि अहिले कलाकारहरुविच चर्को प्रतिस्पर्धा देखिएको छ ।

