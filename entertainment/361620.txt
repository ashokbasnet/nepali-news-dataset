उप-राष्ट्रपतिले गरे कलाकार संघको उद्घाटन, नवलले सुनाए कार्यकालको कथा

चलचित्र कलाकार संघको १४ औं अधिवेशनको उपराष्ट्रपति नन्दबहादुर पुनले उद्घाटन गरेका छन् । काठमाण्डौको नेपाल पुलिस क्लबमा आयोजना भएको एक कार्यक्रममा पुनले संघको अधिवेशन उद्घाटन गर्दै कलाकार राज्यको गहना नभई अंग भएको बताए । उनले कलाकार संघले गरेका कामले आफूलाई अत्यन्त खुशी लागेको भन्दै देश निर्माणमा कलाकारको भूमिकाको चर्चा गरे ।
कलाकार संघका अध्यक्ष नवल खड्काले आफ्नो कार्यकालमा गरेका कामको विवरण सुनाएका थिए । बागमती सफाई, नाकाबन्द विरुद्धमा जागरण अभियानदेखि कलाकारको सहकारी खोलेको सम्मको कुरा उनको काम विवरणमा थियो ।

कलाकार संघमा आफ्नो कार्यकाल सकिदै गर्दा नवलले काम गर्न गाह्रो भएपनि आफूहरु सफल भएको बताए । चलचित्र कलाकार संघको साधारण सभामा विभिन्न संघसंस्थाका प्रतिनिधीले शुभकामना दिएका थिए । यस्तै, कलाकार संघले प्रधानमन्त्री देविक प्रकोप कोषमा नगद १ लाख रुपैयाँ हस्तान्तरण पनि गरेको छ ।
कलाकारहरुको हकहितका लागि स्थापित कलाकार संघको साधारण सभामा कलाकारहरुको उपस्थिती भने खासै देखिएन । अधिकांश कलाकारहरु चुनावी माहोलमा व्यस्त देखिए । कार्यक्रममा शुभकामना दिदै चलचित्र विकास बोर्डका अध्यक्ष राजकुमार राइले अहिले चलचित्र क्षेत्रमा अराजकता बढेको बताए । 
उनले यो क्षेत्रमा देखिएको अराजकता कम गर्नका लागि कलाकार संघको नयाँ कार्यसमितीले ढोस कदम चालोस् भन्दै शुभकामना दिए । चलचित्र निर्देशक समाजका अध्यक्ष दिनेश डीसीले सही उम्मेदवार छान्न आग्रह गरे । कलाकार संघलाई चुनावको माहोलले खुबै तताएको छ ।

