बोगटीका लागि नवलको मुस्कान, यसकारण थियो देखावटी

नेपाल चलचित्र कलाकार संघको शनिबार राती सम्पन्न निर्वाचनबाट रामकेशर बोगटी अध्यक्ष पदमा निर्वाचित भए । बोगटी अध्यक्ष पदमा निर्वाचित भएपछि वधाई दिनेको ताती लाग्यो ।
त्यही भिडमा देखिए, निवर्तमान अध्यक्ष नवल खड्का पनि । नवल खड्का अध्यक्ष हुँदा बोगटी संघको महा-सचिव थिए । दुबैले एकसाथ विभिन्न योजना बनाए र काम गरे । तर, निर्वाचनमा भने नवलको साथ बोगटीलाई थिएन ।
संस्थाका अध्यक्ष नवलले साधारण सदस्यहरुलाई मोबाइलमा म्यासेज गर्दै लय संग्रौलालाई भोट दिन खुलेयाम लबिङ गरेका थिए । सदस्यहरुलाई उनले २ पटकसम्म मोबाइलमा म्यासेज पठाएका थिए । जसकाकारण पनि उनले स्पष्ट रुपमा लय संग्रौलालाई मत मागेको देखिन्थ्यो ।
तर, चुनाव जितेपछि नवल र बोगटी मुस्कान छर्दै तस्बिर खिचाउन व्यस्त देखिए । नवलले पनि बोगटीलाई वधाई दिदै पद हस्तान्तरण गरे । नवलले आफ्नो कार्यकालमा बोगटीले सहयोग नगरेकाले लयको लागि भोट मागेको बताएको चर्चा पनि चुनावी माहोलमा चलेको थियो । चुनाव हुनुभन्दा २ दिन अगाडिसम्म नवलले आफू तटस्थ बस्ने बताएका थिए ।
नवलले बोगटीको विरुद्धमा भोट मागेपछि यी दुइको सम्बन्धमा चिसोपना देखिएको छ । संस्थाको अध्यक्ष पदमा रहेका मानिस तटस्थ बसिदिएको भए राम्रो हुन्थ्यो भन्ने धेरै सदस्यहरुको धारणा थियो ।

