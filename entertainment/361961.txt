आर्यनका लागि नम्रता सधै उस्तै, नम्रताका लागि आर्यन अर्कै ग्रहबाट झरे जस्तै

नायक आर्यन सिग्देलले नायिका नम्रता श्रेष्ठमा कुनै परिवर्तन देखेका छैनन् । करिब ८ बर्ष अगाडि चलचित्र ‘मेरो एउटा साथी छ’मा एकसाथ काम गरेको यो जोडीले अहिले ‘क्लासिक’मा काम गर्दा पनि आफूहरुमा कुनै परिवर्तन देखेको छैन ।
आर्यनका लागि नम्रता पहिलेको जस्तै कामप्रति लगाव राख्ने नायिका हुन् । उनको काम, व्यवहार नजिकबाट नियालेका आर्यनले नम्रतामा कुनै परिवर्तन देखेनन्, झन् परिपक्कता देखे । माया गरेर आर्यनले नम्रतालाई ‘नमी’ भन्छन् । आर्यनको मोबाइलमा पनि नम्रताको नम्बर यही नाममा सुरक्षित छ ।
आर्यनमा भने नम्रता ‘सुपरस्टार’को झलक देख्छिन् । ‘मेरो एउटा साथी छ’मा काम गर्ने आर्यन भन्दा नम्रताले धेरै परिवर्तन देखेकी छिन् । मुख्य कुरा आर्यनमा आएको परिपक्कताले नम्रता लोभिन्छिन् । कलाकार मात्र नभएर व्यक्तिगत रुपमा पनि आर्यनमा परिपक्कता आएको नम्रताको वुझाई छ । ‘मुख्य कुरा आर्यन हरेक चलचित्रमा नयाँ कुरा सिक्न चाहन्छन्, अभिनयमा त उनी सुपरस्टार नै हुन्’-नम्रताले भनिन् ।
आर्यन र नम्रता एक अर्कालाई ‘नमी’ र ‘एलियन’ भन्छन् । नम्रताले कारण खुलाइन्-‘उ मेरो लागि अर्कै ग्रहबाट आए जस्तो हो । आर्यनलाई ‘एलियन’ भन्दा राम्रो सुनिन्छ ।’

