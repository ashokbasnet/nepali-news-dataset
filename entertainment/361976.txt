२८७ जनाले गजितलाई किन पत्याए ?

निर्वाचनको केही दिन अगाडि नायक गजित बिष्टले चुनाव जित्नु भन्दा पनि सबैभन्दा धेरै मत ल्याउने रणनीति आफूले बनाएको बताएका थिए । उनले बनाएको रणनीति अनुसार उनी सफल पनि भए ।
शनिबार सम्पन्न चलचित्र कलाकार संघको निर्वाचनमा नायक बिष्टले आफ्नो रणनीति सफल गराएर देखाए । कुल खसेको ४०९ मत मध्ये गजितको पक्षमा २८७ जनाले भोट हाले । यो निर्वाचनमा कुनै पनि सदस्यले पाएको सर्वाधिक धेरै मत संख्या हो । उपाध्यक्ष पदका विजेता सानुकुमार ताम्राकारले २७७ मत ल्याएका थिए ।
सानुकुमारको भन्दा गजितको पक्षमा १० मत बढी आयो । चुनावमा राजनीतिक गुटवन्धी हाबी भएको स्पष्ट थियो । राजनीतिक गुटवन्धीका कारण धेरैले प्यानल भोट प्राप्त गरेका थिए । तर, सर्वाधिक धेरै मत ल्याउने गजितलाई भने राजनीतिक गुटवन्धीले प्रभाव परेको देखिएन । उनले दुबैतर्फको भोट ल्याएका थिए ।
२८७ मत प्राप्त गर्नु  सामान्य कुरा होइन । पहिलो कुरा त गजितले सबैसँग भोट मागे, एसएमएस गरे । दोश्रो कुरा उनको पक्षमा थुप्रै चलचित्रकर्मीले भोट मागेका थिए । यस्तै, गजितको नम्र शैलीले पनि उनलाई सर्वाधिक धेरै मत ल्याउने सदस्यमा विजयी बनाउन भूमिका खेल्यो ।
१८ जना सदस्य उठेको निर्वाचनमा गजितको नाम सबैभन्दा माथि हुनु पनि उनका लागि फाइदाको बिषय बन्यो । जेहोस्, गजितलाई २८७ जनाले पत्याएका छन् । अब, उनले पत्याउने र नपत्याउने दुबैको हकमा काम गर्छन् या गर्दैनन्, यो भने हेर्न बाँकी छ ।

