धुर्मुस सुन्तलीको प्रस्ताव: पुनर्निर्माण प्राधिकरणको जिम्मा हामीलार्इ दिनुस्
२७ मंसिर, काठमाडौं । चर्चित कलाकार सीताराम कट्टेल (धुर्मुस) र कुञ्जना घिमिरे (सुन्तली) ले हामी सकैजना फाहोरी भएकाले हामी बस्ने ठाउँ शरीर र मनभित्र समेत सफाइको जरुरी भएको बताएका छन् ।
हाले काभ्रे, रामेछाप र सिन्धुपाल्चोकमा सफाइ अभियान चलाएर फर्केका धुर्मुस र सुन्तलीले विद्यालयमा पुगेर दिसासमेत सोहोरेको अनुभव सुनाउँदै भने-हामीले देशमा केही गरेर देखाउन सकिन्छ भन्ने अनुभव हासिल गरेका छौं ।’
सरकारले भूकम्पपीडितका लागि केही गर्न नसकेको तर, आफूहरुले एकीकृत वस्ती बनाएर देखाएको बताउँदै कट्टेलले भने-‘सरकारले हामीलाई पुनर्निर्माण प्राधिकरणको जिम्मा देओस्, हामी गरेर देखाइदिन्छौं ।’
सोमबार केही पत्रकारका सामु घुर्मुस- सुन्तलीले यसरी आफ्ना अनुभव सेयर गरे- 
-सीताराम कट्टेल (धुर्मुस)
हामी कलाकार मात्र होइन, यो देशका जिम्मेवार नागरिक पनि हौं । देशमा जब भूकम्प गयो, हामी दुईजना श्रीमान-श्रीमती देश दुखेका बेला अमेरिकाबाट नेपाल आयौं । सुरक्षाको हिसाबले अमेरिकामा हामी निकै सुरक्षित थियौं । पारिश्रमिक पनि निकै राम्रो हुन्थ्यो दुबै जनाको । तर, जिम्मेवार नागरिक भएको हैसियतले यो माटोमा बसेर यो माटोका लागि केही गर्नुपर्छ भन्ने अभिप्रायले हामी आयौं ।
स्वदेशमा आइसकेपछि राहत वितरणसँगसँगै चर्पी निर्माणको कामलाई तिव्रता दियौं । २९ गतेको दोस्रो पराकम्पनको भोलिपल्ट नै हामी सिन्धुपाल्चोकको पिपलडाँडामा १६ जनाको टिम लिएर चर्पि बनाउन गयौं ।
हामीलाई के लाग्यो भने यो बेला महामारी फैलिन सक्छ । मानिसहरु टहरामुनि बसेका छन् । बुढाबुढी छन्, बालबच्चा छन्, तरुना तरुनी छन् । उनीहरुलाई लाज पनि छ, घीन पनि छ । त्यसैले यो पनि अभियान चलाउनुपर्छ भनेर हामीले सिन्धुपाल्चोकमा १० वटा र नुवाकोटमा ४० वटा चर्पी निर्माण गरेका थियौं ।
नुवाकोटमै हामीले श्री महाकाली निम्न माध्यमिक विद्यालय निर्माण गरेका हौं । त्यो स्थायी विद्यालय हो । त्यो अस्थायी हिसाबले काम गरेका थिएनौं । त्यसपछि हामी एकीकृत नमूना बस्तीमा गयौं । राहत पनि भयो, विद्यालय पनि भयो, चर्पी पनि भयो र एकीकृत नमूना बस्ती निर्माण गरेर हस्तान्तरण गरेको आज साढे ३ महिना जति बितिसक्यो । भूकम्प गएको पनि ७-८ महिना बितिसक्यो ।
राज्यको तर्फबाट पुननिर्माण प्राधिकरण गठन भए पनि त्यो खारेज भएर अब के हुने भनि अन्योल भैरहेको छ । पीडितहरु झन् बढी पीडित भएका छन् । सञ्चार माध्यममा आएका सबै कुरा सत्य हुन् भने सुनि नसक्नुको हल्ला सुनि सकियो । भूकम्प पीडितको कोटामा आफ्ना मान्छेहरु विदेश पठाउने, बिभिन्न वेबसाइट बनाएर फलनालाई यति घर बनाइदियौं भनेर खानेहरुको जमात देखिएको छ । दशालाई दसैंको रुपमा प्रयोग गरिदिए ।
हामीले एकीकृत नमूना वस्ती निर्माण गरेर हस्तान्तरण गरेको साढे ३ महिना बितिसक्दा पनि राज्यको तर्फबाट केही पनि वातावरण भएको छैन । यदि राज्यले हामीलाई योग्य ठहराउँछ भने पुनर्निर्माण प्राधिकरणको जिम्मा पनि हामीलाई दिओस् । हामीले त गरेर देखाइ पनि सकेका छौं र अझै देखाउँछौं पनि ।
यो पुनर्निर्माण भन्ने चिज अथवा देश बनाउँछु भन्ने चिज गफ गरेर भाषणले हुने होइन । यो एउटा खटेर बन्ने चिज हो । दिलोज्यान दिएर र देश सम्झेर बन्ने चिज हो । हाम्रो अभियान यही सचेतना जगाउने अभियान पनि हो ।
धुर्मुस सुन्तली सरसफाइ अभियान भनेको कसैले पनि गफ मात्र नदिऔं, भाषण मात्र नदिऔं, देशलाई सम्झौं, देशलाई बचाउनुपर्ने अवस्था आएको छ भन्ने हो ।
सबैतिर राजनीतिक उकुस मुकस भएकाबेला, राजनीतिक फोहोरी खेल भैरहेका बेला हाम्रो अभियान भनेको दिमागी सफाइको अभियान हो । अहिले दिमागी सफाइको अभियान रामेछापबाट सुरु भएको छ ।
झट्ट हेर्दा बाटो घाटोको फोहोर उठाए, विद्यालयमा गए, सचेतना जगाएको जस्तो मात्रै देखिन्छ । तर त्योभित्रको प्याकेज भनेको सबैले बाहिरि शरिर नुहाएर मात्रै भएन भित्रि शरिर सफा राख्नुपर्‍यो भन्ने हो । राजनीतिक दलका प्रतिनिधिहरुले पनि अब राजनीतिक आन्दोलन मात्रै नगर्नुस् । राजनीतिक आन्दोलन धेरै भए देशमा । अब एउटा मात्रै आन्दोलन गर्दिनुस्, त्यो हो सफाइ आन्दोलन । सफाइ आन्दोलनभित्र टायर बाल्ने पनि परेन । नेपाल बन्द पनि परे । ढुंगा हान्ने पनि परेन । सफाइ आन्दोलनभित्र शीर निहुराएर फोहोर टिप्नुपर्‍यो र फोहोरलाई उचित ठाउँमा व्यवस्थापन गरेर शीर ठाडो पारेर नेपालीको परिचय दिएर हिँडौं ।
ब्रेन सफा गरेर पहिला आफू घरदेखि सच्चिउँ । आफू सच्चिएपछि समाज सचिन्छ, त्यसपछि जिल्ला सच्चिन्छ । सबै जिल्ला सच्चिन्छ । जिल्ला सबैतिरबाट सफा सुघ्घर भएपछि देश सफासुघ्घर हुन्छ । त्यसपछि मान्छेको भावना सोच बिचार सबै सफा हुन्छ । धुर्मुस सुन्तली सफाइ अभियान पनि यही हो ।
हामीले सरसफाइ अभियान रामेछापबाट अगाडि बढायौं । हाम्रो एउटा प्याकेज छ । पहिला हामीले एउटा अन्तरक्रिया गर्छौं । त्यसपछि हामी बस्तीमा जान्छौं । बस्तीमा सबैभन्दा बढी विद्यार्थीको चाप हुने सरकारी र निजी विद्यार्थीहरुको चाप भएको विद्यालयमा जान्छौं । त्यसपछि हामी नगर सफाइमा आउने हाम्रो अभियान हो । चार-पाँचवटा काम गर्ने हाम्रो अभियानका बुँदाहरु छन् ।
हामीले अन्तरक्रिया गर्‍यौं । जिल्लाका प्रजिअ, स्थानीय विकस अधिकारी, नागरिक समाजका अगुवा, सरकारी निकायका अधिकारीहरु, नागरिक अगुवा, महिला समूह, सुरक्षा निकायका प्रमुख, राजनीतिक दलका प्रतिनिधिलगायत सरोकारवाला सबैलाई सपथ खुवायौं ।
हामीले देशलाई सम्झिऔं । हामीले जिम्मेवारी कति पुरा गर्‍यौं, हामी एउटा पदमा बसेर फाइलमा साइन मात्रै गर्‍ैौ कि साँच्चिकै काम गर्‍यौं । देशका लागि के गर्‍यौं । सन् २०१७ सम्म देशलाई खुला दिशामुक्त बनाउने राज्यको नीति छ । यो अभियानका लागि हामीले के गर्‍यौ । तर, हामीले त्यहाँ दुईवटा चिज देख्यौं । एउटा भुकम्पले गर्दा काम गर्न पाइन भन्ने र अर्को नाकाबन्दी छ भन्ने । बाहानाबाजी छ । आफ्नो काम नगर्ने तर, बाहनाबाजी गर्ने परिपाटी देखियो । त्यसैले हामीले सबैलाई सबैं सच्चिऔं र सन् २०१७ सम्म जिल्लालाई खुला दिशामुक्त बनाऔं भनेर छातिमा हात राखेर सबैलाई सपथ खुवायौं । त्यो सबै हामीले खिचेर पनि ल्याएका छौं । उहाँहरुले बोलेको पूरा गर्नुहुन्छ कि हुन्न भनेर भोलि अनुगमन पनि गछौं ।
हामी बस्तीहरुमा पनि गयौं । बस्तीका चर्पी-चर्पीमा पुग्यौं र सफा पनि गर्‍यौं । चर्पी बनाउन नसक्नेहरुलाई पनि पहिचान गर्‍यौं । उनीहरुलाई चर्पी बनाउन राज्यका निकायमा भन्छौं । तर, राज्यले गरेन भने हामी आफैं पनि बनाउँछौं, जसरी हामीले भूकम्पपछि बस्ती बनायौं । स्वदेश विदेशमा रहनेहरुलाई सहयोगका लागि हामी अपिल गछौर्ं ।
त्यसपछि हामी विद्यालयका चर्पीहरुमा गयौंं । त्यहाँ विद्यार्थी र शिक्षकले प्रयोग गर्ने चर्पी फरक-फरक पायौं ।
विद्यालयका प्राङ्गण र चर्पी सफा छैनन् । शिक्षकको अलि सफा देखियो भने विद्यार्थीको चर्पी हेरिनसक्नु । चर्पीका ताजा दिशा पनि हामीले सफा गर्‍यौं । प्रधानाध्यापकहरुलाई बोलाएर देखाउँदै सफा गर्‍यौं र सचत गरायौं । कतिपय प्रधानाध्यापक विद्यार्थीको चर्पी बनेपछि छिरेकै रहेनछन् ।
त्यहाँ सचेतना जगाउन आवश्यक देख्यौं । हामीले लाइन लगाएर नङ काट्ने अभियान पनि गर्‍यौं । यस्तै विद्यार्थीलाई आफ्नो घरमा चर्पी नभए विद्यालय नै जान्न भन्न सिकायौं ।
सिन्धुपाल्चोकको जिल्ला प्रशासन कार्यालय अघि नै देखिएको फोहोरको डंगुरले हामी कहाँ रहेछौं भन्ने प्रतिबिम्ब पनि देखियो । हामी आएको सुनेपछि अघिल्लो दिन देखेको फोहोरको डम्पिङ सिडिओ साहेबले रातारात हटाएछन् । प्रशासन कार्यालयको जाम भएको भनिएको चर्पी पनि सफा गरिएछ ।
हामीले गरेको बजारको सफाइ फलदायी भयो । हामीले त घर-घरबाट मान्छे ल्याएर ढल सफाइ गर्‍यौं । हामी टाढादेखि फोर सोहोर्न आउँदा तपाईंको आगनको फोहोर किन सफा नगर्ने भन्यौं । सबैलाई आग्रह गरेपछि फोहोर टिप्दा-टिप्दै रामेछाप र सिन्धुपाल्चोकमा त हजार भन्दा बढी मान्छे बजार सफाइमा आए । ०६२/६३को आन्दोलनपछि यति धेरै मान्छे देखियो भनेर पनि केहीले प्रतिक्रिया पनि दिए ।
हाम्रो अभियान राजनीतिक दलका प्रतिनिधिलाई ढ्यांग्र ठोक्ने पनि हो । आफूले के गरेँ नदेख्ने र अरुलाई मात्र दोष दिने र जिम्मेवारी पन्छाउने गरेको भेटियो ।  कतिसम्म गैह्रजिम्मेवार भने कतिपय जिल्लाका प्रमुखहरुबाटै पनि जिल्लाका खुला दिशामुक्त नभएको थाहा नभएको सम्म भने ।
यही कारणले गर्दा मुलुका अस्थिरता आयो । देश दुख्दा पनि सबैले देश नसम्झी आफ्नो फाइदाका लागि अगाडि बढेका छन् । हरेकले आफ्नो जिम्मेवारी पुरा गर्नुपर्छ भन्ने सचेतनाका लागि हाम्रो अभियान हो । हामी यसलाई देशब्यापी रुपमा लान्छौं । हामी धुर्मुस-सुन्तली फाउण्डेशन मार्फत सामाजिक काम गर्छौं ।
हामीले त्यसैमार्फत हामीले भूकम्पपीडितका लागि बस्ती पनि बसायौं । तर, जिल्लामा हामीले कतिपयले यीनिहरुले टन्न रकम ल्याएर कति खाएसम्म भने । धुर्मुस सुन्तली भनेपछि हुरुरु आउँछ भन्ने रहेछ । करोड रुपैयाँ नै ल्याएर खाए होलान् भन्ने पनि जिल्लामा रहेछ ।
हामीले त्यो बस्ती बनाउन ७७ दिन खट्यौं । बिहान ३ बजेदेखि राति १० बजेसम्म खटेर बनाएका हौं । कसैलाई अह्राएर देश बन्छ भन्ने हामी मान्दैनौं । भाषण ठोकेरमात्र बन्दैन फिल्डैमै जानुपर्छ भन्ने उदाहरण हाम्रो नमूना बस्ती हो ।
साढे ६७ लाख रुपैयाँ खर्चिएर त्यो त्यो वस्ती बनाएको हो । त्यसमा साढे ४७ लाख रुपैयाँ सहयोगी हातबाट जुटेको हो । पछि फेरि १३ लाख रुपैयाँ फेरि विभिन्न संस्थाहरुले हाम्रो कामको सम्मानमा दिनुभएको छ । अपुग पैसा हामीले नै खर्चिएका छौं । हामी नखटेको भए र सरकारी हिसाव भएको भए १० करोडको प्रोजेक्ट हो । त्यो यदि सरकारी तवरबाट बनाउने हो भने वर्षौं लाग्थ्यो ।
हामी देश दौडाहामा निस्कियौं, साथ दिनोस्
-कुञ्जना घिमिरे (सुन्तली)
जब हामीले रामेछाप, सिन्धुपाल्चोक, काभ्रेमा छलफल र गोष्ठी गर्‍यौं । त्यहाँबाट तपाईहरु गाउँ गाउँसम्म छिर्नुहोस् भन्ने सुझावहरु आए । केन्द्रमा त छलफल जसले पनि गरिरहेको हुन्छ नि ।
मैले भनें, गाउँ त पछि छिर्ने हो, पहिला फोहोर कहाँ छ भन्दा केन्द्रमा छ । केन्द्र नै फोहोरी छ भने केन्द्र सफा गर्नुपरेन ?
हामीले दुईघण्टा छलफल र गोष्टी केन्द्रमा गर्‍यौं । तपाईहरु पहिला आफू सच्चिनुहोस, तपाईहरु सच्चिएपछि तपाई हामी साथमा मिलेर फेरि हामी गाउँगाउँ छिर्छौं ।
हामीले सडक-सडकमा फोहोर टिप्दै पनि हिँड्यौं । चिच्याउँदै पनि हिँड्यौं । आन्दोलनमा आउनुपर्‍यो भने एकैछिनमा मान्छेहरु सडकमा उत्रिन्छन्, जिन्दावाद र मूर्दावादका नारा लगाउँछन् । जिन्दाबाद मूर्दावाद भन्दै ठ्याउने ती हातहरुले फोहोर टिप्न भने कोही पनि सडकमा आउँदैनन् । हाम्रो घर अगाडिको फोहोर सरकारले आएर टिपिदिने हो र ?
हामी जे चीजमा पनि सरकारलाई मात्रै आरोप लगाउँछौं । तर, हाम्रो घर अगाडिको फोहोर भनेको त हामीले नै टिप्ने हो । हामीले आफूलाई सभ्य नागरिक बनाउनुछ भने आफ्नो घर अगाडिको फोहोर आफैं टिप्नुहोस । जिन्दावाद र मूर्दावाद भन्दै हात हल्लाएर हिँड्नु परेन ।
कुनैपनि राजनीतिक दलले आफ्ना कार्यकर्ता ल्याएर फोहोर टिपाउनुहोस, ठाउँ सफा राख्नुहोस् । ठाउँ सफा रखेपछि मन सफा हुन्छ । मन सफा भएपछि दिमाग सफा हुन्छ । दिमाग सफा भयो भने हामी रिफे्रस हुन्छौं ।
हामी रिफ्रेस हुनका लागि काठमाडौं बाहिर जान्छौं । हामी किन काठमाडौंमा रिफ्रेस हुन सक्दैनौं ? भूकम्पपीडितका लागि टहरा बनाउन हामी दुई महिना काभ्रेमा बस्दाखेरि उहाँ (धुर्मुस)को ग्यास्टि्रक पनि छैन । जब काठमाडौं छिर्‍यो स्ट्रेस । हामीलाई मात्रै होइन, सम्पूर्णलाई हुन्छ । किन भन्दा फोहोरि खेल, फोहोर र हरेक चिज अव्यवस्थित छ । अनि हामी धुलिखेल, ककनी, पोखरा, धरान घुम्न जाने सफा भएर त हो नि ।
त्यो सफा हामीले यहाँ किन नगर्ने ? दुई दिन सफा ठाउँमा गएर आउँदैमा हामी सफा हुने त होइन । त्यो चीज हामीले थाल्नुपर्छ । विदेश किन विकास भएको छ भन्दाखेरि चिल्ला बाटाहरु, सफा गाउँ, रिफ्रेस सेन्टर, मान्छे हिँड्ने एउटा लाइन, सभ्य मान्छेहरु, त्यही भएर त्यो चिज चै अब हाम्रो देशमा पनि आवश्यक छ ।
देश विकास गर्ने हो भने सरसफाइ भनेको सबैभन्दा महत्वपूर्ण छ भन्ने हिसाबले हामीले मनदेखि नै रियलाइज गरेर हामी हिँडेका छौं । र, यो हाम्रो मात्रै अभियान होइन, सम्पूर्ण नेपाली जगतकै अभियान हो । हजुरहरुले जसरी सपोर्ट गरिरहनुभएको छ, आगामी दिनमा पनि धुर्मुस सुन्तली साँच्चै नै यसरी जानुभएको रहेछ, यो अभियान उहाँहरुको मात्रै होइन हाम्रो पनि हो भन्ने ठानेर हजुरहरुको साथ र सपोर्ट चाहिन्छ । अब चाहिँ हामी देशदौडाहमा निस्किएकै हौं ।
आफ्नो ठाउँ सफा राख्नुपर्छ भन्नेमा तपाई हामी सक्षम छौं, सचेतनाको आवश्यकता छैन नि शहरमा । कसलाई थाहा छैन, खाना खानुअघि साबुन पानीले हात धुनुपर्छ, दिसा गरिसकेपछि साबुन पानीले हात धुनुपर्छ । चर्पीमै दिसा पिसाब गर्नुपर्छ भन्ने कुरा केन्द्रमा थाहा छ नि । त्यो सफाइ केन्द्रमा चाहिएन, त्यो हेपाहा प्रवृत्ति आफूले खाएर छिमेकीका अघि फोहोर फाल्दिने । त्यो फोहोरले आफूलाई पनि असर गर्छ भन्ने चाहीँ छैन ।
होटलवालाले झिँगा भन्किनेगरी फोहोर गर्छ, तर साइडकोलाई पनि त्यसले असर गर्छ । त्यो चीज मान्छेलाई थाहा पनि छ, तर बेवास्ता गरिन्छ । उसको घरको अगाडि फोहोर भएको त हो नि मेरो अगाडि होइन भन्ने चीजहरु केन्द्रमा छन् । यिनीहरुलाई जबसम्म सफा गरिँदैन गाउँमा त के हुन्छ र ।
जहाँ घनाबस्ती हुन्छ, जहाँ बढी जनसंख्या हुन्छ, फोहोर हुने त्यहाँ हो नि । गाउँमा त, पहाडमा त एउटा घर यहाँ भयो भने अर्को घर पर हुन्छ । कति नै फोहोर हुन्छ र ? गाउँमा भनेको चर्पी बनाउ, चर्पीमै दिसा पिसाब गर भन्ने अभियान लानुपर्छ । तर केन्द्रमा चाहीँ पहिला हामीले दिमाग नै फोहोर, राजनीति फोहोर, यी चिज हटाउनुपर्छ भनेर हामी हार्टली मनैदेखि लागेका छौं ।

