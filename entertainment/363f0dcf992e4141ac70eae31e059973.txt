मनाङमा ‘ग्राण्ड यार्तुङ’ को रौनक (फोटोफिचर सहित)

आश गुरुङ/उज्यालो । लमजुङ, साउन २ – मनाङको मनाङ गाउँमा पहिलो पटक ‘ग्राण्ड यार्तुङ’ अर्थात घोडेजात्रा पर्वको  आयोजना गरियो ।
मनाङको मनाङ गाउँमा यस अघि यार्तुङ पर्वको रुपमा मनाउँदै आएको पर्वलाई यो वर्ष स्थानीय बासिन्दाले ‘ग्राण्ड यातुर्ङ’ नाम दिएर मनाएका हुन् ।
वर्षायामको काम सकिएपछि मनाइने यार्तुङको विशेष आकर्षण घोडा दौड प्रतियोगिता हो । योवर्ष ४ दिनसम्म चलेको पर्वमा एकसय जना भन्दा धेरैले आ–आफ्ना घोडा दौडाएका थिए । अघिल्ला वर्षहरुमा एक वा दुई दिन चल्ने कार्यक्रम यो वर्ष भने ग्राण्ड यार्तुङको नाम दिएर चारदिनसम्म मनाइएको थियो ।
मनाङको टंकिमनाङ र मनाङ गाविसमा परापूर्व कालदेखि मनाउँदै आएको यो पर्व गत वर्षहरुमा भन्दा धुमधामका साथ मनाइएको पर्यटन ब्यवसायी विनोद गुरुङले वताउनुभयो । यार्तुङ पर्वको अन्तिम दिन सोमबार घोडा दौड प्रतियोगिताको आयोजना गरिएको थियो । प्रतियोगितामा भ्राका गाविसका १७ वर्षका शंकर विक पहिलो भए । उनले ४० हजार नगद, ट्रफि र प्रमाणपत्र प्राप्त गरे । यस्तै टंकिमनाङका युङ्डुङ गुरुङ दोश्रो र मनाङका कर्म गुरुङ तेस्रो भए । उनीहरुले क्रमशः ३० हजार र १५ हजार रुपैयाँ हात पारे । मेलामा विभिन्न कलाकारहरुले आफ्नो प्रस्तुती दिएका थिए । कार्यक्रम नेस्याङ युवा क्लब मनाङ, पर्यटन व्यवस्थापन उपसमिति टंकिमनाङ र टंकिमनाङ र मनाङ गाविस र म्हिथेवा प्रतिनिधिहरुले आयोजना गरेका थिए ।
गहुँ, फापर, आलुलागयतका बालीमात्रै हुने गाउँमा यस पर्वले रौनक ल्याएको छ । पर्वमा गाउँका १६ देखि ६० वर्षसम्मका सबैले घोडा दौडाउने चलन छ ।
तस्बिर सौजन्य : पारसविक्रम सिंह/एक्याप मनाङ
