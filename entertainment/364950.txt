अनमोलदेखि नम्रतासम्म, जसको यो बर्ष एउटा मात्र फिल्म

वैशाखमा आएको भूकम्पका कारण केही समय नेपाली चलचित्रको प्रदर्शन रोकियो । भदौदेखि सुरु भएको प्रदर्शन यात्रामा चलचित्रको सफलता र असफलताको समिकरण उस्तै छ । यो बर्ष अधिकांश कलाकारका गतबर्ष जस्तै आधा दर्जन चलचित्र प्रदर्शनमा आउने छैनन् ।
यो बर्ष कलाकारका २ भन्दा धेरै चलचित्र हलमा नदेखिने भएका छन् । तर, केही कलाकार छन् जसको यो बर्ष एउटा मात्र चलचित्र हलमा लाग्नेछ ।
यो बर्ष निर्माता तथा निर्देशक शोभित बस्नेतले अकस्मात चलचित्र ‘जाउँ हिड पोखरा’ प्रदर्शन नगरिदिएको भए नायिका रेखा थापाको एउटा मात्र चलचित्र हलमा आउने थियो । तर, शोभितका कारण उनलाई दर्शकले २ पटक हलमा देख्नेछन् ।
नायिका केकी अधिकारीदेखि पि्रयंका कार्की हुँदै शिल्पा पोख्रेलका २ वटा चलचित्र हलमा देखिनेछन् । तर, यो बर्ष दर्शकले नायिका नम्रता श्रेष्ठको एउटा मात्र चलचित्र हेर्न पाउनेछन् । माघ २९ गतेबाट प्रदर्शनमा आउने चलचित्र ‘क्लासिक’मात्र नम्रताका लागि दर्शकको आकर्षणमा रहनेछ । उसो त, गोपिकृष्ण मुभिजको ब्यानरमा बनेको चलचित्र ‘होमवर्क’ पनि यही बर्ष हलमा लाग्ने चर्चा छ । तर, चलचित्रले प्रदर्शन मिति औपचारिक रुपमा घोषणा नगरेकाले अहिलेसम्म नम्रताको एउटा मात्र चलचित्र हलमा  देखिनेछ ।
यो बर्ष नायिका नीता ढुंगानालाई पनि दर्शकले एकपटक मात्र हलमा देख्नेछन् । चलचित्र ‘फूलै फूलको मौसम तिमीलाई’मा मात्र यी नायिका देखिनेछिन् । चलचित्रमा भन्दा व्यक्तिगत जीन्दगीमा नै रमेकी नीताका लागि यो चलचित्रको व्यापार महत्वपूर्ण हुनेछ । कारण, एउटा चलचित्र पनि असफल भयो भने कलाकारका  लागि त्यो भारी पर्नेछ ।
यो बर्ष नायक अनमोल केसीलाई पनि दर्शकले एउटा चलचित्रमा मात्र देख्नेछन् । फागुन २१ गते उनी अभिनित चलचित्र ‘डि्रम्स’ प्रदर्शन हुने तयारीमा छ । सोही दिन नीताको पनि भाग्य परिक्षा हुनेछ । भूवन केसीको निर्देशनमा बनेको यो चलचित्रलाई लिएर अहिले चलचित्र वृत्तमा ठूलो कौतुहतला छ ।
यी बाहेक अन्य केही कलाकार पनि छन्, जो एकपटक मात्र हलमा देखिनेछन् । तर, चर्चा र प्रतिक्षाका हिसाबमा यी ३ कलाकार र यी तिनले खेलेको चलचित्र दर्शकका लागि प्रतिक्षामा छ ।

