आजदेखि बाल नाटक महोत्सव

काठमाडौ, जेठ ७ – काठमाडौमा मंगलबार बाल नाटक महोत्सव शुरु हुँदैछ ।
अनामनगरमा रहेको मण्डला थिएटरमा हुने महोत्सवको बिहान साढे १० बजे संस्कृति, पर्यटन तथा नागरिक उड्डयन मन्त्री रामकुमार श्रेष्ठले उद्घाटन गर्ने कार्यक्रम छ ।
महोत्सवमा गएको फागुन महिनामा राष्ट्रिय बाल नाटक महोत्सवमा प्रदर्शन भएका १४ वटामध्ये उत्कृष्ट ६ वटा नाटक प्रदर्शन गरिनेछ । नाटकको माध्यमबाट बालबालिकाको चेतना विकास गर्ने उद्देश्यले सक्रिय युवा रंगकर्मीहरुको सामूहिक प्रयासमा महोत्सव आयोजना गरिएको हो ।
मंगलबार पहिलो दिन फूल राईट स्कूल भक्तपुरको नाटक ‘पोशाक’ प्रदर्शन गरिने युवा रंगकर्मी केदार श्रेष्ठले बताउनुभयो । मेला ६ दिनसम्म चल्नेछ ।
एउटा नाटक दिनको ३ पटकसम्म प्रदर्शन गरिने रंगकर्मी श्रेष्ठले बताउनुभयो । शनिबार भने २ वटा नाटक प्रदर्शन हुने उहाँले जानकारी दिनुभयो ।
