सेलिब्रेटी कार्ड चाहियो कलाकारलाई

नेपाल चलचित्र कलाकार संघले कलाकारलाई कार्डको ब्यबस्था गर्न माग गरेको छ । संघले बरिष्ठ र लोकप्रिय विधामा कार्ड उपलब्ध गराउन सरकारसँग माग गरेको हो । कार्डको मापदण्डको विषयमा कलाकारहरुविच एक वर्ष अघि विवाद भएको थियो ।
संघको नयाँ कार्यसमितीले चलचित्र विकास बोर्ड अध्यक्ष राजकुमार राईलाई भेटेर तीन बुँदे माग राखेको हो । संघका अध्यक्ष रामकेशर बोगटीले सेलीब्रेटी कार्ड, चलचित्र नीतिमा प्रतिनिधी र चलचित्र दर्ता गर्दा कलाकार संघको पनि स्विकृती लिनु पर्ने माग राखे ।
संघले अहिले राखेको माग अनुसार कार्ड वितरण गर्दा बरिष्ठ र लोकप्रिय दुई विधा बनाउनुपर्ने उल्लेख छ । त्यस्तै चलचित्र नीतिलाई ब्यबस्थित गर्न गठन गरिएको सरकारी टोलीमा कलाकारको पनि प्रतिनिधित्व हुनुपर्ने माग गरिएको छ ।
चलचित्र निर्माणको अनुमति लिँदा निर्माताले कलाकारको नाम अनिवार्य लेख्नुपर्ने भन्दै कलाकार संघको पनि सिफारिस लिनुपर्ने माग गरे ।
सोही कार्यक्रममा बोर्ड अध्यक्ष राजकुमार राईले नव निर्वाचित पदाधिकारीलाई टिका र माला लगाएर स्वागत गरेका थिए ।

