कालो केशले करिश्मालाई लोभ्यायो

काठमाडौं । कालो कालो केश…बोलको गीतको संगीत गर्दैमा संगीतकार राजनराज शिवाकोटीलाई लागेको थियो । गीतको भिडियोमा करिश्मा मानन्धरले मोडलिङ गर्नुपर्छ ।
करिश्माको नृत्यकलावाट प्रभावित थिए शिवाकोटी । यो गीतमा करिश्मालाई अभिनय गराउन पाए उनको नृत्यकला धेरै केटाकेटीले सिक्छन् भन्ने लागेको थियो उनलाई ।
कालो कालो केश मेरो मिठो मिठो बोली
कल्ले लाने होला मलाई चढाएर डोली…
गीत तयार भयो । गीतमा कसलाई मोडलिङ गराउने संगीतकारले चाहेर मात्रै सम्भव थिएन । भिडियो निर्देशक दिपेन्द्र केसीसँग शिवाकोटीले कुरा गरे ‘यो गीतमा संगीत गर्दा मैले करिश्मा मानन्धरलाई झल्झली सम्झेको थिँए ।’ दिपेन्द्रले उनको प्रस्ताब नमान्ने कुरै भएन ।
नृत्य निर्देशक गोबिन्द राई मार्फत कुरो पुग्यो करिश्मा कहाँ । सुरुमा करिश्माले काम गर्ने कुरा गरिनन् । ‘म पहिला गीत सुन्छु चित्त बुझ्यो भने मात्रै काम गरौंला ।’
दुईदिनपछि खबर आयो । ‘गीत चित्त बुझ्यो म काम गर्छु ।’ शिवाकोटी भन्छन् ‘करिश्मा दिदीलाई मात्रै हैन हामीलाई पनि चित्त बुझ्यो ।’ गोपी दाहालको शब्द रहेको उक्त गीतमा जुना प्रशाईले स्वर दिएकी छिन् । एल्बमको नाम उज्जवल रहको छ ।


