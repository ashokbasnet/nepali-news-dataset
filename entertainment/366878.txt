आजदेखि आधापेज, द्यौली र टिस्टा पारिको साइनो

काठमाडौं । शुक्रवारदेखि तीनवटा नेपाली र एउटा अंग्रेजी गरेर चार फिल्म रिलिज भएका छन् । आधापेज, द्यौली र टिस्टापारिको साइनो तीन नेपाली फिल्मसंगै हलिउड फिल्म स्टार वार्सःद फोर्स अवेकन्स रिलिज भएको हो ।
टिनएज केटाकेटीको प्रेमकथामा बनेको भनिएको आधापेजको निर्देशन समुन्द्र भट्टले गरेका छन् । सलोन बस्नेत, रिस्ता बस्नेत, रुपक न्यौपाने र दिपक क्षेत्रीको मुख्य भूमिका रहेको छ ।
घनश्याम लामिछानेको निर्देशन रहेको द्यौलीमा विष्णु गौतम र गीता अधिकारीको मुख्य भूमिका रहेको छ । शुक्रवारदेखि मोफसलको शहरमा रिलिज हुने द्यौली अर्को साता मात्रै काठमाडौमा प्रदर्शन हुने भएको छ ।
घरेलु कामदार र घरमालिकविचको प्रेमकथामा आधारित यस चलचित्रमा आमा र छोराविचको प्रेमभावलाई प्रष्ट पारिएको छ ।
खिलबहादुर गुरुङको निर्देशन रहेको टिस्टापारिको साइनोमा सिक्किम र नेपालविच सम्बन्धमा आधारित छ । यस फिल्ममा घाँटुनाचको ऐतिहासिक महत्वलाई पनि प्रस्ट पारिएको निर्देशक गुरुङको भनाई रहेको छ ।
हलिउडको चर्चित फिल्म स्टार वार्सः द फोर्स अवेकन्स पनि आजैदेखि काठमाडौं र पोखराका मल्टिप्लेक्स हलमा रिलिज हुने भएको छ ।

