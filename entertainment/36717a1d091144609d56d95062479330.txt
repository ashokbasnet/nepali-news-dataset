धरावासीको अभिनय अनुभव

दीपा तिमल्सिना/उज्यालो । काठमाडौं, मंसिर १६ - लेखकका रुपमा चिनिएका कृष्ण धरावासीलाई अब चलचित्रको पर्दामा पनि हेर्न पाइने भएको छ । धरावासीले अभिनय गरेको र उनकै कृति झोलामाथि बनेको फिल्म झोला सोमबार सार्वजनिक हुने भएको छ ।
फिल्ममा खासै मोह र चासो नभएको बताउने धरावासीले आफ्नै चर्चित कृति झोलामाथि बनेको फिल्ममा लेखककै भूमिका निर्वाह गरेका छन् । धरावासी भन्छन् ‘फिल्म खेल्ने ईच्छाले नभई लेखककै भूमिका निर्वाह गर्नू पर्ने भएकाले मैले अभिनय गरेको हु, आउने दिनमा खासै कुनै फिल्म खेल्ने रहर छैन ।’
टेलिभिजनमा विभिन्न समयमा दिएको अन्तरवार्ताका क्रममा क्यामेरा फेस गर्दा खासै समस्यामा नपरेको भन्दै धरावासीले आफ्नै कृति झोलामा आधारित फिल्ममा भने कट, एक्सनले केहि अनौठौ अनुभुति गराएको बताए ।
झोला कथामा लेखक धरावासीले सय वर्षअघिको ब्राह्मण समाज र पूर्वी नेपालको पहाडी समाजमा नारीले भोग्नु परेका समस्यालाई उजागर गरेका छन् । सय वर्ष अघि सति जान विवश एक महिला पात्रलाई लेखक धरावासीले ज्वलन्त रुपमा प्रस्तुत गरेका छन् ।
झोला पढ्दा रोएका धेरैजस्तो पाठकलाई फिल्मले पनि उतिकै सन्तुष्टि दिने धरावासीको अनुमान छ । ‘फिल्ममा नेपालको एउटा इतिहास छ, यो विशुद्ध टिपिकल फिल्म हो, यसमा मसलादार संवाद र दृष्य राखिएको छैन’, उनी भन्छन् ‘व्यवसायिकतालाई भन्दा पनि सामाजमा चेतना फैलाउन कथा अनुसार नै फिल्म निर्माण गरिएको छ ।’  फिल्मका हरेक संवादले दर्शकको मन छुने उनको भनाई छ ।
फिल्ममा नायिका गरिमा पन्तले मुख्य भूमिका निर्वाह गरेकी छिन् भने झोला कथाको काकी पात्रको भूमिकामा लक्ष्मी गिरीले अभिनय गरेकी छिन् । नेपाली फिल्मी जगतमा अनलक्कीको बिल्ला भिरेकी नायिका गरिमा पन्त पनि यो फिल्मप्रति निकै आशावादी छिन् ।
महिला हिंसाविरुद्धको अभियानमा झोलाको प्रदर्शन
लेखक धरावासीको नजरमा त्यतिबेलाको समाजमा र अहिलेको समाजमा महिलाहरु उत्तिकै प्रताडित छन् । फरक यति हो उ बेला सति जान पथ्र्यो अहिले पर्दैन । महिलामाथि अहिले पनि उत्तिकै हिंसा भइरहने भएकाले महिला हिंसा विरुद्धको १६ दिने अभियान चलिरहका बेला झोला प्रदर्शन गर्न लागिएको हो ।
पात्र कल्पना गर्दै झोला पढेका धेरैले अब फिल्ममा ती पात्र भेटाउने छन् । सोमबार पहिलो पटक झोला प्रदर्शनी हुँदैछ । महिला हिंसा विरुद्ध अभियानमा सहकार्य गर्दै आएको जेन्टा क्लब अफ काठमाडौंले काठमाडौंको कुमारी हलमा झोलाको पहिलो पटक प्रदर्शन गर्न लागेको हो । ९० मिनेटको झोला फिल्मलाई निर्देशक यादव भट्टराईले निर्देशन गरेका हुन् ।
फिल्मको औपचारिक उद्घाटन भने आउँदो २० गते हुँदैछ । राजनीतिज्ञ, सामाजिक अगुवा, साहित्यकार, पत्रकार, विश्लेषकहरुको उपस्थितिमा औपचारिक कार्यक्रम गरी झोला सार्वजनिक गर्ने लेखक धरावासीले बताए ।
नारी चेतनाको पक्षलाई कथाले बोकेकोले व्यवसायिकतामा भन्दा पनि ग्रामिण भेगसम्म यो फिल्म पुर्‍याउने निर्माण पक्ष र लेखक धरावासीले बताएका छन् । गाउँ गाउँका सामूदायीक स्कुल, कलेजमा च्यारिटो शो गरिने धरावासीले बताए ।
आफ्नै गृह जिल्ला झापाबाट च्यारिटी शो गर्ने लेखक धरावासीले बताए । त्यसपछि अरु जिल्लामा महिलाको हक हितमा काम गर्दै आएका संस्थालाई प्राथमिकतामा राखेर च्यारिटी शो गरिने छ । च्यारिटी शोमा उठेको पैशामध्ये आधा रकम समाजिक कामका लागि जिल्लाका क्रियाशिल महिला संघ संस्थालाई दिईनेछ ।
नेपाली साहित्यमा लगातार कलम चलाएका धरावासीको २३ वटा कृति प्रकाशित भइसकेका छन् भने २ महिनापछि नयाँ पुस्तक बजारमा आउँदै छ । धरावासीको ७ वटा उपन्यास , २ वटा कथा, ४ वटा समालोचना, २ वटा कविता काव्य, ४ वटा निबन्ध, एउटा निबन्ध संग्रह,  एउटा सस्मरण र  २ वटा जीवनी प्रकाशित भएका छन् ।
