आर्यनलाई देख्दा मुटुले ठाउँ छोड्यो: शिल्पा
 काठमाडौं । एक उदीयमान कलाकारका लागि अवार्डको महत्व कति हुन्छ भन्ने कसैले शिल्पालाई सोधोस, जसले गत बुधबार जीवनकै पहिलो अवार्ड थापेकी छन् । आफूले खेलेको पहिलो फिल्म लज्जाबाट सर्वोत्कृष्ट नवअभिनेत्रीको विधामा अवार्ड जित्दा उनी भावुक बनेर रोइदिइन् ।
‘अनाउसन्मेन्ट हुनुअघि म भगवानको नाम जपेर बसिरहेकी थिएँ, मुटु काँपिरहेको थियो,’ शिल्पा भन्छिन्, ‘जब नाम घोषणा भयो, मेरो दिमाग एकाएक शून्य जस्तो भइदियो । अबार्ड थाप्दा म त पिलपिल गर्दै रोइरहेकी रहेछु । त्यति बेला मैले के-के बोलेँ भन्ने पनि थाहा छैन ।’
उनलाई थाहा नभए पनि अनलाइनखबरको रेकर्डमा छ के के बोलिन् भन्ने । उनले भनेकी थिइन्, ‘मेरो त मनै मरिसकेको थियो । यो अवार्डले मलाई व्यूताएको छ ।’
०००
तीन वर्षजति अगाडि निर्माता छवि ओझा आफ्नो नयाँ फिल्म लोफरका लागि नयाँ हिरोइन खोजिरहेका थिए । म्युजिक भिडियो निर्देशक शंकर बीसी एउटी सुन्दरीको फोटो बोकेर छवी कहाँ पुगे । ‘केटी राम्री छे र मिहिनेति पनि छे,’ उनले छवीलाई भने, ‘रोएको सिनमा ग्लिसरिन नै चाहिँदैन, यत्तिकै आँशु झारिदिन्छे ।’
‘हो र ?’ छविले आशंका व्यक्त गरे ।
शंकरले थपे, ‘डान्समा पनि पोख्त छे । फेसियल एक्सप्रेसन त सिकाउनै पर्दैन ।’
‘हो र ?’ छविले फेरि आशंका जनाए ।
यो सम्वाद भएको केही दिनपछि ग्लिसरिनबिनै रुने केटी छविको अगाडि उपरखुट्टी लाएर बसिरहेकी थिइन् ।
‘तिम्रो नाम के हो ?’
‘शिल्पा । शिल्पा पोखरेल ।’
‘क्यामरा फेस गरेको छ कि छैन ?’
‘छ । एक सय ५० म्युजिक भिडियो खेलिसकेकी छु ।’
छविले आफ्नो ल्यापटपमा यूट्यूव खोलेर तुरुन्तै उनको नाम सर्च गरे । नभन्दै बग्रेल्ती भीडियोहरु देखिए । एउटै म्युजिक भीडियो खोलेर हेरेपछि छवि ढुक्क भए ।
त्यसपछि केहीबेर मौन बसे र भने, ‘लोफरमा हिरोइनको छोटो रोल छ । म तिमीलाई मेरो नेक्स्ट प्रोजेक्टमा लिन्छु । लोफरपछि म नारी प्रधान फिल्म बनाउँदै छु । त्यसमा तिमी पक्का ।’
शिल्पा निराश बनिन् । ‘हस त नमस्कार’ भन्दै फर्किन् ।
‘मलाई लाग्यो, उहाँले मलाई मनपराउनुभएन, त्यसैले अर्को प्रोजेक्टको बहानामा पन्छाउन खोज्नुभयो । बनाउन लागेको फिल्ममा रोल नदिएपछि अर्को फिल्ममा लिनुहोला भन्ने विश्वास एक प्रतिशत पनि थिएन,’ शिल्पा भन्छिन् ।
उनी म्युजिक भिडियोमै व्यस्त रहन थालिन् । ६ महिनापछि मोबाइलको घण्टी बज्यो । छविको नम्बर थियो । उनले उठाइनन् । तीनपटक फोन आउँदा पनि उठाइनन् । त्यसपछि अपरिचित नम्बरबाट फोन आयो ।
‘म नवल नेपाल । लज्जाको निर्देशक ।’ उनले परिचय दिए ।
‘के लज्जा ?’ उनले ठाडो स्वरमा सोधिन् ।
‘छवि ओझाको निर्माणमा बन्न लागेको फिल्म ।’
‘ए ।’
‘छवि बाले तपाईंसित भेट्न खोज्नुभएको छ ।’
‘ए ।’
यसपटक उनी आफ्नी आमालाई लिएर छविकहाँ पुगिन् । नवल पनि थिए । औपचारिक गफगाफपछि नवलले शिल्पालाई छुट्टै कोठामा लगे । नयाँ फिल्मको स्क्रिप्टबारे बताए । अनि एउटा डाइलग बोल्न लगाए । उनले अभिनयसहित बोलिदिइन् । नवलले अनुहार उज्यालो बनाए ।
‘हामीलाई चाहिएको जस्तै,’ उनी दगुर्दै छविसामु गएर भने, ‘अभिनय गर्नुहुँदो रहेछ ।’
लज्जाका लागि तत्कालै फाइनल भइन् शिल्पा । आमा-छोरी हात समातेर घर फर्के ।
०००
आर्यन सिग्देल, शिल्पाका प्रिय हिरो थिए । लज्जामा आफ्नो अपोजिटमा आर्यनलाई लिएको सुनेपछि शिल्पा दंग पर्नुको सीमा रहेन । सँगसँगै मनमा डर पनि पस्यो ।

शिल्पा भन्छिन्, ‘मैले आर्यनको विषयमा मिडियामा धेरै नेगेटिभ कुराहरु पढेकीे थिएँ । घमण्डी र अरु कलाकारलाई मान्छे नगन्ने स्वभाव छ भन्ने सुनेकी थिएँ । त्यसैले उहाँसित कसरी काम गर्नुहोला भन्ने चिन्ताले सताउन थाल्यो ।’
पहिलो दिनको सुटिङमा आर्यनलाई देख्नासाथै उनको ढुकढुकी बढ्यो । सुटिङको पहिलो सिनमा आर्यनले शिल्पालाई प्रपोज गर्ने र शिल्पाले जवाफ दिनुपर्ने थियो । उनले त्यही डाइलग बोल्नुपर्ने थियो, निर्देशक नवलसित पहिलोपटक भेट्दा आत्मविश्वासपूर्वक बोलेर सुनाएकी थिइन् । तर, अहिले त शिल्पाको मुटुले ठाउँ छोडिसकेको थियो ।
‘निर्देशकले एक्सन भन्नुभयो, तर मेरो मुखबाट डाइलग नै निस्केन,’ शिल्पा भन्छिन्, ‘तीन पटकसम्म टेक ओके नभएपछि मलाई त रुनै मन लाग्यो ।’
शिल्पाको हालत देखेपछि आर्यनले पाखुरामा समातेर सम्झाए, ‘डन्ट वरी । सुरुमा सबैलाई यस्तै हो । फस्र्ट फिल्ममा मेरो पनि सातोपुत्लो गएको थियो ।’
आर्यनको पहिलो व्यवहारले नै उनीप्रति शिल्पाको दृष्टिकोण बदलियो । आत्मविश्वास पनि बढ्यो । निर्देशक नेपालले पनि उनलाई धेरै बेर सम्झाए । बल्ल उनी तयार भइन् । चौथो टेकमा पहिलो सिन ओके भयो ।
०००
छविले भनेजस्तै लज्जा नारीप्रधान फिल्म थियो । फिल्मको कथा पूरै शिल्पा वरिपरि घुमेको थियो । पहिलो फिल्ममै छवि जस्ता स्थापित निर्माता, नवलजस्ता प्रतिभाशाली निर्देशक र केन्द्रीय भूमिका । शिल्पा भाग्यमानी थिइन् ।
फिल्म पनि उम्दा बन्यो र ब्यापार पनि राम्रो गर्‍यो । शिल्पाको कार्यशैलीबाट मोहित बनेका छविले आफ्नो अर्को फिल्म हवल्दार सुन्तलीमा उनलाई रिपिट गरे । यसपटक पनि उनले निराश बनाइनन् ।
हवल्दार सुन्तलीले पनि सन्तेाषजनक व्यापार गर्‍यो । शिल्पाका प्रदर्शित फिल्म यिनै दुईवटा हुन् । करिश्मा मानन्धरको फागु र राजबहादुर सहनीको वृन्दावनमा उनले अभिनय गरेकी छिन्, जुन प्रदर्शनमा आइसकेका छैनन् ।
फिल्मसँगै समानान्तर रुपमा म्युजिक भिडियोमा पनि काम गरिरहेकी छिन् शिल्पा । म्युजिक भिडियोलाई आफ्नो माइती र फिल्मलाई घर सम्झिन्छिन् उनी ।
‘मेरो पहिले प्राथमिकता मुभी नै हो,’ उनी भन्छिन्, ‘तर म्युजिक भिडियोमा म बढी रमाउँछु किनकि मलाई आफ्नो माइतीमा फर्केझैं लाग्छ ।’

