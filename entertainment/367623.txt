जस्मिनसँग सुशिलको ‘बिच बाटो’, ‘पप्पी देउन’ले बनायो हिट
निर्माता राजेश शाही पौष १७ गतेबाट प्रदर्शनमा आउन लागेको चलचित्र ‘बिच बाटो’को मेकिङबाट खुशी देखिएका छन् । अनलाइनखबरसँगको एक भेटमा उनले चलचित्रलाई पारिवारिक कथामा तयार पारेको खुलाए । यस अगाडि उनले निर्माण गरेका चलचित्र ‘कवच र मेरो मनको साथी’ले पनि चर्चा पाएका थिए । राजेश चलचित्र बनाएपछि त्यसले निर्माताको लगानी फिर्ता हुनुपर्छ भन्ने तर्कमा देखिए ।
तर, उनी निर्माता खुशी हुनु अगाडि दर्शक पनि सन्तुष्ट हुनुपर्ने बताउँछन् । आफूले चलचित्र ‘बिच बाटो’लाई दर्शक खुशी पार्ने तरिकाले निर्माण गरेको उनको भनाई छ ।
उसो त निर्माता मात्र होइन, निर्देशक ऋषि न्यौपाने पनि चलचित्रको मेकिङ र कथावस्तुबाट सन्तुष्ट छन् । उनले पूर्ण रुपमा पारिवारिक कथाबस्तुमा चलचित्र बनाएकाले हरेक बर्गका दर्शकले परिवारसँग बसेर चलचित्र हेर्न सक्ने खुलाए । उनका अनुसार ‘बिच बाटो’ हरेक बर्गका दर्शकलाई सन्तुष्ट पार्न सक्ने चलचित्र हो ।
नायिका जश्मिन श्रेष्ठले यो चलचित्रमा आफूले गरेको कामलाई दर्शकले मन पराउने बताइन् । उत्कृष्ट लोकेशन, गीतको चर्चा र कथावस्तुले पनि चलचित्रलाई सफल बनाउने जश्मिनको धारणा छ ।
सुशिल क्षेत्री र जश्मिन श्रेष्ठको मुख्य भूमिका रहेको यो चलचित्र आउँदो शुक्रबारबाट प्रदर्शनमा आउँदैछ । चलचित्रको ‘पप्पी देउन’ बोलको गीतले चर्चा पाइसकेको छ ।
नेपाली चलचित्र सफल बनाउन गीतसंगीतको पनि ठूलो भूमिका हुन्छ । ‘बिच बाटो’ गीतसंगीतमा सफल भैसकेकाले पनि हामी खुशी छौ’, निर्माता शाहीले भने ।

