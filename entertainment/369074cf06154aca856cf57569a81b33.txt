​खराब आचरणका कारण जस्टिन बिबरलाई चीनमा प्रतिबन्ध

साउन ७ – पप स्टार जस्टिन बिबरलाई चिनमा कन्सर्ट गर्न प्रतिबन्ध लगाइएको छ । खराब आचरण भएका कलाकारलाई चीनमा ल्याउनु उपयुक्त नहुने चिनिया अधिकारीहरुले जनाएका छन् । 
२२ वर्षका क्यानडियन पप गायक बिबरले २०१३मा चीन भ्रमण गरेका थिए ।  त्यति बेला बिबरले बेइजिङ र ग्रेटवालमा ‘स्केटबोर्डिङ’ गरे पछि विवादमा आएका थिए । 
बेइजिङको सांस्कृतिक विभागले भनेको छ,  ‘हामी आशा गर्छाैँ, जस्टिन बिबरमा परिपक्वता आउनेछ । उनले आफ्नो बोली र व्यवहार सच्चाउन सक्नेछन् । उनी पब्लिकले मन पराउने एक असल गायक बन्नेछन् ।’
गायक बिबर पटक–पटक विवादले घेरिने गरेका छन् । रक्सी खाएर सवारी साधन चलाएको र तोडफोडमा संलग्न भएको आरोपमा उनी अमेरिकामा पक्राउ परेका थिए ।
