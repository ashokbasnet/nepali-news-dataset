सुस्मिता लागिन् इलामतिर, स्तरिय चलचित्र बनाएको दाबी

चलचित्र निर्माण सुरु गरेकी कलाकार सुस्मिता बमजन राम्रो दृष्य खोज्दै सुटिङ युनिट लिएर इलाम पुगेकी छिन् । ‘म त तिम्रै हुँ’ नाम राखेर चलचित्र सुरु गरेकी सुस्मिताको चलचित्रमा चारवटा गीत छ । चार मध्ये तीन गीतको सुटिङ सकिएको छ भने, एउटा गीत इलाममा सुटिङ गर्ने उनको योजना छ ।
गीतको छायांकनकै लागि चलचित्र युनिट पाल्पा, तानसेन, बुटवल हुँदै चितवन पुगेको थियो । एउटा गीतको सुटिङ मकवानपुर गढीमा गरिएको छ ।
३० दिनमा सुटिङ सक्ने उद्देश्यले चलचित्र सुरु गरेपनि ५० दिन लागको भन्दै सुस्मिताले चलचित्र राम्रो बनेको दाबी गरिन् । चलचित्रका नायक आकाश श्रेष्ठ र नायिका जोश्ना योगीले राम्रो काम गरेको निर्देशक श्रीराम महतले बताए । 
अन्य कलाकारहरुमा विजय लामा, सुशिल काफ्ले, जीवन भट्टराई, अनुपम श्रेष्ठ, सुसन खड्कालाई चलचित्रमा देख्न सकिन्छ । सौरभ लामाको छायांकन, कविराज गहतराजको नृत्य, हिमाल केसीको द्वन्द्व, हर्कुलिस बस्नेतको संगीत, कृष्ण आचार्यको पटकथा सम्वाद चलचित्रमा छ ।
अनमोल केसी र सुवास थापाको लगानी रहेको चलचित्रको कथा स्वंम सुस्मिताले लेखेकी हुन् ।  । यसअघि उनले चलचित्र ‘तँ त सार्‍है बिग्रिस नी बद्री’को कथा लेखेकी थिईन् ।

