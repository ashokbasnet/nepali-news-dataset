ल्होछारमा को कलाकार कहाँ व्यस्त ?

काठमाडौं, माघ १५ – तामाङ समुदायको मुख्यपर्व ल्होछार अर्थात नयाँ वर्षको समयमा प्राय कलाकार व्यस्त हुन थालेका छन् । तामाङ भाषामा ल्हो को अर्थ साल, सम्वत, वर्ष हो भने छार भनेको नयाँ हो । अर्थात ल्हो छारको अर्थ नयाँ वर्ष हो । 
तामाङहरुले ल्होलाई वर्ग पनि भन्दछन् । ल्हो १२ वटा हुन्छन् । यसलाई ल्होखोर च्युङी भनिन्छ । विभिन्न पशुपंक्षीको नामबाट ल्होको नाम राखिएको हुन्छ । बाह्र ल्हो मध्ये एक वर्षमा एउटा ल्हो फेरिएको हुन्छ । ल्होछार तामाङ जनविश्वास अनुसार हरेक वर्ष माघ शुक्ल प्रतिपदाबाट सुरु हुन्छ । यो पर्व तामाङ आफ्नो धार्मिक एवम साँस्कृतिक परम्पराअनुसार लगातार १५ दिन मनाउँछन् । यो वर्ष २८५३ औँ सोनाम ल्होछार ‘ज्या ल्हो’ अर्थात चरा वर्ष हो ।
अन्य वर्ष र यो वर्षको ल्होछारमा हुने संगीतिक कार्यक्रमको बारेमा कुरा गर्ने हो भने तामाङ समुदायका कलाकार मात्रै होइन अन्यकलाका पनि कार्यक्रममा सहभागी हुन थालेका छन् । ल्होछार कार्यक्रमको अवसरमा आयोजना गरिने सांगीतिक कार्यक्रम तथा महोत्सवमा अन्य कलाकार पनि सहभागी हुने क्रम विस्तारै बढ्दै गइरहेको छ । नेपालदेखि विदेशसम्म अहिले कलाकारहरुलाई भ्याई नभ्याई छ । 
सेलो गायक चन्द्र कुमार दोङ
नेपालको पुरानो सेलो गायकको रुपमा आफ्नो पकेट जमाउँदै आएका गायक चन्द्र कुमार दोङ लामो समयदेखि नै ल्होछार कार्यक्रममा सहभागी हुने कलाकारमा पर्छन् । कलाकारको माध्ययमबाट आफ्नो संस्कार, संस्कृतिलाई संरक्षण गर्न कलाकारको पनि मुख्य भुमिका हुन्छ भन्दै आफ्नो समय यहि क्षेत्रमा सुम्पिदै आएका छन् । चन्द्र कुमार पछि नेपालमा विस्तारै सेलो गाउने कलाकारहरुको संख्या पनि बढ्दै गइरहेको छ । उनकै नेतृत्वमा अहिले धेरै तामाङ कलाकारहरु अगाडि बढी रहेका छन् । उनी तामाङ कलाकारिता क्षेत्रका अग्रज हुन् । चन्द्र कुमार दोङलाई अहिले ल्होछार कार्यक्रमहरुमा भ्याई नभ्याई छ । नेपाल तामाङ घेदुङ रौतहट शाखाको आयोजनामा माघ १३ मा सम्पन्न भएको ल्होछार कार्यक्रमदेखि देश विदेशको विभिन्न कार्यक्रममा उनले आफ्नो प्रस्तुति दिइरहेका छन् । उनी ल्होछारमा व्यस्त हुने पाका कलाकारमा पर्छन् । 
नायक तथा निर्देशक अमिर दोङ
नायक तथा निर्देशक अमिर दोङ तामाङ समुदायमा मात्रै होइन अन्य समुदायमा पनि परिचित नाम हो । लामो समयदेखि चलचित्र निर्देशन तथा अभियन गर्दै आएका अमिर पनि अहिले ल्होछार कार्यक्रममा व्यस्त छन् । हामीले उनलाई ल्होछार साँस्कृतिक कार्यक्रममा तपाईँ किन जानुहुन्छ ? भनेर सोधेका थियौँ । यसको जवाफमा उनले आफूले चलचित्रमार्फत तामाङ समुदायको संस्कृति, हकअधिकारको बारेमा धेरै कुरा प्रस्तुत गरे पनि त्यो समुदायमा प्रत्यक्ष पुग्ने मौका ल्होछारले नै दिलाउने बताए । यहि कारण नै उनी ल्होछार विशेष कार्यक्रमहरुमा सहभागी हुन्छन् । निर्देशक अमिर यो वर्ष सिन्धुपाल्चोकको मेलम्ची, कतार र नुवाकोट गरि ४ वटा ल्होछार कार्यक्रममा सहभागी भइसकेका छन् । माघ १५ मा सिन्धुपाञ्चोकमा कार्यक्रम भएको र त्यस पछि नुवाकोटर काभ्रेमा व्यस्त हुने जानकारी उनले हामीलाई दिएका छन् । 
उनले अहिलेसम्म तामाङ र नेपाली भाषा गरेर २५ भन्दा धेरै चलचित्रमा अभिनय गरेका छन् भने ‘मायासे लासी’ ,‘मायासे लासी १’,‘ह्याङ रिमठिम’,‘अमिर ज्यो ज्यो’ , ‘अमिर ज्यो ज्यो १’ र २ सँगै नेपाली र तामाङ भाषामा १४ वटा चलचित्र निर्देशन गरेका छन् ।
गायक फूलकुमार बोम्जन
सेलो गायक फूलकुमार बोम्जनलाई पनि अहिले भ्याईनभ्याई छ । पेशाले नेपाली सेनामा कार्यरत भए पनि आफ्नो संगीत यात्रामा बोम्जन खुलेरै लागेका छन् । चार्ड पर्वको समयमा संस्कृतिलाई जोगाउनको लागि कलाकारको पनि महत्वपूर्ण भूमिका हुने भएका कारण समय निकालेर ल्होछारको बेलामा जिल्ला जिल्लामा जाने गरेको उनले हामीलाई जानकारी दिएका छन् ।  
फूलकुमारले अहिलेसम्म लमजुङको ल्होछार महोत्सव, सिन्धुली बडीमुहनमा सम्पन्न ल्होछार कार्यक्रम, रौतहटको चन्द्रनीगाहपुर, सिराहाको गोलबजार लगायतका ठाउँमा ल्होछार विशेष  प्रस्तुति दिइसकेका छन् । अझै उनले माघ १५ पर्साको थोरी, १६ काठमाडौ टुडिखेल, १८ गते झापा, २० सिन्धुलीको हाक्पार महोत्सव, २१ गते उदयपुर, २२ मोरङका प्रस्तुति दिन बाँकी नै छ । फूलकुमारले एउटा सांगीतिक कार्यक्रममा सहभागी भएबापत १५ देखि २५ हजार रुपैयाँ लिने गरेका छन् । उनले अहिलेसम्म नेपाली, तामाङ सेलो गरि दुई दर्जन भन्दा धेरै गीतमा आवाज दिएका छन् भने ५८ भन्दा धेरै गीतहरु लेखि सकेका छन् ।
गायिका अञ्जु तामाङ
गायिका अञ्जु तामाङ नेपाली संगीत क्षेत्रमा लागेको ३ वर्ष भयो । उनले अहिलेसम्म ५० भन्दा धेरै नेपाली, तामाङ सेलोमा आवाज दिएकी छिन् । सिन्धुलीमा जन्मेकी गायिका अञ्जु पनि ल्होछार कार्यक्रममा निकै व्यस्त छिन् । काठमाडौमा बसेर संगीत सिक्दै गरेकी उनी आफ्नो समुदायको महान पर्व ल्होछारमा धेरै ठाउँमा प्रस्तुति दिन पुगिसकेकी छिन्  उनले माघ १४ सम्म ल्होछार विशेष ५ वटा कार्यक्रममा आफ्नो गायन क्षमतालाई देखाई सकेकी छिन् । सिन्धुली बडीमुहन, रौतहटको गोलबजर, पर्साको थोरी, सिन्धुपाल्चोमा माघ ७ र ८ गते भएको ल्होछार साँस्कृतिक कार्यक्रम र दोलखामा सम्पन्न भएको ल्होछार कार्यक्रममा उनले सहभागीता जनाइसकेकी छिन् । उनको  अन्य कार्यक्रममा जाने सेड्युल पनि तय भइसकेको छ । 
हाँस्यकलाकार दीनेश काफ्ले 
हाँस्यकलाकार दीनेश काफ्ले योवर्ष ल्होछार कार्यक्रममा निकै व्यस्त भएका छन् । उनले माघ १३ गते रौतहटको चन्द्रनिगाहपूरमा सम्पन्न भएको ल्होछार कार्यक्रममा आफ्नो प्रस्तुति दिए । दिनेशले हामीसँग कुराकानी गर्ने क्रममा माघ १५ अर्थात ल्होछारको दिन सिन्धुपाञ्चोकको भोताङमा हुने ल्होछार साँस्कृतिक कार्यक्रममा आफ्नो हाँस्यव्यङग्यलाई प्रस्तुत गर्ने बताएका छन् । उनले छोटो समयमा हाँस्यव्यङग्य क्षेत्रमा आफ्नो पकट जमाउन थालेका छन् ।
केही कलाकार कतारमा
यस्तै हिजो शुक्रबार कतारमा भएको ल्होछार कार्यक्रममाको केही नेपाली कलाकार कतार छन् । गायक प्रेम लोप्चन, गायिका इन्दिरा गोले गुरुङ, नायिका सुकु माया मोक्तान, संगीतकार टीका बोम्जनलगायत चर्चित कलाकारले शुक्रबार आफ्नो प्रस्तुती राखे । यो टोली नेपाल प्रवासी तामाङ समाज कतारले आयोजना गरेको ल्होछार कार्यक्रममा प्रस्तुति दिन कतार पुगेको हो । गायिका शशिकला मोक्तान ल्होछार कार्यक्रमकै लागि मलेसिया उडेकी छिन् । पछिल्लो समय ल्होछार कार्यक्रम संस्कृति संरक्षणसँगै  कलाकारहरुको कमाइको पनि गलितो पाटो बन्दै गइरहेको छ ।
 
उज्यालो र forseenetwork.com को सहकार्य
