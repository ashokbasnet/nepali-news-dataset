रहिनन् ‘पा’ की तरुणी

काठमाडौं, जेठ २ – चर्चित बलिउड फिल्म ‘पा’मा औरोको साथीको भूमिकामा अभिनय बालकलाकार तरुणी सचदेवलाई सम्झिरहनुभएको छ ? बलिउडका चर्चित अभिनेता अमिताभ बच्चन, अभिनेता अभिषेक बच्चन र अभिनेत्री विद्या बालन अभिनित हिट फिल्म ‘पा’ की वालकलाकार तरुणी सचदेव अब हामीमाझ हुनुहुन्न ।

 

मंगलबार जोमसोममा भएको विमान दुर्घटनामा ज्यान गुमाउने १५ जना मध्ये तरुणी र उहाँकी आमा गीथा सचदेव पनि हुनुहुन्थ्यो । अभिनेत्री करिश्मा कपुरसँग रस्ना भन्ने कोल्ड ड्रिंक्सको विज्ञापनमा समेत काम गरेकी तरुणी भारतमा रस्ना गर्लका नामले चिनिनुहुन्थ्यो । १४ वर्षे तरुणीसँगै विमानमा सवार उहाँकी आमा गीता सचदेवको पनि ज्यान गएको छ ।

‘पा’ बाहेक तरुणीले अन्य भाषका दुईबटा चलचित्रमा पनि अभिनय गर्नु भएको छ । उहाँले ५० भन्दा बढी भारतीय विज्ञापनमा काम गर्नुभएको छ ।

अभिनेता अमिताभ बच्चनले तरुणीको मृत्यु प्रति आफ्नो ट्वीटर मार्फत दुख प्रकट गर्नुभएको छ । उहाँको टुइटरमा एक फलोअरले तरुणीको निधन बारे पहिलो ट्वीट गरेका थिए ।  बच्चनले जबाफमा, ‘यो कुरा झुट भइदिएको भए हुन्थ्यो । म स्तब्ध छु । ऊ सबै भन्दा राम्री र जान्ने नानी थिइ ।’

अमिताभको अर्को ट्वीटमा लेखिएको छ, ‘मैले भर्खर पाकी बाल कलाकारको नेपालमा भएको विमान दुर्घटनामा मृत्यु भएको खबर पढें । हरे भगवान् यो झुटो भएको भए हुन्थ्यो ।’

अभिनेता अभिशेक बच्चनले पनि घटनाप्रति दुख ब्यक्त गर्दै ट्वीटमा भन्नुभएको छ, ‘नेपालमा विमान दुर्घटना भएको सुनेर म दुखित छु । मैले मेरो एक राम्रो सह अभिनेता गुमाएको छु । पाकी सानी तरुणी । मसँग भन्नलाई अरु केही छैन ।’

तरुणी अभिनेता शाहरुक खानको कुइज शो ‘क्या आप पाँचवी पाससे तेज हे’ मा पनि संलग्न हुनुन्थ्यो ।
