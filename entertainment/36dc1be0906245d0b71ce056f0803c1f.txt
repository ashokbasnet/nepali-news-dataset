यूएईमा तीजको रौनक (फोटो फिचर)

उमाकान्त पाण्डे /उज्यालो 
यूएई , भदौ २८ - संयुक्त अरब एमिरेट्स यूएईमा तीजको रौनक बढेको छ ।  यूएईमा रहेका नेपाली संघसंस्थाले नेपालबाट आएका कलाकारको सास्कृतिक प्रस्तुती मार्फत यहाँ रहेका दर्शकलाई नेपालमा भएको झल्को प्रदान गरिरहेका छन ।यहाँ रहेका नेपाली संघसस्थाले आयोजना गर्ने तीज कार्यक्रममा दर्शकको भिड धेरै भएर होटलका हलमा नअटाएका दर्शक बरदुबर्इको आसपासमा रहेको नेपाली चोक र मेट्रो पार्क वरपर भेला भएर नाचिरहेका देखिन्छन । नाम चलेका कलाकार ल्याएर यहाँ रहेका नेपालीलाई आयोजक नेपाली संघसस्थाले कार्यक्रमतर्फ तानेका पनि छन ।  नेपाली जनसंपर्क समिति यूएईले गत अगस्ट २८ मै अबुधाबीमा एक तीज विशेष कार्यक्रमको आयोजना गरेर नेपाली महिलाहरुलाई दर खुवाई सकेको छ । त्यही दिन दुबईको एभरेष्ट होटलमा गुल्मी सेवा समाज यूएईले सांगीतिक माहौलमा दुबइ क्षेत्रमा रहेका नेपाली महिलहरुलाई दर खुवाउने कार्यक्रम गरी सकेको छ ।  यूएईका बिभिन्न स्थानमा नायिका रेखा थापाको उपस्थितीमा एउटा स्वतन्त्र समुहले कार्यक्रम गरिरहेको छ । गएको सेप्टेम्बर ४ तारिख शुक्रबार सारजाह र गत ११ सेप्टेम्बर शुक्रबार यूएईको फुजेराहमा समेत दर्शकको बाक्लो उपस्थितीका बिचमा तीज मनाइएको छ ।  त्यस्तै सेप्टेम्बर ४ मै कुलेन्द्र विस्वकर्मा र रमिला न्यौपानेको उपस्थितीमा पर्वत समाज यूएईले दुबईमा नाचगान गरेर तीज मनाएको छ । कार्यक्रममा गायक कुलेन्द्रले ‘डाँडै फुर्के सल्लो, मायाको गाउ त चिने घर चिन्न सकिन वल्लो हो कि पल्लो’ जस्ता चर्चित गीत पस्किनु भएको थियो ।  अन्तराष्ट्रिय कलाकार समाज यूएई च्याप्टरले नायिका प्रीयकां कार्की, हाँस्य कलाकार मनोज गजुरेल, लोकगायिका कृष्णा गुरुङ सहितका कलाकारको उपस्थितीमा गत बिहीवार दुबईमा र शुक्रबार रसअल खेमामा च्यारिटीमूलक तीज कार्यक्रम सम्पन्न गरेको छ । समाजको रसअलखेमाको कार्यक्रममा स्थानिय निकायका पदाधिकारी समेतको बिशेष उपस्थिती थियो ।  रुपन्देही सेवा समाज युएई र लुम्बीनी वेल्फेयर सोसाईटी महिला विभागको आयोजनामा गत शुक्रबार बर दुबईको ईम्पेरियल स्विट होटलमा तिज बिशेष साँझ सम्पन्न भएको छ । कार्यक्रममा लोक तथा दोहोरी गायक रामजी खाँड, गायिका मञ्जु पौडेलले आफ्ना प्रस्तुती राखेका थिए । कार्यक्रममा हास्य कलाकार कमल गाउले, नृत्यंगना आस्मा पाण्डे, गायक छवि किरण भटटराई लगायतका कलाकारले पनि आफ्ना प्रस्तुती राखेका थिए ।
कार्यक्रममा अपेक्षा गरेको भन्दा धेरै दर्शक सहभागि भएपछि हलमा ब्यबस्थापन गर्न आयोजकलाई हम्मे-हम्मे परेको थियो । हलको क्षमता भन्दा बढि दर्शक आएपछि व्यवस्थापन गर्न कठिनाई भएको हो ।  कार्यक्रममा नअटाएका दर्शकले बरदुबईको मेट्रोपार्क र नेपाली चोक वरपर नाचगान गरी रमाइलो मान्दै तीज मनाइरहेका थिए । त्यही दिन यूएईको राजधानी शहर आबुधाबीमा पनि तीज धमाका कार्यक्रम भएको छ । काइट इन्टरनेसनलको पहिलो प्रस्तुति स्वरुप यूएईको आबुधाबीमा रमझमपूर्ण तीज कार्यक्रम आयोजना गरिएको थियो ।  आयोजकले लोक  गायीका जानकी तरामी मगर र भद्रगोलका कुमार कट्टेल,पाँडे सोल्टि ,बेलासे र यूएईमै कार्यरत रुन्चे गायक प्रकाश पौडेलको प्रस्तुतीमा तीज धमाका मनाएका छन । 
त्यस्तै आउँदो शुक्रबार यूएईको अलएनमा मितेरी समाजले पनि साँस्कृतिक कार्यक्रमको आयोजना गर्दै तीज मनाउदै छ भने यूएई नेपाली एकता समाजले दुबइमा यहाँ कार्यरत नेपाली महिलाहरुलाई सामुहिक दर(खुवाउने कार्यक्रम आयोजना गर्दैछ ।  त्यस्तै नेपाली समुदाय यूएईले आगामी मंगलवार नेपाली महिलाहरु कार्यरत कम्पनीको क्याम्पमै पुगेर दर खुवाउने कार्यक्रम राखेको जनाएको छ । नाचगान र रमाइलो भन्दा पनि सस्थाले सामाजिक सद्वभाव र परम्परालाई बचाइ राख्न सहयोग गर्ने बताएको छ ।
