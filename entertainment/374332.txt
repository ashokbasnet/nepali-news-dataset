एउटै कार्यक्रम, तर बोलेनन् राजेश र भूवन

नायकद्धय राजेश हमाल र भूवन केसीविच शितयुद्ध देखिएको छ । दुई चर्चित नायक एउटै कार्यक्रममा पुग्दा पनि एकअर्काबाट टाढा रहने कोशिशमा देखिएका छन् ।
मंगलबार बेलुकी सोल्टी होटलमा आयोजना भएको एक कार्यक्रममा पुगेका राजेश र भूवनले एक अर्काबाट टाढा रहने कोशिश गरे । कार्यक्रममा पुगेका सबैजसो कलाकारसँग दुई कलाकारले निकटता देखाए । तर, भूवन र राजेश भने एक अर्काको नजिक पनि परेनन् र बोल्दा पनि बोलेनन् ।
नायक भूवन केसीले घुमाउरो शैलीमा राजेश हमाललाई दिइएको ‘महानायक’को उपाधीमाथि प्रश्न उठाएपछि यी दुई नायकमा शितयुद्ध देखिएको हो ।
नायक हमाल र केसी स्टेजमा एकसाथ देखिएपनि एक अर्कामा दुरी बढाउने काम गरे । नायक केसीले जसको चलचित्र निरन्तर असफल छ, उसैलाई ‘महानायक’को उपाधी दिन नमिल्ने भन्दै केही स्टेजमा कटाक्ष गर्ने गरेका थिए । सायद, यही कुराले दुई नायकमा दुरी बढेको हुनसक्छ ।
अधिकांश कलाकारको एकसाथको तस्बिर मिडियाको क्यामेरामा कैद भएपनि भूवन र राजेशको तस्बिर यसकारण कैद हुन सकेन ।

