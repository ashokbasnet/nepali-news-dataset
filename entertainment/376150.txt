समिक्षाः ‘काफल पाक्यो’बाट कती सफल जीवन ?

हसाँउनु आफैमा एउटा कला हो । तर, हसाँउन त्यती सजिलो छैन । झन्, त्यसमाथि २ घन्टा लामो चलचित्रलाई पूर्ण रुपमा हाँस्य शैलीमा उतार्नका लागि ठूलै मिहिनेत चाहिन्छ । मनोरञ्जनले भरिएको भन्दै प्रचार गरिएको चलचित्र ‘काफल पाक्यो’ले के दर्शकलाई सन्तुष्टी दियो त ? आउनुहोस् चर्चा गरौ ।
कथावस्तु
काठमाण्डौमा सुब्बाको जागिर खाँदै गरेको गुल्मीका एक यूवकको कथामा यो चलचित्र घुमेको छ । जीवन लुइटेलले निर्वाहा गरेको यो भूमिका बिहेको बिषयमा घुमेको छ । बिहेका लागि श्रीमती, भाई, बाबु, आमा, बैनी, भतिजका लागि सामान किनेर एयरपोर्ट जान लागेका जीवनको भेट हुन्छ, बषर्ा राउतसँग ।
एयरपोर्टमा प्लेन छुट्नु, गाडी पनि चक्काजाम भएपछि बाइकमा हुने यात्रामै चलचित्र घुमेको छ । काठमाण्डौबाट गुल्मीसम्म बर्षा र जीवन बाइकमा यात्रा गर्छन् । उनीहरुलाई पनि त्यहाँ पुग्न चक्काजाम र हड्तालले रोक्छ ।
मदिराको तालमा जीवनले बर्षामाथि जर्बजस्ती गर्न खोजेपछि यी दुइको यात्रा सकिन्छ । काठमाण्डौमा फेरि जीवन नयाँ अवतारमा भेटिन्छन् । यसपछि, दुइको मनमा पलाएको प्रेम, बर्षाको जीवनमा आउने अमेरिकाको यूवक र कथा नै यसको बिषयवस्तु हो । अन्तिममा जीवन र बर्षाको काफल पाक्यो कि पाकेन, यसका लागि दर्शकले हलसम्मकै यात्रा गर्नुपर्छ ।
किन हेर्ने ?
यो चलचित्र नायक जीवन लुइटेलका लागि हेर्दा हुन्छ । कारण, जीवनले आफ्नो करिअरमै सवैभन्दा राम्रो अभिनय यो चलचित्रमा गरेका छन् । विशेगरि, जीवनले गुल्मेली भाषालाई जसरी चलचित्रमा उतारेका छन्, रोचक छ । चलचित्रका संवादहरुले दर्शकलाई मनोरञ्जन दिन्छन् । यो चलचित्र हेर्नुपर्ने एउटै कारण रमाइलोको लागि हो । चलचित्र भित्र समावेश कमेडी पाटो नै मुख्य हो, अन्य कुराहरु सामान्य लाग्छन् ।
कमजोरी धेरै छ
चलचित्र ‘काफल पाक्यो’ भित्र कमजोरी धेरै छ । पहिलो पाटोलाई सशक्त बनाएकी निर्देशक सावित्री खत्रीले दोश्रो पाटोलाई अनावश्यक रुपमा तन्काएकी छिन् । चलचित्र भित्र पात्र कम हुनु र उपकथाको अभाव हुनुले दर्शकलाई एकहोरो रुपमा जीवन र बर्षालाई हेर्दा दिक्क लाग्न सक्छ । दोश्रो पाटोमा पुगेपछि निर्देशकसँग कथाको अभाव देखिन्छ । जसले गर्दा, दोश्रो हाफमा चलचित्रलाई अनावश्यक रुपमा तन्काइएको छ र केही पात्रहरु खडा गरिएको छ ।
बाइकमा यात्रा गरेका जीवन र बर्षाको बिछोड गर्नका लागि मदिराको सहारा लिइएको छ, चलचित्रको मुख्य लिंकअपमा यो साहारा फितलो हो । प्रहरी र डनको भूमिकालाई जसरी प्रस्तुत गरिएको छ, त्यो अनावश्यक र कथाको अभावमा सिर्जना गरिएका पात्रहरु मात्र हुन् ।
कमेडी जर्बजस्ती खडा गरेर हुने कुरा होइन । बोल्दै नबोली पनि कलाकारले दर्शक हसाँउन सक्छन् । तर, काउकुती लगाएर हसाँउन खोज्नु, मुर्खता हो । चलचित्रका धेरै स्थानमा निर्देशकले यस्तै मुर्खता गरेको देखिन्छ ।
समग्रमा
यो चलचित्र उत्कृष्ट कोटीमा पर्दैन । तर, हेरेर गल्ती गरे भनिहाल्ने ठाउँ पनि छैन । कथावस्तु, पटकथा भन्दा पनि जसरी पनि हासौ न भन्ने दर्शकका लागि यो चलचित्र ठिक छ ।

