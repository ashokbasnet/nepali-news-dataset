‘सुर्य चन्द्र’ र ‘जंगल लभ’को भिडन्त

अर्जुनकुमार संग्रौला/उज्यालो । काठमाडौं, साउन १९ - फ्राईडे रिलिज सिनेमामा यो शुक्रवार दुई नेपाली ‘सुर्य चन्द्र’ र ‘जंगल लभ’ रिलिज भएका छन । दुई चलचित्र काठमाडौंमा एक आपसमा भिड्ने छन ।

 

बिहिवार रिलिज भएको ‘संसार आफ्नै’ले पुर्वाञ्चलमा ‘जंगल लभ’लाई  टक्कर दिने छ । त्यस्तै गत हप्ताबाट प्रर्दशनमा आएको चलचित्र ‘मायाज बार’ सँग पनि यी चलचित्रहरुको कडा प्रतिस्पर्धा हुनेछ राजधानीमा । उपत्यकामा ‘मायाज बार’ले आशलाग्दो ब्यापार गरि रहेकोले गर्दा पनि ‘सुर्य चन्द्र’ र ‘जंगल लभ’लाई यसको असर नपर्ला भन्न सकिन्न ।

अचानक, मेरो माया तिमीलाई, जंगल क्वीनलगायतका चलचित्रमा अभिनय गरेकी नायिका जेसिका खड्काको आत्महत्यापछि रिलिज भएको पहिलो चलचित्र हो जंगल लभ । स्वर्गिय नायिका जेसिका खड्कालाई पर्दामा हेर्नकै लागि भएपनि हलसम्म दर्शक जान सक्ने अनुमान गर्न सकिन्छ । चलचित्रमा जेसिकाका अलावा प्रमोद खड्का, विनोद श्रेष्ठ, सिमा केसी, विनोद बस्नेत,दिपक अधिकारी, भेषमान श्रेष्ठ आदी कालकारको भुमिका रहेको छ ।

बाबु बलामीले निर्माण गरेको जंगल लभलाई किशोर चौधरीले निर्देशन गरेका हुन् । देवेन्द्र गिरीले खिचेको यो सिनेमामा सुरेश चौधरीको नृत्य रहेको छ भने सन्तोष प्रगाढ र ओमप्रकास राईले संगीत दिएका छन् । चलचित्रमा विकट ठाँउहरुमा बस्ने मानिसहरु र सहरका मानिसहरुको भिन्नतालाई कलात्मक तरिकाले देखाउन खोजिएको छ ।

निर्देशक किशोर चौधरी भन्छन् “आधुनिक मानिसहरुको स्वार्थपुर्ण मायाप्रेम भन्दा त जंगली युगका मानिसको प्रेम नै निस्वार्थ र निश्चल थियो भन्ने कुरा देखाउन खोजेको छु।” चलचित्रमा जंगली मान्छेको भाषा र फरक भेषभुषा प्रयोग गरिएको छ । जंगली जनावरहरुको पनि प्रयोग गरिएको यो सिनेमामा विशेष एनिमेशन पनि रहेको निर्देशन बताउँछन् । फरक स्वादको चलचित्र हेर्न चाहनेको लागि आफ्नो चलचित्र भएकाले जस्तोसुकै प्रतिस्पर्धा भएपनि जंगल लभ चल्नेमा निर्माता बाबु बलामी ढुक्क देखिन्छन् । काठमाडौ र पुर्वाञ्चलका १५ वटा हलहरुमा लाग्ने यो चलचित्र तीस लाख रुपैयामा बनेको दावी छ बाबुको ।

बिहिवारदेखि नै प्रर्दशनमा आएको चलचित्र ‘संसार आफ्नै’का निर्माता तथा नायक गोविन्द शाही चलचित्रको  पहिलो दिनको कलेक्सनबाट निकै खुशी देखिन्छन् । राजधानी बाहिरका ४० वटा हलहरुबाट प्रर्दशनमा आएको चलचित्र संसार आफ्नैले अरु चलचित्रहरुको जस्तो सुकै टक्कर लिन पनि सक्ने बताउछन गोविन्द । मेजर स्टेशनका हलहरुमा आफ्नै चलचित्र लागेकाले पनि आफु सेफ रहेको बताउछन गोविन्द ।“ मेरो अघिल्लो चलचित्र कहाँ छौ कहाँलाई झै यो चलचित्रलाई पनि दर्शकले माया गर्नुभएको कुरा त पहिलो दिनको कलेक्सनले नै बताउछ ”गोविन्द भन्छन् । तर पहिलो दिनको वास्तविक कलेक्सन कति हो भनेर चाही उनले खुलाउन चाहेनन् ।

त्यस्तै फ्राईडे रिलिजकै अर्को सिनेमा हो सुर्य चन्द्र । दिपक श्रेष्ठ निर्देशित चलचित्र सुर्य चन्द्रलार्ई मुरारी पोखरेलले निर्माण गरेका हुन् । चलचित्रको आन्तिरीक किचलोले गर्दा निर्देशक दिपक श्रेष्ठ चलचित्रको प्रोमोसनका कार्यक्रमहरुमा देखिएका छैनन् भने चलचित्रका नायक विराज भट्ट पनि भोजपुरी फिल्ममा ब्यस्त भएकाले प्रोमोसनमा उनको पनि सहभागिता छैन् ।

चलचित्र सुर्य चन्द्रमा विराजका अलावा सुवार मेचे, युना उप्रेती, मिथिला शर्मा, अर्जुन श्रेष्ठ, शोभाश्री श्रेष्ठलगायतका कलाकारले अभिनय गरेका छन् । चलचित्र सुर्य चन्द्र काठमाडौका १२ वटा हलहरुमा लागेको छ । पुर्वाञ्चलमा राम्रै ब्यापार गरेको यो चलचित्रले राजधानीमा राम्रो ब्यापार गर्ने बताउँछन चलचित्रका प्रोडक्सन म्यानेजर कुमार सिलवाल । मायाज बार र जंगल लभले आफ्नो चलचित्रको दर्शक नघटाउनेमा उनी विश्वस्त देखिन्छन् ।
