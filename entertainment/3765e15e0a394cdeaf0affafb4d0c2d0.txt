गीतकार विनोद गौचनको निधन

पोखरा, पुस २० – पोखरेली कवि एवं गीतकार विनोद गौचनको निधन भएको छ ।
छातीको समस्याबाट पीडित गौचनको उपचारको क्रममा बिहान पश्चिमाञ्चल क्षेत्रीय अस्पताल पोखरामा निधन भएको हो ।
दम रोगबाट पीडित ५८ वर्षीय गौचनको स्वास्थ्य अवस्था बिग्रिँदै गएपछि गएको हप्ता अघि अस्पतालमा भर्ना गरिएको थियो ।
विक्रम संवत् २०१२ साल माघ १० गते पोखरामा जन्मिएका गौचनका जति माया लाएपनि जति कसम खाएपनि, तगारोमा रुमाल राखि बाटो छेक्यौ तिमिले, कस्तो ठाउँमा फूल्यौ तिमी टिप्नै गाह्रो भो लगायतका गित लोकप्रिय छन् ।
गौचनका ढुंगेसाँघुको मेलामा र पोखरामा फूल फुल्दैन गरी दुईओटा कविता संग्रह प्रकाशित छन् । संरक्षण आन्दोलनमा सक्रिय गौचनकै सक्रियता र पहलमा कास्कीको लुम्ले गाउँलाई कविता गाउँ घोषणा गरिएको थियो ।
उहाँको भोली अन्तिम संस्कार गरिने गौचनका दाजु विश्वमोहन गौचनले जानकारी दिनुभयो ।
