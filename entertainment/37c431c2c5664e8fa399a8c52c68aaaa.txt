नबोले पनि रेखालाई सम्झिरहन्थेँः आर्यन सिग्देल

काठमाडौं, असोज ३१ – ‘हरि सिग्देल थानकोटबाट निस्किएर आर्यन सिग्देल बनेको छ नि ! त्यही नै जीवनमा पाएको ठूलो खुशी हो’ भन्छन् अभिनेता आर्यन सिग्देल । परिवारसँग समय बिताउँदा र परिवारसँग हुँदा उनलाई निकै रमाईलो लाग्छ । तर सिनेमाको व्यस्तताले उनी परिवारसँग त्यति धेरै समय बिताउन पनि पाउँदैनन् । यतिबेला उनी सिनेमा ‘रुद्रप्रिया’ को प्रमोशनमा व्यस्त छन् । ‘रुद्रप्रिया’ कात्तिक २ गतेदेखि देशभर प्रदर्शनमा आउँदैछ ।
झण्डै आठ वर्षपछि रेखा थापासँग काम गरेका आर्यनले रेखासँग काम गर्दा कुनै हराएको चिज भेट्दा खुशी लागे झैँ महसुस भएको बताएका छन् । सिनेमाको प्रमोशनको क्रममा आर्यनले आफ्नो बाल्यकाल, युवावस्था र सिनेमाका बारेमा हामीसँग गरेको कुराकानीको सम्पादीत अंश उनकै भाषामा ।
कोठामा टि.भी. हेरेर नाच्ने गर्थें
बाल्यकाल मेरो यहिँ थानकोट मै बित्यो । म सानैदेखि अलि फरक स्वभावको थिएँ । अहिले पनि त्यस्तै नै छु । मेरो आफ्नो छुटै कोठा थियो । म कोठा थुनेर बस्थेँ । डान्स गर्थे अलि–अलि । सानोमा के गरियो याद छैन, त्यो हार्ड डिस्कमा छैन (हाँसो) । छुट्टिको दिन परिवारहरु सबै मिलेर सिनेमा हेर्न गइन्थ्यो । सिनेमा हेरेर त्यहाँको बाल कलाकारको अभिनय आएर घरमा गर्ने गर्थें । त्यस्तो ठूलो बदमासी गरेको भने छैन ।
घरमा भएको बेलामा सामान बिगार्ने कामहरु चाहिँ म धेरै गर्ने गर्थे । ममीले त्यस्तो पिटी हाल्नु हुँदैनथ्यो । बाबाले चाहिँ काम बिगारे पछि पिटी हाल्नु हुन्थ्यो । हाम्रो घर नजिकै एउटा भिडियो पार्लर हुन्थ्यो । एक दिन साथीले क्या रमाईलो हुन्छ हिँड् मिथुनको फिल्म आएको छ भन्यो ।
गएर सिनेमा हेरेँ बाबाले स्कुलबाट भागेर गएको कहाँबाट थाहा पाउनु भएछ । त्यो बेलामा राम्रो दाउरा भेटेँ । म पहिला बोर्डिङ्ग पढेको मान्छेपछि माध्यमिक विद्यालयमा कक्षा आठ र नौ पढ्दा स्कुलमा फस्र्ट हुने मान्छे सेकेन्ड भएँ । सेकेण्ड भएपछि पुरस्कार वितरण कार्यक्रममा पनि नबसी म घर गएँ । त्यो पछि घरमा आएर बाबाको पिटाई खाएँ । पिटाई खाएपछि ढोका थुनेर बस्ने मेरो बानी थियो । मैले बदमासी र चकचक गर्ने अवसर स्कुल पढ्दा खासै पाइन । 
क्यामरामा आएपछि विस्तारै खुल्न थालेँ
मेरो सिद्धान्त पहिल्यैबाट कसैसँग पनि झगडा नगरौँ भन्ने नै थियो । अहिलेसम्म जीवनमा कसैको कुटाई खाएको पनि छैन पिटेको पनि छैन । पहिलो सिनेमामा भने फट्याइँ गरेँ । मेरो विद्यालयको समय टेलिभिजन हेरेरै बित्यो । ढोका थुनेर डान्स गर्थे तर अरुको अगाडि नाँच्न मन लाग्दैन्थ्यो । क्यामरामा आएपछि थाहा छैन म कसरी खुल्न सकेँ । नत्र पहिला चाहिँ एकदमै अप्ठ्यारो मान्ने मान्छे हो । 
एसएलसी दिँदाको खुशी 
एसएलसी दिँदाको खुशी भन्दा पनि परीक्षा सकेपछि हामी साथीहरु चार किलोमिटरको बाटो हिँड्दै आएका थियाँै त्यो निकै मज्जाको पल थियो । जुन अहिले पनि याद छ । रिजल्ट आएपछि पास हुन्छु भन्ने थाहा थियो त्यहि भएर त्यस्तो केही पनि भएन ।
अहिले त मलाई स्कुल जान पाएको भए कति मज्जा आउँथ्यो होला भन्ने हुन्छ । स्कुल पढ्दा मलाई मन पर्ने विषय गणित थियो । उत्तर सिधै आउथ्यो त्यही भएर सजिलो लाग्थ्यो । साहित्यमा भने म लेख्न सक्दिन्थेँ । अरुले तीनचार पेज लेख्दा मैले बल्ल आधि पेज लेखेको हुन्थेँ । 
केटीले मन पराउँछे भन्ने थाहा पाएर स्कुल नै गइन
मलाई घुमाएर कुरा गर्न आउँदैन । मेरो स्कुल पढ्दा लव परेन । कक्षा दशमा पढ्दा एकजनाले ‘सुन न तलाई त्यो केटीले मन पराउँछे भनेर भन्दिँदा म त्यसको तीन दिनसम्म स्कुल नै गईन । म त्यसरी भागेँ । ती केटीले मलाई हेर्थिन् । म पनि हेर्थेँ । म पनि राम्रै थिएँ उनी पनि राम्रै  । राम्रो मान्छेलाई त हेर्न पाइयो नि ! उनको एसएलसी सकिए लगत्तै विवाह भयो । त्योपछि मैले उनलाई अहिलेसम्म पनि भेटेको छैन । कक्षामा बस्दा मेरो बेन्चको तीनजना साथीसँग बोलचाल हुन्थ्यो । अरुसँग म खासै बोल्दैनथेँ ।  फेसबुकमा यसो सम्झिएको साथीहरुलाई खोज्छु तर म भेट्दिन । 
किशोर अवस्थामा डर लाईलाई परेको त्यो लव कस्तो होला ! आफै अन्दाज लगाउन सक्दिन । मलाई एकदमै डर लाग्थ्यो । प्लस टू मेरो विरेन्द्र सैनिकबाट भएको हो । त्यहाँको वार्डेनले मलाई यो साइको हो कि क्या हो ! भन्थ्यो (लामो हासोँ)  । म प्राय समय एक्लै बस्थेँ । प्लस टूमा पनि लव परेन मेरो त । 
पहिलो प्रेम
मेरो पहिलो प्रेम भन्या जस्तो भएन । लव भन्ने कुरा कहिल्यै परेन । एकपटक म एउटा अफिसमा जाँदै थिए । त्यहाँ जाँदा जाँदै अर्को अफिसको केटीले हेरिरहेको हुने सधैँ । हाम्रो हेराहेर हुन्थ्यो । हामी एक अर्कालाई हेरेर मुस्काउन थाल्यौँ । त्यसपछि उनले मलाई भेट्न बोलाइन् । म पनि गएँ । त्यहाँ हाम्रो नम्बर साटाटाट भयो । म एकछिनमा कल गर्छु अहिले ममी बाबासँग छु भने । पछि म पनि फोनमा झुन्डिएर बस्न थालेँ ।
त्यसपछि एकछिन फोनमा कुरा भयो । अर्को चोटी भेट्न बोलाइन अनि मलाई आई लव यु भनिन् । म त  अलमल्ल परेँ । स्तब्ध भएँ । के भन्ने भयो ।  किन भने माया प्रेममा मेरो अनुभव केही पनि थिएन । पछि मैले हैन हामी त्यस्तो नगरौँ हामी मिल्ने साथी मात्र हौँ भनेँ । त्यसपछि त उनी ग्वाँग्वाँ रोएर आई लव यु भनिन । ठिक छ ! ठिक छ ! आई लव यु टू, आई लव यु टू भनेँ अत्तालिएर (लामो हाँसो) । त्यो बेलामा मसँग जागिर त थिएन । उनी भने राम्रो ठाँउमा काम गर्थिन् । 
त्यो बेला उनीसँग राम्रो काम हुने आफूसँग त्यस्तो सारो पैसा नहुने । मैले अलि–अलि ड्रामा र स्टेज शो गरेर पैसा कमाउँथे । अनि शनिबार आयो कि डेटिङ्ग जाने तनावमा बस्थेँ । आफूलाई फेरि त्यो डेटिङ्ग भनेपछि मरे जान मन नलाग्ने । पहिलो डेटमा जादाँ पनि चुप लागेर बसिरहेको थिएँ । कहिले समय सकिन्छ ! भनेर घडी हेरेर बसेको थिएँ ।  उनलाई मैले धेरै शनिबार काम छ भनेर टारेँ । तर पछि त्यो सम्बन्ध पनि टाढिदैँ गयो । त्यसपछि कोही रोए पनि म आई लव यु टू भन्दिन भन्ने भयो (लामो हासोँ) । त्यसपछि म यहाँ छु ।  
रेखासँग धेरैपछि काम गर्न पाउँदा खुशी
“रुद्रप्रिया” मा हामीले भोगी रहेको र सुनिरहेको चिज देखिन्छ । त्यो चिज के हो भने कात्तिक २ गते थाहा हुन्छ । मैले यस सिनेमाको लागि १० किलो तौल पनि घटाएको छु । यो सिनेमाको बाला पात्रको लागि मैले बनाएको मस्कुलर ज्यानलाई पनि सामान्य बनाएको हुँ । सिनेमाको बाला सामान्य किसान हो । ‘रुद्रप्रिया’ कामका साथसाथै अन्य केही कुराहरुले पनि मेरो लागि विशेष छ ।
हामीलाई कुनै पनि हराएको चिज भेट्दा खुशी लाग्छ नि ! सात–आठ वर्षपछि रेखासँग काम गर्दा मलाई त्यस्तै महसुस भएको छ । पारिवारिक वातावरणमा सिनेमा सकियो । फेरि काम गर्ने निर्णय जुन हामीले लियाैँ त्यो सही थियो जस्तो हामीलाई लागिरहेको छ । पहिला–पहिला सिनेमामा सँगै काम नगर्दा यो सिनेमामा रेखा भइदिएको भयो राम्रो गर्थ्यो होला भन्ने हुन्थ्यो मलाई । बिचमा पनि म उसको काम र उसलाई निकै सम्झिन्थेँ । 
उज्यालो र  gufgaf.com को सहकार्य
