आर्यनले बेनिशा र केकी कसलाई रोज्लान् ?

काठमाडौ, साउन ३१ – आमा बुबाको रोजाई एउटा, तर उनको रोजाई अर्कै छ । कसलाई रोजौं भनेर उनी दोधारमा देखिन्छन् ।
एकातिर ‘वेल एजुकेटेज’ विद्या उनको आफ्नै रोजाई हो भने पढाई कम भए पनि मन सफा भएकी गाउँकी गौरी छिन् ।
विद्यालाई बेहुली बनाएर घर भित्र्याउने सपनालाई यथार्थमा बदल्न विश्व निकै मेहनत गरिरहेका छन्, तर पारिवारिक दबाब र परिवन्दले कहाँ सजिलै त्यसो हुन दिन्छ र ?
विश्वले विद्या र गौरी कसलाई रोज्लान् त, त्यसको लागि भने चलचित्र महसुस नै हेर्नुपर्ला ! शुक्रबारदेखि प्रर्दशनमा आउन लागेको चलचित्र महसुसको राजधानीमा मंगलबार प्रिमियर शो भयो । प्रिमियरमा उपस्थित चलचित्रकर्मी र सञ्चारकर्मीले चलचित्रको बारेमा मिश्रित प्रतिक्रिया दिए ।विद्या बनेकी छिन् बेनिशा हमाल भने गौरी बनेकी छिन् केकी अधिकारीले । विश्वको भूमिकामा छन् आर्यन सिग्देल । विश्व दोधारमा छन् । कहिले टोलाउँछन्, रुन्छन् अनि कहिले भने आफ्नै आमा बुवासँग रिसाउँछन् । समस्याले जेलिएका विश्व चलचित्र महसुसमा पनि लभर ब्वाईकै भुमिकामा देखिएका छन् ।
प्रिमियरमा नायिकाहरु बेनिशा हमाल र केकी अधिकारी पनि सहभागी थिए । नायक आर्यन भने प्रिमियरमा भने उपस्थित थिएनन् । ‘चलचित्र राम्रो बनेकाले आर्यन पनि निकै उत्सुक हुनुहुन्छ’ चलचित्रका निर्माता कल्याण घिमिरेले आर्यनको अनुपस्थितिबारे जानकारी गराए ‘आर्यन काठमाडौं बाहिर भएकाले प्रिमियरमा उपस्थित हुन नसक्नुभएको हो ।’ आफ्नो कामको प्रशंसा सुनेर निर्देशक नवल नेपाल पनि खुशी देखिन्थे ।पारिवारिक त्रिकोणत्मक प्रेमकथा समेटिएको चलचित्र महसुसमा नीर शाह, मिथिला शर्मा, अंशु महर्जन लगायतका कलाकारले पनि अभिनय गरेका छन् । शुक्रबारदेखि चलचित्र देशभरिका करिब ५० बढी हलहरुबाट रिलिज हुदैछ ।
–अर्जुनकुमार संग्रौला/उज्यालो
