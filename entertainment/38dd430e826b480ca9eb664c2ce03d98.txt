राजेश हमालले भने - बागमतीमा डुबें

काठमाडौं, कात्तिक १६ - नेपाली सिनेमाको इतिहासमा अहिलेसम्मै महंगो बजेटको सिनेमा भनि दाबी गरिएको चलचित्र ‘बागमती’को इन्डक्ल्याप (सुटिङ समापन) गरिएको छ । ४५ दिनमा सुटिङ्ग सकिएको यस चलचित्रको शनिबार राजधानीमा पत्रकार भेटघाट कार्यक्रम राखेर इन्डक्ल्याप गरिएको हो ।
प्राय कार्यक्रममा निर्धारित समयभन्दा निकै ढिलो पुग्ने महानायक राजेश हमाल ‘बागमती दि रिभोलुशनरी मुभी’ को इन्डक्ल्यापमा भने समयमै अईपुगेका थिए । प्राय चलचित्रमा कम देखिन थालेका  हमालले ‘बागमती’बाट भने ठुलै आशा राखेका छन् । ‘समय र परिवेशका कारण विकृत र बिसंगतयुक्त हुन पुगेतापनि आफ्नो उदेश्यमा सधै पवित्र हुने पात्रको कथा बागमतीले बोलेको छ’, महानायक राजेश हमालले भने ‘बागमतीमा डुबेर अभिनय गरेको छु’ ।
उनले बागमती डकुमेन्ट्र हो भन्ने भ्रम बजारमा रहेको बताउदै त्यो भ्रममा नपर्न पनि अनुरोध गरे । कार्यक्रममा ‘बागमती’ पुर्णत मनोरञ्जनात्मक, पारिवारिक सन्देशमुलक चलचित्र बनेको जानकारी समेत दिइएको थियो । चलचित्रमा ‘बागमती’ लाई मेटाफोरको रुपमा प्रयोग गरिएको पनि हमालले स्पष्ट पारे ।
चलचित्रकी नायिका केकी अधिकारीले दक्षिण भारतीय चलचित्रकर्मीहरुसँग काम गर्दा निकै रमाईलो लागेको बताईन । ‘नेपाली भाषा बोल्न पनि नजान्ने मान्छेले कसरी नेपाली चलचित्र निर्देशन गर्नु होला जस्तो लागेको थियो’ अधिकारीले भनिन्, ‘तर उहाँको कार्यशैली देखेपछि भने चलचित्रमा एउटै भाषाको प्रयोग हुदोरहेछ भन्ने कुरामा विश्वस्त भए ।’
चलचित्र ‘बागमती दि रिभोलुशनरी मुभी’ को निर्देशन भारतको केरलाका सन्नीले गरेका हुन् । ट्री इन्टरटेन्मेन्टको ब्यानरमा बनेको यस चलचित्रमा महानायका हमालका साथै शिव श्रेष्ठ, मुकुन्द श्रेष्ठ, ध्रुव कोइराला, केकी अधिकारी लगायतको अभिनय हेर्न पाईनेछ ।
नवप्रतिभाका रुपमा चलचित्रमा रविकार घिमिरे र श्रेया कार्कीको पनि अभिनय रहेको छ । चलचित्रमा लगानी दिनेश दर्शनधारीले गरेका छन् । उनलाई यशोदा राई, सुवर्ण महर्जन, अन्जना भारी सत्याल, सरस्वती दर्शनधारी र आयुशा दर्शनधारीले साथ दिएका छन् ।
करिब २ करोड बजेट बताईएको चलचित्र ‘बागमती दि रिभोलुशनरी मुभी’ माघे संक्रान्तीमा रिलिज गरिने जानकारी गराईएको छ । चलचित्रका सम्पुर्ण प्रविधि र प्राविधिक दक्षिण भारतबाट ल्याईकाले पनि चलचित्रको बजेट बढेको निर्माता दिनेश दर्शनधारीले जानकारी दिए ।
– अर्जुनकुमार संग्रौला/उज्यालो ।
