पञ्चदानको नालिबेली

लक्ष्मी शाक्य/उज्यालो
काठमाडौं, भदौ २ – आशक्तिबिना शुद्ध मनले कसैलाई निस्वार्थ रुपमा केही वस्तु दिनु दान हो ।
दान भनेको लोभ, लालच नराखी केही प्राप्त गर्ने मनसायले शुद्ध मनले निस्वार्थ रुपमा दिने गरिन्छ । बुद्ध धर्ममा दानधर्मको ठूलो महत्व छ । बुद्धत्व प्राप्त गर्न आवश्यक दशपारमितामध्य दानपारमिता पनि एक हो ।
बौद्ध धर्मालम्वी नेवारहरुको ठूलो पर्व पंजदान अर्थात पञ्चदान साँस्कृतिक उत्सवका रुपमा मनाइन्छ । हरेक वर्ष श्रावणशुक्ल अष्टमीका दिन पाटनमा र भाद्रकृष्ण त्रयोदशीका दिन काठमाडौं, भक्तपुर, थिमि, बनेपा, साँखु, पनौती लगायतका ठाउँमा पञ्चदान पर्व मनाइन्छ ।
यस दानपर्वलाई कसैले पञ्चदान भन्ने गर्छन् भने कहिँ पंजदान पनि उल्लेख गरिएको पाइन्छ । पञ्चदान भन्नेहरुका अनुसार यस दिन धान, गहुँ, सानो केराउ, नुन, फलफूल गरि पाँच प्रकारका अन्नदान गर्ने भएकाले यस पर्वलाई पञ्चदान भनिएको हो ।
तर नेपाल बौद्ध परिषदका अध्यक्ष महीश्वर बज्राचार्यका अनुसार यस पर्वको वास्तविक नाम पंजदान हो । उहाँका अनुसार पंज संस्कृत शब्द हो । पं अक्षरले पृथ्वी भन्ने अर्थ लगाउँछ भने ज शब्दले उम्रिएको भन्ने जनाउँछ । त्यसैले पृथ्वीमा उम्रिएको वस्तु दान दिने पर्व भएकोले यसको नाम पंजदान हो । अहिले पनि नेवार समुदायले बोलीचालीको भाषामा यस पर्वलाई पञ्ज्रां भन्ने गर्छन् । पञ्ज्रां शब्द पंजदानकै अपभ्रंश हो भन्ने स्पष्ट छ । तर पञ्चदान नै बढी प्रचलित छ ।
त्यसदिन आफ्नो क्षमताअनुसार खासगरी धान, चामल, गहुँ, मास, भटमास, फलफूल, नुन र दक्षिणा गरी सात प्रकारका वस्तुहरु दान गर्ने प्रचलन रहेकाले पनि यस पर्वलाई पञ्चदान भन्न मिल्दैन भन्ने वज्राचार्यको भनाई छ । पंञ्ज शब्दको अर्थ बुझ्न नसकेको कारणबाट यो नाम लोप भएर गएको उहाँको भनाई छ । यस दिनमा खीर खाने चलन छ । पञ्चदान वा पंजदान जेसुकै भनिएतापनि बौद्ध संस्कृतिमा आफ्नै मौलिक परम्पराका रुपमा रहेको विभिन्न जीवन्त सांस्कृतिक पर्वहरु मध्ये पञ्चदान पर्व पनि एक हो ।
पञ्चदान परम्पराको इतिहासस्
सर्वानन्द नृपावदानमा उल्लेख भएअनुसार दीपावती नगरका राजा सर्वानन्द र रानी धर्मावतीले शुद्ध चित्तले युक्त भई आफ्नो राजदरबारभित्र नै दानशाला बनाई दीपंकर बुद्ध सहित ८० हजार भिक्षु संघलाई हरेकदिन पञ्चदान गर्नुभयो ।
यसरी आषाढ पूर्णिमासम्म पञ्चदान दिएर दान कार्य सुसम्पन्न गर्नुभयो । राजा सर्वानन्दको त्याग चित्तको प्रशंसा गर्नु हुँदै र आशीवार्द दिनु हुँदै दीपंकर बुद्धले दानगाथा सुनाउनुभएको उल्लेख गरिएको छ । यसरी पञ्चदानको निरन्तरता दीपंकर बुद्धको पालादेखि चल्दै आएको उल्लेख गरिएको पाइन्छ । तर यकिन रूपमा यसको सुरुवात कहिले भयो भन्ने स्पष्ट छैन।
प्राचीन समयमा शाक्य र बज्राचार्य समुदाय बौद्ध भिक्षुका रुपमा जीवन निर्वाह गर्थे । त्यहीबेलादेखि नै भिक्षुहरुले पिण्डपात्रमा भिक्षा लिएर समाजमा धर्म उपदेश दिने गर्दथे ।
पछि राजा जयस्थिती मल्लले समाज सुधार गर्ने क्रममा विभिन्न वर्गको सिर्जना गरि हरेक समुदायलाई निश्चित काम र पारिश्रमिक समेत तोकिदिए । जुन पछि गएर नेवार समुदायभित्र बिभिन्न जातका रूमपा विकसित हुन गयो। यसै क्रममा उनले शाक्य वज्राचार्य समुदायलाई पनि गृहस्थ जीवनमा प्रवेश गराएको वंशावलीहरूमा उल्लेख गरिएको छ।
भिक्षुहरु गृहस्थ जीवनमा प्रवेश गरिसकेपछि बर्षमा एकपटक पञ्चदानको दिनमा भिक्षा दिने र लिने परम्परालाई निरन्तरता दिएको पाइन्छ ।
यसरी प्राचीनकालदेखि नै परपम्पराको रुपमा रहेको यस पर्वमा बौद्ध अनुयायी उपासक उपासिकाहरुले पवित्र मन र चित्तले शाक्य, बज्राचार्य कुलका कुलपुत्रलाई उनीहरुको भिक्षु जीवनको स्मरणमा त्यसै किसिमको सम्मान पञ्चदानमा गरिने र दानले पुण्यानुमोदन हुने विश्वास गरिएको बौद्ध संस्कृतिमा उल्लेख गरिएको पाइन्छ ।
वर्तमान समयको पञ्चदान कार्यक्रममा शाक्य, बज्राचार्य कुलकाकुलपुत्र मात्र नभएर बौद्ध धर्ममा विश्वास राख्ने अन्य समुदाय र महिला समुदायको पनि उल्लेख्य सहभागिता रहन्छ।
पाटनमा हरेक वर्ष श्रावणशुक्ल अष्टमीका दिन पञ्चदान मनाइन्छ । यस दिन उपत्यकामा सम्यक महादानको बेला प्रदर्शनमा राखिने दीपंकर बुद्धको मूर्तिलाई सम्बन्धित समुदायले पञ्चदान दिने चलन छ । पञ्चदानको दिनमा विशेष गरि शाक्य बज्राचार्य समुदायहरुले दान लिन जाने चलन छ ।
बज्राचार्य, शाक्य भिक्षुहरुलाई आसनमा बसाई पूजा गर्ने, पिण्ड पात्रमा अन्न राखेर गेडागुडी दान गर्ने, खीर एवं दक्षिणा दिने गरिन्छ । बज्राचार्य पण्डितहरुले जजमानको आयु, आरोग्य, जनधन, सन्तान, यश, प्रज्ञा लाभहोस भनी आशिष दिने गरिन्छ । पञ्चदान लिने वज्राचार्य शाक्य भिक्षुहरुबाट पञ्चदानमा गरिने हरेक क्रियाकलाप वस्तुदानको पुण्यको महिमा वर्णन गरिएको दानगाथा श्लोक वाचन गरिने चलन छ ।
काठमाडौंमा हरेक वर्ष भाद्रकृष्ण त्रयोदशीका दिन पञ्चदान मनाइन्छ । काठमाडौंका विहार वा आफ्नै घर आँगनमा दीपंकर बुद्ध, बसुन्धरा, करुणामयका मूर्ति, पौभाःचित्र सजाएर दिनभर पञ्चदान गर्ने चलन छ ।
पञ्चदान गरिरहँदा दान लिनेले दानगाथा वाचन गरिरहने रदान ग्रहण गरिसकेपछि दान दिनेलाई यश, ज्ञान, सन्तान, सुख र आयु वृद्धिको कामना गर्ने गरिन्छ । यस दिन काठमाडौंको स्वयम्भुमा मेला लाग्ने गर्छ ।
भक्तपुरमा पनि भाद्र कृष्ण त्रयोदशीका दिन पञ्चदान पर्व मनाइने गरिन्छ । भक्तपुरमा भने पञ्चदान पर्व भिन्नै तवरले मनाइन्छ । भक्तपुरको प्रशन्नशील महाविहार, चतुव्र्रम्ह महाविहार, मंगल धर्मदीप महाविहार, जयकीर्ति महाविहार र बौद्ध समकृत महाविहारमा रहेको पाँच प्रमुख दीपंकर बुद्धका मुर्तिहरुलाई भक्तपुरको सूर्यमढि टोलदेखि नगरपरिक्रमा गरी थथुवही भुईख्यःसम्म बिभिन्न स्थानमा विराजमान गराई पूजा गर्ने र नगर परिक्रमा गराउने प्रचलन रहेको छ ।
र त्यसैबेला भिक्षाटनका लागि सहभागि शाक्य, बज्राचार्य गृहस्थ भिक्षुहरुलाई आफ्नो घर चोक, विहारमाअन्न, मिठाई, फलफूल, दक्षिणा, खीर आदि दान दिने चलन छ ।
सामूहिक पञ्चदान र लुम्विनीमा बज्रयानी बिहार निर्माण
समयको अन्तराल सँगै पञ्चदानलाई संगठित रुपमा पनि मनाउन थालिएको छ । बिभिन्न बौद्ध संघसंस्थाहरुले संस्थाको हितको लागि यस पर्वलाई उपयोग गर्ने शुरुवात केही बर्षदेखि हुँदै आएको छ ।
बौद्ध संस्थाहरुद्वारा धार्मिक कार्यहरु सम्पन्न गर्न चाहिने आर्थिक व्यवस्थापनको लागि पञ्चदानलाई सामूहिक भिक्षाटन गरी प्राप्त भएको दक्षिणा संस्थालाई प्रदान गर्ने चलन पनि देखिन थालेको छ ।
यसरी संस्थागत रुपमा सामूहिक पञ्चदान लिन जाने संस्थाहरुमध्ये काठमाडौंको युवाबौद्ध समूह र नेपाल परम्परागत बौद्ध धर्म संघ, पाटनको वज्राचार्य पूजा विधि अध्ययन समिति लगायतका संस्थाहरु रहेका छन् ।
भगवान बुद्ध जन्मस्थल लुम्बिनीमा धेरै देशका आ(आफ्नो मौलिक वास्तुकला झल्काउने अन्तर्राष्ट्रिय बौद्ध विहारहरु भएपनि नेपाली मौलिक वास्तुकला झल्काउने विहार भने छैन ।
यसै अवस्थामा नेपाल परम्परागत बौद्ध धर्म संघका अध्यक्ष डा नरेशमान बज्राचार्यको सक्रियतामा लुम्बिनीमा परम्परागत बज्रयानी वास्तु शैलीको विहार बनाउने उदेश्यका साथ सामूहिक पञ्चदान कार्यक्रम विगत केहि वर्षदेखि शुरु गरिएको छ ।
यसरी दानबाट संकलित रकम लुम्बिनीमा परम्परागत बज्रयानी बिहार बनाउने सकारात्मक कार्यमा प्रयोग गरिने डा.बज्राचार्य बताउनुहुन्छ ।
लुम्विनीमा निर्माणाधीन यस विहारको विशेषता भनेको नेपालको परम्परागत वास्तुकलामा आधारित रहनु हो । उपत्यकाभित्र मात्र सीमित नेवार गृहस्थ बौद्धहरूको यो परम्परागत शैली अहिले आएर बुद्ध जन्मस्थल लुम्बिनीमा निर्माणाधीन यस विहारमा पनि झल्किने भएको छ। यसरी सम्पूर्ण रुपमा मौलिक नेपाली वास्तुकलाको नमूना विहारको रुपमा वज्रयान महाविहार निर्माण हुँदैछ ।
१३ रोपनी जग्गामा निर्माण हुँदै गरेको यस विहारको मूख्य भवनको क्षेत्रफल दशहजार वर्ग फिट रहेको छ । र यो विहार लुम्विनीमा निर्माण भईसकेको विभिन्न देशका विहारहरु मध्ये कलाकौशल एवं बौद्ध दर्शनका हिसाबले पनि उत्कृष्ट हुने बज्राचार्य दावी गर्नुहुन्छ ।
कार्य व्यस्तताले पञ्चदानमा सहभागी हुनेहरुको संख्या निरन्तर घट्दै गएको परिप्रेक्ष्यमा सामूहिक पञ्चदानको प्रचलनले पञ्चदानमा सहभागी हुनेहरुको संख्या उल्लेख्य रुपमा बढेको मात्र नभई यसले सांस्कृतिक परम्परालाई संरक्षण गर्न पनि टेवा दिएको छ ।
साथै यसरी सामूहिक पञ्चदानबाट संकलित रकमले बुद्ध जन्मस्थल लुम्बिनीमा परम्परागत नेपाली शैलीको बौद्ध विहार निर्माण कार्यमा प्रयोग गर्नु सकारात्मक पहल हो र यस्तो कार्यलाई निरन्तरता दिनुपर्छ ।
