ओईलिएको फूल हेर्दा किन रोए दर्शक?

आश गुरुङ/उज्यालो । लमजुङ, माघ ५ - घलेगाउँ ग्रामीण पर्यटन ब्यवस्थापन समिति लमजुङका अध्यक्ष प्रेम घलेका आँखा ओभानो थिएन । उनी भन्दै थिए ‘मैले घलेगाउँको लागि गरेको दुःख चलचित्रमा देख्न पाएँ ।’
उनले घलेगाउँलाई जति विकास गरे, त्यसका लागि जति दुःख गरे, चलचित्रमा प्रेम घले भनेर उतारिएको एउटा पात्रले पनि उत्तिकै गरे । घलेगाउँका लागि बास्तविक जीवनको प्रेम घले र चलचित्रको पात्रले एउटै काम गरेका छन् ।
उनले थपे, ‘सवा २ घण्टाको चलचित्रमा भलै सवै समेट्न सकिएको छैन, तर, कथाले त्यही देखाएको छ ।’
मनोज गुरुङद्वारा निर्देशित तथा अभिनित गुरुङ भाषा, कला र संस्कार संस्कृतिमा आधारित कथानक चलचित्र च्ह्यालयाब ट अर्थात ओईलिएको फूललाई सदरमुकाम वेसीशहरमा शनिबार च्यारिटी शो गरिएको थियो । जिल्ला विकास समितिको सभाहलमा २ पटकसम्म प्रदर्शन गरिएको चलचित्र हेर्न पुगेका दर्शक केहीले आँसु झारे ।
विदेश जानुपर्दाको पीडा, रक्सी खाएर श्रीमतीलाई कुट्दा श्रीमतीको रोदन, विदेश गएका युवक लागु औषधको ओसारपोसारमा फसाईएपछि उनले जेलमा पाएको दुःखलगायतका दृश्यहरुमा दर्शकहरुको आँखामा आँसु देखिएको थियो ।
गुरुङ समाजमा एउटा प्रथाजस्तै बनेको विदेश जाने चलन र विदेश गएकाहरुको आफ्ना आफन्तलाई बढीमात्रामा चलचित्रको कथाबस्तु र कलाकारको अभिनयले छोएको थियो । घलेगाउँ घर भइ हाल वेसीशहरको त्रिवेणीटोल बस्दै आएकी बासिरी गुरुङले गुरुङ समाजको यथार्थलाई चलचित्रले उतारेको प्रतिक्रिया दिईन् । ‘हाम्रो गाउँघरको कथाब्यथालाई छर्लङ्ग पारेको रहेछ’ उनले गुरुङ भाषामै भनिन्, ‘चलचित्र हेर्दै गर्दा मेरो आँखाबाट आँसु झरेछ ।’ जिल्ला विकास समितिको साउण्ड सिस्टम अलि राम्रो नहुँदा कुरा बुझ्न समस्या परेको उनले गुनासो गरिन् ।
चलचित्रमा प्रायःले नायिकको भूमिका र अभिनय मन परेको प्रतिक्रिया दिएका थिए । चलचित्रमा नायक मनोज गुरुङ र नायिका निस्ता गुरुङको चलचित्रमा पहिलो अभिनय हो । चलचित्रलाई घलेगाउँ समाजको आयोजनामा प्रदर्शन गरिएको थियो । प्रायः लोकदोहरीका गीतमा नाचेको हेर्ने गरेका रुद्रमाया घलेले यसपटक भने गुरुङ चलचित्र ‘च्ह्याल्यब ट’ अर्थात ओइलिएको फूल हेरिन् । ‘राम्रो छ भनेर हेर्न आएको थिएँ, राम्रै रहेछ, चित्त बुझ्यो’ उनले भनिन् । सार्क राष्ट्रकै नमुना मानिएको लमजुङको पर्यटकीय घलेगाउँमा गुरुङ भाषा, कला र संस्कृतिमा आधारित चलचित्र ‘च्ह्याल्यब ट’ अर्थात ओइलिएको फूल छायांकन गरिएको हो । चलचित्रको १० प्रतिशत पोखरामा छायांकन गरिएको छ । गुरुङ समुदायमा परम्परा जस्तै बनेको विदेश जाने प्रथा र गाउँघरको विकृति विसंगतिलाई समेटेर तयार पारिएको कथालाई समेटेर निर्माण गरिएको चलचित्रलाई सदरमुकाम वेसीशहरको सभाहलमा प्रदर्शन गरिएको हो ।
सुपर युनिक एम्यूजमेन्ट प्रालि पोखराको प्रस्तुतिमा निर्माण गरिएको चलचित्र च्ह्यालयब ट अर्थात ओइलिएको फूल युनिटले लमजुङको घलेगाउँमा गएको असार साउनमा चलचित्रको छायांकन गरेको थियो । चलचित्रलाई विदेशमा विभिन्न ठाउँहरुमा प्रदर्शन गरि पछिल्लो समय स्वदेशमा प्रदर्शन गर्ने क्रममा सदरमुकाम वेसीशहरमा प्रदर्शन गरिएको थियो । चलचित्रलाई यसअघि पोखरा र पसगाउँमा प्रदर्शन गरिसकिएको छ ।
झण्डै १५ लाख रुपैँयाको लागतमा निर्माण गरिएको चलचित्रमा गुरुङ जातिको आदिमथलो क्होला सोँथरबाट गुरुङहरु बसाई सरेको र त्यसपछि विभिन्न ठाउँमा छरेर आ–आफ्ना भाषा, कला र संस्कार संस्कृतिका साथ बसोवास गर्दै आएको चित्रण गीतमार्फत गरिएको छ ।
चलचित्रले घलेगाउँलाई सार्क राष्ट्रको नमुना गाउँ सम्म पु¥याउन प्रेम घलेले खेलेको भूमिकाकारे बारेमा चित्रण समेत गरिएको छ । चलचित्रमा पहिले आफ्नो कुरालाई कसैले नसुनेको र पछि सवैको प्रयासमा ग्रामीण पर्यटनको विकासमा सवै एकजुट भएर गाउँलाई सार्क राष्ट्रको नमुना गाउँ बनाउन सफल भएको कथाबस्तुसंग आफूले गरेको काम मेल खाएको घलेले वताए ।
त्रिकोणात्मक कथाबस्तु बोकेर निर्माण गरिएको चलचित्र च्ह्याल्यब ट अर्थात ओइलिएको फूलको नायकमा राजु गुरुङ, मनोज गुरुङ र अर्कै राजु गुरुङ रहनेछन् । यस्तै नायिकाहरुमा निस्ता गुरुङ, कविता गुरुङ, केवल गंगा गुरुङ साथै प्रतिमा गुरुङ, सुकराज सर्बुजा गुरुङ लगायतका कलाकार रहनेछन् । विराज गुरुङ र प्रशान्त सुनार निर्माता रहेको चलचित्र च्ह्याल्यब ट अर्थात ओइलिएको फूलमा छायांकन खिमबहादुर गुरुङ, सम्पादन प्रेमबहादुर गुरुङको रहेको छ । नृत्यमा सविन गुरुङ र विशाल गुरुङ साथै गीत/संगीतमा मनोज गुरुङ नै रहेकाछन् ।
