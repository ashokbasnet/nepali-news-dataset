‘भाग्यले बाँचेकाहरु’ हेर्दा माधव नेपाल दम्पत्ति भावुक

नेकपा एमालेका वरिष्ठ नेता माधवकुमार नेपालले भूकम्पमा परेर आश्चर्यजनक ढंगले बाँचेकाहरुको कथा समेटेर निर्माण गरिएको ‘भाग्यले बाँचेकाहरु’ डकुमेन्ट्री हेरेका छन् ।
प्रेस चौतारी बाँकेको अक्षयकोष निर्माण गर्ने उद्देश्यले मंगलबार नेपालगन्जमा गरिएको ‘भाग्यले बाँचेकाहरु’को प्रदर्शनीमा प्रमुख अतिथि बनेका नेता नेपाल निकै भावुक बने । धर्मपत्नी गायत्रीसँगै बसेर वृत्तचित्र हरेका नेपालले भाबुक हुँदै भने, ‘यसले नेपालको भूकम्पको जीवन्त तस्वीर देखाएको छ, मलाई साह्रै भावुक बनायो ।’
‘भाग्यले बाँचेकाहरु’का एक पात्र ऋषि खनालको कथाले उनलाई निकै घोचेछ । सातमहिने छोरालाई राम्रो शिक्षा दिने सपना बोकेर विदेश जान हिँडेका ऋषिले बैशाख १२ को महाभूकम्पमा काठमाडौँ नयाँ वसपार्कमा ५ तले घरले किचिएर एउटा खुट्टा गुमाएका छन् । उनकै कथालाई हेर्दै नेपालले भने- ‘ऋषि खनालजस्ता पात्रहरुको दर्दले थाम्नै नसकिँदो रहेछ ।’
माधव नेपाल पत्नी गायत्रीले पनि डकुमेन्ट्रीका कतिपय दृश्यले आफू सम्हालिन नसकेको बताइन् ।
डकुमेन्ट्रीका निर्देशक गणेश पाण्डेले विश्वका ३१ वटा देशका चलचित्र महोत्सवमा भाग्यले बाँचेकाहरुले नेपालको प्रतिनिधित्व गर्न लागेको जानकारी दिए । उनले डकुमेन्ट्रीका केही पात्रका लागि शैक्षिक कोष बनाउन लागेको बताए ।

