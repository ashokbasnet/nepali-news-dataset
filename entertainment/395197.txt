महिला हिंसाविरुद्ध सचेतना जगाउन ‘मिस ग्राण्ड झापा’

किशोरीहरुको अन्तरनिहित प्रतिभालाई प्रस्फुटित गराउँदै महिला हिंसाको विरुद्धमा सचेतना समेत जगाउने उद्देश्यले ‘मिस ग्राण्ड झापा-२०१६’को आयोजना हुने भएको छ । मंगलबार विर्तामोडमा पत्रकार भेटघाटको आयोजना गरी ग्रिसा एण्ड कम्पनीको ब्यानरमा यो ‘ट्यालेन्ट सो’ हुन लागेको जानकारी दिइएको हो ।
प्रतियोगिताको पहिलो अडिसन नारी दिवसको सन्दर्भ पार्दै यही फागुन २७ गते गर्ने तयारी भएको आयोजक संस्थाका अध्यक्ष राज निरौलाले जानकारी दिए । प्रतिष्पर्धाको लागि अडिसनबाट २५ जनालाई छानिने पत्रकार सम्मेलनमा जानकारी दिइयो ।
कार्यक्रममा भारतीय मोडल प्रियंका रोय र नेपाली मोडल सलिना थेबेले कोरियोग्राफी गर्ने आयोजक संस्थाका पवन खतिवडाले जानकारी दिए । प्रतियोगितामा शीर्ष स्थान हाँसिल गर्नेलाई नगदसहितको अन्य विभिन्न आकर्षक पुरस्कार राखिएको र अन्तिम १० मा पुग्नेलाई ‘सब-टाइटल’ को पनि व्यवस्था गरिएको कार्यक्रम संयोजक दीपेन चौधरीले जानकारी दिए ।
प्रतियोगिताको फाइनलमा नायक अनमोल के.सी. र गायिका इन्दिरा जोशीलाई उपस्थित गराउने गरी तयारी भइरहेको आयोजकले जनाएको छ ।

