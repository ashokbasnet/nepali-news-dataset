बिबी अनुरागीको एकल साँझ हुने

काठमाडौं । नेपाली कला संगमले बिबी अनुरागीको एकल साँझ गर्ने भएको छ ।
नेपाली कला संगमले निर्भाना कला केन्द्रको सहकार्यमा भूकम्पबाट क्षतीग्रस्त धादिङको चण्डीदेवी माध्यमिक विद्यालय र सिन्धुपालचोकको जनता माध्यमिक विद्यालयको पूर्ननिर्माणमा सघाउन कार्यक्रम गर्न लागेको जनाएको छ ।
टेको सन्ध्या नाम दिइएको सांगितीक कार्यक्रममा अनुरागीको संगीतमा विभिन्न गायक गायिकाले गीत प्रस्तुत गर्नेछन ।
आउदो १८ चैतमा हुने एकल साँझमा गायक गायिकाहरुले प्रत्यक्ष बाद्यवादनमा आफ्ना गीत प्रस्तुत गर्नेछन् । ३५ जनाभन्दा बढी बाद्याबादकका साथ आयोजना हुने कार्यक्रममा सत्यराज आचार्य, स्वरुपराज आचार्य, शिशीर योगी, रामचन्द्र काफ्ले, शर्मिला गुरुङ, आरके गुरुङ लगायतले गाउने भएका छन् ।
त्यस्तै सुनिता गुरुङ, जीवन परियार, मुना थापा मगर, जुनु रिजाल, चन्दा विश्वकर्मा, मिलन अमात्य पनि गाउँने भएका छन् ।
‘संगीतकार भएकै कारण बिबी अनुरागी योगदान र क्षमताका तुलनामा पछाडि परेको हामीले महशुष गरेका छौं । पछाडिका कलाकारलाई अगाडि ल्याउनु हाम्रो उदेश्य हो’
आयोजक संस्था नेपाली कला संगमका सल्लाहकार तथा एकल साँझ कार्यक्रमका संयोजक सुदर्शन महर्जनको भनाई छ ।

