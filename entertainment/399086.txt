सैनिकको फूली लगाउने भए सुरज सिंहले

काठमाडौं । निर्देशक एवं अभिनेताको रुपमा चिनिन्छन् सुरज सिंह ठकुरी । तर, उनको पहिलो रुची अभिनय थिएन । सैनिक बन्न असफल भएपछि मात्रै उनी अभिनयमा प्रवेश गरेका थिए ।
‘मेरो हुर्काइ नै आर्मी ब्यारेकवाट भएको हो । दुई पटक क्याडेट फेल भएको मान्छे हुँ ।’ बुधवार राजधानीमा आयोजित कार्यक्रममा सुरज सिंहले भने ।
निर्माणाधिन चलचित्र सयपत्रीमा सैनिकको भूमिका निर्वाह गर्न लागेका सुरज सिंहले रिलमै भएपनि सैनिकको फूली लाउन पाएकोमा खुसी ब्यक्त गरे ।
माला बनाएर निर्देशकको रुपमा स्थापित भएका बब्बी भुपाल सिंहको निर्देशन रहने यो फिल्म रोमान्टिक ड्रामा हुने बताइएको छ । यसमा सुरज सिंहको अतिरिक्त आकंक्षा कार्की र सन्दीप क्षेत्रीको पनि मुख्य भुमिका रहने छ । चेतन सापकोटाको संगीत रहेको यस फिल्ममा सुरजसिंहकै पटकथा रहेको छ ।
 

