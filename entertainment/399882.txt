बिल गेट्स पण्डित हेर्न रमेश खरेल मन्डलामा ?

श्रीधर पौडेल
काठमाडौं । मण्डला थिएटरमा झुल्किए नेपाल प्रहरीका एसएसपी रमेश खरेल । उनी जीवनमै पहिलोपटक नाटक हेर्न आएका थिए । ‘तपाईं पनि रंगमञ्चमा ?’ हामीले उनलाई सोध्यौं ।
‘हो, म जीवनमै पहिलोपटक रंगमञ्चमा नाटक हेर्न आएको थिएँ, पहिलोपटकमै प्रभावित भएँ,’ खरेलले अनलाइनखबरसँग भने ।
मण्डलामा मञ्चित नाटक ‘धनप्रसाद पण्डित उर्फ बिलगेट्स पण्डित’ हेर्न खरेल सपरिवार पुगेका हुन् । उनले अब नाटक हेर्ने क्रमलाई निरन्तरता दिने सोच बनाइसकेका छन् ।
‘प्रहरीका बारेमा पनि नाटक बनाउन कलाकार साथीहरुलाई आग्रह गर्छु, यस विषयमा हामी सहकार्य गरेर जान पनि सक्छौं,’ खरेलले भने ।
काठमाडौंमा सञ्चालित नाटक घरहरुमा अचेल खरेलजस्तै भीआइपीहरुको बाक्लो उपस्थिति देखिन्छ । खासगरी पुरानो बौद्धिक र युवा पुस्ता रंगमञ्चमा नाटक हेर्न जाने गरेका छन् ।

धनप्रसाद हेर्न दर्शक ओइरिंदै
मण्डला थिएटरमा फागुन ७ गतेदेखि ३० गतेसम्म धनप्रसाद पण्डित उर्फ बिलगेट्स पण्डित नाटक चलिरहेको छ । नाटकले प्रेम, राजनीति र विद्यमान सामाजिक अवस्थामाथि तीखो प्रहार गरेको छ । प्रेमिकाले धोका दिएपछि मानसिकरुपमा विक्षिप्त भएर अस्पताल भर्ना भएका धनप्रसाद पण्डित हेर्न दर्शकहरु ओइरिएका छन् ।
नाटकका मुख्य पात्र धनप्रसाद पण्डित आफू एक रुपैयाँ पनि कमाउँदैनन् । उनी नाटक खेल्ने कलाकार हुन् । धनप्रसाद र आराधनाको गहिरो प्रेम छ । आराधना सरकारी जागिरे हुन् । दाजुले उनलाई काठमाडौंमा घर भएको, अमेरिकाको पीआर भएको केटासँग बिहे गर्न दबाब दिन्छन् तर आराधना मान्दिनन् । उनी आफ्नै प्रेमी धनप्रसाद उर्फ बिल गेट्स पण्डितसँग बिहे गर्न आफ्नो परिवारमा विद्रोह गर्छिन् ।
काठमाडौंबाट दाई घर गएको बेलामा धनप्रसादलाई आराधनाको घरमा बोलाइन्छ । आराधनाको दाई धनप्रसादलाई सोध्छन्- ‘भाइ के काम गर्छौ ?’
आफूले नाटक गर्ने धनप्रसाद बताउँछन् । तर, नाटकलाई पेसा नै नठान्ने आराधनाका दाईले फेरि प्रश्न गछर्न्- ‘राम्रो, नाटक त गर्दा रहेछौं भाई । तर पेशा चै के हो ?’
आफ्नो पेशा नै नाटक लेख्ने, खेल्ने र निर्देशन गर्ने भएको धनप्रसादले जवाफ दिन्छन् । तर, आराधनाका दाजूले फेरि प्रश्न गर्छन्- ‘नाटक त गर्दा रहेछौ भाई बुझेँ । तर काम चै के गर्छौ ? जस्तो बैंकमा, सरकारी जागिर, व्यापार व्यवसाय ?’
धनप्रसाद रिसले चुर हुन्छन् र भन्छन्- ‘मैले अघि नै भने नि म नाटक गर्छु नाटक ।’ त्यसपछिका प्रसंगहरु थाहा पाउन नाटक नै हेर्नुपर्ने हुन्छ ।




