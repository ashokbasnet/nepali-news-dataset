​दाँतको डोबमा टल्किएको बाल्यकालको दौँतरी

टंक ढकाल/उज्यालो ।
काठमाडौं, फागुन ७ – बाल्यकालका दौँतरीसँग जोडिएका विभिन्न स्मृतिले हामी सबैलाई बेलाबेला त्यही सुनौलो बाल्यकालमा फर्काइ दिन्छ । केही स्मृतिले मन रोमाञ्चित बनाउँछ । केहीले दुःखी बनाउँछ । अनि केहीले विभिन्न घटना परिघटना र मनको अन्तरकुन्तरमा लुकेको पीडालाई ताजा बनाउँछ । 
यस्तै बाल्यकालका दौँतरीसँगको सम्बन्धलाई टपक्क टिपेर एउटा कथा र प्रस्तुतिमा बुनिएको नाटक दाँतको डोब काठमाडौंको उत्तरढोका मार्ग, लाजिम्पाटमा रहेको थिएटर भिलेजमा मञ्चन भइरहेको छ । चलचित्र टलकजंग भर्सेस टुल्के र पशुपतिप्रसादका नायक तथा पीडा गीत, अटलबहादुरको आतंक र पानी फोटोसहितका नाटकका लेखक तथा निर्देशक खगेन्द्र लामिछाने अहिले दाँतको डोब लिएर आएका हुन् । 
मञ्चमा विभिन्न भागभंगीमा प्रस्तुत विभिन्न पात्रले दर्शक दीर्घामा रहेकालाई आफ्नो बाल्यकालका दौँतरी र ती दौँतरीसँगका विभिन्न स्मृतिसम्म डोर्‍याउँछन् । नाटकका केही दृष्यले मन खुल्ने गरी हँसाउँछ भने केहीले आँखाको डिलसम्म आँसु ल्याइपुर्‍याउँछन् । नाटकका केन्द्रीय पात्र लोकनाथ र हरिप्रसादको शत्रुतापूर्ण मित्रताले नाटकलाई सिंगारेको छ । यी दुई सँग जोडिने विभिन्न घटना तथा पात्रले स्कुल जाने उमेरमा गरीने बदमासी, झगडा अनि रमाइलो सम्झाउँछन् । एक घण्टाको प्रस्तुतिमा आफ्नो पूरै बाल्यकालमा फर्किन पाएका दर्शक नाटक सकिँदा केही उमंग, केही विषाद अनि केही स्मृतिसहित बाहिर निस्किन्छन् । लेखक तथा निर्देशक खगेन्द्रले आफ्नै बाल्यकालको घटनालाई टिपेर बुनेको दाँतको डोबमा अनोज पाण्डे, प्रकाश दाहाल, बिनिता थापा मगर, राजेश सिटौला, कमल देवकोटा, शिशिर शिवाकोटी, रोहित पौडेल, रेनुका कार्की, दीपिका ढकाल र सुनु राईको अभिनय छ । बालापनको स्मृतिमा फर्कन अनि त्यसमा रमाउनका लागि राम्रो विकल्प हो दाँतको डोब । 
 तस्बिर : अर्जुन पोख्रेल/उज्यालो ।
