खोटाङमा ‘झोला’ गर्‍हौं हुँदै

खोटाङ, भदौ १८ – दिक्तेलमा प्रदर्शन गरिएको चलचित्र ‘झोला’को च्यारिटी शोमा दर्शकको घुइँचो लागेको छ । नेपाल पत्रकार महासंघ जिल्ला शाखाको आयोजनामा भएको एक दिने च्यारिटी शो दर्शकको भीड र मागका कारण तीन दिन देखाएको हो  ।
च्यारिटी शो दर्शकको भीडका कारण बुधबार सम्मका लागि लम्ब्याइएको महासंघका खोटाङ शाखाका कोषाध्यक्ष एबं च्यारिटी शो व्यवस्थापन समितिका संयोजक डिएम चामलीङले बताउनुभयो। झोलाको च्यारिटी शोका लागि चलचित्र निर्माता रामगोपाल थापा सहित तीन सदस्यीय टोली खोटाङ पुगेका छन् ।
महासंघका अनुसार कतिपय दर्शकले तीन पटकसम्म दोहोर्‍याएर झोला हेरेका छन् । परिवारमा लायककाे चलचित्र भएको चर्चा चलेपछि लठ्ठीको साहरामा दिक्तेलकी ७४ वर्षीय धनकुमारी लयालु पनि झोला हेर्न हल पुग्नुभएको थियो ।
त्यस्तै फिल्म हेरेर घर आएका आफन्तले सुझाव दिएपछि हल खोज्दै  नुनथलाकी उमा तामाङ स्थानीय मुभीलेण्ड हाइभिजन हलमा पुग्नुभयो । साहित्यकार कृष्ण धाराबासीको कथा ‘झोला’मा आधारित चलचित्रको च्यारिटी शो बुधबार साँझ समापन हुँदैछ ।
