कलाकार भन्छन् ‘मोदी आउँदा सरकारले पहिरो पीडित बिर्सियो’

काठमाडौ, साउन २० – सिन्धुपाल्चोकका पहिरो पीडितको उद्दार तथा राहत वितरणमा चासो नदिएको भन्दै कलाकारहरुले सरकारको आलोचना गरेका छन् । पहिरोले गाउँ नै रित्तिने गरी क्षति पुर्‍याएपनि सरकारले पीडितको उद्दार र राहत वितरणमा ढिलो गरेको उनीहरुले गुनासो गरे ।
काठमाडौमा मंगलबार आयोजित पत्रकार सम्मेलनमा वरिष्ठ कलाकार मदनदास श्रेष्ठले पहिरो पीडितको उद्दारमा सरकार नतातेको बताए । भारतीय प्रधानमन्त्री नरेन्द्र मोदीको भ्रमणका कारण सिन्धुपाल्चोकको घटना ओझेलमा पारेको उनको भनाई छ । ‘सरकारले तुरुन्त राहत र क्षतिपुर्ति सहितको कार्यक्रम लैजानुपर्छ’ श्रेष्ठले भने । गायिका कोमल वलीले पहिरोले ठूलो क्षति पुर्‍याउँदा पनि त्यसलाई सामान्य रुपमा लिइएकोमा सरकारको आलोचना गरिन् । ‘विदेशमा चराचुरुङ्गी मरेपनि ठूलो ठानिन्छ, नेपालमा जति मान्छे मरे पनि समवेदना छैन’ उनले गुनासो गरिन् । उद्दार र राहतको पर्खाईमा रहेका पहिरो पीडितलाई मोदीको भ्रमणका नाममा अन्याय भएको वलीको भनाई छ ।
संगीतकार चेतन सापकोटाले गृह जिल्लामा भएको विपत्तिले आफु छटपटिएको बताए । ‘राज्य पुरै मोदीको स्वागतमा लाग्यो तर सुनकोशीतिर ध्यान दिएन’ उनले भने । कलाकारहरुले पहिरो पीडितका लागि राहत संकलन गर्ने बताएका छन् । सापकोटाका अनुसार केही दिनपछि संगीतकार संघले पनि राहत संकलन गर्ने छ ।
गएको शनिबार सिन्धुपाल्चोकको माङ्खाको जरेमा पहिरो गएर सुनकोशी नदी थुनिँदा अहिलेसम्म ३३ जनाको ज्यान गएको छ । सय भन्दा धेरै वेपत्ता रहेको अशंका गरिएको छ ।
