चम्सुरीलाई जन्मदिनमा तरकारी र फलफूल उपहार

काठमाडौं, वैशाख ३१ - हाँस्यकलाकार पल्पसा डंगोल अर्थात चम्सुरीले मंगलबार जन्मदिन मनाईन् ।
अघिल्लो साल चमति बालाजुस्थित आफ्नै घरमा कलाकार र साथीहरुसँग जन्मदिन मनाएकी उनले यो बर्ष भने जमलस्थित एक होटलमा सबैलाई पार्टी दिएर मनाईन ।
जन्मदिनमा उनलाई शुभकामना दिन हाँस्यकलाकारहरुको बाक्लो उपस्थिति देखिएको थियो ।
उनको जन्मदिनको रमाईलो कुरा के छ भने, उनलाई सधै जन्मदिनमा तरकारी उपहार दिने किरण केसी, शिवहरी पौडेलले यसपाली भने फलफूल उपहार दिएका छन् ।
तर मेरी बास्सैका धुर्मुस अर्थात सिताराम कट्टेल र रेडियो अडियो परिवारले भने उनलाई एक झोला तरकारी उपहार दिएको देखियो । “धेरै धेरै धन्यवाद अब एक हप्तालाई मलाई तरकारी नै किन्नु नपर्ने भयो” उपहार लिदै चम्सुरीले भनिन् ।
जन्मदिनमा साथीभाई र कलाकारहरुको निकै ठुलो भीड देखियो । भीड बीचैबाट उनलाई सोधियो ‘आज कतिऔ जन्मदिन हो त ?’
सदा झै यसपाली पनि उनको जवाफ त्यही नै आयो ‘उमेर भन्दिन आफै हिसाव गर्नुस्, म २०३३ सालमा जन्मिएकी हु ।’
भीडमा हाँसो गुन्जियो, ठट्टा र रमाईलो शुभकामनाको श्रंखला पुन सुरु भयो । हाँस्यकलाकार दिपकराज गिरी, निर्मल शर्मा, अंशु महर्जनलगायतले पनि चम्सुरीलाई रमाईलो शुभकामना दिएर सबैलाई हसाए । १७ बर्षअघि मिस नेपालमा भाग लिएर नेपाली रंगमञ्चको दुनियाँमा प्रवेश गरेकी पल्पसा आफ्नो नामले भन्दा पनि पर्दाको नामले बढी चर्चित छिन् । अधिकांश नेपाली दर्शकमाझ उनी चम्सुरी नामले चिनिन्छिन् । मेरी बास्सैमा चम्सुरीको भुमिकामा देखिनुअघि उनले राजु शाहसँग नृत्य सिकेकी थिईन । यतिबेला उनी विभिन्न स्कुलहरुमा कल्चरल डान्स पनि सिकाउँछिन् । उनले नगद नारायण र माटो बोल्छलगायतका चलचित्रमा सह नायिका भएर समेत काम गरिसकेकी छिन् ।
यो पनि पढ्नुहोला :किन दिए किरण केसीले चम्सुरीलाई लौका उपहार ?
- अर्जुनकुमार सँग्रौला/उज्यालो ।
