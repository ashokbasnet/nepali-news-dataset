​नेपालमा पैसा नहुनेले फिल्म बनाउँछन् : कमलमणि

नाटकबाट आफ्नो कलाकारिता थालेका कमलमणि नेपाल अहिले भद्रगोल हास्य सिरियलमा व्यस्त छन् । कलाकारितामा कमलमणिले २० वर्षभन्दा बढी बिताएका छन् । पहिला गुरुकुलमा रहेर नाटकको अभिनय गरेका कमलमणि यतिबेला फिल्म र सिरियलमा व्यस्त छन् । लामो समय कलाकारितामा योगदान गरेका उनी आफूलाई नाटकले नै चिनाएको भन्न रुचाउछँन् । तर उनले अभिनय गर्ने गरेको गुरुकुल नाटक घर यतिबेला छैन । सुरुमा नाटकबाट कलाकारिता शुरु गरेका उनी यति बेला केमा व्यस्त छन् त ? यिनै विषयमा आधारित रहेर उनीसँग उज्यालोको लागि नारायण अधिकारीले गरेको कुराकानीको केही अंश । 


तपाईको कलाकारिता कसरी सुरु भयो ? 


म खासगरि काठमाडौं कम्प्यूटर सिक्न ५३ सालमा छिरेको लास्टमा आएर कलाकार भइयो । म पहिले गाँउको साँस्कृतिक कार्यममा भाग लिन्थेँ । पहिलेदेखि नै तराईबासीको क्यारिकेचर गर्थेँ । सबैले मन पनि पराइदिन्थे । त्यसले गर्दा कलाकार बन्न सकिन्छ कि क्या हो जस्ता पनि लाग्थ्यो । त्यसपछि कठमाडौं छिरेँ । त्यतिखेर काठमाडौंमा जयन्त संस्कृतमको स्वर्ण महोत्सवमा एक जना मधेसी नेताको क्यारिकेचर गर्नु पर्ने रहेछ । मैले त्यो क्यारिकेचर गरेँ सबैले मन पराए । त्यसपछि कलाकारिता तरै लाग्ने विचार गरेँ । 


भनेपछि तपाईले कुनै एकेडेमीमा गएर कलाकारिता नसिकी कलाकारिता तर्फ लाग्नु भएको हो ?


हैन । मैले त्यही जयन्त संस्कृतम्मा क्यारिकेचर गर्दा एक जना साथीसँग चिनजान भएको थियो । शेखर सांग्रीले साथीले नाचघरमा भर्ना भएर सिकौ भन्नुभयो । त्यसपछि फारम भरियो । सुनिल पोखरेल र अशेष मल्ले अन्तर्वाता लिनु भएको थियो । पछि नाम पनि निस्कियो । त्यसपछि मेरा कलाकारिता अगाडि बढेको हो । पछि सुनिल सरसँग काम गर्ने मौका मिल्यो । 


कलाकारितामा त्यसपछिका तपाईका दिनहरु कसरी बिते ?


सुनिल सरसँग काम गर्न थालेपछि मेरो कलाकरिता अगाडि बढेको हो । उहाँसँग काम गरेपछि मैले गुरुकुलमा पनि काम गर्ने मौका पाएँ । त्यतिखेर यस्ता समय थियो न काम गरेको पैसा पाइन्थ्यो आफै घरबाट चिउरा भुजा बोकेर नाटक खेलन जानु पर्‍थ्यो । सुनिल सरसँग काम गर्दा पनि पैसा पाइदैनथ्यो ।
४६ सालभन्दा अगाडि चाँही मालती मंगले जस्ता नाटक हेर्ने जमात थियो भन्थे तर मैले सुरु गर्दा नाटक हेर्ने संस्कार थिएन । अब मलाई बाँच्न गारो भैसकेको थियो । नाटकमा पैसा पनि थिएन दर्शक पनि थिएनन् । हामीले नाटक खेलेर पैसाको अपेक्षा गर्नु पनि मुर्खता थियो ।
अब घरबाट कम्प्युटर सिक्न आएको नाटक सिक्न अब म तलाई खर्च गर्न सक्दिन भन्नुहुन्थ्यो । सुनिल सरले जे भएपनि १ वर्ष दुख गर, बुबालाई भन, यो बिचमा म केही गर्छ भन्नुभयो । पछि सुनि सरले नाटकघर खाल्न लाग्नुभयो । मैले धुइकिधुती जग्गा खोज्न थाले । पछि मैले जग्गा मालिक पत्ता लगाए  अनि गरुकुलमा काम गर्न थालियो । 


गुरुकुलमा नाटक गर्न थालेपछिको तपाईको अनुभव कस्ता रह्यो ? 


गुरुकुलले मलाई केही दिएन भन्दिन । गुरुकुल आर्थिक रुपमा समृद्ध बनाएन होला तर मलाई परिपक्क बनायो । ५८ सालमा खोलेको गुरुकुल हो । त्यो बेला हरेक कलाकारलाई दश वटा पास दिइन्थ्यो । त्यो पास कहिल्यै खपत भएन । तर हामीले ग¥यौ के भने यदि २ जना मान्छे नाटक हेर्न आउँछ भने फर्काउनु मुर्खता हुन्छ भनेर हामीले ११ जना कलाकारले २ जना दर्शकलाई पनि नाटक देखायौ । यो दुखका साथ भन्नुपर्छ २ जनालाई नाटक देखाउँदा पनि त्यति नै दुखका साथ याक्टिङ गर्नु प¥थ्यो । त्यसरी काम गरियो । 


पछिल्ला दिनमा त नाटक हेर्न जमात पनि बढ्दै थियो नि । त्यसबेला  तपाईको अनुभव चाहीँ कस्तो छ ?


पछिल्लो समयमा त दर्शकको बाढी यसरी बढ्यो कि हामीले एउटै एकै दिनमा नाटक तीन सो सम्म देखायौं । हामीले जुन दुखका साथ गुरुकुलमा पहिला काम गरेका थियौं । पछि दर्शक बढेपछि खुसी लाग्थ्यो । 


तपाईले नाटकबाट कलाकारिता सुरु गरेर अहिले टेलिसिरियल हुँदै फिल्म खेल्नु भएको तपाईको छ । नाटक र यसमा के भिन्नता पाउनुभयो ?


म जीवन चाँही नाटकमै देख्छु । मलाई बनाएकै नाटकले हो त्यसकारणले पनि होला मलाई नाटक मन पर्छ । नाटक पछि म फिल्मलाई प्राथमिकतामा राख्छु । फिल्मले एकखालको छाप छोड्छ जुन पछिसम्म हुन्छ । सिरियललेले चाही एकखालको टाइप बनाइदिन्छ । जस्तो कि मलाई जति खेलेपनि ए खुपेका बाउ पो रहेछ भन्छन् । नाटकले फिल्मको भन्दा बढी लामो समय जीवन्त बनाउँछ । नाटकमा दर्शकको सामिप्यता बढी हुन्छ । 


अहिले  तपाई कसरी काम गरेर समय व्यतीत गरिखाख्नु भएको छ ?


बडो विडम्बना भन्नुपर्छ गुरुकुलमा १० वर्ष काम गरियो लास्टमा गएर गुरुकुल भत्कियो । त्यसपछि थियटर भिलेजमा नाटक खेलियो लास्टमा आएर नाटक खेलियो त्यो पनि भत्कियो । म जहाँ गयो त्यहाँ भत्किन्छ । हाहाहाहाहा । यो चाही मैले ठट्टा गरेर भनेको । भनेको मतलब बन्द भयो । नेपाली रंगकर्म यसैगरि भत्किन्छ जबसम्म नेपाली रंगकर्मलाई सरकारले हेर्दैन । यनीहरुले जे गर्दैछन् देशका लागि गर्दैछन् भन्ने सोच्दैन । हाम्रो जीवन त्यस्तै हुन्छ । 


तपाईले फिल्म पनि खेल्नु भएको छ । फिल्म चाँही केके खेल्नुभयो ?


व्यावसायीक रुपमा पैसा लिएर खेलेको भने सुरुमा धन्दा हो । त्यसपछि अन्तराल खेले त्यसमा लिड रोल मेरा नै थियो । लोफर भन्ने खेले छवि ओझाको । अनि कबड कबडी, विजुली मेशिन र तान्द्रो गरे । विजुली मेशिन र तान्द्रो चाँही रिलिज हुन बाँकी छ । 


अघि पनि तपाईले भन्नुभयो तपाईलाई खुपीका बाउ भनेर चिनिन्छ । यसरी चिनिदा तपाईलाई कस्तो लाग्छ ?


हैन मजा लाग्छ । किनभने मैले त्यो चरित्रलाई निभाएको छु ।  त्यो चरित्रको नामले मलाई चिन्नु स्वाभाविक हो । मैले त्यहाँ रिसाउने, झर्किने कुरा हुदैन । मलाई मजा लाग्छ । तर सकेसम्म मलाई के लाग्छ भने मलाई कमलमणि नेपालबाट चिनिदिए हुन्छ जस्तो लाग्छ । किनभने जुन मैले खुपीको बाउको रोल मात्र हैन धेरै खालका चरित्र निभाउन सक्छु । 


यो खुपीको बाउ नाम चाँही कसरी रहन गयो ? 


खास त्यो सिररियलको सुरुको भागमा सुपी भन्ने छोरी हुन्छ । अनि त्यो छोरी चाँही एकदमै नराम्री, कतै नबिक्ने खालकी हुन्छे । त्यो छोरीको नाम खुपी भएका हुनाले खुपीको बाउ नाम राखियो । पछि खुपी कहाँ गइ गई । मलाई चाँही खुपीको बाउले चिनिन थालियो । 


कलाकारितामा त पैसा छैन भन्दै धेरै कलाकार विदेशिएका छन् । के कलाकारितामा पैसै नहुने हो ?


नेपालमा मलाई के कुरा गजब लाग्छ भनेदेखि पैसै नहुनेले फिल्म बनाउँछन् । के भन्छन् भनेदेखि हुर्नुन बजेट कम छ । सबभन्दा राम्रो रोल छ । सरलाई हेर्नुन त्यति धेरै त छैन यसो खाममा भनेर लगेर अन्तिममा खाममा जोड्छन् । पछि फिल्मले पैसा कमाउँछ खामवालालाई बिर्सन्छन् । पैसा नहुनेले फिल्म नबनाए जस्तो लाग्छ तर के गर्नु । अनि लास्टमा साइड जब नगरि सुखै छैन । 


पैसै रहेनछ कलाकारितामा । अब कमलमण्किो भविष्य पनि विदेशीने हो त ? 


मत कलाकारितालाई छोड्दै छोड्दिन । जस्ता म सिरियल गर्दैछु मन मिलिन्जुल गर्छु । जब मन मिल्दैन अनि गरिदैन । जहाँ पनि त्यही हो । म जहाँ भएपनि कलाकारिता मे हुन्छु बाहिर जाने मेरो कुनै प्लान छैन । 
(तस्बिर : कमलमणिको फेसबुकबाट)
