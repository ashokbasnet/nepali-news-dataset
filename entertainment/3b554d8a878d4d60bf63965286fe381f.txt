​१० वर्षपछि जितु र दमन एकसाथ

काठमाडौं, साउन २४ – एक जुगमा एक दिन एक चोटी आउँछ भने झैं, एक समयका निकै चर्चित जोडी जितु नेपाल र दमन रुपाखेतीसंगै स्टेजमा देखिने भएका छन् । कलाकारिता शुरु गर्दा सँगै संघर्ष गरेको यो जोडीले हाँस्यव्यङ्ग्य टेलिसिरियल र स्टेज शोहरु संगै गर्यो । ट्वाक्क टुक्क, काउकुती जस्ता हाँस्य टेलिश्रंखला दर्शकले अझै भुलेका छैनन् । त्यसबेला दमन र जितुको जोडीलाई दर्शकले जुनियर मह जोडी पनि भन्थे । 
यो जोडीले जिरे खुर्सानी हाँस्य टेलिश्रंखलामा सँगै काम गरेको थियो । तर, दमनले जितुको साथ छोडेर हाँस्य टेलिश्रंखला मेरी बास्सै निर्माण गर्न लागेपछि उनीहरुको सहकार्य टुटेको हो । जीतु र दमनको सहकार्य टुटेको १० वर्ष भइसक्यो । अबभने जितु र दमनलाई फेरि एकसाथ देख्न पाइने भएको छ । लामो समयपछि फेरि सँगै काम गर्न लागेको यो जोडी सहकार्यका लागि कसरी जुट्यो भन्ने प्रश्नको जवाफ जितु नेपाल मुन्द्रेले यसरी दिए : 
खासमा हाम्रो जोडीलाई एकै स्थानमा ल्याउने काम यसपालीको गाइजात्राले गरेको हो । तितेजिरे, मेरी बास्सै गाइजात्रा महोत्सब २०७३ हुने भएपछि सबैको जोडी चुन्ने क्रममा मैले दमनलाई चुने । 


पहिला तपाईहरु छुट्टाछुट्टै गर्नुहुन्थ्यो त ?


हो । यसपालि गाइजात्रा प्रज्ञा प्रतिष्ठान कमलादिमा मात्रै हुने भो । हल खाली नभएर राष्ट्रिय सभा गृह प्रदर्शनी मार्गमा नहुने भएपछि संगै गरौँ न भन्ने कुरो आयो । हामी पहिला पनि संगै देखिएका जोडी हौँ । जोडी भएर नै यसपालिको गाइजात्रामा काम गरौं भन्ने सल्लाह भयो । 


यो जोडी गाइजात्रा सम्मको लागि मात्रै हो की त्यसपछि पनि सँगै हुन्छ ? 


तत्कालको लागि हामीले गाइजात्रा सम्ममात्रै जोडी बन्ने भनेका छौँ । त्यो प्रहशन हेरेपछि दर्शकले कति माया गर्नुहुन्छ त्यसमा निर्भर हुने हो । कसैले हामीलाई जोडी भएरै आउनुस् भनेर कार्यक्रममा बोलाउँछन् भने हामी त्यसको लागि पनि खुल्ला छौँ । सबै भन्दा ठूलो कुरो त हाम्रो प्रस्तुतिलाई दर्शकले कति राम्रो मान्नुहुन्छ त्यसमा भर पर्ने हो । 


१० वर्षपछि पुरानो जोडीसँग कामगर्दै हुनुहुन्छ, कस्तो महशुस गर्दै हुनुहुन्छ ?


रमाइलो लागिरहेको छ । कताकता एक्साइटेड पनि छु । किनकी हामीलाई दर्शकले पहिला पनि रुचाउनु भएको हो । दमन मेरो कलाकारितामा संर्घष गर्दा देखिकै साथी हो । कार्यक्रम भनेपछि रात्री बस चढेर देशका विभिन्न भागमा पुगेर प्रस्तुति दिन्थ्यौँ ।
पैसा दिन्छ वा दिदैन भन्ने कुरा ठेगान नहुँदा पनि जान्थ्यौँ । कार्यक्रम गर्न पाए मात्र पनि पुग्थ्यो । दमनसँंग धेरै कुरा भोगेको छु । कामगर्ने क्रममापछि हामी अलग भयौँ । तर पनि हाम्रो सम्बन्ध राम्रो थियो । बाहिर मिडियामा आए जस्तो नराम्रो थिएन । 
१० वर्षपछि हामीले एक साथ प्रहशन दिदैछौँ । हामी यतिबेला दर्शकलाई राम्रो प्रहशन पस्केर सन्तुष्ट पार्ने ध्यानमा छौँ । सबैलाई निम्तो छ प्रज्ञा प्रतिष्ठान भवन कमलादीमा । हामी सम्पूर्ण हाँस्यकलाकारहरु मिलेर रमाइला खुराक पस्कदै छौँ । 
– उज्यालाे र forseenetwork.com काे सहकार्य
