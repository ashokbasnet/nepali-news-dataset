‘कखरा’ले विद्यार्थीको मन छोयो

अर्जुनकुमार संग्रौला/ उज्यालो। काठमाडौं, मंसिर १२ - काठमाडौंकैै एक विद्यालयमा घटेको वास्तविक घटनालाई लिएर बनाएको डकुमेन्ट्री ‘कखरा’ हेरेपछि विद्यार्थीले राम्रो प्रतिक्रिया दिए । बालाजुस्थित अष्टनारायण हलमा विहिबारको च्यारिटी शो हेरे पछि धेरैले आँशु झारे । विद्यालयको लापरवाहीले गर्दा एक विद्यार्थी ट्वाईलेटमा थुनिएर मृत्यु भएको घटनालाई डकुमेन्ट्रीमा देखाउन खोजिएको छ ।
‘ट्वाईलेटमा थुनिएर बच्चा साँच्चिकै मरेको रे । फेरि कसरी बाँच्यो, उ हेर त त्यहीँ छ त’ । डकुमेन्ट्री हेरेर हल बाहिर निस्कदा डकुमेन्ट्रीका मुख्य कलाकार ८ बर्षे सौगात विष्टलाई देखेर एक साना विद्यार्थीले यसो भनिरहेका थिए । वास्तविकता झै लाग्ने भएकाले पनि धेरै विद्यार्थीले आफुले फिल्म वा डकुमेन्ट्री हेरिरहेको झैं नलागेको बताए । साथै उनीहरुले यस्ता लापरवाहीबाट विद्यालयमा यस्ता घटना दोहोरिनु नहुने कुरामा समेत जोड दिए ।
दण्डविहिन शिक्षाले नै विद्यार्थीको चौतर्फी बिकास हुन सक्छ भन्ने कुरामा जोड दिएर निर्माण गरेको डकुमेन्ट्री ‘कखरा’ छायांकन भएको विद्यालय रीड मोडलका विद्यार्थी, शिक्षक, अभिभावक, रंगकर्मी र सञ्चारकर्मीमाझ प्रदर्शन गरिएको हो । कार्यक्रममा डकुमेन्ट्री निर्देशक डिकेश लामा, कलाकार सौगात बिष्ट, भुपेन चन्द, गजित बिष्ट लगायत कलाकारहरुको उपस्थिति थियो ।
गर्बु फिल्मस्को ब्यानरमा बनेको डकुमेन्ट्रीमा महानायक राजेश हमाल, गजित बिष्त, सौगात बिष्ट, भूपेन चन्द, सौजन्य सुब्बा, श्रीकृष्ण न्यौपाने लगायत कलाकारहरुले अभिनय गर्नु भएको छ । यो डकुमेन्ट्रीले विद्यालयमा हुने दण्ड र त्रास सम्बन्धिका घटनालाई कम गर्न मद्वत पुग्ने निर्देशक डिकेश लामाले बताउनु भयो । लामाको अनुसार डकुमेन्ट्री देशभरका विद्यालयमा प्रदर्शन गर्ने योजना छ ।
