कल्पना नगरेको षडयन्त्रको कथा

सिल्भिया राजोपाध्याय्/उज्यालो । काठमाडौं, वैशाख ३ - छोरी मैया महर्जन वेपत्ता भएकको घटनामा केहि हदसम्म मिल्ने गरी लेखिएको रहस्यमय उपन्यास कने मज्यूगु बाखं ( भन्न नहुने कथा) सार्वजनिक भएको छ ।
काठमाडौंकी महर्जन २०६८ फागुन १६ देखि वेपत्ता हुनु भएको थियो र उहाँको अवस्था अझैसम्म पनि सार्वजनिक हुन सकेको छैन ।
राज सायमीले लेखेको यथार्थपरक उपन्यास अर्थ पिथना प्रकाशनबाट प्रकाशित भएको हो ।  यथार्थलाई कथामा ढाल्ने काम आठ नौ महिना अघि सुरु भएको र छोरी मैयाँको प्रकरणमा केहि नयाँ आयाम विकास होला कि भनेर आफूले केहि समय कुरेर मात्र अहिले उपन्यास निकालेको उपन्यासकार सायमीले बताउनुभयो।
अहिले निकै चर्चामा रहेको महर्जन प्रकरणलाई आधार मानेर उपन्यास लेखिएको भएपनि कसैलाई पनि आघात पुर्‍याउने मनसायबाट आफूले उक्त उपन्यास नलेखेको उपन्यासकार सायमीले प्रस्ट्याउनु भएको छ । धेरैको चासोको विषयमा लेखिएकोले एकदमै राम्रो प्रतिक्रिया आइरहेको र छोरी मैयाँको परिवारले पनि सकारात्मक रुपमा लिएको उपन्यासकार सायमिको भनाई छ ।
जासुसी उपन्यासमा कलम चलाउने सायमीको यो छैटौं कृति हो । यस भन्दाअघि सायमीले यम्ह शत्रु (मन परेको शत्रु), मखुगु सत्य(गलत सत्य), ग्यानापुगु छेँय् (डरलाग्दो घर), मृत्यु महल र पर्दा भित्रको रहस्य उपन्यास लेख्नु भएको हो ।
