हंगामा मच्चाउँदै प्रमोद (तस्बिरसहित)

अर्जुनकुमार संग्रौला/उज्यालो । काठमाडौं, असार ३० – झमझम पानी परिरहेको छ । तर पानीको प्रवाह नगरी एक हुल केटाहरु हातमा धारिलो हतियारसहित निकै पुरानो देखिने पहेँलो कुर्ता लगाएका एक युवकलाई लखेट्दै ठुलो महलमा प्रवेश गर्छन् ।
धारिलो हतियार निकालेर उनीमाथि ताक्छन् । छेवैमा रहेकी उनकी प्रेमिका चिच्याउँदै रुन थाल्छिन् । रुवाईको प्रवाह नगरी ती केटाहरु हतियार देखाउँदै दुबैलाई लछारपछार पार्छन् यत्तिकैमा उताबाट चिच्याउँदै कट भनेको आवाज आउँछ ।
यो दृश्य शनिबार काठमाडौं नक्सालमा रहेको बाल मन्दिरमा देखिएको हो । त्यहाँ गायक प्रमोद खरेलको गीत ‘हंगामा भो’ को म्युजिक भिडियो छायांकन भइरहेको थियो । भिडियोमा समेटिएको यो कथा निर्देशक सुरजसिंह ठकुरीले बुनेका हुन् ।
पहेँलो कुर्तामा नायक भुपेन्द्र चन्द अनि रातो चोली र फरियामा सञ्चारकर्मी अकेशा बिष्ट सजिएकी थिइन । निकै मेहनतको साथमा भुपेन्द्र र अकेशाबाट राम्रो नतिजा निकाल्न निर्देशक ठकुरी लागि परेका थिए । छेवैमा बसेर हेरिरहेका गायक प्रमोद खरेल पनि निर्देशकको कामबाट निकै खुशी देखिन्थे । गीतको मर्म अनुसारको भिडियो बनाउन निर्देशक ठकुरीले निकै मेहनत गरेको बताउँदै थिए खरेल । चालिस वर्ष अघिको कथा भिडियोमा समेटिएको छ । पुनरजन्मको कथा भएकाले भिडियोमा दुई भाग हुने निर्देशकले बताए । उनका अनुसार भिडियोको आधा भाग ब्ल्याक एण्ड ह्वाइट हुनेछ भने आधा कलरफुल हुनेछ । ब्ल्याक एण्ड ह्वाईट भागमा चालिस वर्ष अघिको कथा देखाइनेछ, कलरफुल पार्टमा त्यसैसँग जोडिएर आउने अहिलेको कथा हुनेछ ।
मानिस मरेर गएपनि प्रेम युग युगान्तरसम्म बाँचिरहन्छ भन्ने कुरा भिडियोले बोलेको उनको भनाइ छ । भिडियोको कथा अनुसार पुरानो महल देखाउनु परेकोले बाल मन्दिरमा सुटिङ ठकुरीले बताए । प्रविधिक हिसावले पनि भिडियोको कथाले मागे जति प्रोपर्टी सबै जुटाइएको उनले बताए । भिडियोको बजेट उच्च भएको ठकुरीको भनाइ छ ।
बिग बजेटमा निर्माण भईरहेको यो भिडियोमा अहिले चलिरहेको ट्रेन्डभन्दा फरक कुरा देख्न पाईनेछ । ‘हंगामा भो’ ले भिडियो बिना नै स्रोताबाट राम्रो प्रतिक्रिया पाईरहेको भएपनि अब भिडियोले गीतलाई थप उचाईमा पुर्‍याउने गायक खरेलको अपेक्षा छ । उनको छैठौ एल्बम ‘हंगामा’मा समावेश भएको यो गीत १५ दिन अघि सार्वजनिक हो ।एल्बम भने श्रावणको अन्तिम साता आउने गायक बताउँछन् । एल्बम ‘हंगामा’लाई प्रमोदले एल्बम ‘प्रणय भाग दुई’को रुपमा पनि लिएका छन् । कलेक्सन एल्बम र स्टेज परफर्मेन्समा ब्यस्त भइरहेको खरेल १५ दिनपछि एक महिने सांगीतिक भ्रमणको लागि अष्ट्रेलिया जाँदैछन् ।
यसअघि उनले प्राप्ति, सेन्टिमेन्ट्स, प्रणय, प्रवेग र निरझरी जस्ता एल्बमहरु बजारमा ल्याइसकेका छन् । खरेलले अहिलेसम्म लगभग ८० वटा भन्दा बढी चलचित्रका गीतमा समेत आफ्नो स्वर दिई सकेका छन् ।
म्युजिक भिडियोको सुटिङका केहि तस्बिर ।
