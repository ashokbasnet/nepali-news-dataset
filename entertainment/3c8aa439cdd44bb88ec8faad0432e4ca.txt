​ओस्कार विजेता लियोनार्डोको नेपाल सम्बन्ध

टंक ढकाल/उज्यालो । काठमाडौं, फागुन १७ - अभिनेता लियोनार्डो डिक्याप्रियोले सर्वोत्कृष्ट अभिनेताको ओस्कार अवार्ड उचाल्दा उनको अनुहारमा फूलेको मुस्कान हेर्न लायक थियो । सन् १९९३ देखि अहिलेसम्म ६ पटक ओस्कारका लागि मनोनयनमा परेका डिक्याप्रियोले अवार्ड नै उचाल्न भने २३ वर्ष पखिर्नु पर्‍यो । उनले गएको डिसेम्बरमा प्रदर्शनमा आएको चलचित्र द रेवेनान्टमा ह्युग ग्लासको रुपमा निभाएको भूमिकाका लागि यो पटक सर्वोत्कृष्ट अभिनेताको अवार्ड जितेका हुन् । उनले सोमबार बिहान अमेरिकाको लस एन्जल्सको हलिउडमा रहेको डल्बी थिएटरमा सर्वोत्कृष्ट अभिनेताको अवार्ड उचाले । 
डिक्याप्रियो अंग्रेजी चलचित्र हेर्ने नेपालीमाझ परिचित हुनु स्वाभाविक हो । तर उनी अंग्रेजी चलचित्रमा चासो नराख्ने सर्वसाधारण नेपालीसँग पनि परिचित छन् । डिक्याप्रियोले वातावरण तथा वन्यजन्तु संरक्षणमा आर्थिक तथा अन्य सहयोग गर्दै आएका छन् ।
उनले नेपालमा बाघ संरक्षण तथा अवैध चोरी शिकारी नियन्त्रणका लागि सहयोग गर्दै आएका छन् । बाघ संरक्षण तथा समुदायस्तरको विकासका लागि सहयोग गरेकाले उनी अंग्रेजी चलचित्र हेर्ने नेपाली भन्दा वन र वन्यजन्तुसँग आश्रित सर्वसाधारणमा पनि प्रिय छन् । 
डिक्याप्रियो र उनको नेपाल सम्बन्ध 
डिक्याप्रियो ६ वर्षअघि नेपाल आएका पनि थिए । बाघ संरक्षणका लागि आर्थिक सहयोग गर्दै आएका डिक्याप्रियो सन् २०१० को मे महिनामा बर्दिया राष्ट्रिय निकुञ्ज तथा त्यस वरपरको मध्यवर्ती क्षेत्रमा गएका थिए । डिक्याप्रियोले बाघ संरक्षणका लागि भनेर नेपाललाई सन् २०११ देखि अहिलेसम्म १६ लाख अमेरिकी डलर अर्थात १७ करोड ६० लाख नेपाली रुपैयाँ सहयोग गरेको डब्लुडब्लुएफ नेपालले जनाएको छ । उनी स्वीट्जरल्याण्डमा मुख्यालय रहेको डब्लुडब्लुएफका बोर्ड मेम्बर पनि हुन् । डिक्याप्रियोले दिएको रकम बर्दिया राष्ट्रिय निकुञ्जमा सुरक्षाका लागि खटिएका सेना लागि गार्ड पोस्ट बनाउन तथा निकुञ्ज भित्र बाह्रै महिना गाडी चलाउन मिल्ने बाटो बनाउन खर्च भइरहेको छ । यसले बाघ संरक्षणमा सहयोग पुगेको डब्लुडब्लुएफ नेपालले जनाएको छ ।
गएको वर्ष भूकम्पपछिको पुनर्निर्माणका लागि आयोजना गरिएको सम्मेलनमा पनि डिक्याप्रियो आउने कुरा थियो । तर त्यसबेल उनी आउन सकेनन् । सन् २०१० को मेमा नेपाल आउँदा उनले बर्दियाको बधुवन गाउँलाई बायो ग्यास भिलेज घोषणा गरेका थिए । उनले जगदम्बा विद्यालयमा रोपेको विरुवा अहिले ठूलो रुख बनेको छ । 
डिक्याप्रियोले सन् २०१० देखि सुरु भएको सेभ टाइगर नाउ अभियानमा सक्रिय सहभागिता जनाउँदै आएका छन् । विश्वमा अहिले तीन हजार दुई सयको हाराहारीमा वयस्क बाघ रहेको तथ्यांक छ । सन् २०१२ को गणना अनुसार नेपालमा मात्र एक  सय ९८ वटा वयस्क बाघ छन् । त्यसको संरक्षण तथा अवैध चोरी शिकारी नियन्त्रणका लागि डिक्याप्रियोले पहल गर्ने गरेका छन् । 
रेवेनान्ट, प्रकृती अनि डिक्याप्रियो 
चलचित्र द रेवेनान्टले मानिस र प्राकृतिक वातावरणसँगको सम्बन्धको विषय समेटेको छ । चलचित्रमा डिक्याप्रियोले ह्युग ग्लासको भूमिका निभाएका छन् । चलचित्रमा डिक्याप्रियोको भालुसँगको लडाइँको दृष्यले सबैलाई चकित पार्छ भने त्यसले मानिस र वन्यजन्तुबिचको सम्बन्धलाई पनि केही हदसम्म प्रष्ट पारेको छ । ओस्कार अवार्ड लिएपछि डिक्याप्रियोले प्रकृति, यसका सबै प्राण तथा विशेष गरी मासिने क्रममा रहेका प्राणीलाई आफ्ना सन्तान तथा सन्तानका सन्तानले पनि देख्न पाउने अवस्था निमार्णका लागि आजैबाट पहल गर्न आग्रह गरेका थिए ।
