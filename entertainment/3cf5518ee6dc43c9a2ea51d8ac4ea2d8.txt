रेखाको हिम्मतवालीलाई पिजी सर्टिफिकेट

काठमाडौं, भदौ ९ - अभिनेत्री रेखा थापा निर्देशित पहिलो फिल्म ‘हिम्मतवाली’ले सेन्सरबोर्डबाट पिजी सर्टिफिकेट पाएको छ । 
पिजी सर्टिफिकेट पाउने फिल्म १६ वर्ष मुनिकाले अभिभावकसँग बसेर मात्र हेर्न पाउँछन् ।
फिल्म सेन्सरबाट पास भएको जानकारी दिँदै रेखाले भनिन् ‘द्वन्द्वको दृश्यले गर्दा फिल्मले पिजी प्रमाण पत्र पाएको हो ।’
फिल्मका धेरै नै खतरनाक दृष्य रहेको र ती दृष्य बालबालिकाले अभिभावकको साथ बिना हेर्दा उनीहरुमा नकरात्मक असर पर्ने भएकाले सेन्सरले पिजी सर्टिफिकेट दिएको हुन सक्ने रेखाको अनुमान छ ।
फिल्ममा समावेश कुनै पनि दृश्य माथि सेन्सरले कैंची नचलाएको जानकारी दिदैं रेखाले भनिन्, ‘मन्त्री परिषद् भन्ने शब्दलाई म्यूट गर्नु पर्ने बाहेक अरु कुनै पनि दृश्य तथा संवादमाथि सेन्सरको आपत्ती रहेन ।’
असोज १५ गते फुलपातीका दिन रिलिज गर्ने तयारी गरेको हम्मितवाली चलचित्रमा समावेश भएको ‘केटा मान्छे भएर मात्रै हात नहालेको’ भन्ने संवाद सबैको मुखमा झुण्डिने  रेखाको विश्वास छ ।
यो फिल्ममा रेखासँगै सुदर्शन गौतमको मुख्य भूमिका छ । दुवै हात गुमाएका र सगरमाथासमेत आरोहण गरिसकेका सुदर्शन गौतमलाई रेखाले आफ्नो फिल्ममा ब्रेक दिएकी हुन् ।
