आज गाईजात्रा पर्व मनाईंदै

काठमाडौं, भदौ ६ – काठमाडौं उपत्यकासहित देशका विभिन्न ठाउँमा विहीबार परम्परागत पर्व गाईजात्रा मनाईंदैछ ।
आठ दिनसम्म मनाइने यस पर्वमा वर्ष दिनभित्र निधन भएका आफ्ना परिवारका सदस्यको सम्झनामा प्रतीकात्मक अभिव्यक्ति स्वरुप मानिसलाई गाईको रुपमा वा गाईलाई नै सिँगारेर नगरपरिक्रमा गराइन्छ । गाई र जोगीको भेषमा सिँगारिएको यस जात्रामा लाखेनाच पनि प्रदर्शन गरिन्छ ।
मल्ल राजा प्रताप मल्लले पुत्रशोकले विह्वल भएकी रानीलाई सान्त्वना दिन सबैले यस्तो शोक बेहोर्नुपर्छ भन्ने देखाउन गाईजात्राको चलन चलाएको विश्वास गरिन्छ । यही परम्पराबाट सुरु भएको गाईजात्रा पर्वमा सामाजिक कुरीति, राजनीतिक तथा प्रशासनिक कमीकमजोरीलाई लक्षित गरी हाँस्य व्यंग्य कार्यक्रम गर्ने चलन पनि छ ।
गाईजात्रा काठमाडौं उपत्यकाका साथै बनेपा, धुलिखेल, दोलखा, खोटाङ, भोजपुर, चैनपुर, इलाम, धनकुटा, धरान, विराटनगर, बीरगन्ज, हेटौंडा, पोखरा, पाल्पा, डाटीलगायतका ठाउँहरुमा पनि साँस्कृतिक पर्वका रुपमा मनाइने चलन छ ।
यसैबीच गाईजात्राको अवसरमा काठमाडौंमा कलाकारहरुले हाँस्य व्यंग्य महोत्सव सुरु गरेका छन् । प्रज्ञा भवन कमलादीमा ‘तिते जिरे मेरी बास्सै’ र राष्ट्रिय सभागृहमा ‘झ्याँइकुटी जय होस् हर्के हल्दार’ गाईजात्रा महोत्सव शुरु भएको हो ।
