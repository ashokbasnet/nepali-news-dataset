मिलनले ल्याए ‘नेताजीको म्याद’

काठमाडौ, साउन १९– उज्यालो सहकर्मी मिलन तिमिल्सिनाको हास्यव्यंग्य संग्रह ‘नेताजीको म्याद’ शुक्रवार सार्वजनिक भएको छ ।

 

गाईजात्राको अवसरमा रेडियो अडियो र सिस्नुपानी नेपालले शुक्रबार संयुक्त रुपमा आयोजना गरेको ‘बानेश्वरको गाईजात्रा’ कार्यक्रममा चर्चित हास्य कलाकारहरुले तिमिल्सिनाको पुस्तक सार्वजनिक गरेका हुन् ।

पुस्तकमा देशको समसामयिक राजनीतिक घटनाक्रम तथा नेताहरुको कार्यशैलीलाई व्यंग्य गरिएका ३६ वटा लेख समेटिएको छ । पुस्तकमा हास्यव्यंग्य लेखकहरु मनोज गजुरेल, नरनाथ लुईंटेल र लक्ष्मण गाम्नागेले टिप्पणी गर्दै तिमिल्सिनाको पुस्तकले राजनीतिको तीतो यथार्थ झल्काएको बताएका छन् ।

हास्यंव्यंग्य साहित्यमा मिलनको पहिलोयात्रा उत्कृष्ट भएको उनीहरुले प्रतिक्रिया दिए । हास्यव्यंग्य निबन्धमा कलम चलाउनेहरुको संख्या कम भैरहेको बेला मिलनको साहित्यिक यात्रा महत्वपूर्ण हुने लुईंटेलले बताउनुभयो ।

सेञ्चुरी प्रिन्टिङ एन्ड पब्लिसिङ नेपाल प्रा.लि प्रकाशन गरेको पुस्तकको मूल्य एकसय रुपैंया तोकिएको छ । उज्यालो ९० नेटवर्ककमा कार्यरत पत्रकार तिमिल्सिनाको यो दोस्रो कृति हो । यसअघि उनले ‘मिलनको बकपत्र’ नामक आत्मपरक निबन्ध प्रकाशित गरेका थिए ।
