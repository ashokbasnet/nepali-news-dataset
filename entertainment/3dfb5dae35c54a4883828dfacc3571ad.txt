जन्मदिनमा किरणले खोले सेक्रेट

अर्जुनकुमार संग्रौला/उज्यालो । काठमाडौं, असार १६ – ‘पचास हजारको मोबाईल बोक्न सकिन्छ, फेसन र स्टाइल देखाउन सकिन्छ भने वर्षमा एक पटक आफ्नो शरीरको चेकजाँचको लागि पाँच हजार खर्च गर्न सकिन्न ?’ रातामकै अर्थात किरण केसीको प्रश्न हो यो ।
आफू स्वस्थ र निरोगी जीवनयापन गरिरहेको सुनाउँदै उनले थपे ‘सबैले आफ्नो शरीरलाई माया गर्नु पर्छ, जसले आफ्नो शरीरको माया गर्दैन उसले परिवार र राष्ट्रको लागि के  गर्न सक्ला  र ?’
शनिबारबाट उनी ५६ वर्षमा प्रवेश गरे । नियमित ब्यायम र खानपानले नै मानिसलाई जवान देखाउने उनले बताए ।
५६ वर्षको हुँदासम्म उनको एउटै केश फुलेको छैन, झर्नु त परै जाओस् । हेर्दा उनी २५ वर्षे ठिटो झैं देखिन्छन् । उनको विहानको सयम योग ध्यानमै सकिन्छ । खानेकुरा खाँदा बिचार पुर्‍याएर मात्र खाने किरण टेन्सन कहिल्यै लिँदैनन् । ‘जवानीमा धेरै पिइयो पनि तर रक्सी नछोएको धेरै वर्ष भईसक्यो ।’ किरण भन्छन्, ‘फलफूल र ताजा सागसब्जीमै जोड दिन्छु ।’
हाँस्य कलाकार दीपकराज गिरी भन्छन्, ‘किरणलाई देख्दा सधैं ऊर्जा थपिएर आउँछ ।’ उनले किरणलाई संसारकै लामो समय बाँचेर गिनिज बुकमा नाम लेखाउन शुभकामना नै दिए । अर्का कलाकार राजाराम पौडेलले भने, ‘किरणले ६/६ महिनामा बर्थ डे मनाँउछ भन्ने सुनेको छु, त्यो काम चाँडै रोक्नु पर्‍यो ।’
‘ए राता मकै’ थेगोले चर्चित भएका केसीले आफ्नो जन्मदिनको केक रेडियो अडियोमा काटे । उनले आगामी वर्षदेखि १० हजार राशीको पुरस्कार प्रत्येक वर्ष एक चलचित्र पत्रकार र एक हाँस्यब्यङ्ग्य कलाकारलाई दिइने पनि खुलासा गरे । पुरस्कारको नाम भने तय भइ नसकेको उनले सुनाए । नेपाली कलाकारिता क्षेत्रमा अहिले आएर एकले अर्कालाई सम्मान र आदर गर्ने परम्परा हराउँदै गएकोमा भने उनी दुखी देखिन्थे ।२०१४ साल असार १५ गते शुक्रबार ललितपुरको इमाडोलमा उनको जन्म भएको थियो ।
