चलचित्रको शुभ मुहूर्तमा रोए गाउँले

आश गुरुङ/उज्यालो । गहते (कास्की), भदौ १९ बिहीबार बिहान ६ बजे कास्कीको गहते गाउँको एउटा आँगनमा ‘आधी माया क्योँला, आधी माया ङल’ अर्थात आधा माया तिम्रो, आधा माया मेरो बोलको गीत बज्दै थियो ।
वरिष्ठ गुरुङ चलचित्रकर्मी लोकबहादुर गुरुङद्वारा लिखित तथा निर्देशित चलचित्र धीँ अर्थात ‘घर’ को यो गीतलाई चलचित्रकर्मी मनोज गुरुङले गाएका हुन् ।
मनोज गुरुङले यो गीत बजाइरहँदा कलाकार शुकलाल गुरुङको मोवाईलमा फोन आयो, गुरुङ चलचित्र एसोसिएन नेपाल जीफानका अध्यक्षबेदबहादुर गुरुङ ‘श्याम’ को ।
संयोग नै मान्नुपर्छ, सोही गीत बजिरहेको पृष्ठभूमिमा वरिष्ठ चलचित्रकर्मी एवं पत्रकार लोकबहादुर गुरुङको निधनको खबर आयो । खबरपछि सवै स्थब्ध भए । गुरुङ कथानक चलचित्र थु अर्थात ‘साथी’ को सुटिङका लागि गहते पुगेका निर्देशक मनोजले चलचित्रको शुभ मुहूर्तलाई श्रद्धाञ्जली सभामा परिणत गर्ने निर्णय गरे र चलचित्र युनिटसहित गाउँले सवै समाज घरमा जम्मा भए । मिति तय गरिसकेकाले चलचित्र थुको शुभ मुहूर्त गर्नुपर्ने नै थियो । गाउँलेले चलचित्रकर्मी लोकबहादुरको निधन भएको थाह पाएका थिएनन् । औपचारिक कार्यक्रमको सुरुवात गर्दै चलचित्र थुका निर्देशक एवं नायक मनोजले जव लोकबहादुरको निधन भएको खबर सुनाए, गाउँले सवै भावुक बने । कलाकारको परिचय गराउने क्रममा निर्देशक मनोजले लोकबहादुरको गुरुङ चलचित्रप्रतिको  योगदारबारे चर्चा गर्दै उनैद्वारा निर्देशित प्रायः चलचित्रमा अभिनय गरिसकेको अभिनेता शुकलाललाई मञ्चमा उभ्याउने के खोजेका थिए, उनी धुरुधुरु रोए ।
उमेरले ७९ बर्षीय अभिनेता शुकलालले आँखाबाट आँसु झारेपछि निर्देशक मनोजसँगै मञ्चमा रहेका प्रमुख अतिथि, विशेष अतिथि लगायत अतिथिका आँखा रसाए । अनि उपस्थित गाउँले सवै रोए । कार्यक्रमको संचालन भावूक परिस्थतिमा थियो र लोकबहादुरलाई प्रायः सवै गाउँलेले चिनेका कारणले पनि आमा समूहका केही व्यक्ति सहन नसकेर कार्यक्रम स्थल पछाडि समेत पुगे ।
मुक्तिमनोज फिल्मस् प्रालि पोखराको पहिलो प्रस्तुति मनोज गुरुङद्वारा निर्देशन गरिने चलचित्र थु अर्थात साथीको शुभ मुहूर्त गर्नुपूर्व लोकबहादुर गुरुङप्रति श्रद्धाञ्जली कार्यक्रम गरियो । जीफानका प्रमुख सल्लाहकार समेत रहेका लोकबहादुरको अन्तिम संस्कारमा आफू पुग्न नसकेका कारण चलचित्र युनिटले लोकबहादुरको सम्झनामा श्रद्धाञ्जली कार्यक्रम गरेको मनोजले बताए । चलचित्र थुमा अभिनेताका लागि अनुबन्धित मिजुरेडाँडा गाविसका पूर्व अध्यक्ष एवं जिल्ला विकास समिति कास्कीका पूर्व सदस्य समेत रहेका मीनबहादुर गुरुङले आफूले पनि लोकबहादुरद्वारा निर्देशिच चलचित्र प्ह्रेस्यो अर्थात दुलहीमा अभिनय गरेकाले आफ्नो मानस्पटलमा लोकबहादुरको स्वभाव झल्किरहेको बताए । उनले लोकबहादुरसंंग भेट्ने आफ्नो ईच्छा पुरा नभएको समेत बताए । जीफानका कार्यसमिति सदस्य समेत रहेका चलचित्र थुका निर्देशक मनोज गुरुङले लोकबहादुर गुरुङको चर्चा जति गरेपनि अपुरो हुने बताए ।
अभिनेता शुकलाल गुरुङ भने बोल्नै सकेनन् । लोकबहादुर गुरुङको निधनका कारण चलचित्र थुको बिहीबार हुने सवै छायांकन कार्य स्थगित गरेको निर्देशक मनोज गुरुङले बताए । चलचित्र थुमा निर्देशक मनोज गुरुङ, थमन गुरुङ, निस्ता गुरुङ, भारती घले लगायतको कलाकारले अभियान गर्नेछन् । चलचित्रलाई खिमबहादुर गुरुङले छायांकन गर्नेछ ।
को हुन् लोकबहादुर ?
झण्डै २ दशक गुरुङ भाषा, कला, संस्कार र संस्कृति जोगाउनका लागि चलचित्र साथै पत्रकारिताको माध्ययमबाट निरन्तर लागिरहेका लोकबहादुर गुरुङको बुधबार राती ६७ बर्षको उमेरमा निधन भयो । विगत ३ महिनादेखि विरामी परेका गुरुङको पोखराको मणिपाल र फिस्टेल अस्पतालमा उपचार भईरहेको थियो ।
वि.सं. २००४ सालमा कास्कीको मौजा आटीघर गाउँमा जन्मेका गुरुङले पोखराको भद्रकाली उच्च मावि र अमरसिंह उच्च माविमा १४/१४ वर्ष प्रधानाध्यापक भई शिक्षण पेशा गरे । २०५८ सालमा शिक्षण पेशाबाट अवकाश लिएपछि उनी गुरुङ चलचित्र, गीतसंगीत र पत्रकारीता क्षेत्रमा संलग्न रहँदै आएका थिए । शिक्षण पेशामै रहँदा नै उनले २०५२ मा निमार्ण भएको गुरुङ चलचित्र न्हाम्स्यो न्होरी ‘कुहिरो भित्र’ मा काम गरिसकेका थिए ।
त्यहीबाट सुरु भएको उनको चलचित्र यात्रा जिवनको अन्तसम्म जारी रह्यो । गुरुङ फिल्म एसोशियशन नेपाल जिफानका अध्यक्ष बेदबहादुर गुरुङ ‘श्याम’सँगको सहकार्यमा उनले ङ्योए नाँस टहो (हाम्रो गाउँघर), चोँ (भाउजु÷बुहारी), हेर्बे ट (लेकाली फूल), क्रमु   (पछ्यौरी), प्है्रस्यो (दुलही), धीँ (घर) गरी ६ वटा गुरुङ भाषा, कलाा र संस्कारसंस्कृतिमा आधारित चलचित्रहरु निर्माण तथा निर्देशन गरिसकेका छन् । सोही अवधिमा गुरुङले तमू संसार त्रैमासिक पत्रिकाको सम्पादन तथा प्रकाशन गरिरहे । अभियान फिल्मस् प्रालिको स्थापना गरी चलचित्रको निर्माण तथा निर्देशनमा लागेका लोकबहादुर गुरुङले सोही फिल्म कम्पनीको प्रोडक्शनबाट सातौ प्रस्तुतिको रुपमा युम्पो देउराली अर्थात ढुङ्गे देउराली निर्माण तथा निर्देशन थालेका थिए । तर, उनले त्यो कार्य पुरा गर्न सकेनन् ।
लामो समयदेखि फोस्कोको समस्याबाट पीडित गुरुङको निमोनिया विग्रिएका कारण बुधवार राती उपचारका क्रममा मणिपाल शिक्षण अस्पतालमा निधन भएको जीफानका अध्यक्ष बेदबहादुर गुरुङ ‘श्याम’ ले बताए । उनको विहीबार पोखरा रामघाट स्थित बौद्ध अर्घौँ सदनमा अन्तिम संस्कार गरिएको छ । उनको निधनले गुरुङ चलचित्र र पत्रकारीतामा अपूरणीय क्षति पुगेको भन्दै गुरुङ फिल्म एसोशियशन नेपाल जीफान र तमू संसार त्रैमासिकले एक शोक विज्ञप्ती जारी गरी दुःख व्यक्त गरेको छ । लोकबहादुर गुरुङको श्रीमती, एक छोरा र एक छोरी छन् ।
