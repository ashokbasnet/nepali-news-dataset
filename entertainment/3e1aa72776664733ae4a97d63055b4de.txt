‘वारपाकी माया’सँग लभ पर्‍यो

विनोद ढकाल/उज्यालो
काठमाडौ, वैशाख ७ – गोरखाको मध्य क्षेत्रमा एउटा रमणीय गाउँ छ वारपाक । १२ सय भन्दा बढी घरधुरी भएको यो हिमाली गाउँ अग्ला डाँडाले घेरिएको उपत्यका जस्तो देखिन्छ । वरपर हिउँ परेका डाँडाको दृश्यावलोकन गर्न पाइने र घले र गुरुङ संस्कृति बुझ्ने उपयुक्त थलो पनि हो । यो गाउँको प्रचारका लागि गोरखाको हिमाली क्षेत्रका पाँच जना मिलेर फिल्म बनाएका छन्, जसको नाम दिएका छन् वारपाकी माया ।
चलचित्रको शनिबार काठमाडौमा प्रिमियर शो गरियो । चलचित्र हेर्न गोरखाको उत्तरी क्षेत्रका झण्डै १ हजार जना राष्ट्रिय नाचघरमा आएका थिए । कलाकार पनि धेरैजसो स्थानीय नै छन्, चलचित्र निर्माण खर्च पनि करिब २० लाख रुपैयाँ मात्र छ । त्यसैले चलचित्र समकालीन अरु नेपाली चलचित्रभन्दा भिन्न छ । अझ करोडौ रकममा बन्ने हिन्दी चलचित्रसँग त यसको तुलना गर्ने कुरै भएन । फिल्मको विशुद्ध उद्देश्य घले र गुरुङ समुदायको सांस्कृतिक पक्षको उजागर गर्नुका साथै वारपाकको जनजीवन र प्राकृतिक सुन्दरता देखाउनु नै हो । जसमा फिल्म आंशिक रुपमा सफल देखिएको छ ।
पर्यटकीय महत्व बोकेको गाउँ भएपनि प्रचार प्रसार नहुँदा यहाँ धेरै पर्यटक पुग्दैनन् । त्यसैले केही वर्षअघि होम स्टे शुरु भएको वारपाकमा फाट्टफुट्ट मात्र स्वदेशी पर्यटक पुग्छन् । पर्यटकलाई स्थानीय समुदायले सांस्कृतिक नाच देखाउँछन् । पहिले गाउँमा रोदी बस्ने चलन भएपनि हिजोआज हराइसकेको छ । रोदीमा पुरुष र महिलाको शारीरिक संबन्धबाट जन्मेका सन्तानले सामाजिक मान्यता पाएपनि कानुनी मान्यता पाउन कठिन भएको पनि चलचित्रले देखाएको छ ।
गाउँमा आउने पाहुनाको सम्मान गर्ने र हराउँदा खोजी गर्न हिड्ने मानवीव पक्ष पनि चलचित्रमा देखाइएको छ । त्यतिमात्र होइन यो गाउँमा होम स्टेमा बस्दा पर्यटकले स्थानीयले लगाएको नियम मान्नुपर्ने रहेछ । पढ्नलाई शहर गएका युवाहरु गाउँ नफर्किने समस्या वारपाकमा पनि छ । तर स्नातक पास गरेर पुर्ख्यौली भेडापालन ब्यवसायलाई आधुनिक ढंगबाट गर्ने नायक युवकले सबैको मन जितेका छन् । चिसो ठाउँ भएकाले घुम ओढेर हिडडुल गर्ने यस गाउँको महिला पुरुषको चलन नै हो । अनि मन परेको मान्छेलाई आफैले बुनेको घुम उपहार दिने चलनलाई पनि चलचित्रले देखाएको छ ।
ब्रिटिश सेनामा बहादुरी प्रदर्शन गरेवापत भिक्टोरिया क्रस पाउने गाउँकै गजे घलेसँग संबन्धित संग्रहालय पनि छ  वारपाकमा । चलचित्रमा त्यसको दृश्य पनि समेटिएको छ । वारपार भन्दा माथिल्लो क्षेत्रमा रहेका पुसुडाँडा, मोम्चेडाँडा लगायतका मनाेरम क्षेत्रमा चलचित्रको छायांकन गरिएको छ । चलचित्रमा वारपाक गाउँमा रहेको सयौं वर्ष पुरानो पँधेरो पनि देखाइएको छ ।
तर चलचित्रले वारपाकको पर्यटकीय क्षेत्रको अझै धेरै चर्चा गर्न सक्ने ठाउँ थियो । घले र गुरुङ समुदायमा चलनचल्तीमा रहेको र वारपाकमा हरेक वर्ष देखाइने परम्परागत मारुनी नाच र ठाडो भाकालाई चलचित्रले राम्रोसँग देखाउन सकेको छैन ।  चलचित्रमा कथानक निरन्तर अघि बढेको छैन । ठाउँठाउँमा निरन्तरता टुटेको छ । स्थानीय जनजीवनको सामान्य विषयलाई लिएर वारपाकको पर्यटकीय महत्व देखाउने लेखक तथा निर्देशक प्रितम गुरुङको प्रयास सार्थक छ । स्क्रिनमा स्टार हिरो हिरोइनी देख्दा ताली बजाउने दर्शक यो चलचित्रको प्रदर्शनीमा भेटिएनन् । बरु आफ्नै छोराछोरी, साथी, दाजुभाई  र दिदी बहिनीलाई स्क्रिनमा देखेर ताली बजाउने अनि सिठ्ठी बजाउने दर्शकहरु थिए ।
निर्माण ब्यवसाय र ब्यापारमा सक्रिय चलचित्रका मुख्य निर्माता धनबहादुर गुरुङलाई मैले सोधेको थिए चलचित्र बनाउने रहर कसरी जाग्यो ? उहाँले भन्नुभएको थियो ‘वारपाक चिनाउने उद्देश्यले फिल्म बनाएका हौं, देश विदेशमा चिनाउन सकेमा आन्तरिक र बाह्य पर्यटक आउँछन् र वरपरका गाउँमा समेत पर्यटक प्रवर्द्धन हुन सक्छ ।’ उहाँले अर्को कुरा पनि भन्नुभयो ‘सबै कर्णाली कर्णाली भन्छन् हाम्रो गाउँ पनि कर्णालीभन्दा कम विकट छैन त्यो कुरा पनि फिल्ममा देखाउन खोजेका हौं ।’ यो चलचित्र गोरखा, लमजुङ, कास्की लगायत १० भन्दा बढी ठाउँमा प्रदर्शन गर्ने तयारी निर्माण पक्षको छ । विदेशमा पनि प्रदर्शन गराएर वारपाकको प्रचार प्रसार गर्ने निर्माता तथा चलचित्रको नायक विरवल घलेले बताउनुभयो ।  चलचित्रमा सानो पर्दाकी चर्चित सविता गुरुङ, गुरुङ चलचित्रकी अभिनेत्रीहरु इन्दु गुरुङ अनुता गुरुङ र स्थानीय कलाकार विरवल घले, धनबहादुर गुरुङ खिलबहादुर गुरुङ लगायतले अभिनय गरेका छन् ।
