गौरामा स्वागत गर्दै युएईमा दिदीबहिनीले भने, ‘सबैलाई नमस्कार भन्या छौं,’

उमाकान्त पाण्डे/उज्यालो । 
भदौ १९ – घाँगरो, चोली र भोटोमा सजिएका लहरै महिला । डोरीले कपाल बाटेकी, पटुकी कम्मरमा कसेका । तिलहरी पोते भिरेका, नौगेडी माला लगाएका । थालीमा अक्षता, टपरीमा प्रसाद बिडुरा पस्किदै स्वागत गरिरिरहेको दृष्यले यो पटक मध्यपूर्वको युएईमै नेपालको सुदुरपश्चिम पुगेको झैं लाग्थ्यो । 
गौरा पर्वमा देउडा भाका, सुरिला कसिला युवाको जमात । स्टेजमा गौरी देवी अथवा पार्वतीको पूजामा दिदिबहिनीहरु व्यस्त हुनुहुन्थ्यो । बिचमा मठ, नेपालबाट बोकेर ल्याइएका सामान र युएईमै जुटेका अड्कोपड्को सामग्रीले तयार पारेको गौरी (पार्वती) देवीको पुत्ला शीरमाथि ठाडो पारेर डुलाउँदै गरेको दृष्यले रौनक थपेको थियो ।
खचाखच भरिएको आबुधावीको फल्क थिएटर । संघसंस्थाका प्रतिनिधि र यहाँ कार्यरत नेपाली कामदारको घुँइचो । प्रमुख अतिथी नेपाली दूतावासका श्रम काउन्सिलर भेषबहादुर कार्की, तृतीय सचिव केशवराज पोखरले र पदमराज बोगटी पनि रुचिपूर्वक गौरा मनाएको एक लहरले हेरिरहनु भएको थियो । 
सुदूरपश्चिमबाट युएई आएर श्रम गरिरहेकाहरु भने नेपालबाट आएका कलाकार नरेन्द्रराज रेग्मी, महेशकुमार औजी र पुष्पा बोहरासँग तस्बिर खिचाउनमा व्यस्त थिए । दिदीबहिनीको समुहले गौरी देवीको प्रतिमालाई नचाइरहेका थिए ।
मालाचरी जस्तै एक अर्कामा हात बाधेर गोडाको ताल मिलाइरहेका थिए । गौरादेवीको पूजा गरेर गौरा शीरमा राखेर नचाइरहेको सुदुरपश्चिमका मानबहादुर केसीलाई पनि मन परेको छ । लोभलाग्दो गरी गौरा सजाइएको थियो । जसले धेरैको ध्यान खिचिरहेको थियो । 
सात जना महिलाको समुहले एकै स्वरमा भन्दै छन्, ‘सबैलाई नमस्कार भन्या छौं आजु ।’ दौरासुरुवाल लगाएका स्टेजको छेउमा भेटिएका जयराज जोशीले उल्था गर्दै भन्नुभयो, तपाईंहरु सबैलाई गौरामा स्वागत छ । 
स्टेजमा गौरीको परिक्रमा गराएर सात थोक मिसाएर बनाएको प्रसाद बिडुरा फेरि बाँडियो । सबैले चाख मानेर गौरा पूजा हेर्दै बिडुरा खाँदै थिए । स्टेजमा सुदुरपश्चिमेली मात्रै होइन राष्ट्रप्रेमका ओतप्रोत शब्दभावका गीत, नाच र कथात्मक अभिव्यक्तिका प्रस्तुति भइरहेको थियो । 
नेपालबाट आएका सुदुरपश्चिमका भाका गाउने कलाकारहरुले दर्शकलाई धेरैबेर दार्चुला, कैलाली, डडेलधुरा पुर्‍याए । 
हरेक वर्ष भदौ कृष्ण पञ्चमीको दिन गौरी देवीको सम्झना स्वरुप गौरा पर्व मनाउने चलन छ । जसलाई सुदुरपश्चिमेलीहरु मुख्य पहिचान सम्झिन्छन । त्यसैले यसपटक युएईमा एक हप्ता ढिलै भएपनि गौरा पर्व मनाइएको छ । यो चाँजोपाँजो गएको शुक्रबार सुदुरपश्चिम सेवा समाज युएईले मिलाएको हो । 
कार्यक्रममा नाचगान र पूजाआजा मात्रै गरिएन, अल अहलिया अस्पतालका नेपाली डाक्टर तथा नर्सहरुको सहयोगमा निःशुल्क स्वास्थ्य परीक्षण समेत गरिएको छ ।
