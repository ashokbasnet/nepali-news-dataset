पञ्चेबाजाको तालमा नाचे दुबईका नेपाली

उमाकान्त पाण्डे/उज्यालो ।
युएई, वैशाख १३ – दुबईमा बढ्दै गरेको गर्मी । कसैको बिहेवारी पनि थिएन् । गाउँघरको कुनै हाट मेला पनि होइन । बरदुवईको वरपरका पार्कमा नेपालीको जमघट पातलिँदै थियो । ती पार्कहरुमा जम्मा हुने अधिकांश यो साताको शुक्रबार स्विट इम्पेरियल होटलमा जम्मा भएका थिए । निलो पृष्ठभूमीमा गाढा सेतो रङले नेपाल मगर संघ युएई लेखेको पहिरन लगाएका एक समुहले दमाहा, सहनाई र होक्कार बजाउँदै कार्यक्रमस्थल प्रवेश गर्दै थिए । शीरमा ढाका टोपी ढल्काएका समुहको अघिल्लो लाइनमा गायक नारायण रायमाझी र गायिका जमुना राना हुनुहुन्थ्यो । 
कार्यक्रममा उपस्थित नेपाली समाज युएईका अध्यक्ष चन्द्र प्रसाद सापकोटा, लुम्विनी वेलफेयरका अन्तर्राष्ट्रिय संयोजक डिएल शर्मा लगायतले फूलमाला र सम्मानपत्र सहितलेले अभिनन्दन गर्नुभयो । होटलको ठुलो हलमा उपस्थित झण्डै चार सय दर्शक जोडतोडले ताली बजाउदै उठे । पञ्चेबाजाको तालमा झाँकी सहित नेपाल मगर संघ युएईका पञ्चेबाजा टोलीले निरन्तर पञ्चेबाजा घन्काई रह्यो । यो सबैको चाजोपाजो मिलाएको थियो, पाल्पाली समाज युएईले र कार्यक्रमको संयोजन गर्नुभएको थियो कैलाश अर्यालले । समाज स्थापना भएको एक वर्षमै सामाजिक काममा १० लाख रुपैयाँ खर्चिएको समाजका महासचिव वेदप्रसाद पाल्पालीले बताउनु भयो । कार्यक्रममा बोलाइएका संघसंस्थाका प्रतिनिधिलाई ढाका टोपी लगाइदिएर आतिथ्य गराइएको थियो । पञ्चेबाजाको तालमा कार्यक्रममा उपस्थित नाचिरहेका थिए । 
गायक रायमाझीले हाँसेर बोलिदेउ माया यसै गरी भेट कहिले हुन्छ र, सान्नानीले झुक्कायो मलाई तातो पानी तीन पाने, नमुछे आमा दहीमा टिका नछरे जमरालगायतको गीत गाए । गायिका जमुना रानाले सोल्टीले मलाई जालमा पार्यौ नि लगायत आधा दर्जन गीत प्रस्तुत गरिन् । कार्यक्रममा युएईमै रहेका नेपाली कलाकारहरु हरी डुम्रे, बिष्णु गिरी, दिपक (दिपा) गुरुङ लगायतले आफ्नो प्रस्तुती राखेका थिए । समाज स्थापना भएको एक वर्षमै युएईका ६ वटा राज्यमा शाखा विस्तार गरिएको अध्यक्ष खुम बहादुर आलेमगरले बताउनुभयो ।
