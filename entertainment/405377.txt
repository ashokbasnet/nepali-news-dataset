अनमोल केसी फेरि पर्दामा आउँदै, ‘ड्रिम्स’ लगतै ‘गाजलु’ रिलिज

नेपाली चलचित्र क्षेत्रमा छोटो समयमै सुपरस्टार बनेका नायक हुन्, अनमोल केसी । लगालग ३ वटा हिट चलचित्र दिएपछि स्टारको रुपमा चिनिएका नायक केसीको चलचित्र रिलिज भने लामै समयको अन्तरमा हुन्छ । चलचित्र ‘होस्टेल, जेरी र ड्रिम्स’को रिलिज डेटलाई हेर्ने हो भनेपनि यी चलचित्रको प्रदर्शन कम्तीमा १ बर्षको अन्तरमा भएका थिए ।
तर, बर्ष फरक भएतापनि ३ महिनाको अन्तरमा अनमोल केसीको नयाँ चलचित्र रिलिज हुने भएको छ । फागुन २१ गते प्रदर्शनमा आएको चलचित्र ‘ड्रिम्स’ चलेको ठ्याक्कै ३ महिनापछि अनमोल अभिनित चलचित्र ‘गाजलु’ रिलिज हुने भएको छ । वैशाख २४ गते रिलिज गर्ने चर्चा चलेपनि मिति पोष्टपोन्ड भएको थियो । तर, अब भने वितरक कम्पनी एफडी र निर्माणपक्षले जेठ २१ गते यो चलचित्र रिलिज गर्ने तयारी गरेका छन् ।
एफडीले यो चलचित्रलाई राम्रै ‘एमजी’ पनि दिइसकेको छ । यो चलचित्रमा अनमोल केसीका साथमा पूर्व मिस नेपाल श्रृष्टी श्रेष्ठ, सलोन बस्नेत, गौरव पहारी लगायतका कलाकारको मुख्य भूमिका छ । रोहित अधिकारीले निर्माण गरेको चलचित्रलाई हेमराज वीसीले निर्देशन गरेका हुन् । हेमराजले अनमोललाई लिएर बनाएको यो तेश्रो चलचित्र हो ।

