न्यानो कपडा बोकेर गाउँ पुगे मुन्द्रे

काठमाडौं, माघ ११ – हाँस्यकलाकार जितु नेपाल (मुन्द्रे) ले सिन्धुपाल्चोकका भूकम्प पीडितलाई न्यानो कपडा वितरण गरेका छन् ।
उनले आफ्नो जन्मथलो सिन्धुपाल्चोकको फुल्पिङडाँडा गाविसको वडा नम्बर ५ र ७ मा एक लाख रुपैयाँ बराबरको न्यानो कपडा वितरण गरेका हुन् । न्यानो सिरक पाउनेमा ५२ दलित परिवार छन् भने ३५ घरपरिवार जितुका आफ्नै गाउँले छन् । भूकम्प पीडितलाई न्यानो कपडा वितरण गर्न अमेरिका सिकागोमा बस्ने विष्णुहरि सुवेदी र बाबु केसीले ६० हजार रुपैयाँ सहयोग गरेका जितु नेपालले बताएका छन् ।
न्यानो कपडा र सिरक पाएपछि त्यहाँका बासिन्दा खुसी भएका छन् । उनीहरुले जन्मथलोमा पुगेर मुन्द्रेले देखाएको मायाको प्रशंसा पनि गरेका छन् । जितु नेपालले यसअघि पनि आफ्नो गाउँका १ सय ३५ भूकम्प प्रभावित परिवारलाई एक बण्डल जस्ता र एक बोरा चामल सहयोग गरेका थिए । उनले आफुले पढेको सिन्धुपाल्चोकको जाल्पा उच्च माध्यमिक विद्यालय कोठेलाई ५ थान कम्प्युटर र प्रिन्टर पनि दिएका थिए ।
