निखिल बाहेक अरुको कमब्याक सफल भएन, शिव असफल देखिदा विराजको के होला ?

चलचित्र क्षेत्रमा लामो समय बिताएर एकाएक गायब हुने वा विदेशिने कलाकारको सूची लामो छ । कलाकारहरु कि त चलचित्र नपाएर ओझेल पर्छन् त कोही यो  क्षेत्रमा केही हुँदैन भनेर विदेशतर्फ लाग्छन् ।
तर, पछि खै किन हो उनीहरु यही क्षेत्रमा फेरि केही गर्छु भन्दै र्फकन्छन् । तर, यसरी फर्किएका धेरै कलाकारको करिअरमा खासै अर्थपूर्ण टर्निङ प्वाइन्ट भेटिएको छैन ।
निखिल सफल
नायक निखिल उप्रेती भने कमब्याक गरेर सफल भएका नायक हुन् । निखिल करिब ५ बर्षसम्म मुम्बइमा हराएर नेपाल आएका थिए । दर्शकले उनलाई कमब्याक गर्दा पनि रुचाए । यसैले पनि उनले अभिनय गरेको चलचित्र ‘भैरव र लुटेरा’ सफल बने । निखिल अहिलेका सर्वाधिक व्यस्त नायकको सूचीमा छन् ।

करिश्मा र गौरी सामान्य भूमिकामा नै
करिब ९ बर्षसम्म अमेरिका बसेर नेपाल आएकी नायिका करिश्मा मानन्धरलाई पहिलेको जस्तो सफलता मिलेन । उनले अभिनय गरेका केही चलचित्र असफल भए, जसमा उनी सामान्य भूमिकामा देखिएकी थिइन् । करिश्मा आफैले पनि निर्माण गरेको चलचित्र ‘फागू’ असफल बन्यो ।
अमेरिकामा नै बसेर नेपाल आएकी नायिका गौरी मल्लको कमब्याक पनि खासै अर्थपूर्ण रहेन । उनी चलचित्रमा आमा, दिदीकै भूमिकामा खेलिरहेकी छिन् । उनले मुख्य भूमिकामा अभिनय गरेको सिरियल ‘सिंहदरबार’ नेपाल टेलिभिजिनबाट प्रशारण त भयो, तर यसले अपेक्षित क्रेज बनाउन सकेन । गौरीका लागि पनि कमब्याकले खासै अर्थ राखेको छैन ।

सरोज र शिव पनि चलेनन्
नायक सरोज खनाल १५ बर्षपछि अमेरिकाबाट नेपाल फर्किए । नेपाल फर्किएका सरोजले पनि मुख्य नायकको रुपमा चलचित्र पाएका छैनन् । चलचित्रमा उनी अब बाबुको भूमिकामा देखिन थालेका छन् । उनी अमेरिकाबाट विचमा नेपाल आउँदा ‘मानव’ चलचित्र खेलेका थिए, जुन पूर्ण असफल भयो ।
सरोज अहिले चलचित्र भन्दा नयाँ शक्तिमा प्रवेश गरेर बढी चर्चामा छन् । यता, नायक शिव श्रेष्ठ पनि लामो समयपछि चलचित्रको पर्दामा कमब्याक भए । शिवले अभिनय गरेको चलचित्र ‘बागमती’ले निराशाजनक व्यापार गर्‍यो । यो चलचित्रमा उनलाई छोटो भूमिकामा मात्र दर्शकले देखे, जबकी प्रचारको समयमा उनलाई ठूलै तरिकाले मिडियामा ल्याइएको थियो ।

विराज र रमेशको के होला ?
कमब्याक गर्दै गरेका २ नायक हुन् विराज भट्ट र रमेश उप्रेती । यी दुबै नेपाली चलचित्रका चल्तीका नायक हुन् । विराजले रोज राणाको निर्देशनमा बनिरहेको चलचित्र ‘पर्शुराम’मा मुख्य भूमिकामा काम गरिरहेका छन् । उनले ५ बर्षपछि चलचित्र क्षेत्रमा कमब्याक गरेका हुन् । यस्तै, नायक रमेश उप्रेती पनि लामो समय अमेरिका बसेर नेपाल आए । उनले अभिनय गरेको चलचित्र ‘ब्रासलेट’ भदौ १७ गतेबाट प्रदर्शनमा आउँदैछ । यी दुई नायकको कमब्याक कत्ती अर्थपूर्ण रहन्छ, हेर्न बाँकी छ ।
यता नायिका संचिता लुइटेल पनि केही बर्ष हराएर चलचित्रमा फर्किइन् । उनले अभिनय गरेको चलचित्र ‘नाई नभन्नु ल ४’ त चल्यो, तर उनी चलिनन् ।


