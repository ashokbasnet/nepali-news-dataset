​‘नवाजुद्धीन सिद्धीकीका बारेमा सोच्दा पनि घिन लाग्थ्यो’

कात्तिक १२ – बलिउड अभिनेता नवाजुद्धीन सिद्धीकीले आफ्नो बायोग्राफी ‘एन अर्डिनरी लाइफ’ मा महिलासँगको थुप्रै सम्बन्धका बारेमा बताएका छन् । पहिलो चलचित्र ‘मिस लभ्ली’ मा नवाजुद्धीनकी को–स्टार रहेकी अभिनेत्री निहारिका सिंहले नवाजले किताब बिकाउनका लागि मात्रै महिलाको धज्जी उडाएको आरोप लगाइसकेकी छिन् । अब फेरि अर्की अभिनेत्रीले नवाजुद्धीनलाई झुटो भएको बताएकी छिन् । थिएटर कलाकार तथा नायिका सुनिता राजवारले फेसबुक स्टाटस लेख्दै नवाजुद्धीनलाई महिलाको इज्जत गर्न नआउने आरोप लगाएकी छिन् । 
नवाजुद्धीनले  आफ्नो पुस्तकमा सुनितालाई आफ्नो पहिलो प्रेमिका भएको बताएका छन् । उनले मुम्बईमा एक सुनिता नाम गरेकी कलाकारसँग आफूलाई प्रेम भएको र उनले आफूलाई छाडेको बताएका थिए । तर सुनिताले यसलाई झुटो भनेकी छिन् । नवाजसँग ब्रेकअप हुनुको कारण स्पष्ट पार्दै उनले लेखेकी छिन्, ‘मैले तिम्रो फोन लिनै छोडेको थिएँ किनकी तिम्रो बारेमा सोचदा मलाई घिन लाग्थ्यो । त्यस्तोमा तिमीसँग केको कुरा गर्थेँ म ?’ 

सुनिताले सहानुभूति बटुल्नैका लागि झुटको सहारा लिएको आरोप नवाजुद्धीनलाई लगाएकी छिन् । सुनिताले दर्शकको सहानुभूति बटुल्नकै लागि नवाजले गरीबीका कारण गार्डको काम गरेको झुटो कुरा बताएको आरोप लगाइन् । सुनिताले नवाजुद्धीनको परिवार राम्रै भएको पनि बताएकी छिन् । 
ब्रेकअपको वास्तविक कारणबारे सुनिता लेख्छिन्, ‘मैले तिमीलाई यसकारण छोडे कि तिमी हामी दुईबीचको सम्बन्धलाई मजाक बनाउँदै साथीहरुलाई सुनाउँदथ्यौ । त्यसपछि मलाई थाहा भयो कि महिला र प्रेमका बारेमा तिमी के सोच्छौँ । मैले तिमीलाई तिम्रो गरीबीका कारण होइन, तिम्रो गरीब सोचका कारण छोडेकी थिएँ । तिमीले आफ्नो बायोग्राफीमा यो साबित गरिदियौ कि मैले जुन नवाजलाई चिन्दथेँ, तिमी आज त्यो भन्दा पनि गरीब छौ । न तिमीलाई कहिल्यै महिलाको इज्जत गर्न आउँथ्यो, न तिमीले कहिल्यै यो कुरा सिक्नेछौँ ।’
