धादिङ तारा बनेपछि ऋण खोजेर गीत रेकर्ड गराएका चेपाङ आयोजकबाटै ठगिए

केशव अधिकारी/उज्यालो। धादिङ, पुस २५ - गीत संगित क्षेत्रका अग्रजदेखि जिल्लाका सिकारुलाई एउटै मञ्चमा निर्णायकमा राखेर घोषणा गरिएको धादिङ तारा २०७०  बन्न सफल भएका आकाश चेपाङले आफू आयोजकबाटै ठगिएको गुनासो गर्नुभएको छ ।
शान्तिका लागि संगीत भन्ने नारा अघि सारेर २०७० चैत महिनामा धादिङबेसीमा आयोजना गरिएको एकल गायन प्रतिस्पर्धाबाट छुट्टाछुट्टै दुई विधामा जिल्लाका दुईजनालाई  धादिङ तारा घोषणा गरिएको थियो । गएको वर्षको चैतमा धादिङ तारा २०७० को नाम दिएर आयोजना गरिएको एक महिना लामो एकल गायन प्रतिस्पर्धामा लोकगीत तर्फ धादिङ धुषाका आकाश चेपाङ र फुलखर्कका धनबबहादुर गुरुङलाई  विजेता घोषणा गरिएको थियो । प्रतियोगिताको आयोजक संस्था सि ग्रीन मिडिया हाउसले प्रतियोगितामा विजेता बन्न सफल दुईजनाको एक÷एक वटा म्युजिक भिडियो निर्माण गर्न सहयोग गर्ने र उत्कृष्ट ५ मा पर्न सफल सबै प्रतियोगीको एक÷एक वटा गीतको म्युजिक भिडियो बनाउने  मिडिया हाउसका निर्देशक सिसन तामाङले कार्यक्रममा घोषणा गर्नु भएको थियो ।
प्रतियोगिता समापनका लागि आयोजना गरिएको कार्यक्रममा आयोजकबाट घोषणा गरिएको प्रतिबद्धता एकवर्ष पुग्न लाग्दा पनि पूरा नभएपछि चेपाङले आफु ठगिएको बताउनु भयो । सार्वजनिक कार्यक्रममा धादिङ तारा घोषणा गरिएपनि औपचारिक रुपमा कुनै प्रमाणपत्र समेत नपाएका कारण जिल्लामा हुने कार्यक्रममा धादिङ तारा बनेर सम्वोधन गरिदिँदा आफैंलाई असहज हुने गरेको चेपाङको भनाई छ ।
सि ग्रिन मिडिया हाउसका निर्देशक भनिएका तामाङ लामो समयदेखि सम्पर्क बाहिर रहेपछि धादिङ तारा बनेका आकाश ठगिएका हुन् । घोषणा भएको एकवर्ष बितिसक्दा पनि मिडिया हाउसका संचालकहरुलाई भेट्न नपाएको चेपाङले बताउनु भयो । काठमाडौंमा दर्ता भएको भनिएको सि ग्रिन मिडिया हाउसको ठेगाना समेत पत्ता लाग्न नसकेको र निर्देशक तामाङले सम्पर्कका लागि भनेर दिएको मोवाईल नम्बर लामो समयदेखि प्रयोगमा नै नआएको कारण मिडिया हाउसले ठगी गरेको आकाशको भनाई छ । आयोजकको घोषणापछि उत्साहित बन्न पुगेका चेपाङले म्युजिक भिडियोको लागि ऋण खोजेर गीत रेकर्ड गराएपनि घोषणा कार्यान्वयन गराउने संस्था नै सम्पर्क बाहिर रहेपछि आफ्नो लगानी खेर गएको भन्दै सहयोगका लागि आग्रह गर्नुभयो ।
धादिङ जिल्लाको दक्षिणी भेगको विकटमा रहेको धुषा गाविसको दुमवाङमा जन्मिएका आकाश चेपाङ सीमान्तकृत चेपाङ समुदायका प्रतिनिधि हुन् । उहाँ धादिङबाट प्रसारित रेडियो धादिङ १०६ मेगाहर्जमा चेपाङ भाषाका समाचार बाचक, कार्यक्रम प्रस्तोता एवं प्राविधिकको रुपमा कार्यरत हुनुहुन्छ । धादिङ तारा घोषणाका लागि आयोजना गरिएको कार्यक्रममा स्थानीय स्तरबाट सहभागी भएका व्यक्तिहरुले पनि अहिले बेवास्ता गरेको आकाशको गुनासो छ ।
