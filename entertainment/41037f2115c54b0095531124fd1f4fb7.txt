नुवाकोट दरबार क्षेत्रमा फोटो प्रदर्शनी

नुवाकोट, २० जेठ – के तपाई बुढासुब्वाको फोटो हेर्न चाहनुहुन्छ ? कि डोटीको शैलेश्वरीको फोटो ? पूर्वदेखि पश्चिमसम्ममा चर्चित धार्मिक, सांस्कृतिक तथा ऐतिहासिक थलोको फोटोप्रदर्शनी नुवाकोट दरबार क्षेत्रमा भएको छ ।
पुरातत्व विभागको आयोजनामा भएको तीन दिने प्रदर्शनीमा देशका चर्चित धार्मिक, सांस्कृतिक र ऐतिहासिक स्थलको ९९ थान तस्बीरहरु प्रदर्शनीमा राखिएको छ ।
तीनदिने प्रदर्शनी सोमबार सकिएको छ । विभागका अनुसार प्रदर्शनी विभिन्न विद्यालयका शिक्षक, विद्यार्थीहरुको सहभागिता थियो । विभागले सांस्कृतिक आदानप्रदान गर्ने कार्यक्रम अन्तर्गत फोटो प्रदर्शनी गरेको विभागका छायाँकार ओमकुमार श्रेष्ठले बताउनुभयो ।
प्रदर्शनीमा पश्चिमको बैतडीको त्रिपुरासुन्दरीदेखि पूर्वमा धरानको बुढासुब्बासम्मका तस्वीरहरु देखाइएको छ ।
लुम्बिनी, गोसाईकुण्ड, नुवाकोट दरबार, भैरवी मन्दिर, डोटीको शैलेश्वरी, स्वयुम्भु, बुढानीलकण्ठ, नेपालकै पुरानो सम्बत एक सय सात मा निर्माण भएको जय बर्माको मुर्ति, गोर्खा दरबार लगायत देशका ऐतिहासिक, धार्मिक स्थलहरुको फोटो प्रदर्शनीमा राखिएका छन् ।
फोटोप्रदर्शनीले एकै ठाउँमा बसेर पूर्वदेखि पूश्चिमसम्मको फोटोअवलोकन गर्न सकिने भएकोले उपयोगी रहेको त्रिभुवन त्रिशूली उच्चमाविका शिक्षक नारायणमान श्रेष्ठले बताउनुभयो ।
