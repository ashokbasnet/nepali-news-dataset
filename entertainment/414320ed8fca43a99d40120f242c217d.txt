सरोज खनालको विगत : मान्छे पिट्नेदेखि दुई हजारमा इज्जत बचाउनेसम्म

काठमाडौं, फागुन १२ – अभिनेता सरोज खनालले १७ वर्षको अमेरिका बसाई पछि नेपाल आएर १० वटा चलचित्रमा काम गरिसकेका छन् । सरोज थिएटरबाट चलचित्र क्षेत्रमा आएका कलाकार हुन् । यहि कारण उनको अभिनय कला निखारिएको पनि छ । 
अहिले पनि सिनेमासँगै उनी नाटकमा पनि सक्रिय छन् । उनले हालै मात्र अभिनय गरेको नाटक ‘१२ दुर्वासा’लाई दर्शकले निकै रुचाए । अभिनयमा अब्बल सरोज बाल्यकालमा निकै बद्मास थिए । उनले बाल्यकालमा गाउँलेलाई निकै दुःख दिएका थिए । सरोजले बाल्यकालदेखि कलाकारितामा आइसकेपछिका रमाइला कुरा सुनाएका छन् । 
सिङ्गै मैनबत्ति पकाए
अभिनेता सरोज खनालको जन्म काठमाडौंमा नै भएको हो । तर उनको बाल्यकाल भने आधा काठमाडौं र आधा चितवनमा बित्यो । खेलकुदमा रुचि भएका सरोजलाई अध्ययन गर्ने समयमा सबै भन्दा धेरै खुशी माघ र फागुन महिनामा लाग्थ्यो रे । उनी काठमाडौंमा अध्ययनको लागि बसेका थिए । 
वर्षमा दुई महिना माघ र फागुन उनको चितवन बस्न पाउने समय थियो । सरोजको मनपर्ने ठाँउ पनि चितवन नै हो । दुई महिना चितवन बस्ने भएका कारण उनलाई त्यो दुई महिनामा निकै रमाईलो र खुशी मिल्थ्यो । विद्यालय बिदा हुने दिनदेखि नै उनी चितवन जान पाउने भएँ भनेर रमाउथे । 
काठमाडौंमा अध्ययन गर्न बस्दा कोठामा सघाउनको लागि एक जना सहयोगी भए पनि सरोज आफै खाना पकाउँथे । खाना पकाउँदाको पनि रमाइलो किस्सा छ उनीसँग । घर जाने खुशीमा हतार हतारमा स्टोपमा दम दिंदै तरकारी पकाउने क्रममा उनले सिङ्गै मैनबत्ति पकाएका थिए रे । 
मान्छे पिट्न उनलार्ई बोलाउँथे 
उनको बाल्यकालमा दादागिरी गर्ने स्वभाव थियो ।  गाँउमा मान्छे पिट्नु पर्ने भए सरोजलाई नै बोलाउँदा रहेछन् । सरोजका बा चितवनका जमिन्दार थिए । अनि त्यो समय जमिन्दारको छोराको दादागिरी स्वभाव हुनु सामान्य नै थियो । अरुलाई पिट्ने क्रममा उनले पनि पिटाई खान्थे । पछि पछि त उनको पिट्ने स्वभावको प्रभाव गाउँलेमा यतिसम्म परेको थियो कि, उनी अमेरिका जाने समयमा गाउँ जादाँ उनलाई देखेर गाउँले डराएका रहेछन् ।   
चोर नम्बर एक
बाल्यकालमा सरोज अर्काको बारीमा फलेको फलफूल चोर्नमा माहिर थिए । उनलाई काँक्रो निकै मनपर्ने भएका कारण अरुका बारीका काँक्रा कति चोरे त्यसको त हिसाब किताबै छैन । सिजनमा आफ्नो बारीमा काँक्रो छैन वा सकिएको छ भने अरुको बारीमा चोरेर सखाप पारिदिन्थे । तपाईंले याद गर्नु भएको छ वा छैन उनको आँखा नजिकैको दाग बाल्यकालमा मकै चोर्दाको हो । मकै चोरेर भाग्दा लडेर लागेको चोटको खत उनको खुट्टा र आँखा नजिक अझैसम्म छ । उनले आफू सानो हुँदाको अर्काे रमाईलो कुरा पनि हामीसँग सेयर गरे त्यो हो, ट्वाईलेट बसेका मान्छेलाई धक्का दिएको।  
गाँउमा सबैको घर–घरमा शौचालयको व्यवस्था भईसक्दा पनि एक जना पुरुषले सार्वजनिक ठाउँमा शौचालय बसेको सरोजले देखेछन् । पटक–पटक सो व्यक्ति सार्वजनिक ठाउँमा शौचालय बसेको देखेर एकदिन उनले विस्तारै गएर पछाडिबाट लात्तीले हानिदिएछन् ।  सरोजले हानेपछि शौचालय बस्ने व्यक्तिको मुख अगाडि राखेको अम्खोरामा ठोकिएर सबै दाँत भाँचिएछन् । पछि उक्त व्यक्तिले सरोजका बालाई छोराको बदमासी सुनाएपछि सरोजले बाको हातबाट पिटाइ खानु परेको थियो । उनले जीवनमा बाको हातबाट पिटाई खाएको पहिलो र अन्तिम पल नै त्यहि थियो । 
दुई हजारमा इज्जत बचाएको पल
धनकुटाको हिलेमा चलचित्रको छायाँकन सकेर फर्कने क्रममा मिठो आवाजमा महिलाहरुले गीत गाएको सुनेपछि सरोज खनाल, किरण केसी लगायत कलाकारहरु पनि त्यतै लागेछन् । हेर्न जाँदा गाउँमा जात्रा लागेको देखेछन् । त्यहाँका व्यक्तिहरुले उनीहरुलाई पनि सम्मान गर्दे गुन्द्रीमा राखे । ठूलो डबकामा जाँड ल्याएर दिए । खाइसकेपछि त्यहाँ दोहोरी खेल्नुपर्ने पनि चलन रैछ । दोहोरी खेल्ने क्रममा उनीहरुले एक देखि दुई लाईन सम्म मात्र जवाफ फर्काउन सकेछन् । त्यसपछि सरोजको टोलीले दोहोरीमा हार्ने छाटकाट देखाएछ । दोहोरीमा हारेपछि बीचैमा छाडेर हिँड्ने बाहेक अरु केही उपाय उनीहरुसँग थिएन । 
यहि कारण उनीहरु भाग्न तयार भए । तर, त्यहाँका युवतीहरुले सरोज अनि किरण केसी देखि सहभागी सबै कलाकारको कठालो समातेछन् । सरोजलाई त्यो तरिका देखेर अचम्म लागेछ । दोहोरी खेल्न सुरु गरेपछि हार र जितको संघारमा पुग्नु पर्ने र हारेको टोलिले जितेको टोलिको कुरा मान्नु पर्ने चलन त्यहाँको थियो । त्यो कुरा थाहा नभएका कारण नौलो ठाउँमा विचरा कलाकारहरुको विजोग नै भएछ । उनीहरु पिटाइ खाने डरले बसेको होटलसम्म दुई किलोमिटर दौडिएर भागेका थिए । तैपनि चार युवतीले पछ्याउँदै होटलसम्मै पुगेका थिए रे । पछि होटलका मानिसले कलाकारहरु हुन् भन्दै सम्झाएपछि ती युवतीहरुले पीछा छाडेका थिए । दोहोरी खेल्न नसकेका कारण युवतीहरुको टिमलाई प्रति व्यक्ति ५ सय दरले ४ जनालाई २ हजार रुपैयाँ दिएर इज्जत बचाएको सरोजले बताए ।  
 
उज्यालो र forseenetwork.com को सहकार्य
