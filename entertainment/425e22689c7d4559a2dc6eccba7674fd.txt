भारतीय अभिनेता राजेश खन्नाको निधन

साउन ३ - भारतीय अभिनेता राजेश खन्नाको ६९ वर्षको उमेरमा निधन भएको छ । खन्नाको मुम्बईमा रहेको निवासमा वुधवार दिउँसो निधन भएको हो । उनको जन्म सन् १९४२ को २९ डिसेम्बरमा भारतको अमृतसरमा भएको थियो ।

 

उनी मृगौला र कलेजो सम्बन्धी रोगबाट पीडित थिए । झण्डै एकमहिनाअघिदेखि सिकिस्त विरामी परेका उनी लिलावती अस्पतालबाट २ दिनअघि मात्र डिस्चार्ज भएका थिए ।
सन् १९६५ मा युनाइटेड प्रोड्युसर एण्ड फिल्म फेयरले आयोजना गरेको अल इण्डिया ट्यालेन्ट कन्टेस्ट जितेपछि भारती सिने क्षेत्रमा प्रवेश गरेका उनले नायक, गायक र निर्माताका रुपमा काम गरेका छन् ।
सन् १९६६ मा चेतन आनन्दले बनाएको निर्देशन गरेको आखिरी खत र रबिन्द्र देवले निर्देशन गरेको राजमा उनले सफल अभिनय गरे । दुवै फिल्म उनलाई कन्टेस्ट जितेपछि पुरस्कार स्वरुप प्राप्त भएका थिए । खन्नाको पहिलो फिल्म आखिरी खत सन् १९९७ मा ओस्कारका लागि मनोनयनमा परेको थियो । उनले अभिनय गरेको पछिल्लो फिल्म दो दिलो के खेलमा में हो ।
उनी नायक मात्र रहेनन । उनले सन् १९८५ अलग अलग, १९८९ पुलिस के पिछे पुलिस र १९९० जय शिव शंकर निर्माण गरेर आफूलाई सफल निर्माता पनि प्रमाणित गरेका थिए ।  यस्तै उनले बहुरनकी सपना (१९६७), सफर(१९७०), सेहजाद (१९७२), अमर प्रेम (१९७२), राजा रानी (१९७३) अजनी, सौतनलगायतका फिल्मका गितहरु पनि गायका छन् ।

चर्किएको दाम्पत्य जीवन

यूवा अवस्थामा राजेश खन्नाको नायिका तथा फेशन डिजाइनर अञ्जु महेन्द्रुसँग प्रेम सम्बन्ध थियो । उनीहरुबीच ७ वर्षसम्म प्रेम सम्बन्ध रहे पनि त्यो वैवाहिक जीवनमा प्रवेश गर्न सकेन । प्रेम सम्बन्ध टुटेको १७ वर्षसम्म यी २ ले एक अर्काको मुख समेत हेरेनन् ।
खन्नाले सन् १९७३ को मार्चमा डिम्पल कपाडियासँग विवाह गरेका थिए । उनीहरु १९८४ पछि छुट्टा छुट्टै बस्न थालेका थिए । उनीहरु छुट्टिनुअघि उनीहरुका २ छोरी ट्विन्कल र रिन्की खन्ना जन्मिई सकेका थिए ।

राजेश खन्ना फिल्म क्षेत्रमा धेरै व्यस्त भएको र परिवारलाई समय दिन नसकेको भन्दै डिम्पल राजेशलाई छाडेर छुट्टै बस्न थालेकी थिईन् । उनीहरु छुट्टा छुट्टै बसे पनि कानुनी रुपमा सम्बन्ध विच्छेद भने भएको थिएन । त्यसैले राजेश विरामी परेपछि उनको स्याहार गर्न डिम्पल राजेशको निवासमा फर्किएकी थिईन् । उनको निधन हुँदा पत्नि डिम्बल कपाडियासँगै थिईन् ।

खन्नाको राजनीतिक यात्रा

खन्ना फिल्म क्षेत्रका साथ साथै राजनीतिमा पनि सकृय थिए ।  राजिव गान्धीको आग्रहमा राजीतिमा प्रवेश गरेका उनी भारतीय कंग्रेस पार्टीको तर्फबाट सांसद बनेका थिए । सन् १९९२ मा दिल्लीमा भएको उप चुनावमा सांसद चुनिएका उनले शत्रुधन सिन्हालाई हराएका थिए । उनले सांसद सदस्य रहेको बेला कुनै पनि फिल्ममा काम गरेनन् । फिल्मका लागि आएका प्रस्ताव उनले अस्वीकार गरेका थिए । सन् १९९६ सम्म सांसद रहेका उनी त्यसपछि पनि सकृया राजनीतिमा थिए ।
यस्तै खन्नाले केही विदेशी लगानीकर्ताको सहयोगमा साईबाबाको नाममा धार्मिक रिसोर्ट बनाउने योजना बनाएका थिए । रिसोर्ट बनाउनका लागि उनले श्रिडीमा जमिन समेत किनेका थिए ।

अपत्यारिला सत्य

युवा अवस्थामा राजेश खन्ना युवतीहरु माझ अत्याधिक लोकप्रिय थिए । उनलाई भेट्न र उनको अटोग्राफ लिन युवतीहरुको लाइन लाग्थ्यो । सेतो कार चढ्ने राजेशलाई भेट्न युवतीहरु ट्राफिक लाइटमा ढुकेर बसेका हुन्थे । घरबाट निस्किदाँ सफा रहेको उनको सेतो कार लिप्स्टिक लगाएका
युवतीहरुको चुम्बनले घर फर्कदा गुलावी रंगको हुन्थ्यो । राजेशले डिम्पलसँग विवाह गरेपछि भारतका केही सिनेमा घरहरुमा फिल्म देखाउनुअघि केही मिनेट उनीहरु बीचको विवाहको क्लिप देखाइन्थ्यो ।

- एजेन्सीको सहयोगमा
