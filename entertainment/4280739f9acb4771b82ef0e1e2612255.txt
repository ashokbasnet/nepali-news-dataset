राजेश पायलको कमाई दुई महिनामा एक करोड, भन्छन - अझै कम भो

काठमाडौं, असोज १४ - नेपाली गायक तथा कलाकारका लागि कन्सर्ट र कार्यक्रमहरु आम्दानीको मुख्य श्रोत बन्दै आएका छन् । हुन त यूट्युव वा पिआरबिटि लगायत माध्यमबाट पनि राम्रा गीतसंगित वा भिडियोले राम्रै आम्दानी गर्ने गरेका छन् । तर देश विदेशका कन्सर्टहरु कलाकारका लागि देश पनि हेरिने मुख पनि फेरिने मात्र होइन राम्रो कमाईको बाटो पनि बनेका छन् । साथी लक्ष्मण कार्कीले कमाइका बारेमा गायक राजेश पायल राईसँग कुराकानी गर्नुभएको छ ।
अब कन्सर्टका लागि कहाँ जाँदै हुनुहुन्छ ?
म अबको केही दिनमा नै अमेरिका जाँदैछु । अक्टोवर ४ मा अमेरिका जाने तय भइसकेको छ । दुई महिना मेरो उतै बित्नेछ । अमेरिका, क्यानडा र हङकङका विभिन्न ठाउँमा कन्सर्ट हुनेछन् । त्यहाँका नेपालीभाषी साथीहरु अनि नेपालीभाषी भुटानी साथीहरुसँगै म हुनेछु । यसपटकको दशैंतिहार पनि उतै मनाउने छु । २ महिनापछि बल्ल नेपाल फर्किने छु ।

कन्सर्ट नेपाली कलाकारका लागि गतिलो आम्दानीको श्रोत बनिरहेको छ ? कति हुन्छ कमाई कन्सर्टहरुमा ?
अब अरुको त मलाई थाहा भएन । तर मेरो लागि भने राम्रो कमाइ नै हुने गरेको छ । 
अंकमै भन्न मिल्छ ?
मिल्छ किन नमिल्नु ? जस्तो यो पटकको कन्सर्टबाट एक करोड जति कमाइ हुन्छ मेरो । 
आम्मामा, दुई महिनामा एक करोड ? बढी नै भएन र ?
अब नेपाली कलाकारको तुलनामा हेर्नुहुन्छ भने बढी नै हो । करोडमा आम्दानी भन्ने कुरा नेपालमा अहिलेपनि अचम्म लाग्दो र लोभलाग्दो नै हो । तर तपाईं एउटा कलाकारको दुःख मेहनत परिश्रम र त्यो ठाउँमा पुग्नका लागि गरेको संघर्ष सम्झिनुहुन्छ भने त्यो पनि कमै हो भन्ने लाग्छ । २५ बर्ष हुन लाग्यो यतिका बर्षसम्म म नेपाली गीतसंगित मै लागेको छु भनेपछि यो ठूलो रकम हो भन्ने मलाई लाग्दैन ।

देशभित्र मात्र होइन देश बाहिर पनि धेरै कलाकार जाने कार्यक्रम गर्ने र फर्किने गरेका छन् । गीतका एल्बमहरुको आम्दानी चाहिँ कस्तो छ ?
यो पनि कलाकार गीत र त्यसको लोकप्रियतामा भर पर्ने कुरा हो । अहिले एल्बम नै किनेर सुन्ने हेर्ने क्रम लगभग ठप्प जस्तै छ । तर आम्दानी नै सुकेको चाहिँ होइन । जस्तो मेरो दर्शन नमस्ते ३ १५ लाख रुपैयामा विक्रि भयो । यो कुनै एक मात्र एल्बमको विक्रिबाट प्राप्त भएको सबैभन्दा धेरै रकम हो । अहिले युट्युव वा पिआरबिटि राइट्सबाट कमाइ हुने गरेको छ । त्यसैले आम्दानी घटेको होइन आम्दानीका बाटाहरु फेरिएका चाहिं हुन् ।
