​असनका पसलेको जात्रा आउँदै

काठमाडौं असार २– असनका गल्लीमा बस्ने पसलेको जीवन यात्रालाई समेटेर बन्न लागेको चलचित्र जात्राको छायाँकन सुरु हुन लागेको छ । असार ५ गतेदेखि छायाँकन हुने चलचित्र निर्माण टोलीले जनाएको छ ।
चलचित्रमा आफूसँग भएको खुशीमा रमाउन नसकेर, सुख खोज्दै त्यसको पछाडि दौडँडा पाएको जात्रालाई कथावस्तु बनाइएको चलचित्र निर्माण टोलीले जनाएको छ ।सिंगे लामा र यादव पौडेलको निर्माण तथा प्रदिप भट्टराईको निर्देशनमा बनेको चलचित्रमा काठमाडौंको असन गल्लीमा बस्ने तीन जना पसलेलाई समेटिनेछ । उनीहरुको जीवन अभावका बीच पनि हाँसी खुसी कटिरहेको हुन्छ । शान्त रुपमा चलिरहेको जीवनमा एक घटना घट्छ, जसले उनीहरुको जीवन उथल–पुथल हुन्छ । यस्तै घटनाले सिर्जना गरेको परिस्थिति र उनीहरुले भोगेको हाँसो–खुशी र सुख–दुःखको अकल्पनीय रोमाञ्चक यात्रा नै जात्रा हो ।
जात्रामा विपिन कार्की, रबिन्द्र सिंह बानियाँ, रबिन्द्र झा, वर्षा राउत, प्रकाश घिमिरे, प्रवीण खतिवडा, भोलाराज सापकोटा, कमलमणि नेपाल, सजन थापा मगर, निलकाजी शाक्य, प्रियंका झा, मणिराम पोखरेल, कृष्णभक्त महर्जन, सुस्मिता कार्की, प्रेम पाण्डे, बालदिप राई, कुमार शाह लगायतका कलाकारको अभिनय रहनेछ । एक महिना लगाएर छायाँकन गरिने चलचित्र जात्रा आउँदो कात्तिक १९ गतेदेखि प्रदर्शनमा आउने निर्माण टोलीले जनाएको छ ।
