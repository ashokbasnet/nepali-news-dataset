पोखरामा सरुभक्तको एकल कविता वाचन

रविना आले मगर/उज्यालो । पोखरा, पुष ९ -
जिन्दगीका बाटाहरु धेरै छन्
दोबाटो कुनै नभेटियोस्
मनको निर्मल पानामा जथाभावी केही नलेखियोस
हे बाघ देवी
मलाई बल होइन
आफैं प्रति भर देऊ
कि म समयको यस्तो कविता लेखुँ
जुन कहिल्यै पनि नलेखियोस् ।

 

शुक्रबार बेलुकी यही मुक्तकबाट शुरु भएको साहित्यकार सरुभक्तको एकल कविता वाचन झण्डै २ घण्टा चल्यो । नेपाली साहित्यको एउटा युगै हाक्ने साहित्यकारको एकल कविता वाचन सुन्न पोखरेली दर्शक टिकट काटेरै पोखरा उद्योग वाणिज्य संघको सभाहलमा खचाखच भरिएका थिए । त्यस अवसरमा शरुभक्तले धेरैजसो देशप्रेम र राष्ट्रिय भावनाले ओतप्रोत कविता वाचन गर्नुभयो ।
देशमा कति कति हिमालहरु छन्
देशमा कति कति पहाडहरु छन्
तर पनि हाम्रा आस्थाका हिमालहरु
वालुवाका हिमाल होइनन्
तर पनि हाम्रा आस्थाका पहाडहरु
वालुवाका पहाड होइनन्
मनसुन आए पनि
मनसुन नआए पनि
हाम्रा पहाडहरु र हिमालहरुबाट
अविराम अविराम बगीरहन्छन् नदीहरु                                              तर हाम्रा आस्थाका नदीहरु                                                                          वालुवाका नदी होइनन्
तर हाम्रा आस्थाका नदीहरु                                                                          वालुवाका नदी होइनन्
पागलवस्ती उपन्यासका लागि मदन पुरस्कारसँगै गंगी बसुन्धरा, शिरोमणि पुरस्कार लगायत झण्डै १ दर्जन सम्मान तथा पदक पाईसक्नुभएका सरुभक्त विगत १२ वर्षदेखि भने संरक्षण कविता आन्दोलनमा पनि हुनुहुन्छ । साहित्यका सबै विधामा कलम चलाउनुभएका उहाँको ३ दर्जनभन्दा बढि कृति प्रकाशित भैसकेका छन् । २०३५ सालदेखि साहित्यीक यात्रा शुरु गरेका सरुभक्तले आफ्नो जिवनमा दोश्रो एकल कविता वाचन गरेको भएपनि पोखरेलीले चाहि उहाँको कविता पहिलोपटक सुन्ने मौका पाए । यसअघि ६५ सालमा चितवनमा सरुभक्तको एकल कविता वाचन भएको थियो ।
उमेरले झण्डै ६ दशकलाई पछ्याएको भएपनि २ घण्टाको कविता वाचनमा साहित्यकार सरुभक्तमा कुनै थकान देखिएन । कहिले वर्तमान देश परिस्थितीलाई व्यंग हान्ने, कहिले देशप्रति प्रेम जगाउने, त कहिले महाभारतलाई प्रतिविम्वित गर्ने सरुभक्तका कवितामा साईकलमा झुण्डिएको कुखुराले पनि स्थान पायो भने सरुभक्तको अवचेतन शीर्षकको समाचार कवितालाई दर्शकले वान्स मोर समेत गरे ।
यो कविताको संप्रेषण नेपाल हो
अब सरुभक्तबाट समाचार सुन्नुहोस
आजको प्रमुख समाचार
देशमा मानिसहरु
अवचेतन नागरिकता प्राप्त गरी
अवचेतन घरहरुमा बस्न चाहेका छन्
हर्षमा मानिसहरु अवचेतन हास्न थालेका छन्
विस्मातमा मानिसहरु अवचेतन हुन थालेका छन् ।
पोखरेलीलाई सरुभक्तको कविता सुन्ने चाजोपाजो मिलाएको पोखरेली यूवा साँस्कृतिक परिवार पनि दर्शकको उपस्थिती देखेर दंग परेको थियो । साहित्य कला र संगितको प्रण भन्ने नाराका साथ भएको कविता वाचनमा सरुभक्त कविताबाटै मानवता हराएको प्रति चिन्ता व्यक्त गर्नुभयो अनि द्वन्द्वका सिपाहीको कथा पनि कवितामा झल्कियो ।
फुट्न लागेको बेला
भर्खरै भर्खरै प्रकाशकुञ्ज
म पूर्व क्षितिज खोस्न थालेको छु
पूर्व क्षितिज खै कहाँ छ ?
 

संक्षेपमा सरुभक्त
– बास्तविक नाम भक्त श्रेष्ठ,
– विस २०१२ साल भदौं १४ गते बागबजार पोखरामा जन्मेको
– बाबु गणेशबहादुर श्रेष्ठ र आमा लक्ष्मी श्रेष्ठ
– ३५ सालदेखि कृति प्रशासन थालेको
– शिक्षा एम ए
– पहिलो रचना २०३४ सालमा आह्वान साप्ताहिकमा मलाई दुईटा सूर्य देउ शिर्षकको कविता प्रकाशित
कृति
– कविता १५, उपन्यास र कथा १०, नाटक १३ प्रकाशित भैसकेको, अहिले उपन्यास लेख्दै, सम्पादित कृति ४ वटा
– बन्द खाम भित्र मुक्तक संग्रंह विस २०४५
– युद्ध उहि ग्यास च्याम्बर भित्र नाटक २०३७ साल
– बोक्सीको आह्वान र घोषणापत्र कविता संग्रह २०४०
– कवि, प्रेम र पागल कविता कृति
– पागलवस्ती उपन्यास
– विज्ञानमा आधारित कथाहरु
– बाल साहित्य
– गित गजलहरु

सम्मान तथा मान सम्मान पदक
– पागलवस्ती उपन्यासका लागि २०४८ सालमा मदन पुरस्कार
– गंगी बसुन्धरा पुरस्कार,
–शिरोमणि पुरस्कार
– २०४२ सालको राष्ट्रिय युवावर्ष मोती पुरस्कार
– नेपाल राष्ट्रिय प्रज्ञा परिषदद्वारा आयोजित कविता महोत्सव २०४२ मा प्रथम, २०३५ सालमा तृतिय,
– राष्ट्रिय कविता महोत्सव २०४७।४८ मा स्वर्णपदक
नेपाल राष्ट्रिय प्रज्ञा परिषदद्वारा आयोजित  गाईजात्रा महोत्सवमा उत्कृष्ठ कवितामा पुरस्कृत
– अन्तराष्ट्रिय अपांग वर्ष २०३८
– युवा महोत्सव २०४१ र जी ए नाट्य प्रतियोगितामा सर्वश्रेष्ठ नाटककार
– गोपीनाथ अर्याल रंगमञ्च पुरस्कार,
– बाल साहित्य पुरस्कार
