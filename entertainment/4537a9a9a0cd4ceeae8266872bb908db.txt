‘जात्रा’ निर्देशकको दोस्रो सिनेमा ‘शत्रु गते’मा हरिवंश र दीपाको जोडी

काठमाडौं, भदौ ३० – ‘जात्रा’ निर्देशक प्रदीप भट्टराईले दोस्रो सिनेमाको रुपमा सिनेमा ‘शत्रु गते’ लाई निर्देशन गर्ने भएका छन् । पछिल्लो समय हाँस्यव्यङ्ग्य सिनेमालाई दर्शकले रुचाइरहेको बेला हाँस्यव्यङ्ग्यका कुल देवता मानिएका मदन कृष्ण श्रेष्ठ र हरिवंश आचार्यको निर्माण संस्था मह सञ्चारले यस सिनेमालाई निर्माण गर्न लागेको हो । 
शुक्रबार काठमाडौंमा एक कार्यक्रमको आयोजना गर्दै यस सिनेमाको आधिकारिक घोषणा गरिएको हो । सिनेमामा कथा हरिवंश आचार्यको रहेको छ भने दीपकराज गिरी र प्रदीप भट्टराईको पटकथा । दीर्घ गुरुङको छायाकंन रहने ‘शत्रु गते’मा कविराज गहतराजको नृत्य रहनेछ भने राजनराज सिवाकोटीको संगीत । 
यस सिनेमामा मदन कृष्ण श्रेष्ठ, हरिवंश आचार्य, दीपकराज गिरी, दीपाश्री निरौला, शिवहरि पौड्याल, पल शाह, प्रियंका कार्की, आँचल शर्मा, बसुन्धरा भुषाल, किरण केसी, राजाराम पौड्याल,  अन्जु महर्जन, राजु भुजु, रवि शर्मा, मोहित वंश आचार्य र नरेन्द्र कंसाकारको मुख्य भूमिका रहनेछ ।
यस सिनेमाको चाखलाग्दो कुरा के छ भने हरिवंश आचार्य र दीपाश्री निरौला जोडीको रुपमा प्रस्तुत हुँदैछन् । दर्जनौँ टेलिश्रृङखला र केही सिनेमाहरु निर्माण गरिसकेको निर्माण संस्था महसञ्चारको निर्माण रहेको यस सिनेमामा रमिला आचार्य, यशोदा सुवेदी, नरेन्द्र कंसाकार, दीपक राज गिरी, दीपाश्री निरौला र शिवहरि पौड्याल निर्माताको रुपमा रहेका छन् । 
असारदेखि नै छायाकंनमा सुुरु हुने गरी निर्माण कार्य सुुरु गरिएको यस सिनेमाको छायाकंन अब दसैं लगत्तै सुरु हुनेछ । सिनेमाका लागि तय गरिएका कलाकारहरु व्यस्त भएको र सिनेमाको पूर्वतयारी नसकिएका कारण सिनेमाको काम पर सरेको थियो ।
उज्यालो र www.gufgaff.com को सहकार्य
