अन्तिम समयमा भुवन केसीको पार्टी प्रवेश रोकियो

काठमाडौ, असोज ९ – राप्रपा नेपाल प्रवेशको तयारी गरेका नायक भुवन केसीको पार्टी प्रवेश अन्तिम समयमा रोकिएको छ ।
बुधबार दिउँसो पार्टी प्रवेशको तयारी गरेका केसी अन्तिम समयमा स्वास्थ्यको कारण देखाउँदै पार्टी कार्यालय धुम्बाराहीमा आयोजित कार्यक्रममा उपस्थित नभएको  राप्रपा नेपालका प्रचार संयोजक मोहन श्रेष्ठले बताउनुभयो ।
केसीले राप्रपा नेपालका अध्यक्ष कमल थापालाई टेलिफोन गरेर स्वास्थ्यको कारण आउन नसकेको भन्दै ४/५ दिनपछि कार्यक्रम राख्न आग्रह गरेको श्रेष्ठले बताउनुभयो । ‘उहाँले अध्यक्ष ज्यू लाई फोन गरेर आउन नसक्ने जानकारी गराउनुभयो’ श्रेष्ठले उज्यालो अनलाइनसँग भन्नुभयो ‘४/५ दिनमा अर्को कार्यक्रम राख्न आग्रह गर्नुभएको छ ।’
एकताका तामझामसहित एमाले प्रवेश गरेका नायक केसीले तीव्र असन्तुष्टी जनाउँदै पार्टी परित्याग गर्ने घोषणा गर्नुभएको थियो । यसअघि एमालेले काठमाडौंको कुनै क्षेत्रबाट चुनावमा टिकट दिने आश्वासन दिएपनि पछि टिकट नदिने पक्का भएपछि केसी आक्रोशित हुनुहुन्थ्यो ।
