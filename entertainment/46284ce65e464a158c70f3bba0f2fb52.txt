कलाकारहरुको दशैं : कोही फिल्म प्रचारमा, कोही ससुरालीमा

अर्जुनकुमार संग्रौला/उज्यालो । काठमाडौं, असोज ११ -  दशैं सुरु भैसकेको छ । बिभिन्न कामको सिलसिलामा घर बाहिर रहेकाहरु गाउँघर फर्किंदैछन् ।
सबैलाई जस्तै कलाकारहरुलाई पनि उसैगरी दशैं लागेको छ । कलाकारहरुले यसवर्षको दसैं कसरी मनाउँदैछन् त ?
रेखा थापा, नायिका निर्मात्री
यसपालीको दशैं निकै मज्जाले मनाउने तयारीमा छु । गतवर्ष मेरो दशैं कालीमय भएको थियो यसपाली भने हिम्मतवालीमय हुनेछ । प्रत्येक हल हलमा गएर म दर्शकहरुको आशिर्वाद थाप्नेछु । दसैं भन्ने बित्तिकै सानो छँदाको यादहरु ताजा भएर आउँछन् ।
म घरकी कान्छी छोरी, दक्षिणा पनि सधैं कम नै पाउँथे । एकपटकको दसैंमा दिदी र मेरो दक्षिणाको खाम साटिएको थियो । मेरो कम पैसा भएको खाम दिदीलाई र दिदीको बढी पैसा भएको खाम चाहिँ मलाई आयो । म त सारै दंग भएको त्यो बेला । दसैंको त्यो सबै पैसा जम्मा गरेर  मातातीर्थ औंसीमा आमाको लागि गिफ्ट किनेर दिएको थिएँ ।
दसैंमा सबैभन्दा बढी पाँचहजार रुपैंयासम्म दक्षिणा पाएको छु भने कम पाएको भनेको एक रुपैंया हो । दक्षिणा भन्दा पनि मान्यजनहरुबाट आशिर्वाद र माया ग्रहण गर्ने पर्व हो दसैं । सबै नेपालीहरुलाई हार्दिक मंगलमय शुभकामना । समय मिलाएर दसैंको टिका ग्रहण गरिसकेपछि हिम्मतवाली हेर्न जानुहोला ।
आर्यन सिग्देल, नायक
दसैं सामान्यतया मेरो लागि कहिल्यै पनि ठूलो पर्व भएन । बर्षभरी काममा व्यस्त भईन्छ तर दसैंको बेला घरपरिवार र आफन्तहरुसँगको भेटघाटको अवसर हो भन्ने म मान्दछु । यसपाली चाहिँ के छ भन्दा ममी ड्याडी बाहिर जानु भाको छ, मसँग हुनुहुन्न । अनि अर्को कुरा भने म नवविवाहित पुरुष, भनेपछि पक्कै पनि ससुराली र नयाँ आफन्तजनहरुसँग भेटघाट हुन्छ, मतलव यसपाली अलि उत्साहित नै छु, हा हा हा (लामो हाँसो) ।
दसैंको रमाईलो भनेको घरपरिवारसँग हुन्छ, तर साथीहरु सबै काठमाडौं बाहिर जाने भएकाले साथीहरुसँग भने रमाइलो गर्न पाईन्न, त्यो चाहिँ अलि मज्जा लाग्दैन । त्यस्तै दसैं तिहारलाई तास जुवा खेल्ने ‘फ्रि अकेजन’ जस्तो रुपमा लिईन्छ, त्यो मलाई मन पर्दैन । दसैं उच्चस्तरीय समय ब्यतित गरिने पर्व भएकाले यो रंगिन चाडलाई घरपरिवारसँग रमाईलो गरेर मनाउनुहोला, सबैलाई दसैंको मंगलमय शुभकामना ।
नवल नेपाल, निर्देशक
दसैं मनाउन चाडै नै सुनसरी तरहरा आफ्नो घर जाँदैछु । बुबाआमा, भाइ बुहारी सबै परिवारसँग भेटघाट हुन्छ । सबैसँग रमाईलो गरेर दसैं मनाउने योजनामा छु । सदाजस्तै यसपाली पनि तडकभडक नगरीकन सामान्य रुपमै दसैं मनाईनेछ । हामीले जुन हाम्रो पुरानो परम्परा जस्तो देवी देवतालाई पूजा गरेर, ठूला मान्छेहरुको हातबाट आशिर्वाद थापेर, घरपरिवार भेटघाट गरेर रमाईलो गर्छांै, त्यो नै दसैंको सकारात्मक पक्ष हो ।
तर पछिल्लो समयमा तडकभडक ज्यादा गर्ने, देखावटी गर्नमै रमाउने जस्ता आधुनिकीकरणका केही नमुनाहरु पनि देखिन्छन्, जुन राम्रो होइन जस्तो लाग्छ । आफ्नो रीतिरिवाजलाई सन्तुलन गरेर दसैं मनाउनुनै ठीक हो भन्ने मलाई लाग्छ । बडादसैंको उपलक्ष्यमा दाजुभाइ, दिदी बहिनी, मान्यजन सबैमा शुभकामना छ । यसपाली दसैंले तपाईको जीवनमा नयाँ जोश, जागर र उमंग लिएर आओस् ।
केकी अधिकारी, नायिका
यसपालीको दसैं पनि अघिल्लो दशैं जस्तै काठमाडौंमै घरपरिवार, आफन्तहरुसँग बित्नेछ । दसैंको सबैभन्दा रमाईलो पक्ष भनेको भेटघाट नै हो भन्ने लाग्छ । अरुबेला काममा व्यस्त भईन्छ, देश बिदेशको कार्यक्रममा सहभागी हुन कहिले कता कहिले कता भईन्छ, तर दसैंमा भने सबैसँग भेट्ने अवसर जुट्छ ।
कति आफन्तहरुसँग त दशैंमा मात्र एकपटक भेट हुन्छ । जे होस् भेटघाटको एउटा रमाईलो माओल दसैंले बनाईदिन्छ । दशैंको रमाईले धेरै नै हुन्छ । तर पनि मारकाट मलाई दसैंको नरमाईलो लाग्ने पक्ष हो । सानोमा दक्षिणाको कुराहरुले धेरै असर पार्थ्यो, तर अहिले भने वास्ता लाग्दैन ।
भाइलाई कति दिए, मलाई कति दिए, मलाई किन थोरै दक्षिणा दिए भन्ने जस्ता कुराहरु मनमा आउथे । सानो छँदा थोरै दक्षिणा पाउँदा चित्त पनि दुख्थ्यो, तर अहिले त त्यस्तो हँुदैन । झन अहिले त आफैं कमाउने छोरी भनेपछि दक्षिणा झन् कम कम नै दिनुहुन्छ ।
रमाईलो कुरा के छ भने बिराटनगरमा आफन्तहरु धेरै हुनुहुन्छ, त्यहाँ गएको बेलामा चाहिँ दक्षिणा पनि धेरै नै हुन्छ । काठमाडौंमै हुँदा चाहिँ तीन चार घरमा मात्रै टीका लगाउन गईन्छ, त्यसैले धेरै हुन्न । हा हा हा । जे होस् सबैको दसैं राम्रो होस्, सबैको मनमा सकारात्मक सोच दिओस् । सबैलाई बडादशैंको शुभकामना ।
निश्चल बस्नेत, निर्देशक
मेरो दसैं हरेका बर्षै भिन्दा भिन्दै भईरहेको छ । यसपाली पनि पक्कै भिन्नै होला । कहिले मनाउन पाईन्छ, कहिले मनाउन पाईन्न तर पनि मासु खान छाडिन्न । हा.. हा.. यसो रक्सी पिईंदैन, त्यही भएर म त सेफ नै छु भन्नु पर्ला ।
सानोमा दशैं मनाएको सम्झिदा हाम्रोमा चाहिँ कस्तो हुन्थ्यो भन्दा दिदी बहिनीहरुलाई अलि बढी दक्षिणा दिने, हामी छोराहरुलाई चाहिँ जहिल्यै पनि पाँच रुपैयाले चित्त बुझाउनुपर्ने हुन्थ्यो, ठुलो हुन्जेलसम्म पनि २० रुपैंया भन्दा बढी दक्षिणा कहिल्यै पाईएन । सानोमा त कहिलकाहिँ पैसा कम दिन्छन भन्ने थाहा पाएर राखिराखेको पैसा आफैं उठाएर मेरो दक्षिणा यही हो भन्दै लैजान्थ्यौं हा हा हा ।
दसैं भनेपछि के छ भने मलाई चंगा एकदमै धेरै उडाउनुपर्ने, एक महिना अघिदेखि नै म चंगा उडाउन हिँड्ने गर्थे । चंगा उडाउन बिहान दुईवटा चप्पल लगाएर हिँडेको मान्छे, बेलुका एउटा चप्पल मात्रै हातमा लिएर घर आउँथे । सानो छँदा दशैं भन्यो कि चंगा उडाउने भन्ने मनमा आउँथ्यो । दसैंको मज्जा बच्चा हुँदा धेरै हुन्थ्यो । अहिले छिप्पिँदै गएपछि त पहिला जस्तो नहुने रैछ । जे भएपनि दसैं हाम्रो संस्कृति हो, यसलाई हराउन दिनुहुन्न । सबैले रमाईलोसँग दसैं मनाउनुहोला ।
शिल्पा पोखरेल, नायिका
दसैं भन्ने बित्तिकै म निकै उत्साहित हुन्छु । आफुभन्दा ठुला मान्यजनहरुबाट टिका जमरा ग्रहण गर्ने, लिने, भेटघाट र रमाईलो गर्ने यसरी नै बित्छ मेरो यसपालीको दसैं पनि ।
मेरो घर विराटनगर हो । घरमा हजुरबुबा, हजुरआमा, ममी, ड्याडी, अंकल, आन्टी सबै हुनुहुन्छ । यसपालीको मेरो दसैं बिराटनगरमै बित्छ । सानो छँदा एकपटकको दसैंमा पैसा जम्मा पारेर गुडिया किन्छु भन्ने सोचेको थिएँ । तर ममीले पैसा कम दिँदा निकै रोएको थिएँ । अहिले पनि दसैंको कुरा हुँदा त्यही रमाईलो घटनाको याद आउँछ ।
अहिलेसम्म सबैभन्दा बढि दक्षिणा मामा घरबाट पाँच हजारसम्म पाएको छु । कम पाएको कुरा गर्दा सय रुपैयाँ पाएको याद छ । दक्षिणाको कुरा त के भो र ? दसैंमा त मान्यजनहरुबाट आशिर्वाद लिने हो नि, हैन र ? सबैले रमाईलो गरेर दशैं मनाउनुहोला ।
दयाहाङ्ग राई, कलाकार
सदाका वर्षहरु झै घुमघाम र खानपानमै यसपालीको दसैं पनि बित्नेछ । सम्भवतः टिकट मिल्यो भने यसपाली म दसैं मनाउन मेरो गाउँ भोजपुर जान्छु । टिकट समयमा मिलेन भने आधा दसैं काठमाण्डौंमा र आधा भोजपुरमा बित्नेछ । दसैंको बेला सबैभन्दा बढी त मलाई गाउँको नै सम्झना आउँछ ।
दसैंको बेला गाउँमा फुटबल खेल हुन्छ, गाउँको टिम बनाएर फुटबल खेलेको धेरै याद आउँछ । हाम्रो परम्परा र संस्कृति अनुसार हामी पहिल्यैदेखि दसैंमा टिका लगाउँदैनौं । तर खानपिन भेटघाटमा चाहिँ रमाईलो लाग्छ ।
दशैंमा टिका नलगाएपछि दक्षिणा पाउने कुरै भएन, हा हा हा । वर्षमा एकपटक आउने यो रमाईलो चाडले सबैलाई खुशी बनाउन सकोस्, सबैले आफ्नो परिवारसँग बसेर रमाईलो ढंगमा चाड मनाउन सकून । सबैलाई मेरो शुभकामना छ ।
संयम पुरी, कलाकार
दसैंमा प्रायः हामी खैरेनी जाने गथ्र्यौं । तर यसपाली भने सबै आफन्तहरु काठमाडौंमै हुनुभएको हुनाले दसैं यतै बित्छ । दसैं भन्ने बित्तिकै पहिले पहिले गाउँको रमाईलो याद आउँछ, अनि अहिले भने काठमाडौंको खाली बाटो हेरेर रमाईलो गर्छु ।
वर्षमा एकचोटी सबै आफन्तहरुको ‘गेटटुगेदर’ रमाईलो लाग्छ । दसैंमा हाम्रो घरमा केटा मान्छेलाई दक्षिणा दिने चलन छैन । तर पनि मैले दक्षिणा राम्रै पाउँथें । पहिले पहिले दसैंको दक्षिणा बटुलेर जुत्ता लुगा किन्न दरबारमार्ग जान्थे । ठुलो भएपछि त झन दक्षिणा नै पाउन छाडियो । आजकाल त दक्षिणा नै पाइन्न बरु आफैंले भाइबहिनी, अंकलको छोरीहरुलाई दिनुपर्छ । जे होस्, दशैमा रमाईलो गर्नुहोला तर धेरै खाएर, धेरै पियर यात्रा नगर्नुहोला । घर परिवार सँगै बसेर रमाईलो गर्नुहोला । सबैलाई शुभकामना ।
