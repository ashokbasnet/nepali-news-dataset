रमाइला, घतलाग्दा र कामलाग्दा मोटर साहित्य

काठमाडौं, फागुन १०  - लगनखेल–रत्नपार्क रुटमा चल्ने एउटा माइक्रोबसको पछिल्तिर लेखिएको छ, ‘रामले हँसायो, सीताले रुवायो ।’
यसले के संकेत गर्न खोजिएको हो भन्ने प्रष्ट नबुझेपनि देख्नेहरु एकपटक मज्जाले हाँस्छन् । एकछिनको रमाइलोको लागि यस्तो लेखिएको हो भन्ने थाहा हुन्छ ।
तर गाडीमा लेखिने यस्ता साहित्य रमाइला मात्रै होइन, उत्तिकै घतलाग्दा र कामलाग्दा पनि हुन्छन् । देशका कुनाकाप्चा पुगिरहने र थरीथरीका मान्छे भेटिरहने गाडी चालकहरुमा मायाप्रेम र जीवन भोगाइसँगै राजनीतिक तथा सामाजिक चेतना पनि राम्रैसँग हुन्छ ।
त्यसैले गाडीमा मायाप्रीति, मिलन बिछोड तथा राजनीतिक र सामाजिक क्षेत्रका विषयमा सायरी कोरिएका हुन्छन् ।  पत्रकार सुविद गुरागाईंले संकलन गरी प्रकाशन गर्नुभएको ‘ट्रक साहित्य’ पुस्तकमा पनि रमाइला, घतलाग्दा र कामलाग्दा यस्ता थुप्रै मुक्तक तथा सायरी समेटिएको छ ।
मोटरमा धेरै देख्न पाइने उद्गार यस्ता छन् :
सत्यको समर्थक
जनताको भरिया
हतार छैन मित्र
बिन्दास जिन्दगी
नेपाल आमाको आशीर्वाद
साइड छैन
समयको खेल
नशालु नयन
हसाउछ शेरेले
यो जीवनको के भरोसा –
साथमा के जान्छ
–
दृष्टिबाट समष्टि
मस्तीबाट सास्ती
जिन्दगी अनमोल छ
सौभाग्य मेरो
दुर्भाग्य तेरो
सत्य साधारण्
भ्रम ठूलो
शहरमा नोकर
गाउमा मालिक
पैसालाई सलाम
प्रेम गर्ने समय छैन
प्रश्न गर्न सजिलो छ
दुनिया“ जस्तै म
एक नभई केही हु“दैन
गरी खान पाउ“
नेपाल प्यारो छ ।
मोटर साहित्यमा नेताहरुले देश बिगारेको, संविधान नबनाएको, सहमति नजुटाएको विषयमा धेरै व्यंग्य समेटिएको हुन्छ । यस्तै राष्ट्रियता बलियो बनाउनुपर्ने महत्वपूर्ण सन्देश पनि उत्तिकै देख्न पाइन्छ । यस्ता केही मोटर साहित्य पढौं :
‘हिमाल, पहाड, तराई कति छ सुन्दर प्रकृति
बहुजाति, बहुभाषी बहु छ यहाँको संस्कृति
फरक छ हाम्रो देशको भौगोलिक विविधता
सदा रहोस् हाम्रो देशको राष्ट्रिय एकता ।’
‘कुन तराई कुन पहाडी कुन हिमाली
बहुजाति बहुभाषा नाता एक नेपाली
सुन्दर शान्त प्यारो हाम्रो देश विशाल
बनाऔं सक्षम समृद्ध एक नेपाल ।’
‘बुच्चो भएको छैन, हिमालको टाकुरा
लुलो भएको छैन, नेपालीको पाखुरा
बांच्दैनौ कतै दुई हात पसारी
काटी फाली दिन्छौं बन्दैनौं भिकारी ।’
‘गौतम बुद्ध नेपाली हुन् जसले जे भने पनि
घर उनको तिलौराकोट जन्म लुम्बिनी ।’
‘हिमाल, पहाड तराई, हामी सबै दाजुभाइ’
‘हिमाल पहाड तराई, कोही छैन पराइ’
‘हिमाल पहाड मधेश, समग्र नेपाल एउटा देश’
‘हामी मिले बन्छ नया नेपाल’
‘नेपाली भएकोमा गर्व गर’
‘राष्ट्रको माया गर अनि राष्ट्रले तिमीलाई माया गर्छ’
‘मेरो गौरव नेपाल ।’
‘मेरो नेपाल महान ।’
‘हाम्रो नेपाल प्यारो, माया लाग्छ सारो ।’
‘राजनीतिको कुरा नगर यहा, यो गाडी हो देश होइन,
झुटो बोल्ने बानी छैन, म खलांसी हुं प्रचण्ड होइन ।’
‘भनुं भने नेताहरु रिसाउने भए
नभनु भने देश बिगार्ने भए ।’
‘नेताज्यू, देखियो नया नेपाल पनि ।’
‘सतिले सरापेको यो देशमा
नेता चिप्लेका छन् लिगलिगे रेसमा ।’
‘दल बढेर देश दलदलमा फस्न बेर छैन ।’
‘कस्तो लाग्यो नया नेपाल ?’
‘सुधारियो नेपाल भनी आको हतारैहतारमा
पाइन्छ दुःख नजाउ है अब त्यो साउदी र कतारमा
देखियो नया नेपालको ताल पनि ।’
‘मान्छे कहाँबाट कहाँ पुगिसक्यो
पिइसक्यो ब्रम्हान्ड नै तनतनी
हामी नेपाली मख्ख छौं
समाई टुप्पी, जनै अनि कन्दनी ।’
‘हामी त बबाल पार्टी ।’
‘नेताले कहिल्यै पनि चुनाव हार्छु भन्दैन
डाइभरले कहिल्यै पनि मान्छे मार्छु भन्दैन ।’
‘हिमाल छ, पहाड छ, बिभिन्न ताल छ
बुद्ध जन्मेको देशमा बुद्धिको अनिकाल छ ।’
‘बुद्धको देशमा बुद्धिको अकाल ।’
‘सधैंभरि चक्काजाम बन्द अनि हडताल
ढुंगा हान्ने, कुर्सी तान्ने यही हो नया नेपाल ?’
‘एउटा सडक बन्द हुदा सयौं मुख बन्द हुन्छन् ।’
गाडी चालकले भोग्नुपर्ने समस्या, व्यथा, पीरमर्का अनि कर्मको आशा र निराशाका कुरा पनि यस्ता साहित्यमा समेटिएको हुन्छ । गाडीमा देख्न पाइने यस्ता केही सायरी यसप्रकार छन् :
‘हातैभरी ठेला उठ्यो त्रिपाल डोरी कस्दा
आधा जीवन त्यसै बित्यो हुडमा बस्दा बस्दा’
‘संघर्षविना जीवन छैन २१ औं शताब्दीमा
क्रान्तिबिना मुक्ति छैन वैज्ञानिक युगमा ।’
‘जन्म मेरो इन्डियामा टाटा मेरो नाम
कर्म मेरो यस्तै रैछ जनता बोक्ने काम ।’
‘जीवन एक संघर्ष ।’
‘गाडी मेरो मन्दिर, मेहनत मेरो पूजा
मेहनतको फल नै मेरो प्रसाद ।’
‘संसार बनाउने श्रमजीवि जनता हुन् ।’
‘समयको महत्व सडकमा यात्रा गर्ने डाइभरले मात्र बुझेको हुन्छ ।’
‘यहाँ नगरे कहाँ गर्ने ? अहिले नगरे कहिले गर्ने ? यो नगरे के गर्ने ? हामीले नगरे कसले गर्ने ?’
गाडी गुडाएर ठाउँठाउँमा पुग्ने चालकहरुले यस्ता महत्वपूर्ण सन्देशलाई सित्तैमा गाउँठाउँमा पुर्याएका छन् । रमाइलोको लागि लेखिने यस्ता सायरी शिक्षा र चेतना फैलाउने महत्वपूर्ण माध्यम बनेका छन् ।
‘सबैको हित हुने, सकारात्मक प्रभाव पार्ने र सबैको मन छुने कुरा गर्न धेरै पढेलेखेको, कपाल फुलेको हुनैपर्छ भन्ने होइन । त्यो त मान्छेमा निहित अन्तर्चेत र प्राप्त अनुभवको कुरा हो । सामान्य र सीमान्तकृत वर्गबाट आएका ट्रक चालक र सहचालकहरुले पनि समय सन्दर्भमा बिभिन्न प्रभावहरु ग्रहण गर्दै अरुलाई प्रभावित पारिरहेका हुन्छन् । बुझ्नेलाई त्यो कुरा गहिरो हुन्छ, नबुझ्नेलाई केही न केही’ पत्रकार गुरागाईंले आफ्नो पुस्तकमा उल्लेख गर्नुभएको छ ।
–मिलन तिमिल्सिना
