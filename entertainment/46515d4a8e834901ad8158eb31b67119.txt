नेपाली फुटबल टोलीको सम्मानमा नाटक प्रदर्शन

काठमाडौं, माघ १५ - बंगलादेशमा भएको बंगबन्धु गोल्ड कप विजेता नेपाली फुटबल खेलाडीको सम्मानमा सांस्कृतिक संस्थानले बिहीबार एक चिहान नाटक प्रदर्शन गरेको छ । 
फुटबल खेलाडीलाई सम्मान गर्दै उनीहरुको प्रतिभालाई कदर गर्ने उद्देश्यले नाटक मञ्चन गरिएको संस्थानका अध्यक्ष उद्योग राई बताउनुभयो ।
हृदयचन्द्रसिंह प्रधानको उपन्यास एक चिहानलाई नाटकका रुपमा संस्थानले प्रस्तुत गर्दै आएको छ । उपन्यास रमेश बिजीले नाटकीकरण गर्नुभएको छ भने निर्देशन देवेन्द्र हमालले गर्नुभएको छ । 
कार्यक्रममा युवा तथा खेलकुदमन्त्री सत्यनारायण मण्डलले विजेता खेलाडीलाई सम्मान गरेकामा संस्थानलाई धन्यबाद दिँदै खेलाडीको जीवनयापनमा सहयोग गर्न सरकारले विशेष पहल गरिरहेको, नेपाली फुटबललाई विश्वमा चिनाउन सबै प्रकारको सहयोग गरिने र खेलाडी तथा प्रशिक्षकको भूमिकालाई थप सुदृढ बनाइने बताउनुभयो । रासस
