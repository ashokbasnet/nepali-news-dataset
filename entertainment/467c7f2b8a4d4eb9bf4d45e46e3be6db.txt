सडक नाटकमा बैदेशिक रोजगारका कुरा

दमन राई/उज्यालो
खोटाङ, जेठ २० – बैदेशिक रोजगारलाई सुरक्षित बनाउन चेतना फैलाउने उद्देश्यले खोटाङमा सडक नाटक प्रदर्शन सुरु गरिएको छ ।
सुरक्षित आप्रबासन परियोजनाले पाथेका गाबिसबाट सडक नाटक प्रदर्शन शुरु गरेको हो ।
गएको वर्ष ‘कथा बिदेशको’ नामक सडक नाटक प्रदर्शन गरेको परियोजनाले यसपल्ट ‘कथा बिदेशको भाग–२’ प्रदर्शन शुरु गरेको परियोजनाका सामाजिक परिचालक लोकमणि रिजालले जानकारी दिनुभयो ।
परियोजनाले यसवर्ष जिल्लाका २९ गाबिसमा सडक नाटक प्रदर्शनको तयारी गरेको छ ।
सडक नाटकका माध्यमबाट बैदेशिक रोजगारमा जानुअघि सीप सिक्नुपर्ने, म्यानपावरलाई पैसा दिएपछि रसिद लिनुपर्ने, विदेश जानुअघि आवश्यक कागजातको प्रतिलिपी घरमा छाड्न र एकप्रति साथमा सुरक्षित राख्नका लागि सन्देश दिइने परियोजनाले जनाएको छ ।
यसैबीच, गाउँमा कुलत तथा दुव्र्यशनी न्यूनीकरणका लागि भरोसा नेपालले बुईपामा सडक नाटक प्रदर्शनको तयारी गरेको छ ।
गाउँमा बढ्दो कुलत तथा दुव्र्यासनी न्यूनीकरणका लागि भरोसा नेपालले बुईपा, अर्खौले र दिक्तेलमा चेतनामूलक सडक नाटक प्रदर्शनको तयारी गरेको हो । ‘कुलतले खान्छ’ नामक सडक नाटक आगामी जेठ २४ गतेदेखि प्रदर्शन शुरु गर्न लागिएको हो ।
