गाईजात्रामा ‘लालबाबु’ देख्दा मन्त्री लालबाबु दंग (फोटो र भिडियो)

काठमाडौं, भदौ २४ - गाईजात्रा महोत्सव हेर्न बुधबार बेलुकी प्रज्ञा भवन पुगेका दर्शकले उस्तै अनुहार भएका दुईजना लालबाबु पण्डित देखे । एकजना सक्कली, अर्का चाहिँ नक्कली । कलाकार मनोज गजुरेलले आफ्नो क्यारिकेचर गरेका छन् भन्ने सुनेर सामान्य प्रशासनमन्त्री लालबाबु पण्डित बुधबार गाईजात्रा महोत्सव हेर्न जानुभएको थियो । कलाकार गजुरेलले अघिल्ला दिनमा जस्तै मन्त्री पण्डितको क्यारिकेचर गर्दै हलमा पस्नुभयो ।  दर्शकको अघिल्तिर बसेका मन्त्री पण्डितसँग हात मिलाउनुभयो । आफ्नै अनुहारका मान्छे देखेर मन्त्री पण्डित पनि दंग पर्नुभयो । सक्कली र नक्कली लालबाबुले एकछिन अंकमाल गरे । दर्शकतिर फर्केर हात हल्लाए । सक्कली र नक्कली लालबाबुलाई सँगै देखेर दर्शकले पनि मनोरञ्जन लिए ।  ‘उहाँले मेरो कामको प्रशंसा गर्दै क्यारिकेचर गर्नुभएको छ भन्ने सुनेको थिएँ, क्याबिनेटमा समेत साथीहरुले तपाईंले हेर्नैपर्ने रहेछ भन्नुभयो, अनि समय मिलाएर पुगें’ उज्यालो अनलाइनसँग कुराकानी गर्दै मन्त्री पण्डितले भन्नुभयो, ‘उहाँको यो कामले मेरो अभियानमा थप टेवा पुर्याएको छ ।’  डिभी, पिआर लिने कर्मचारीलाई कार्बाही अभियान थालेर लोकप्रिय हुनुभएका मन्त्री पण्डितको कामलाई प्रशंसा गर्दै कलाकार गजुरेलले यसपटकको गाईजात्रामा उहाँको क्यारिकेचर गर्नुभएको छ । 

तस्विर र भिडियो : मनोज गजुरेलको फेसबुक
