धिरज र रेश्माले तताए गाइघाट

भरत खड्का/उज्यालो

उदयपुर, फागुन १४ – कार्यक्रम सञ्चालकले नाम लिने वित्तिकैदेखि दर्शकहरु उफ्रिन थालिसकेका थिए । चर्चित पपगायक धिरज राई, गायिका रेश्मा सुनुवार स्टेजमा पुगेर गीत गाउन थालेपछि त झन् वालवालिका र युवायुवतीहरुले कम्मर मर्काउन थालिहाले ।

एनसेलले उदयपुर सदरमुकाम गाईघाटको पीपलचोकमा गरेको सडक सो मा धिरज र रेश्मा लगायत ६ जना कलाकारले गाईघाटलाई संगीतमय बनाए । धिरजले तिमी रुदा एक्लै हुँदा, सोई ढोले सोइ , वान साईड लभ, लुकीलुकी लगात आधा दर्जन चर्चित गी गाए । रेश्माले यी आँखाहरु, तिम्लाई हेर्ने कति होलान् मलाई हेर्ने कति, एउटा फुल थुंगा हजुर लगायतका आधा दर्जन गीत गाएर दर्शकलाई छमछमी नचाइन् ।

लेडिज सुरुवाल लगाएर ‘आफुलाई कस्तो भोक लाइराछ’ भन्दै मञ्चमा आएका कलाकार देवीराम पराजुलीले दर्शकलाई पेट मिचीमिची हसाए ।

उदयपुरे नव गायक अशोक शिवाको प्रस्तुतिले पनि दर्शकको मन तान्यो । ‘लक्ष्य लिइ हिडेको छु, तिम्रो उजाडिएको जीवन बनाउने’बोलको गीत गाउँदा दर्शकले संगै नाचेर उनलाई साथ दिएका थिए । जादुगर निरञ्जन बर्माको जादुले दर्शकहरु अचम्ममा परे ।
