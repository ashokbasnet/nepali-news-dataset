केकी भन्छिन्-‘चलचित्र क्षेत्रलाई माध्यम बनाएर विदेशिनु गलत हो’

चलचित्रमा काम गरेर राम्रै बायोग्राफी बनाउन सकेका केही कलाकार अहिले अमेरिकामा छन् । कसैले यहीबाट नै ग्रीनकार्ड पाएर अमेरिका पुगेका छन् भने कोही कार्यक्रमको सिलसिलामा त्यता पुगेर उनै हराउने गरेका छन् ।
चलचित्र क्षेत्रमा भित्रिने केही कलाकार विदेश जान सजिलो हुन्छ भनेर यहाँ आउने गरेका छन् । जसले गर्दा, चलचित्र क्षेत्रमा इमान्दार चलचित्रकर्मी भेट्न गाह्रो हुन थालेको छ ।
नायिका केकी अधिकारी यसलाई गलत भन्छिन् । अनलाइनखबरसँग कुरा गर्दै उनले भनिन्-‘कुनै पनि चिजलाई माध्यम बनाउनु गलत हो । यसले हामीले इमान्दारिताका साथ काम गरेका रैनछौ भन्ने देखाउँछ ।’
केकीका अनुसार चलचित्र क्षेत्र जहाँको त्यही रहनु र अगाडि बढ्न नसक्नुको मुख्य कारण नै चलचित्रकर्मीले गम्भिरताका साथ नलिएर हो । उनले भनिन्-यो क्षेत्रलाई विकल्पको रुपमा लिनु हुँदैन । हामीले यही नै शतप्रतिशत दिने कोशिश गर्ने हो ।’
नायिकाको चलचित्रमा समय कम हुने भएकाले केकी बाँकी रहेको समयमा जतिसक्दो धेरै काम गर्ने र यो क्षेत्रलाई केही योगदान दिने सोचमा आफू रहेको बताउँछिन् । नेपाली चलचित्रमा लागेको केही बर्षमा दर्जनौ चलचित्र खेलेपनि केकीले सफल चलचित्र दिन सकेकी छैनन् । केकी नयाँ चलचित्र ‘घामपानी’मा काम गर्दैछिन् ।

