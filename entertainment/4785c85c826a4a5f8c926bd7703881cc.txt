नायिका अशिस्मा नकर्मी भन्छिन् – कतिले प्रपोज गरे भनेर टिपेर राख्थ्यौं

काठमाडौं, फागुन २८ - आशिस्मा नकर्मी मोडलिङ हुँदै अभिनयमा प्रवेश गरिन् । नेपाली भाषाको चलचित्र गर्नुअघि उनले नेपाल भाषाको चलचित्रमा ख्याती कमाईसकेकी थिईन् । बाद्यबादक मनराजा नकर्मीकी छोरी आशिस्माको परिवार, कलाकारितका लागि सुहाउँदो छ ।
उनका बुबा संगीत क्षेत्रमा छन्, कलाकारिता बुझेका छन् । बहिनीहरु पनि यसै क्षेत्रमा छन् । त्यसैले आशिस्मालाई कलाकारितामा आउन कुनै रोकतोक भएन । उनले दीपा बस्नेत निर्देशित अन्तरालबाट नेपाली फिल्ममा डेब्यु गरेकी हुन् । लभ यु बाबा, तोरी लाहुरे, राघब, अधकट्टी उनले अभिनय गरेका चलचित्रहरु हुन् ।
काठमाडौंको नेवार समुदायमा जन्मिएकी, नकर्मी मिस साउथ एसिया टेक्सास २०१२ की रनर अप हुन् । उनी मोडलिङ र अभिनय बाहेक गीत पनि गाउँछिन् । उनले आफू किशोरावस्थामा हुँदाखेरीका अनुभव बाँडेकी छिन् :
मेरो लागि चैँ टिन एज भनेको एकदमै रमाईलो एज हो जस्तो लाग्छ ।  गोल्डेन टाईम , गोल्डेन परियड भन्छु यसलाई । मेरो लाईफमा क्लास ८ देखि १२ सम्मको समय महत्वपूर्ण रह्यो जस्तो लाग्छ । त्यो टाईमको रमाईलो छुट्टै हुन्थ्यो ।
स्कुल टाईमलाई हामी बोरिङ टाईम भन्थ्यौँ तर स्कुल टाईम भनेको त एकदमै महत्वपूर्ण टाइम हुँदो रहेछ । अहिले पनि मलाई त्यो समयमा फर्किन मन लाग्छ । त्यो समयमा हामीलाई केही पनि तनाब थिएन । मात्र पढाईको तनाब हुन्थ्यो । साथीहरु एकदमै मिल्थे ।
मानिस ठूलो दिलले हुन्छ हिलले हुँदैन
पढाइको बारेमा अलि अलि टेन्सन हुन्थ्यो । सरहरुले एकदमै गाली गर्नु हुन्थ्यो मलाई । तर त्यस्तो भन्दैमा एकदमै नपढ्ने खालको त होइन । म ठिक्कको विद्यार्थी थिएँ ।  स्कुल पढ्दा  मलाई एकदमै नराम्रो फिल भाको भनेको,  मेरो आँखा कमजोर थियो ।
पढ्नका लागि चस्मा लगाउनु पर्ने हुन्थ्यो । मलाई एकदमै मन पर्दैन चस्मा लगाउनलाई । अनि मलाई मेरो हाईटको समस्या थियो । मेरो साथीहरु म भन्दा अग्ला अग्ला थिए । अनि म उनीहरुसँग सानी देखिन्थें । अहिले पनि म ५ फिट २ इन्च छु ।  तर भन्छन् नि मानिस ठूलो दिलले हुन्छ हिलले हुँदैन भनेर । त्यसैले चित्त बुझाउँछु । हाईट नै सबै कुरा होइन ।
कति जनाले प्रपोज गरे ? पेपरमा टिपेर राख्थ्यौं
म स्कुल पढ्दा मेरो हार्ईट पनि खासै राम्रो थिएन । त्यसमाथि ज्यान पनि मोटी । अनि चस्मा लगाउनुपर्ने । सारै दुःख लाग्थ्यो । त्योबेला प्रपोज गर्नेहरु धेरै हुन्छन् ।  अनि यो प्रपोज गर्ने कुरामा चैँ हामी तीन जना बेस्ट फ्रेण्ड थियौँ । अहिले पनि छौँ । सपना, ऋतु र म कति जनाले प्रपोज गरे ? कस्को धेरै छन् प्रपोज गर्ने संख्या भनेर पेपरमा टिपेर राख्थ्यौं। तर हामी तिनै जनालाई मन पराउनेहरुको संख्या भने बराबर नै हुन्थो ।
यस्तो बेलामा धेरै कमजोरीहरु हुन्छन् । आफ्नो त्यो कमजोरीलाई नै सोचेर लाईफलाई ड्रिप्रेसनमा लैजानु भन्दा पनि  बुझेर अगाडि बढ्नु पर्छ । सबैजना  सबै कुरामा राम्रो हुँदैन ।  तर मेरो मन राम्रो छ । म सबै जनासँग मिल्न सक्छु । जुन कुरा अरुले सक्दैन थियो । आफूमा सबैभन्दा महत्वपूर्ण कुरा भनेको सकारात्मक सोच हो जस्तो लाग्छ मलाई । जे पनि कुरामा नकारात्मक खोज्नु भन्दा पनि आफूमा के सकारात्मक कुरा छ त्यही कुरालाई लिएर अगाडी बढ्नु राम्रो ठान्दछु ।   हाफ ग्लास पनि फुल नै हो भनेर सोच्ने हो भने कहिले पनि मान्छे ड्रिप्रेसनमा जानु पर्छ जस्तो मलाई लाग्दैन ।  
लङ स्कर्ट छ भने म त्यसलाई काटी दिन्छु
त्यो बेला चैँ पकेट खर्च र डे«सअपको बारेमा समस्या हुन्थ्यो । भन्छन् नि घाँटी हेरेर हाड निल्नु पर्छ भनेर । सँधै नयाँ नयाँ लुगा लगाउने पैसा हुँदैन । पुरानो  लुगालाई नयाँ डिजाईनको बनाएर लगाउन सकिन्छ । पैसा  पनि नलाग्ने अनि फेसन अनुसार पनि चल्न सकिने ।  म पनि त्यो एकदमै धेरै लागु गर्छु ।  जस्तो लङ स्कर्ट छ भने म त्यसलाई काटी दिन्छु । आफूले काट्न जानिन भने नजिकैको टेलरमा लगेर मिलाउँछु ।
अहिले पनि मलाई बाहीर कति ठाँउमा  जान अनुमति छैन 
परिवारले यो समय भनेको मान्छे बिग्रने समय हो भन्ने सोच्छ ।  र त्यो एकदमै सहि कुरा हो । रमाइलो गर्नुपर्छ । तर रमाइलो भन्दैमा ड्रिङक गरेर हिँड्नु, नाईट  आउट गर्नु मात्र होईन । त्यो रमाईलो त हामीले परिवारसँग बसेर पनि गर्न सक्छौँ । सधैं राती बाहिर मात्र जादा रमाईलो हुने होईन । परिवारले आफ्नो सन्तानको सुरक्षाको कुरा पनि विचार गरिरहेको हुन्छ  । तर त्यो समयमा परिवारले हामीलाई यस्तो कुरामा छेकबार गरेको मन पर्दैन । अनि भन्न थाल्छौँ आमा बुवा जस्तो गलत मान्छे कोही पनि होइन रहेछ, भनेर ।  तर परिवारले त आफ्नो सन्तानको राम्रोको बारेमा त सोचिरहेको हुन्छ । यो पनि नगर, त्यो पनि नगर । बाहिर निस्कन लाग्दा,  जान नदिँदा बुवा आमाँंग रीस उठ्थ्यो । तर त्यस्तो होइन रहेछ ।
त्यो भनेकै परिवारको माया रहेछ । अहिले पनि मलाई बाहिर कति ठाउँमा जान अनुमति छैन  । बाहिर गएको कमैले देख्नुहुन्छ । एकदमै कम मात्रामा बाहिर डिनर गर्न जाने भनेर जान्छु । अहिले त बाहिर जानलाई समय पनि राम्रो छैन देशको । त्यही भएर बाहिर कमै मात्र जान्छु  ।
अर्काे कुरा किशोर अवस्थामा आफ्नो करिअर कस्तो बनाउने भन्ने हुन्छ । किशोर अवस्थामा कस्तो हुन्छ भने,  के विषय लिएर पढ्दा राम्रो हुन्छ भन्दा  पनि आफ्नो साथीहरुले के लिएर पढेका छन् त्यही विषय लिएर पढ्ने धेरै हुन्छन् । अनि फस्ट डिभिजन आयो भने साईन्स लिएर पढ्नु पर्ने हुन्थ्यो । मलाई के लाग्छ भने आफूलाई जे मा धेरै ईच्छा छ त्यही विषयमा लगनशिलताको साथ लिएर गयो भने जुन पनि विषयमा राम्रो गर्न सकिन्छ ।  
एक झुट लुकाउन सय झुट बोल्नुपर्ने हुन्छ    
हामी चाहिँ साथीहरुसँग बस्दा  साथीहरुको लाईफको बारेमा कुरा गछौँ ।  लाईफमा कस्तो भैरहेको छ ? भनेर छलफल गछौँ  । मलाई सबैभन्दा मन पर्ने बानी र मलाई सबैले गरोस जस्तो लाग्ने भनेको आफू बाहिर निस्केपछि कहाँ जाने के का लागि जाने अनि कति खेर फर्कने यो कुराको बारेमा चाहिँ आफ्नो परिवारमा भनेर जानु जरुरी हुन्छ । मेरो बानी पनि त्यही छ । अहिलेको समय त्यस्तै छ । फेरि एउटा झुट लुकाउनको लागि दश वटा झुट बोल्नु पर्ने हुन्छ । त्यसैले पनि म त्यती धेरै झुट  बोल्नलाई त्यति धेरै प्रोत्सहान दिन्न ।
युवा अवस्थामा प्रायः मान्छेलाई बाहिर घुम्न मन लाग्छ । तर त्यो समयमा धेरै कुराको विचार गर्नुपर्ने हुन्छ । आफू बाहिर जाँदै हुनुहुन्छ भने आफ्नो अविभावकलाई साँचो कुरा गरेर जानु राम्रो हुन्छ । अनि तपार्इँ कुनै पनि कुरामा चित्त बुझेको छैन भने छलफल गर्दा राम्रो हुन्छ । आफ्ना नजिकका जोसँग तपाईलाई सजिलो हुन्छ त्यहीसँग, युवा अवस्थामा लागेका विभिन्न जिज्ञासाहरु राख्न सक्नुहुन्छ ।  
- ForseeNetwork.com र उज्यालोको सहकार्य ।
