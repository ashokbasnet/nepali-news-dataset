राप्रपामा गएपछि रेखा (प्यारोडी भिडियो)

काठमाडौं, मंसिर ३० – अभिनेत्री रेखा थापाले सबैलाई अचम्मित तुल्याउँदै माओवादी पार्टी छाडेर मंगलबार कमल थापा नेतृत्वको राप्रपा पार्टीमा आधिकारिक रुपमा प्रवेश गरिन् । 
उनी राप्रपामा प्रवेश गर्दा आफू योभन्दा पहिले कुनै पनि पार्टीमा नभएको खुलाए पछि झन् सबै अचम्ममा परे । केही वर्षअघि मात्रै रेखा थापा माओवादी पार्टीमा सक्रिय भएर लागेकी थिइन् । उनको प्रचण्डलाई मात्रै नेता भन्न मिल्ने भन्ने कुरा र प्रचण्डसँग नाचेको कसैले बिर्सेका छैनन् ।  
उनी माओवादी पार्टीबाटै संविधान सभाको चुनावमा लड्न पनि खोजीन् । उनले यसको लागि टिकट पनि पाएकी थिइन् । तर फोटोसहितको मतदाता नामावलीमा उनको नाम नभएपछि उनी चुनाव लड्नबाट बञ्चित भएकी थिइन् । पछि उनी माओवादीकै आडमा चलचित्र विकास बोर्डको अध्यक्ष पदको दावेदारको रुपमा समेत अगाडि आएकी थिइन् । तर परिस्थिति अनुकुल नहुँदा उनी त्यसमा पनि सफल हुन सकिनन् । फलतः उनी विस्तारै माओवादीसँग रुष्ट हुदै गइन् ।
तर अहिले आएर उनले आफू योभन्दा पहिले कुनै पनि पार्टीमा नभएको र राप्रपा नै नितान्त पहिले पार्टी भएको दाबी गरेकी छिन् । उनले यसो भनेपछि सामाजिक सञ्जालमा उनका बारेमा कटु आलोचना, व्यङ्ग्यले भरिएका कमेडि खुराकहरु आउन थालेका छन् । उनको यहि विवादित पार्टी प्रवेश निर्णय माथि फर्सी नेटवर्कले पनि एक प्यारोडी बनाएको छ । 

उज्यालो र forseenetwork.com को सहकार्य
