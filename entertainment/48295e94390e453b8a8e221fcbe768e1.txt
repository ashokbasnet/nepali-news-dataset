जनकवि केशरी धर्मराज थापाको निधन

काठमाडौं, असोज २८– जनकवि केशरी धर्मराज थापाको निधन भएको छ ।
विक्रम सम्वत १९८१ साउन १ गते कास्कीको बाटुलेचौरमा जन्मिएका थापा २ वर्षभन्दा लामो समयदेखि अस्वस्थ्य रहनुभएको थियो ।
थापालाई पछिल्लोपटक उपचारकै लागि बैंकक पनि लगिएको थियो । त्यसअघि पोखराको पश्चिमाञ्चल क्षेत्रीय अस्पतालमा उपचारका लागि लगिँदा स्मृति हराएजस्तो भेटेको र अन्तिम क्षण जन्मुभूमि पोखरामै विताउने ईच्छा थापाले व्यक्त गरेको कवि तिर्थ श्रेष्ठले बताउनुभयो ।
थापाका श्रीमती, ३ छोरा र १ छोरी हुनुहुन्छ । १ छोरा डाक्टर बुलन्द थापा अहिले पनि वीर अस्पतालमा कार्यरत हुनुहुन्छ भने अर्का छोरा कुञ्जराज थापा साहित्य क्षेत्रमै हुनुहुन्छ । छोरी ज्ञानु राणा पनि नेपाली संगित क्षेत्रमै हुनुहुन्छ ।
२०१३ सालमा राजा महेन्द्रबाट जनकवि केसरीको उपाधि पाएका थापा जनगायकका रुपमा चिनिनुहुन्छ । उहाँले प्रजातन्त्रको मिर्मिरे (२००७) मा प्रजातन्त्रको काफल पाक्यो बरी लै, हरियोडाँडा माथि हलो जोत्ने साथी, हाम्रो तेन्जिङ शेर्पाले चढ्यो हिमाल चुचुरा, आज मादल बजेको किन गाउँबेसी दुनियाँ बिउँझाउन, धुरुधुरु नरोऊ आमा तिम्रो आँसु पुछेर छाडौंला, घर सम्झी रोएको होला डाँडाकाटी गएको नेपाली जस्ता गीत गाउँदै नेपालको ७५ वटै जिल्लामा पैदलै हिडेर नेपालीलाई बिउँझाउने काम गर्नुभएको थियो ।
२००८ सालमा कर्मचारीलाई उक्साएर हड्ताल गरेबापत गोर्खापत्रको मुखियाको जागिर खोसुवामा परेका थापा डाक्टर केआई सिंहको बिद्रोहमा समर्थन गरेकोमा ३० दिन जेल परेपछि त्यसपछिको १ वर्ष भारतका देहरादुन, भाक्सु, आसाम, दार्जलिङ्ग, सिक्किम लगायतका ठाउँमा पुगेर लोकभाका मार्फत नेपालीहरुलाई ब्यूझ्याउने काम गर्नुभएको थियो । त्यही बेला नेपालीले माया मार्‍यो बरी लै, झमझम परेली, हाम्रो तेन्जीङ शेर्पाले, धुरुधुरु नरोऊ आमा, लगायतका गीतहरु कलकत्ताको एचएमभी कम्पनीमा रेकर्ड गराउनुभएको थियो । नेपाली लोकगीत, लोक संस्कृति र लोकजीवनको अध्ययन र प्रचार प्रसारमा जीवन विताएका थापाले गन्र्धव र सारङगीलाई पनि संसार सामु चिनाउनुभयो ।
मदन पुरष्कार गुठीले २०२५ सालको साहित्यतर्फको मदन पुरस्कार धर्मराज थापाको ‘मंगली कुसुम’ ग्रन्थले पाएको थियो भने २०५७ सालमा गुठीले जगदम्बा श्री पुरष्कार ‘जनकवि केसरी’ धर्मराज थापालाई प्रदान गरेको थियो ।  गएको पुसमा उहाँले लेखनाथ साहित्य पुरस्कार पाउनु भएको थियो । थापाका १ सय भन्दा बढि गीत रेकर्ड भएका छन् भने थापाका गीत, कविता, लेख, साहित्य, संस्कृति, यात्रा संस्मरणलगायत २९ वटा कृति प्रकाशित छन् ।
उहाँसँग हामीले ३ वर्ष अघि लिएको अन्तर्वार्ता पढ्नुहोस -  तरुनी फकाउने गीत सुन्छुः जनकवि केशरी धर्मराज थापा
