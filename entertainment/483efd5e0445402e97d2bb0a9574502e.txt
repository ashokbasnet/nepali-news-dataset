​अजय देवगन र इमरान हाशमीको चलचित्र ‘बादशाहो’ को ट्रेलर सार्वजनिक (भिडियोसहित)

साउन २४ – केही समय यता बलिउडको बक्स अफिसमा अजय देवगनले हिट चलचित्र दिन सकेका छैनन् । तर सेप्टेम्बर १ मा सार्वजनिक हुन लागेको चलचित्र ‘बादशाहो’ ले देवगनलाई सफल बनाउने अपेक्षा गरिएको छ ।

एक्सनप्रधान चलचित्र ‘बादशाहो’ को ट्रेलर सोमबार युट्युबमा सार्वजनिक भएको छ । मिलन लुथरियाको निर्देशन रहेको यस चलचित्रमा चर्चित कलाकारहरु देवगनका अलावा इमरान हाशमी, इलियाना डीक्रुज, ईशा गुप्ता, तथा सञ्जय मिश्रा पनि रहेका छन् । 
यसअघि अजय देवगनलाई लिएर लुथरियाले ‘कच्चे धागे’ तथा ‘वन्स् अपन अ टाइम इन् मुम्बई’ जस्ता सफल चलचित्रको निर्देशन गरेका थिए । चलचित्र सन् १९७५ मा इन्दिरा गान्धीले लगाएको संकटकालको विषयमा आधारित छ । 
चलचित्रको गीत यसअघि नै चर्चित भइसकेको छ । सनी लियोन र इमरान हाशमीको रोमान्स भएको ‘पिया मोरे हो’ वा अजय देवगन र इलियाना डीक्रुजको ‘मेरे रश्के कमर’ चर्चित भइसकेका छन् । देवगन र हाशमीले लामो समयदेखि हिट चलचित्र कुरिरहेकाले यो चलचित्रले विशेष अर्थ राख्नेछ ।
