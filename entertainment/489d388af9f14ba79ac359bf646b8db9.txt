रेडियो नेपाल जानुअघि कोमल वली ‘लभ समाचार’ भन्थिन्

दीपा तिमल्सिना/उज्यालो । 
काठमाडौं, कात्तिक १० – 
‘यो रेडियो नेपाल हो । अब कमल वलीबाट समाचार सुन्नुहोस् ...’,
रेडियो नेपालमा कोमल वलीले समाचार भनिरहँदा उहाँको स्वरको प्रशंसा नगर्ने कमै भेटिन्छन् । ‘कोमल वलीको स्वर र प्रस्तुतिको प्रशंसा जति गरे पनि सकिँदैन,’ यसै भन्छन् उहाँका प्रशंसकहरु । समाचारको वाचन शैलीसँगै उहाँ गीत संगीतमा नि निकै चर्चित हुनुहुन्छ ।  
‘ए, म त रोल्पाली हुने
रोल्पालीको क्या राम्रो जीवनी
रोल्पालीको क्या राम्रो जीवनी...’
यही गीतबाट गाउन सिकेकी वलीले अहिले धेरै लोक गीत गाइसक्नु भयो । केही आधुनिक गीत  पनि उहाँले गाउनु भएको छ । कक्षा ३ मा पढ्दादेखि नै गीत गाउन थालेकी वलीलाई बुवाले गीत सिकाउनुभएको थियो ।
बुवाको जन्म रोल्पामा भएकाले वलीलाई बुवाले रोल्पासँग सम्बन्धित गीत नै सिकाइदिनु भएको थियो । ‘हरेक हप्ता मैले बुवाले सिकाइदिनु भएको यही गीत गाउँथे, अनि सधैँ एउटै गीत सुन्दा सरहरुलाई नराम्रो लाग्ने नि है... (लामो हाँसो...) साथीभाइलाई पनि राम्रो लागेन अनि मैले अर्को गीत तयार गरे ।’
‘हेर सबैले 
कि सुन सबैले
हेर सबैले 
कि सुन सबैले
म त सानी छु 
नानी छु नाच्छु पुतली
म त गाउँछु पुतली
म त नाच्छु पुतली
म त गाउँछु पुतली ...’
‘यो बाल गीत मैले र मेरो बहिनी प्रज्ञा शरदले रेडियो नेपालमा २०४४ सालमा गायौँ । त्यसपछि चलेका गायिका तारादेवीको गीत कन्ठै पारें । फागुन ७ गते रेडियो नेपालले लोक गीत प्रतियोगिता  गर्यो । बहिनी प्रज्ञा र म गीत गाउन आएका थियौं । त्यो बेला गाएको गीतको बोल थियोः
‘ए दाजै धान बाला पहेँलै पर्यो वरको छायाले
आ हा वरको छायाले
ए दाजै रिंगदै आएको, घुम्दै आएको तिम्रै मायाले
हा हा तिमै्र मायाले
शिरैमा शिर फूल लाको माया ज्यान जाला नभुल
लाको माया ज्यान जाला नभुल...’
यो गीत गाउँदा हाम्रो ताल बिग्रेको थियो । त्यसैले हामी सेकेण्ड भयौँ, फस्ट हुन सकेनौँ । हामी सेकेण्ड भएपछि म्युजिक नेपालले नयाँ एल्बम ‘दाङको झरना’ का लागि अफर गर्‍यो । गोविन्द आचार्य दाइहरु पनि हुनुहुन्थ्यो तर एल्बममा म र बहिनी प्रज्ञाको ठूल्ठूल्ला फोटो थियो । हामी गीत गाएको ४/५ दिन पछि काठमाडौंबाट दाङ जान गाडी चढ्यौं । गाडीमा हामै्र गीत बजेको थियो । गाडीमा भएका सबैले हामीलाई चिने । ओहो के खाने कसो खाने है..., हामीलाई त सबैले माया गरे, पानी दिए । त्यसपछि ओहो ... भन्ने भो हामीलाई ।’ 
त्यतिबेला गीत गाए बापत कोमल वलीको समूहले १४ सय रुपैयाँ पाएका थिए । यो पारिश्रमिक सबैले मिलेर बाँडेको वलीले सुनाउनुभयो ।
रेडियो नेपालमा २०४४ सालमा सेकेण्ड भएपछि वलीलाई प्रतिभाको डबली नामक कार्यक्रममा अन्तर्वार्ता दिने अवसर आयो । अन्तर्वार्ता दिन जाँदा रेडियो नेपालको समाचार शाखा देख्नुभयो । ‘समाचार शाखामा कोही जान नपाउने रैछ । सानो प्वाल थियो । त्यहिबाट प्वालबाट मात्रै हेर्न दिने । यहाँ भित्र जान पाइंदैन भनेर सोधें, पाइदैन भन्ने जवाफ दिए । त्यतिबेलै मैले ओहो म त बि.ए. पास गरे पछि यहीँ आएर काम गर्ने भन्ने सोचें । भन्छन् नि ‘भगवानले त आँट म पुर्याउँछु ।’ त्यस्तै भयो मलाई पनि  । यो मेरो आस्था र विश्वास हो । 
‘बिए पढ्दै गर्दा मैले ती को विषयवस्तु बनाएर समाचार भन्थें–
यो रेडियो नेपाल हो । अब कोमल वलीबाट समाचार सुन्नुहोस् ।
अनि समाचारको हेडलाइन, नेपालीका प्राध्यापक विष्णु नेपाललाई देखेर धेरै विद्यार्थी प्रभावित भन्थें, तालीको गड्गडाहट आउँथ्यो । कुनै राम्री केटी देखे समाचार बनाएरै उसको प्रशंसा गरिदिने, कसैको लभ परेको छ भने घुमाउरो भाषाले व्यंग्य गरिदिने गर्थें । छेउमा बसेका सबै साथीहरुले ताली बजाउँथे ।’
कलेज पढ्दा पढ्दै कोमल वलीलाई साथीभाइले समाचार वाचनका लागि रेडियो नेपालमा आवेदन दिन सुझाव दिए ।
‘मैले आवेदन दिए, २०४९ साल मंसिरमा । भ्वाइस टेस्ट गर्न पाण्डव सुनुवार दाइ, सरिता भट्ट हुनुहुन्थ्यो । उहाँहरुले गोरखापत्रको सानो सानो केरमेट गरेको, कटिङ गरेको टुक्रा दिनुभयो । मैले कलेजमा प्राक्टिस गरिरहन्थ्ये, यहाँ (काठमाडौं) आएपछि पनि धेरै प्राटिक्स गरेको थिएँ । मैले यो रेडियो नेपाल हो, कोमल वलीबाट समाचार सुन्नुहोस् भन्दा सबै छक्क परे । पाण्डव दाइले मलाई साह्रै राम्रो रेस्पोन्स गर्नुभयो । त्यतिबेला करारमा काम गर्ने अवसर गर्ने मौका मिल्यो । २०४९ सालदेखि अहिलेसम्म निरन्तर समाचार शाखामा काम गर्दै आएको छु ।’
