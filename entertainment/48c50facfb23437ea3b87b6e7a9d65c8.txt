नेपाल सरकारलाई धिक्कार्दै केकीले लेखिन्, ‘काठमाडौं मात्रै नेपाल हैन’

काठमाडौं, चैत ४ – नायिका केकी अधिकारी अहिले नयाँ चलचित्र ‘राज्जा रानी’को छायांकनमा व्यस्त रहेकी छिन् । त्यस्तै उनको अर्को चलचित्र ‘घामपानी’ नयाँ वर्षको अवसर पारेर बैशाख १ मा रिलिज हुने तयारीमा छ । हाल चलचित्र ‘राज्जा रानी’को छायांकनको लागि तराइमा भएकी केकीले  त्यहाँका बासिन्दाको जीवनशैलीलाई नजिकबाट नियाल्ने मौका पाएकी छिन् । यसपालीको होली तराइमै मनाएकी केकीले तराइमा भएको बन्दले त्यहाँको समुदायमा पारेको असर  नजिकबाट अनुभव गरेकी छिन् । 
तराइका राजनीतिक दलहरुको माग सरकारले पूरा गर्न नसक्दा सरकारलाई दबाव स्वरुप जिल्लाहरु बन्द भइरहेका छन् । बन्दलाई नजिकबाट नियालेकी केकीले देशको बारेमा बालबलिकाहरु सडकमा आगो बालेर तापिरहेको एक दृश्य सामाजिक सञ्जालमा सेयर गर्दै नेपाल सरकारप्रति असन्तुष्टि पोखेकी छन् । उनी आफ्नो सामाजिक सञ्जालमा लेख्छिन्, ‘‘मात्र काठमाडौं नेपाल होइन, मोफसल सुन काठमाडौ !! मधेसलाई धेरै दुखेको छ काठमाडौं पीडाबोध गर ’’!  
त्यस्तै केही दिन अघि सीमा सुरक्षामा भारतीय एसएसबीको गोली लागि ज्यान गुमाएका गोविन्द गौतमका बारेमा पनि केकीले सरकारलाई कुरीकुरी भनेकी छिन् । 
केकीले सामाजिक सञ्जालमा, सीमामा एक नेपाली मारिएको हैन पूरा नेपालको सार्वभौमिकतामा थप्पड हानिएको हो ! यो भन्दा ठूलो चोट अरु नहोला भन्दै आक्रोश र पीडा पोखेकी छिन् ।   
उज्यालो र forseenetwork.com को सहकार्य
