मोडल सहाना र सुरजलाई ५ दिन थुनामा राखेर अनुसन्धान गरिने

काठमाडौं, माघ १५ – मोडल सहाना बज्राचार्य र टेलिभिजन प्रस्तोता सुरज गिरीलाई थुनामा राखेर अनुसन्धान गर्न जिल्ला प्रशासन कार्यालय काठमाडौंले आदेश दिएको छ । बुधबार पक्राउ परेका उनीहरुलाई प्रहरीले बिहीबार जिल्ला प्रशासन कार्यालय काठमाडौंमा उपस्थित गराएको थियो । प्रशासनले ५ दिन थुनामा राखेर अनुसन्धान गर्न आदेश दिएको महानगरीय प्रहरी परिसर काठमाडौंले जनाएको छ । उनीहरुलाई सार्वजनिक मुद्दामा कार्वाही अघि बढाउन प्रशासनले अनुमति दिएको हो ।
अहिले दुवै जनालाई हनुमानढोकामा राखिएको छ । विज्ञापन एजेन्सी भिचित्रका सञ्चालक हर्षवर्द्धन साहनीलाई ज्यान मार्ने धम्की र अश्लिल गाली गलौज गरेको आरोपमा प्रहरीले दुवैजनालाई पक्राउ गरेको हो ।
