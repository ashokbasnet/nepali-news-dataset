युएईमा मधेशको सहयोगार्थ सांस्कृतिक कार्यक्रम हुने

उमाकान्त पाण्डे/उज्यालो ।
युएई, चैत २ – संयुत्त अरब एमिरेट्स युएईमा कार्यरत मधेशी समुदायले पहिलो पटक एउटै स्टेजमा धेरै थरी सांस्कृतिक कार्यक्रम गर्ने भएका छन् ।
युएईमा कार्यरत मधेशी समुदायका नेपाली तथा गैर मधेशीबिच मैत्रिपूर्ण सम्बन्ध कायम गर्न सांस्कृतिक कार्यक्रम आयोजना गर्न लागिएको मधेशी समाज युएईले जनाएको छ । 
सिरहाका अग्नी पीडित, मधेश आन्दोलनका घाइते एवम् सहिद परिवारहरुको सहयोगार्थ मधेशी कलाकारहरुकै उपस्थितिमा समाजले कार्यक्रम गर्न लागेको हो । ईण्डियन सोसल सेन्टर अलऐनमा आगामी १८ मार्च अथौत चैत्र ५ गते शुक्रबार हुने कार्यक्रममा मैथिली तथा भोजपुरी सिनेमाकी अभिनेत्री डोली सरकार र चर्चित गायक देबेन्द्र सोनीको मुख्य प्रस्तुति रहने छ ।  सप्तरीको राजविराजमा जन्मिएकि चर्चित अभिनेत्री डोलीको मैथिली, भोजपुरी, नेपाली र हिन्दी भाषाका गीतहरुमा प्रस्तुति रहने छ भने भने दर्जनौ मैथिली, भोजपुरी, थारु र हिन्दी गीतहरु गाईसकेका सप्तरी कोइलाडीका गायक सोनीले दर्शकहरुका बिच आफ्नै भाका पस्किने छन ।
कार्यक्रममा मधेशको संस्कृति झल्किने नृत्य तथा झाँकीसमेत देखाउने तयारी आयोजकले गरेको छ । साथै मधेशी समुदायले मुख्य रुपमा मनाउँदै आएको रङगहरुको पर्व होलीसमेत मनाइने आयोजकले जनाएको छ ।
अलऐनमा व्यवसाय गर्दै आएका मधेशी युवा व्यवसायी तथा ईन्जिनियर राकेश जयसवालको अन्नपूर्ण ट्राभलले कार्यक्रमलाई मुख्य सहयोग गरेको छ । युएईमा झन्डै १ लाख भन्दा धेरै मधेसी समुदायका नेपाली कार्यरत रहेको सम्बन्धित संघसस्थाको अनुमान छ ।
