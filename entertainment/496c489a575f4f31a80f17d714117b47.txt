टिकटमा गजल उत्सव

नवराज ढुंगाना/ उज्यालो । पोखरा -
हेपेर कालले भन्थ्यो मलाई हत् पाजी
उसैको बुई चढेँ र त गजलकार भएँ ।
मात्र बन्दुक लिई लडे म हिटलर हुन्थेँ
म कलम लिई लडेँ र त गजलकार गएँ ।
गजलकार बुँद रानाको गजलसँगै सुरु भयो पोखरामा गजल उत्सव । सधैं कुनै र कुनै मेला र महोत्सवले तात्ने पोखरा शनिबार चाहिँ देशैभरका गजलकारको उपस्थितिले गजलमय बनेको थियो । उत्सवमा गजलकार मात्रै आएका छैनन्, गजलप्रेमीहरुले पोखरा सभागृह खचाखच भरिएको छ ।
गजलमय माहौललाई बुटवलका गजलकार समर प्रकाशले थप उर्जा थपे ।
केही युवा युद्धको बाढीले लग्यो
जति बचेका थिए खाडीले लग्यो ।
ईतिहासका पुरातात्विक वस्तु
साईकलमा आई कवाडीले लग्यो ।
बाउआमाबाट छोरोलाई छुटाई
बुहारीको त्यो रातो सारीले लग्यो ।

दिउँसो करिब साढे २ बजेपछि, सुरु भएको गजल उत्सवमा गजल सुन्ने र सुनाउनेको भीडले पोखरा सभागृह खचाखच भैसकेको थियो । सुरु सुरुका गजलकारलाई उपस्थित दर्शकले त्यति साथ नदिए पनि, जब दिन ढल्किँदै गयो अनि गजलका दमदार शेरहरु फुर्न थाले ।
कार्यक्रममा उद्घोषक समेत रहेका गजल सन्ध्या पोखराका अध्यक्ष मन क्षेत्रीको यो गजल सुनेपछि, चाहिँ दर्शकले वाहवाही सुरु गरे ।
यी मान्छेहरु पनि बडो अचम्म अचम्मले जिन्दगी चलाउँछन्
खेतमा लगेर घर बनाउँछन् र छतमा घिरौंला फलाउँछन् ।
ए ! मलाई जँड्याहा भन्नेहरु हो मुसालाई मदिरा चखाईदिनु
अनि हेर्नु ती मुसाहरुले बिरालो कस्तरी ढलाउँछन् ।
देशभरीका गजलकारको जमघटले पोखरालाई गजलको सहर बनाएको छ । गजल लेखनमा भर्खरै कलम डोब्न थालेकाहरुदेखि गजल लेखनका ‘वरिष्ठ’ हरुले गजल उत्सवमा गजल वाचन गर्दै थिए ।
लयमा गाईएका गजल र पद्य शैलीका गजलमा झुम्मिनेमा यूवापुस्ताको जमात ठूलो थियो । ख्यातीप्राप्त गजलकार बाबु त्रिपाठीको यो गजललाई पनि यूवापुस्ताले निक्कै रुचाए ।
विश्वास रहेन पाहुनामा पनि
मदनलाई शंका र मुनामा पनि ।
दाल र चामलले नपुगेपछि
बाजेलाई रुपैयाँ दुनामा पनि ।
म जहिले पनि देश भेट्टाउँछु
अँध्यारो एकान्त कुनामा पनि ।
पोखरामा गएको ८/ १० बर्षमा गजल विधा निक्कै लोकप्रिय भएको छ । गजलकै उत्थान र संरक्षणका लागि भन्दै पुग नपुग एक दर्जन संस्था पनि खोलिएका छन् । त्यसैले पनि होला साहित्यका अरु विधाभन्दा गजलकै चर्चा धेरै हुन्छ, पोखरामा ।
नेपाली गजलको १ सय ३० बर्षे ईतिहासमा गजलका संरचना र प्रस्तुतिका धेरै तरिका फेरिए । नेपाली गजलको सुरुवात गर्ने युवाकवि मोतिराम भट्टदेखि अहिलेसम्म आईपुग्दा गजलको संरचनामा धेरै फेरवदल भईसक्यो ।
पोखरामा २०५९ सालदेखि क्रियाशिल गजल सन्ध्याले नेपालमै पहिलोपटक शनिबार आयोजना गरेको टिकटमा गजल उत्सवमा, पैसा तिरेरै गजल सुन्नेहरुको भीडले नेपालमा गजलले श्रोता कमाउँदै गएको प्रष्ट हुन्थ्यो । जब सांगीतिक गजलको माहौल सुरु भयो, अनि सँगै नाच्न र उफ्रिन थाले दर्शकहरु पनि ।
करिब ५ घण्टा लामो समयसम्म पनि गजल सुन्दा र सुनाउँदा समय बितेको पत्तै पाएनन् उनीहरुले । अनि मनोजराजले यसरी अन्त्य गरे गजल उत्सवको ।
पानीको फोका जस्तै फुट्यो हाम्रो माया
नचाहाँदा नचाहाँदै छुट्यो हाम्रो माया ।
अलिकति तिम्रो गल्ति भो, अलिकति मेरो गल्ति भो
अलिकति नजर लाग्यो पापी दुनियाँको ।।
गजल सन्ध्या पोखराका अध्यक्ष मन क्षेत्री कार्यक्रमबाट बचत भएको पैसाले अक्षयकोष स्थापना गरेर हरेक बर्ष साहित्यकारलाई पुरस्कृत गर्ने योजना सुनाउँछन् । “टिकटमा सिर्जनाको पनि मूल्य हुनुपर्छ’, उनी भन्छन्, ‘कार्यक्रममा सिर्जना सुनाउने हरेक कलाकारलाई निश्चित पारिश्रमिकको व्यवस्था पनि गरेका छौं ।’
गजल उत्सवमा टिकटको मूल्य एक सय, पाँच सय र एक हजार रुपैयाँ तोकिएको थियो ।
