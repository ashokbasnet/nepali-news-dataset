बिदेशमा कलाकारः कोही उतै लुके, कोही फर्किए (अडियो सहित)

सूर्यकुमार क्षेत्री/ उज्यालो । काठमाडौं – ‘बिदेशको हरियो डलर, डलरले बिगार्‍यो कलर.........।’  लोक गायक प्रेमराजा महताको यो गीत बिदेश भासिएका धेरै कलाकारसँग ठ्याक्कै मिल्छ । नेपालमा नाम, दाम र सान कमाएका धेरै कलाकार अहिले विदेश भासिएका छन् ।

 

गायकदेखि सिनेमाका नायकसम्म बिदेश पसेका छन् । कोही राम्रै देशमा छन् भने कतिपय खाडी मुलुक समेत हान्निएका छन् । सबैभन्दा धेरै अमेरिका छिरेका छन् । कोही डिभी परेर, कोही कामका लागि भिसा लगाएर त कोही सांगीतिक कार्यक्रम गर्न जाँदा उतै लुके ।

भिसा लगाएर काम गर्न दुई वर्ष अघि अमेरिका पसेका लोकगायक भगवान भण्डारीलाई उतै रमाइलो लागेको छ । ‘काम जस्तो भए पनि यहाँ कुनै विभेद हुँदैन’, उहाँ भन्नुहुन्छ, ‘बेला बेलामा सांगीतिक कार्यक्रममा गएकै छु । नेपालमा फर्किँदा गीत भने रेकर्ड गर्न छाड्दिन ।’

अमेरिकामा मात्रै अहिले २५ जनाभन्दा धेरै नेपाली कलाकार छन् । बेला बेलामा हुने सांगीतिक कार्यक्रमका अलावा उनीहरु आम्दानीका अरु काम पनि गरिरहेका छन् । तर, आधुनिक गायक कर्ण दास रहरले नभई बाध्यताले त्यता पुर्‍याएको बताउनुहुन्छ । डिभी परेर अमेरिका बस्दै आएका लोकगायक तथा संकलक मीन दर्लामीलाई चाहीँ गीत संगीतकै  माया छ । दर्लामीले पछिल्लो पटक नेपाल आउँदा ‘पहिले भन्दा बेग्लै’ नामको दोहोरी गीत निकाल्नु भएको छ ।

पछिल्लो पटक पप गीतबाट चर्चा कमाएका गायक सुदीप गिरीले अमेरिकामै गीत रेकर्ड गरिसक्नुभएको छ । सुदीप भन्नुहुन्छ, ‘म यहाँ पनि गीत संगीतमा व्यस्त छु, अमेरिकामा पनि गीत रेकर्ड गराएको छु ’।

नेपालबाट अमेरिका जाने कलाकारले गर्ने काम बारे लोक गायक पवन ओलीको भन्ने फरक बिचार छ । ओली भन्नुहुन्छ, ‘धेरै जसो कलाकार सामान्य स्टेज, केही होटलमा काम गर्छन, पैसा त कमाएकै छन् तर नेपालमा जस्तो छैन ।’

लोक गायक मध्ये सबैभन्दा पहिला अमेरिका पुगेका प्रेमराजा महत हुनुहुन्छ । बेलाबेलामा नेपाल आएर एकल साँझ र एल्बम समेत निकालेका महतलाई अमेरिकामा सम्झना आइरहने आफ्नो जन्मथलो तनहुँको बन्दीपुर हो । कुराकानी गर्दा गर्दै उहाँले गीत सुनाउन भ्याउनुभयो । ‘बिपनीमा देखिए पनि सपनीमा छेकिन्छ बन्दिपुर, नेटो काटी गए झै लाग्छ पाइला पाइला टेकिन्छ तनहुँसुर..........।’

पछिल्लो पटक सांगीतिक कार्यक्रमको लागि अमेरिका पुगेका बिमल डाँगी, अभिनेत्री युना उप्रेती उतै बसेका छन् । युनाले त अमेरिकामै बिबाह पनि गरिसक्नुभएको छ । केही दिन अघि मात्रै कृष्ण पुनको नेतृत्वमा एक टोली अमेरिका गएका छन् । ति मध्ये धेरैजसोले उतै बस्ने योजना बनाएको स्रोतले जनाएको छ ।

कलाकारको बिदेशयात्रा बारेमा केही दिन अघि तयार पारिएको अडियो सामाग्री सुन्न तलको अडियो डाउनलोड गर्नुहोस् ।

राष्ट्रका धरोहर कलाकार बिदेश पलायन हुनुको कारण र यसको दीर्घकालिन असरबारे कमेन्टबक्समा आफ्नो बिचार व्यक्त गर्नुहोस् ।
