वारी जमुना पारी जमुनामा नाचे इलामेली

सोम सुनुवार/उज्यालो । इलाम, बैशाख २१-
लोक गायक खेमराज गुरुङ्गले इलामका संगीत पारखीलाई आफ्ना चर्चितगीतहरु गाएर शनिबार नचाएका छन् ।
मञ्च सम्वद्ध लिम्बुवान राज्य परिषदको बन्दको बाबजुद गायक गुरुङले इलाममा आएर आफ्ना नयाँ–पुराना एक दर्जन बढी गीतहरु गाएर भरपुर मनोरञ्जन दिदैं दर्शकलाई नचाए ।
सदरमुकामस्थित महेनद्र रत्न बहुमुखी क्याम्पस प्राङ्गणमा आयोजित कार्यक्रममा गुरुङ्गले आफ्नो चर्चित वारी जमुना पारी जमुना, घामै छाँयाले, काँकरीभिट्टा, धेरैपछि, पूर्व घुम्न आ’को, आलु तामाले’ लगायतका गीतहरु गाएका थिए ।
सनराइज कला केन्द्र इलाम र सुरताल संगीत विद्यालयले माइमझुवास्थित पद्मा छोलिङ्ग गुम्बाको सहयोगार्थ आयोजना गरेको कार्यक्रममा उनले आफ्ना गीत प्रस्तुत गरेका हुन् ।
खेमराज गुरुङ्गको पूर्वाञ्चलव्यापी साँगीतिक यात्रामा हाँस्य गायक श्रीकृष्ण लुइटेल (बोके दाह्री), कुमार विरही, एम्बी शेर्पा, राजेश चाम्लिङ्गलगायतले समेत आ–आफ्ना गीतहरु गाएका थिए ।
कार्यक्रममा इलाम कल्चर ग्रुप, युनिभर्सल डान्स सेन्टरलगायतका विद्यार्थीहरुले विभिन्न गीतहरुमा नृत्य गरेका थिए ।
राष्ट्रिय लोक गायक खेमराज गुरुङ्गको टोलीमा संलग्न श्रीकृष्ण लुइँटेललगायत जिल्ला बाहिरका कलाकार बन्दका कारण प्रहरी स्कर्टिङ्गमा इलाम आएका थिए ।
