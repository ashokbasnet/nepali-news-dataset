​न्यूयोर्कमा ‘जोडियोस् भत्किएका मनहरु’ नाटकको आकर्षण

काठमाडौं, मंसिर २३ - न्यूयोर्कमा पहिलो पटक मञ्चन हुन लागेको नेपाली नाटक ‘जोडियोस् भत्किएका मनहरु’ को सबै टिकट बिक्री भइसकेको छ । यसबाट नेपाली नाटकप्रति विदेशमा पनि दर्शकको आकर्षण देखिएको छ । न्यूयोर्कको अफ–ब्रोडवे मा मञ्चन हुन एक हप्ता पनि बाँकी नरहेको बेला सबै टिकट बिक्री भएको निर्देशक हरिबहादुर थापाले जानकारी दिनुभयो । ‘मैले कल्पना पनि गरेको थिइन । न्यूयोर्कमा नेपाली नाटक हेर्नका लागि यति धेरै आकर्षण रहेछ’ थापाले भन्नुभयो । ‘एक सय डलरको टिकट काट्ने मानिसहरु पनि धेरै भेटिए, यसबाट पनि अनुमान गर्न सकिन्छ कि न्यूयोर्कवासीको नाटकप्रतिको आकर्षण कति रहेछ भनेर ।’ 
नाटक हेर्नका लागि एक सय, ५० र २५ डलरका टिकट राखिएका थिए । नाटक अशेष मल्लले लेख्नुभएको हो । 
न्यूयोर्कस्थित नेपाली महावाणिज्यदूतावास पनि यस नाटकको नेपाली मिडिया र गैर नेपाली मिडियामा प्रचारप्रसार देखेर निकै नै खुशी देखिएको छ । नेपाली महावाणिज्य दूतावास न्यूयोर्क प्रमुख नारायणप्रसाद मैनालीले नाटकलाई सक्दो सहयोग गर्ने प्रतिबद्धता व्यक्त गर्नुभएको छ ।
