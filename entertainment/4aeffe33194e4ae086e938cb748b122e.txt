सधैँ मेरो गुनगान गर्नु पर्दैन : नायक प्रदीप खड्का

काठमाडौं, असोज २६ – यतिबेला नायक प्रदीप खड्का नेपालकै सर्वाधिक महङ्गो कलाकारका रुपमा अगाडि आएका छन् । ‘प्रेमगीत’ र त्यसको सिक्वेल हिट भएपछि उनी चर्चाको केन्द्र विन्दुमा रहे । तर पछिल्लो समयमा सिनेमाको नाम घोषणा कार्यक्रमको प्रेसमिटमा बडिगार्डसहित गएको विषयलाई लिएर प्रदीप विवादमा आए ।
त्यो विवादलाई सहज रुपमा स्वीकार गरेका नायक प्रदीपको विषयमा अहिले मात्र एक मिडियाले ‘प्रदीपको चुरीफूरी’ शीर्षकमा समाचार प्रकाशित गरिदियो । यसले गर्दा उनी फेरि चर्चामा आएका छन् । यस्तो समाचार आएपछि केही झस्किएका प्रदीपले समाचार फेसबुकमा शेयर गर्दै चित्त दुखाई गरेका छन् । यसै विषयमा नायक प्रदीप खड्कासँग हामीले आज गफगाफ गरेका छौँ ।
सामाजिक सञ्जालमा समाचारको जवाफ दिएर फेरि चर्चामा आउनु भयो । हिजोआज समाचारहरुमा निक्कै अल्मलिने गर्नुहुन्छ हो ?
मलाई समाचारमा त्यस्तो चिज आउँदा खासै केही फरक त पर्दैन । तर जसले पढ्नुहुन्छ र जसले मेरो समर्थन गर्नुहुन्छ उहाँहरुको लागि भने समस्या हुँदोरहेछ । मलाई जसले माया गर्नुहुन्छ नि मैले उहाँहरुको लागि बोल्नुपर्ने अवस्था आएर नै सामाजिक सञ्जालमा बोलेको हुँ ।  नभए मलाई व्यक्तिगत रुपमा यस्तो कुराले केही पनि फरक पर्दैन । किनभने काम गर्न हो । अरुले जे भने पनि आम दर्शकले राम्रो भनेपछि मलाई पुग्छ । उहाँहरुले नराम्रो भन्दा पनि मलाई केही फरक पर्दैन । तर जसले मलाई माया गर्नुहुन्छ नि, समाचारले गर्दा उहाँहरुको अगाडि मेरो प्रतिबिम्ब नराम्रो हुन्छ । त्यो भएर मात्र म बोलेको हो । 
‘प्रेम गीत’ हिट भईसकेपछि तपाई एक पछि अर्को विवादमा किन तानिरहनु भएको छ ?
खै ! यो म आफैले बुझिरहेको छैन । हुन त यो मलाई मात्र होइन सबैलाई हुन्छ । अहिले ‘छक्का पन्जा २’ को पनि त्यस्तै छ । तर, यो टार्गेट गर्ने तरिका हो जस्तो मलाई लाग्छ ।
नेपाली कलाकार र सिनेमा प्रति नकारात्मक टिप्पणी आउँदा तपाईलाई व्यक्तिगत रुपमा कतिको चोट पर्छ ?
यसमा कस्तो हुन्छ भने यदि गल्ती गरेको छ भने अवश्य पनि स्वीकार्नु पर्छ । गल्ती नगर्दा पनि कसैले आलोचना गर्‍यो वा आक्षेप लगायो भने चाहिँ एकदमै असैह्य हुने रहेछ । न बिराउनु न डराउनु भन्छन् नि ! आफूले नराम्रो हुने केही गरेको छैन तर कोहीबाट हेपिइरहेको छ भने आत्म सम्मानमा ठेस पुग्दो रहेछ । सहनु पनि एक किसिमको अपराध नै हो जस्तो मलाई लाग्छ । कसैले दमन गर्छ र पेल्न खोज्छ भने सहेर बस्नुपर्छ जस्तो मलाई लाग्दैन । गल्ती गरेको छ भने मात्र डराउने हो । मेरा बारेमा जुन शब्द चयन गरेर खबर छापिएको छ, त्यो मसँग पावर छ जुन बेला चायो म तिमिहरुलाई माथि लैजान र तल झार्न पनि सक्छु भनेर  देखाएको पो हो कि !  हामीले चाह्यौँ भने जे पनि गर्न सक्छौँ भनेर देखाएको जस्तो मलाई लागेको छ । 
नेपाली सिनेमा उद्योग अगाडि बढ्दै जाँदा नकारात्मक कुरा झनै किन बढिरहेको होला ?
मिडियामा बिक्नी भनेको नकारात्मक कुराहरु मात्र हो । आफ्नो स्वार्थ न हो । नकारात्मक कुरा लेख्यो भने बिक्री छिटो हुन्छ । तर त्यो चिजले क्षणिक स्वार्थपूर्ति भए पनि नेपाली सिनेमामा कत्तिको प्रभाव पारिरहेको छ भन्ने कुरामा ध्यान दिनुपर्छ । गल्ती हुँदा आएको खबरदारीले हामीलाई सर्तक बनाउँछ । तर चाहिने कुरामा आएको छ कि यत्तिकै आएको छ भन्ने कुरा पनि विचार पुर्याउनुपर्‍यो । म बाट गल्ती भयो भने सर्तक बनाउन लेख्नु पनि पर्छ । मेरो गुनगान मात्र गाउनुपर्छ भनेको पनि होइन । तर गल्ती नै नगरी मान्छेलाई त्यसरी यातना दिन चाहिँ भएन भनेको हो । 
मिडियासम्म तपाईंको चुरीफुरी बढ्यो भन्ने कुरा कसरी आइपुग्यो त ?
त्यो शब्द चयन कस्तो खालको हो ? त्यस भित्रको न्यूज के हो ? यो कुरा मैले पनि बुझ्नै सकेको छैन । मैले यसको विषयमा स्ट्याटस पनि लेखेको थिएँ । त्यो मलाई न्यूज जस्तो पनि लाग्दैन । गसिप जस्तो पनि लाग्दैन । आर्टिकल जस्तो पनि लाग्दैन । जम्मा एक हरफको मात्र छ । कसैले रिस उठेर फेसबुकमा स्ट्याटस लेखेको जस्तो छ । टाइटल त्यही माथि त्यस्तो खालको छ । अनि अब लेख्ने को हो ? के हो ? उसले आफ्नो नाम पनि राखेको छैन त्यहाँ । नेपालको सबै भन्दा ठूलो मिडिया मानिएको कान्तिपुरले यस्तो खबर लेखेको छ । कसैले यस्तो ठूलो मिडियालाई स्वार्थ अनुरुप प्रयोग गरिरहेको हो कि ! मैले जे कामगर्दा पनि नकारात्मक लेखिदिने उसको भावना नै गलत हो जस्तो मलाई लाग्छ । यो लेखकले मलाई हेर्ने नजर नै खराब रहेछ जस्तो लाग्यो ।
त्यसो भए नेपाली मिडियाले अलिकति आक्रमक भएर नकारात्मक कुरालाई बढी प्राथमिकता  दिँदै गएको हो ?
अलि हो कि जस्तो लाग्छ । फेरि नकारात्मक कुरा छिटो बिक्छ भनेर मिडियामा यस्तो भएको होला । तर यसले कस्तो असर पारिरहेको छ भन्ने कुरा विचार गरे हुन्थ्यो ।
नेपाली सिनेमा र कलाकारको सफलतालाई  सकारात्मक नजरले हेर्न सक्ने कसरी बनाउन सकिएला त ?
त्यो सानैदेखि फरक पर्ने कुरा हो जस्तो मलाई लाग्छ । उ यदि राम्रो वातावरणमा हुर्केको छ भने उसले संसार नै राम्रो देख्छ । आफू मै खराबी भएपछि उसले सबैमा खराबी देख्छ । 
- उज्यालो र गफगाफ डट कमको सहकार्यमा
