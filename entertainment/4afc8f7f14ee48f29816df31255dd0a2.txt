भूकम्प पीडितलाई घर बनाउन डोकोमा ढुंगा बोक्दै धुर्मुस र सुन्तली

काठमाडौं, वैशाख २९ - हाँस्यकलाकार सिताराम कट्टेल (धुर्मुस) र कुञ्जना घिमिरे (सुन्तली)ले सिन्धुपाल्चोकको गिरान्चौर एकीकृत बस्ती निर्माणको काम सुरु गरेका छन् । भूकम्पपछि परकम्प गएको एक वर्ष पुगेकै दिन शिलान्यास गरेर उनीहरुले बुधबार वस्ती निर्माणको काम सुरु गरेका हुन् । वैशाख २९ गतेको परकम्पले पनि ठूलो क्षति गरेकाले त्यहिँ दिन पारेर दोश्रो एकिकृत बस्ती निर्माण कार्य सुरु गरिएको धुर्मुस सुन्तली फाउण्डेशनले जनाएको छ ।
सिन्धुपाल्चोक मेलम्ची ८ गिरान्चौरका ६५ परिवार भूकम्प पीडितलाई दसैंसम्ममा नयाँ घर हस्तान्तरण गर्ने लक्ष्यका साथ काम अघि बढाइएको फाउण्डेशनका अध्यक्ष एवं हाँस्य कलाकार सिताराम कट्टेलले बताएका छन् । यसअघि काभ्रेमा निर्माण गरिएको एकीकृत पहरी बस्ती धुर्मुस सुन्तलीले साढे दुई महिनामा नै पीडितलाई हस्तान्तरण गरेका थिए । सबैको साथ र सहयोग भएमा लडेको गिरान्चौर दसैंसम्ममा सुन्दर एकिकृत बस्ती बन्ने उनको भनाई छ । 
पहिलो एकिकृत बस्ती निर्माण गर्दा धेरैको सहयोग पाएकाले अर्को बस्ती बसाउने अठोट गरेको भन्दै उनले देश निर्माणको अभियानमा हातेमालो गर्न सबैसँग आग्रह गरेका छन् । ‘लडेको बस्ती उडाउने अभियानको नेतृत्वमात्र गरेका हौँ’ उनले भने ‘सहयोगी हातहरुको दह्रो साथ मिलेमा समयमै गिरान्चौर एकिकृत बस्ती निर्माण सम्पन्न हुने छ ।’ पहिलेको भन्दा ३ गुणा ठूलो बस्ती निर्माण गर्न लागिएकाले फाउण्डेशनलाई आर्थिकसँगै घर निर्माणको लागि सिमेन्ट, रड, गिट्टी, बालुवा, जस्तालगायतका जिन्सी समानको पनि आवश्यकता रहेको धुर्मुसले बताएका छन् । 
२२ लाख सहयोग
बस्ती निर्माणको घोषणा गरेदेखि अहिलेसम्म २२ लाख रुपैयाँको हाराहारीमा सहयोग संकलन भएको फाउण्डेशनकी कोषाध्यक्ष कुञ्जना घिमिरेले जानकारी दिएकी छिन् । ६५ भूकम्प पीडित तामाङ परिवारका ५ सय १५ जना सदस्यको आश्रयस्थलनिर्माण सम्पन्नगर्न ४ करोड रुपैयाँ भन्दा बढी लाग्ने देखिएको उनको भनाई छ ।  सरकारले तोकेको मापदण्ड अनुसार बस्तीमा भूकम्प प्रतिरोधी चार कोठे एक घर, एक धारा, एक बगैँचा र एउटा सामुदायिक भवन पनि निर्माण गर्ने धुर्मुस सुन्तली फाउण्डेसनले जनाएको छ । 
धुर्मुस सुन्तलीको पहलामा भएको काम भिडियोमा हेर्नुहोस :
