​सामाजिक कार्यकर्ता केजरीवाल कसरी बने मुख्यमन्त्री ? बन्यो चलचित्र

कात्तिक ९ – केही वर्ष पहिले भारतमा एउटा त्यस्तो आन्दोलन भयो, जसले भारतीय राजनीतिमा तरंग पैदा गर्‍यो ।
भारतीय राजनीतिमा जताततै नरेन्द्र मोदी हाबी भएको अवस्थामा भ्रस्टाचारविरुद्धको आन्दोलनबाट एउटा नयाँ पार्टी उदायो आम आदमी पार्टीको रुपमा । पार्टीको नामले मात्रै होइन, कामले पनि सामान्य नागरिककको प्रतिनिधित्व गर्यो । पार्टीले दिल्लीमा ७० सिटमध्ये ६७ सिटमा जित हासिल गरेर विश्वकै ध्यान तान्न सफल भयो । आम आदमी पार्टीका संयोजक अरविन्द केजरीवाल दिल्लीमा मुख्यमन्त्री भए । उनी र उनको टिमले दिल्लीमा खानेपानी, सरसफाई तथा भ्रस्टाचार रोकथामका पक्षमा लोकप्रिय काम गर्यो ।
अरविन्द केजरीवाल एक सामान्य व्यक्तिबाट दिल्लीको मुख्यमन्त्रीसम्म बन्न पुगे । उनै अरविन्द केजरीवालको जीवनमा आधारित चलचित्र ‘एन इनसिग्निफिकेन्ट म्यान’ को ट्रेलर सार्वजनिक भएको छ । नन फिक्सनल पोलिटिकल फिल्म भनिएको यसमा सामाजिक कार्यकर्ताबाट राजनेतासम्मको केजरीवालको यात्रालाई देखाइएको चलचित्रको निर्माण पक्षले जनाएको छ । 
चलचित्रको ट्रेलरको सुरुवात अरविन्द केजरीवालबाट नै हुन्छ, जसमा उनले आफ्नो नाम बताएका छन् । ट्रेलरमा आम आदमी पार्टीमाथि लागेको भ्रस्टाचारको आरोप तथा केजरीवालमाथि मसी फ्ँयाकिएको घटनालाई पनि देखाइएको छ । चलचित्रमा सुरुमा आम आदमी पार्टीमा रहेर पछि ‘स्वराज पार्टी’ निर्माण गरेका योगेन्द्र यादवलाई पनि देखाइएको छ । 
चलचित्र भारतमा १७ नोभेम्बरमा रिलिज हुनेछ । चलचित्रका निर्माता आनन्द गान्धीले यो चलचित्रलाई ‘मास्टरपिस’ को संज्ञा दिँदै अन्तर्राष्ट्रिय स्तरमा रिलिज गरिने बताए । ‘एन इनसिग्निफिकेन्ट म्यान’ २०१६ को टोरन्टो फिल्म फेस्टिबलमा पनि देखाइएको थियो । 
भारतमा भने केन्द्रीय फिल्म प्रमाणन बोर्डले प्रधानमन्त्री नरेन्द्र मोदी, दिल्लीकी पूर्व मुख्यमन्त्री, मुख्यमन्त्री अरविन्द केजरीवालबाट नो अब्जेक्सन सर्टिफिकेट मागेको थियो । धेरै रस्साकस्सीपछि मात्रै चलचित्रले अनुमति पाएको छ । 
हेर्नुहोस् ट्रेलर :
