म्याग्देलीलाई चिसो मौसममा बद्रीले नचाए छमछमी

प्रताप बानियाँ/उज्यालो । 
म्याग्दी, माघ १ – पुस महिना अन्तिम दिन, चिसो सिरेटो । बेलुकाको समय । महोत्सवस्थल नजिकैबाट आउने म्याग्दी र कालीगण्डकी नदीको हावा । अनि खुलामञ्चमा खचाखच दर्शकको चाप । आइतबारको साँझ छिप्पिदै थियो । मञ्चमा राष्ट्रिय कलाकारको उपस्थितिले क्रमशः महोत्सवस्थलमा दर्शकको उपस्थिति समेत बढ्दै गैरहेको थियो । 
छैटौं म्याग्दी महोत्सवको तेस्रो दिन आइतबार राष्ट्रिय कलाकारको उपस्थिति पनि राम्रै थियो । जब कार्यक्रम उदघोषकबाट बद्री पङ्गेनीको नाम आयो, तब महोत्सव हेर्न खुलामञ्च पुगेका दर्शकको ध्यान पनि स्टेजतर्फ गयो । बद्रीलाई हेर्न, उनको गीत सुन्न र नाच्न दर्शकहरु सबैमा उत्सुकता बढेको देखिन्थ्यो । बद्रीले माइक्रोफोन समातेर सम्बोधन गर्दै गीत गाउन सुरु गरेपछि पत्रकार मात्रै होइन उनको फोटो र भिडियो लिन दर्शकहरु समेत स्टेजनजिकै पुगे । यसभन्दा अघि पनि पटकपटक म्याग्दी आएका बद्रीको गीत सुन्न र उनले गाएको गीतमा सँगसँगै नाच्न मन पराउने दर्शकहरुको तँछाडमछाड नै थियो । 
‘छुट्टी पाउँदिन’ बोलको गीत गाएर आफ्नो प्रस्तुती सुरु गरेका बद्रीले यस गीत गाउँदा स्टेज अगाडि बसेका आमाहरुलाई रुवाउन पुगे । उनले दसैँ तिहारमा घर आउनलाई बिदा नपाएको गीत गाउँदा अधिकांशका आँखा रसाएका थिए ।  विरहको गीत गाएर दर्शकलाई स्तब्ध बनाएका उनले अर्को रमाइलो खालको गीत गाउँदा एकाएक माहौल फेरियो ।
‘रातो पछ्यौरी’ बोलको गीत गाउँदा स–साना बालबालिकादेखि पाका उमेर समूहका मान्छेहरु समेत स्टेज अगाडि पुगेर नाच्न थाले । त्यसपछि ‘खान्न मत पिँडालु कोक्यायो’ बोलको गीत गाए यसमा पनि सबैले नाचेर उनलाई साथ दिएका थिए ।
उनले अन्तिममा ‘झ्याउरेको तालैमा’ बोलको गीत गाउँदा स्टेजदेखि स्टलसम्म सबैजना नाचेका थिए । बढ्दै गैरहेको रात र चिसोको कुनै प्रवाह नगरी दर्शकहरु मज्जाले नाचे ।
