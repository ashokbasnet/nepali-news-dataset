​चलचित्र ‘पद्मावत’को राजस्थानमा चर्को विरोध

जयपुर, माघ १० –भारतका कैयौं राज्यमा चलचित्र ‘पद्मावत’ रिलिज भैरहेका बेला राजस्थानमा भने चर्को विरोध भैरहेको छ । एकातर्फ जयपुरले साहित्य उत्सवमार्फत विश्वलाई जोड्ने काम गरिरहेको छ भने अर्कोतर्फ चलचित्र ‘पद्मावत’कै कारण समाजलाई विभाजन गर्ने काम राजस्थानमा भैरहेको छ । 
राजस्थानका अधिकांश जिल्लामा चलचित्रको विरोध भैरहेको छ । बजारहरु बन्द गराइएका छन् । कैयौं स्थानमा जुलुशको तयारी भैरहेको छ भने उदयपुरमा आधा दिन कर्फ्यू लगाइएको छ । चलचित्रको विरोधमा बुधबार पनि भारतको मध्यप्रदेश, हरियाणा, उत्तर प्रदेश, गुजरात, दिल्ली लगायतका प्रदेशमा प्रदर्शनले उग्र रुप लिएको थियो । 
उदयपुरमा बिहीबार राजपुत करणी सेनालगायतका संघसंस्थाले आधा दिनको जनता कर्फ्यूको आह्वान गरेका छन् । सुरक्षा स्थितिलाई मध्यनजर गर्दै अतिरिक्त सुरक्षा बल तैनाथ गरिएको छ ।
त्यस्तै शहरका सिनेमा घर अगाडि पनि सुरक्षाकर्मीको बाक्लो उपस्थिति रहेको छ । आरएसएस, बजरंग दल तथा विहिपलगायतका संस्थाले बन्दको समर्थन गरेका छन् । जयपुरमै पनि राजपुत करणी सेनाले विरोध प्रदर्शन गरिरहेको छ ।
