पिकेबाट आमिरको चौंथो शतक

पुस ८ – आमिर खानको बहुप्रतिक्षित चलचित्र पिके सय करोड क्लबमा सामेल भएको छ । आमिरको पिकेलाई सय करोड कमाउन भने चार दिन लाग्यो । गएको शुक्रबार प्रदर्शनमा आएको पिकेले चार दिनमा भारत भित्र एक सय १६ करोड भारतीय रुपैयाँ कमाएको हो ।
चार दिनमा एक सय १६ करोडको आंकडा पार गरेपनि आमिरको पिके शाहरुख खानको ह्यापी न्यु इयर भन्दा पछि परेको छ । ह्यापी न्यु इयरले तीन दिनमा सय करोड कमाएको थियो भने पिकेलाई सय करोड कमाउन चार दिन लाग्यो । तर पिकेले लगातार समानान्तर व्यापार गरेकाले कुल कमाइमा भने ह्यापी न्यु इयरलाई जित्न सक्ने चलचित्र व्यापार विशेषज्ञले बताएका छन् । पिके सय करोडको व्यापार गर्ने आमिर खानको चौंथो चलचित्र हो । यस हिसाबले चलचित्र व्यापारमा आमिरको यो चौंथो शतक हो । यसअघि आमिरको गजनी, थ्री इडियट्स र धुम थ्रीले सय करोड भन्दा बढीको व्यापार गरेका थिए ।
अहिले चलचित्र हलमा प्रदर्शन भैरहेको पिकेमा आमिरसँगै अनुष्का शर्मा, बोमन इरानी, सुशान्तसिंह राजपुत, सञ्जय दत्त लगायतको अभिनय छ । चलचित्रलाई थ्री इडियट्स निर्देशक राजकुमार हिरानीले निर्देशन गरेका हुन् ।
– एजेन्सीको सहयोगमा
