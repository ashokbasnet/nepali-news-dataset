निश्चल बस्नेतका तुहिएका सपनाहरु

काठमाडौं, माघ ६ – निश्चल बस्नेत अहिले नेपाली सिनेमा उद्योगमा चर्चित निर्देशक हुन् । लुट, कबड्डी, टलकजंग भर्सेस टुल्के जस्ता सिनेमा बनाएका उनलाई नेपालमा फरक धारको सिनेमा बनाउने श्रेय जान्छ । निर्देशनमा मात्रै होइन अभिनयमा पनि उनी अब्बल रहेको कबड्डी र कबड्डी कबड्डीमा उनले गरेको अभिनयले देखायो । यी सिनेमामा उनको भूमिका सानै भए पनि दर्शकमा उनले राम्रो छाप छाडे । निर्देशन, अभिनयपछि उनले हात हालेको क्षेत्र गायन हो । उनलाई अहिले पनि  गायनमै स्थापित हुने रहर सायद नहोला ।
तर, कबड्डी कबड्डीमा उनले गाएको ‘म मान्छे नि हिट’ बोलको गीत दर्शकको रोजाईमा पर्यो । फिल्म क्षेत्रमा लगातारको सफलताले उनी सन्तुष्ट छन् । गएको वर्षको फागुनमा नायिका स्वस्तिमा खड्कासँग विवाह गरी नयाँ जीवन थालेका निश्चल विवाहपछि झन् बढी खुशी देखिन्छन् । उनले सामाजिक सञ्जालमा पोष्ट गर्ने स्टाटसहरुले यही बताउँछ । निश्चल क्यारिअरलाई लिएर अहिले जति सन्तुष्ट र खुशी छन् ।
यो खुशी पाउनका लागि उनले असङ्ख्य असफलताहरु ब्यहोरेका छन् । हरेक व्यक्तिका लागि सफलता सजिलो छैन । त्यसका लागि मेहनत चाहिन्छ । आवश्यक मेहनत गर्दागर्दै पनि कति सफलता हात पार्नबाट चुकेका उदाहरणहरु छन् । वास्तवमा यस्ता असफलताहरुले मानिसलाई हत्तोसाही पनि तुल्याउँछ । तर, असफलताहरुबाट नभागी मेहनतलाई जारी राख्नेहरुले ढिलोचाँडो मेहनतको फल भने चाख्छन् नै ।
कहिलेकाहीँ यस्ता असफलताहरु सही निर्णय लिन नसक्दा अथवा गलत क्षेत्रमा हात हाल्दा पनि हुने गर्दछ । निश्चलको हकमा पनि यस्ता थुप्रै असफलताहरु आए । कहिले ती उनको गलत निर्णयका कारण त कहिले मेहनत गर्दागर्दै पनि उनी असफल भए । आज हामीले उनले सिनेमा क्षेत्रमा नाम कमाउन गरेका मेहनत र भोगेका असफलताहरु कोट्याएका छौँ । 
एउटा सपना अझै बाँचिरहेको छ– रगंशालामा फुटबल खेल्ने 
निश्चललाई आज हामी सफल निर्देशकको रुपमा उभ्याउँछौँ । तर, उनी खेलका पारखी पनि हुन् । उनी टेबल टेनिस खेल्छन् । फुटबल खेल्छन् । उनलाई प्राय सबै खेलका बारेमा राम्रो ज्ञान छ र खेल्छन् पनि । खेलमा उनी बढी फुटबलप्रति आकर्षित छन् ।
उनलाई सफल फुटबलर बन्ने सपनाले सताएको थियो । उनी फुटबलमा आफ्नो भविष्य देख्थे । त्यही सपनालाई बाँच्न उनले सकंटा क्लबबाट फुटबल र टेबल टेनिसको टे«निङ पनि लिएका छन् ।
फुटबलमा उनको ईच्छा हुँदाहुँदै पनि उनले यस क्षेत्रमा राम्रो गर्न सकेनन् । तैपनि उनको फुटबल सपना भने मरिसकेको छैन । फिल्ममा व्यस्त हुँदाहुँदै पनि उनको एउटा सपना अझै बाँचिरहेको छ– रगंशालामा फुटबल खेल्ने ।
ती गीत कुन कुनामा थन्किए उनी आफैलाई हेक्का छैन 
एक समय यस्तो पनि थियो– उनलाई लाग्थ्यो संगीत नै मेरा लागि सबथोक हो । जे गर्नु पर्छ मैले संगीतमै गर्नुपर्छ । आजभन्दा १२, १४ वर्ष अगाडि उनी संगीतमै भविष्य बनाउने भनेर लागिपरेका थिए । कति गीत रेकर्ड पनि गराएका छन् । तर, ती गीत कुन कुनामा थन्किए उनी आफैलाई हेक्का छैन ।
ती गीत रेकर्ड त भए तर श्रोताले सुन्न पाएनन् । गीत लेख्ने, गाउने उनी सफल गायक बन्न चाहन्थे । तर, कसरी कसरी उनी निर्देशक बने । अहिले उनी आफूलाई कथा भन्ने मान्छे भन्न रुचाउँछन् । कबड्डी कबड्डीमा मेरो हिट गीत, पर्वमा काले दाई बोलक गीत, गाउनु सायद उनले त्यही पुरानो रहर मेट्नु पनि होला । 
कोर्स समाप्त हुनु अघि कलेज नै बन्द 
निश्चल फुटबल र संगीतमा जसरी असफल रहे अध्ययनमा पनि अब्बल रहेनन् । उनको रुची कम्प्युटरमा थियो । उनले आई टि जोइन गरे । खास गरी बाहिर थ्रि डी एनिमेसन पढ्ने ईच्छा थियो उनको । उनी थ्रि डी एनिमेसन पढ्नको लागि अस्टे«लिया पुगेका थिए ।
उनले थ्री डी पढ्नु भन्दा पहिले दुई वर्ष लगाएर हस्पिटालिटी म्यानेजमेन्टको कोर्स पनि गरेका थिए । तर उनको भाग्यमा त्यतिबेला सफलता लेखेको थिएन सायद त्यसैले कोर्स समाप्त हुन चार महिना बाँकी हुँदा उनले अध्ययन गरेको कलेज नै बन्द भयो । उनको कोर्स समाप्त हुन पाएन । तर पछि उनले फिल्म मेकिङमा ब्याचलर गरे । 
लुट एक अर्को ट्रायल
असफलता नै सफलताको प्रतिक हो भन्दै निश्चलले कहिल्यै पनि हार मानेनन् । धेरै कुरामा असफल हुँदा पनि उनलाई परिवारको सपोर्ट मिलेको थियो । परिवारबाट कहिल्यै पनि उनलाई आफ्नो ईच्छाबिपरित जाने उर्दी भएन । उनले ईच्छ्याएको क्षेत्रमा काम गर्ने अनुमति पाईरहे उनले ।
कैयौँ पटक असफता व्यहोरेका निश्चलले अर्को आँट कसेर लुट सिनेमा बनाएका थिए । एक हिसाबले उनको यो एउटा अर्को ट्रायल थियो । त्यतिबेला निश्चले सोचेका थिए–सिनेमा असफल भए म गाउँ फर्किन्छु । तर, परिणाम अप्रत्यासित भईदियो । लुट ब्लकबस्टर भयो । उनी गाउँ फर्किनु परेन ।
बरु, सिनेमामै जम्ने बाटो खुल्यो । त्यसपछि नै बनाएका हुन् कबड्डी, यसैको स्विकेल कबड्डी कबड्डी, टलकजंग भर्सेस टुल्के दिमाग खराब र अहिले लुट–२ । यी सबै सिनेमाले दर्शक र क्रिटिक्सबाट राम्रो प्रतिक्रिया बटुलेका छन् । हाल ‘लुट–२’ रिलिजको तयारीमा भएकाले उनले यो सिनेमाबाट पनि सकारात्मक परिणाम कुरेका छन् । 
- उज्यालो र forseenetwork.com को सहकार्य
