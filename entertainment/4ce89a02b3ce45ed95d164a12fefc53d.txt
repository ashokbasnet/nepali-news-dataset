प्रज्ञा प्रतिष्ठानमा श्रीकृष्ण श्रेष्ठको शालिक राख्न माग

काठमाडौ, भदौ ६ – दिवंगत अभिनेता श्रीकृष्ण श्रेष्ठको बिहीबार १३ औं दिनको पुण्य तिथि परेको थियो ।
त्यसै अवसरमा आयोजित प्रसाद ग्रहण कार्यक्रममा चलचित्रकर्मीले अभिनेता श्रेष्ठको पूर्ण कदको शालिक निर्माण गर्न सरकारसँग माग गरेका छन् । समवेदना प्रकट गर्न पुगेका सूचना तथा सञ्चारमन्त्री मिनेन्द्र रिजाल समक्ष घरपरिवार र चलचित्रसँग सम्बन्धित विभिन्न संघसंस्थाहरुले नेपाल प्रज्ञा प्रतिष्ठानमा श्रीकृष्णको शालिक निर्माणको लागि ठाउँ उपलब्ध गराइदिन अनुरोध गरे ।
‘सरकारले स्पेश मात्रै दिएपनि पुग्छ, शालिक हामी आफ्नो हिसाबले बनाउन तयार छौ’ श्रीकृष्णका दाजु मीनकृष्णले भन्नुभयो ‘श्रीलाई पछिसम्म पनि नेपालीहरुले सम्झिइरहने थिए, स्वेता बहिनीको पनि यही इच्छा छ कि प्रज्ञा प्रतिष्ठानमै जागिरे जीवन बिताएको मेरो भाईको शालिक प्रतिष्ठानमै बनोस् ।’ 
सञ्चारमन्त्री रिजालले शालिक निर्माणका लागि आफुले सक्दो प्रयास गर्ने प्रतिक्रिया दिनुभयो । श्रीकृष्णका भिनाजु तथा कोहिनूर फिल्मका एकजना निर्माता चन्द्रप्रसाद श्रेष्ठले श्रीकृष्णको नाममा अक्षय कोष खडा गरेर केही सामाजिक कामहरु गर्ने योजना रहेको पनि  बताउनुभयो ।
श्रीकृष्णसँगको आफ्ना जीवनका पलहरु कलाकारहरुले सुनाइरहदा पत्नी स्वेता खड्काको आँखामा आशु थामिएन । बरिष्ठ चलचित्रकर्मी नीर शाहले श्रीकृष्णको निधनले नेपाली फिल्म उद्योगमा ठुलो क्षति पुगेको बताउनुभयो । श्रीकृष्णसँग सबैभन्दा धेरै चलचित्रमा काम गरेकी अभिनेत्री झरना थापाले श्रीकृष्ण आफ्नो मनबाट कहिल्यै नहट्ने बताउनुभयो ।
१३ दिने पुण्य तिथिको कार्यक्रममा राजेश हमाल, करिश्मा मानन्धर, गौरी मल्ल, मेलिना मानन्धर, सुनिल थापा, रमेश उप्रेती, राजेन्द्र खड्गी, दीपकराज गिरी, दिपाश्री निरौला, छविराज ओझा लगायतका कलाकारहरु पुगेका थिए । अभिनेता श्रीकृष्ण श्रेष्ठको साउन २४ गते दिल्लीको गंगाराम अस्पतालमा बोन क्यान्सरका कारण निधन भएको थियो ।
–अर्जुनकुमार संग्रौला/उज्यालो
