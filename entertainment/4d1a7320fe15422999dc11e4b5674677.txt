गायक तथा संगीतकार सरोजगोपालको निधन

पोखरा, साउन २९ – गायक तथा संगीतकार सरोजगोपाल बज्राचार्यको बुधबार राती निधन भएको छ ।
पोखरा उपमहानगरपालिका १ बगर निवासी बज्राचार्यको हृदयघातको कारण निधन भएको हो । ६३ बर्षका बज्राचार्य मधुमेहबाट पीडित हुनुहुन्थ्यो । गायक बज्राचार्यले गाउनुभएको देउराली उकाली चढेर, नक्कलीलाई भगाई लग्यो झिल्केले, करोडौं मुटुहरुको एउटै लगायतका गीत जनमानसमा चर्चित छन् ।
उहाँका १ छोरा, १ छोरी र  श्रीमती रहेका छन् । बज्राचार्यले पोखराको पहिलो माछापुच्छ्रे एफएमका संस्थापक स्टेशन म्यानेजरको रुपमा १० बर्ष काम गर्नुभयो । त्यसैगरी, रेडियो नेपाल, नगर प्रशिक्षक केन्द्रमा पनि उहाँले काम गर्नुभएको थियो । उहाँको बिहीबार नै अन्तिम संस्कार गर्ने तयारी भैरहेको छ ।
