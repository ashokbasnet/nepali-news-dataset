केकीको सरप्राइज बर्थ डे

काठमाडौं, पुस २ - नायिका केकी अधिकारीले चलचित्र बितेका पलको युनिटसँग दोश्रो पल्ट जन्मदिन मनाएकी छिन् ।
बितेका पल युनिटले सरप्राइज दिँदै केक काट्ने व्यवस्था मिलाएको बताएपनि पोहोर चलचित्र युनिटसँगै बर्थ डे मनाएकी केकीले यो सरप्राइज पहिल्यै अनुमान गरेकी थिईन्  ।
किनकी उनले अघिल्लो बर्ष पनि बितेका पलको शुटिङमा युनिटसँगै दार्जिलिङ्गमा जन्मदिन मनाईसकेकी थिईन् । तर जे भएपनि उनले मंगलबार चलचित्रको अडियो लञ्चमा जन्मदिनको केक काटेकी हुन् ।
चलचित्रको अडियो लञ्चसहित चलचित्रको बारेमा जानकारी गराउन केकसहितको प्रेस मिटमा चलचित्र प्राविधिक संघका अध्यक्ष मनोज केसीले नेपाली चलचित्र क्षेत्रमा रेखा थापा पछिकी उत्कृष्ट नायिका केकी अधिकारी नै रहेको बताउँदा उपस्थित अन्य कलाकर्मी र पत्रकार सबै मुखामुख गर्न थाले । यो सुनेर केकी भने खुशी नै देखिईन । जे भएपनि यसमा फाईदै भयो केकीलाई नै । किनकी चलचित्रको जानकारीको लागि गरिएको प्रेस मिटमा चलचित्रको भन्दा बढी नायिका केकीकै कुरा भयो । निर्माता संघका अध्यक्ष राजकुमार राईले केकी मेहनती रहेको भन्दा केकी दंग देखिईन भने चलचित्रका निर्देशक सुरज सुब्बा नाल्बोले पनि उनको मुक्तकण्ठले प्रशंसा गरे । हर्षित मुद्रामा देखिएकी नायिका केकीले पनि केक काट्दै आफूलाई चलचित्र ‘बितेका पल’सँग लगातार दुईवटा जन्मदिन सेलिब्रेट गर्न पाएकोमा निकै खुशी लगेको बताईन् । “जिवनमा धेरै ठुलो काम गरेको जस्तो त लाग्दैन, तर जन्मदिनको यो सेलिब्रेसन गरिरहँदा धेरै ठुलो उपलब्धि हासिल गरेझै लागिरहेको छ,” केकीले भनिन्, “नेपाली चलचित्र क्षेत्रमा अझै मेहनत गरेर काम गर्दै अगाडी बढ्दै जानेछु । ” चलचित्र ‘बितेका पल’ यही पुस २६ गते रिलिज हुदैछ । रिलिज पूर्व चलचित्रको पुस १४ गते बिग सिनेमामा प्रिमियर गरिने छ । बिग प्रोडक्सन हाउसको ब्यानरमा बनेको चलचित्र ‘बितेका पल’मा बाबु बोगटी, केकी अधिकारी, अविनास गुरुङ्ग आकाशबाबु खवास, इन्दु सुब्बा लगायतको अभिनय रेहेको छ ।

सुरज सुब्बा नाल्बोले निर्देशन गरेको यो चलचित्रको निर्माण राजेश घतानीले गरेका हुन् । राजेशलाई चलचित्र निर्माणमा सघाएका छन कुष रिजालले भने चलचित्रलाई हरि लामाले खिचेका हुन् । बाबु बोगटी, डम्बर नेपाली, मोहित मुनाल, रोशन लामा लगायतका संगीतकारहरुको संगीत रहेको चलचित्रमा शिव परियार, दिपक लिम्बु, सनुप पौडेल, बाबु बोगटी, प्रकृति गिरी, जिना रसाईली, बानिका प्रधान लगायतको आवाज सुन्न पाईनेछ । चलचित्र बितेका पलको ९५ प्रतिशत छायांकन दार्जिलिङ्गमा गरिएको हो ।
शब्द : अर्जुनकुमार संग्रौला/उज्यालो
तस्बिर सौजन्य : महेश्वरमान सिंह
