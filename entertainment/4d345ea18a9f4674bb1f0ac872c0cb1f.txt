अन्तिम सपना पुरा गर्न ‘युम्पो देउराली’

आश गुरुङ/ उज्यालो। पोखरा, मंसिर २२ -  वरिष्ठ चलचित्रकर्मी एवं संस्कृतिकर्मी स्वर्गीय लोकबहादुर गुरुङको अन्तिम सपना पुरा गर्न गुरुङ चलचित्र ‘युम्पो देउराली’ अर्थात ढुङ्गे देउरालीको निर्माण शुरु भएको छ । गुरुङ भाषा र संस्कृतिमा आधारित चलचित्र युम्पो देउरालीको आइतबारदेखि पोखरामा छायांकन शुरु भएको हो ।
पोखराको चिसापानीमा एक समारोहबीच स्वर्गीय गुरुङप्रति श्रद्धाञ्जली सभाको समेत आयोजना गरि चलचित्रको शुभ मुहूर्त गरिएको हो । कास्कीको दाङसिङ गाविसमा पर्ने रमणीय गाउँ सावेतमा ७० प्रतिशत र पोखरा साथै बजार क्षेत्रमा ३० प्रतिशत छायांकन गरिने चलचित्र अभियान फिल्मस् प्रोडक्सन पोखराको सातौँ प्रस्तुति हो । चलचित्रको गुरुङ फिल्म एसोसिएसन नेपाल जिफानका संस्थापक अध्यक्ष माओत्से गुरुङ र युम्पो देउरालीका निर्देशक एवं जिफानका अध्यक्ष वेदबहादुर गुरुङ ‘श्याम’ ले उद्घाटन गर्नु भयो ।
कार्यक्रमलाई सम्बोधन गर्दै जिफानका सल्लाहकार समेत रहनु भएका माओत्सेले नेपाली चलचित्रमा नेपालीपन हराउँदै गएको बेला आदिवासी जनजातिमध्येको गुरुङ चलचित्रले परिवेश सुहाउँदो कथाब्यथा बोकेको भन्दै खुसी ब्यक्त गर्नु भयोे ।
युम्पो देउरालीका निर्माता एवंम निर्देशक श्यामले अभियान फिल्मस्का प्रमुख निर्देशक÷निर्माता स्वर्गीय लोकबहादुर गुरुङको अँधुरो सपना पुरा गर्न चलचित्र युम्पो देउरालीको निर्माण गर्न लागिएको बताउनु भयो । पछिल्लो समय २०६९ मा चलचित्र धीँ अर्थात घरको निर्माण गरेको चलचित्र युनिटले आफ्नो अभिभावकप्रतिको वास्तविक श्रद्धाञ्जली अर्पण गर्न पनि युम्पो देउराली निर्माण गर्न लागेको निर्देशक श्यामले बताउनु भयो ।
श्रद्धाञ्जली सभामै भएको शुभ मुर्हूत कार्यक्रममा निर्देशक श्यामले आँशु चुहाएर विज्ञप्ति पढ्नु भयो, आँसु चुहाएरै समापन पनि गर्नु भयो । कार्यक्रमका प्रमुख अतिथि माओत्से, धीँ चलचित्रकी नायिका रजनी गुरुङ र दीपिका गुरुङ, पुराना कलाकार शुकलाल गुरुङ, कार्यक्रम संचालक संचारकर्मी रोशनी गुरुङ साथै उपस्थित अतिथिका आँखा रसाएका थिए ।
युम्पो देउरालीको कथा स्वर्गीय गुरुङले लेख्नु भएको चलचित्रमा उहाँद्धारा रचित २ वटा गीत समावेश हुनेछन् । तमू संसार त्रैमासिक पत्रिकाका प्रधान सम्पादक समेत रहनु भएका गुरुङको चलचित्रको कथा लेखिसकेपछि निर्माणको तयारी गर्दैगर्दा गएको भदौ १९ गते ६७ बर्षको उमेरमो निधन भएका थियो । लोकबहादुरको निधन भएपछि श्यामले अव सवै अभिभारा ब्यहोर्नु परेको हो ।
२५ लाख रुपैयाँको लागतमा निर्माण गरिने चलचित्रमा अन्नपूर्ण संरक्षण क्षेत्र आयोजना एक्याप केन्द्रीय कार्यालय पोखराका निर्देशक लालबहादुर गुरुङको समेत अभिनय रहने छ । मुख्य कलाकारमा साजन गुरुङ र धनमाया गुरुङ छन् । अन्य कलाकारहरुमा लक्ष्मी गुरुङ, आनन्द गुरुङ, बलबहादुर गुरुङ, रुपादेवी गुरुङ, कूलबहादुर गुरुङ लगायतको अभिनय रहने छ ।
चलचित्रको पटकथा र संवाद निर्देशक श्यामले लख्नु भएको छ । चलचित्रमा एउटा गीत एकेन्द्र गुरुङको छ । हाल बेलायतमा रहेका एकेन्द्र चलचित्रका निर्माता समेत हुनुहुन्छ । चलचित्रका अन्य निर्मातामा स्वर्गीय लोकबहादुरकी धर्मपत्नी सीता गुरुङ, बेलायतमा रहेका मुछेत्र गुरुङ र मिलन गुरुङ, हङकङमा रहेका दिलिपसिंह गुरुङ र त्रिलोक गुरुङ, अष्ट्रेलिया रहेका प्रेमकाजी गुरुङ र दिनेश गुरुङ साथै निर्देशक बेदबहादुर गुरुङ ‘श्याम’ छन् । चलचित्रमा युग गुरुङको छायांकन रहेको छ भने नृत्य निर्देशकमा जसु गुरुङ र मेनकाजी गुरुङ, सह–निर्देशमा राजेश गुरुङ, निर्माण नियन्त्रकमा शेरबहादुर गुरुङ रहेका छन् । चलचित्रको गीतमा धनबहादुर गुरुङ र तेजेन्द्र गुरुङले संगीत भर्नु भएका छन् ।
२०५७ सालमा स्थापना भएको अभियान फिल्मस्ले यसअघि प्ह्रेँस्यो अर्थात दुलही, चोँ अर्थात भाउजु/बुहारी, हेर्बे ट अर्थात लेकाली फूल, क्रमु अर्थात पछ्यौरी, ङ्योए नाँस ट्हो अर्थात हाम्रो गाउँघर नामक चलचित्रको निर्माण गरिसकेको छ । यी सवै चलचित्रमा स्वर्गीय लोकबहादुर गुरुङको निर्देशन छ ।
तस्विर: युनिश गुरुङ
