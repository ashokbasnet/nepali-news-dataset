भवन बनाउन गीत गाउँदै दृष्टिबिहीन कलाकार

दमन राई/उज्यालो

खोटाङ , माघ २० – दिक्तलेको त्रिवेणीचोकमा मान्छेहरुको बाक्लो भीड छ । बेञ्चमा लहरै बसेका तीनजना किशोरहरु पालैपालो गीत गाइरहेका छन् । 

झट्ट हेर्दा कुनै सांगितिक कार्यक्रम जस्तो लाग्छ, तर पूर्वाञ्चल दृष्टिबिहीन साँस्कृतिक समूह झापाका कलाकारले आफ्नो भवन निर्माणका लागि सहयोग जुटाउन गीत प्रस्तुत गरेका हुन् । झापाको मेचीनगर १० काँकडभिट्टामा भवन निर्माण गर्न रकम जुटाउन साँगितिक अभियान चलाइएको समूहकी सदस्य सुनिता लिम्बूले बताउनुभयो ।

प्रतिभावान कलाकारलाई प्रोत्साहित गर्न र सहयोग जुटाउन अभियान थालिएको उहाँको भनाई छ । तीनजना दृष्टिबिहीन कलाकार सहित झापाबाट उदयपुर, ओखलढुंगा र खोटाङ आइपुगेको पाँच सदस्यीय टोलीले आफ्नो उद्देश्य प्रष्ट्याएपछि आर्थिक सहयोग गर्नेहरु पनि बढे ।

काँधमा झोला, लत्ताकपडा तथा डेक, स्पिकर लगायतका बिद्युतीय सामग्री बोकेर सहयोग जुटाउन हिँडेका दृष्टिबिहीनले प्रस्तुत गरेको गीत र क्यिारिकेचरले जिल्लावासीलाई लोभ्याएको थियो । अभियानको सफलताको कामना गर्दै स्थानीय समाजसेवी, बुद्धिजीवि, नेता, व्यवसायी, पत्रकारले ५० देखि १ हजार रुपैयाँसम्म सहयोग गरेका छन् ।

सहयोग जुटाउन पूर्वका सबै जिल्लामा पुग्ने उनीहरुले बताएका छन् । साँस्कृतिक समूहका अनुसार भवन निर्माणका लागि सहयोग जुटाउन समूहका दुई टोली नेपालको पश्चिमी जिल्लाहरुमा पनि पुगेका छन् ।
