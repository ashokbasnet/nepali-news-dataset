बलिउड अभिनेता अक्षय कुमार नेपाल आउँदै

काठमाडौ, बैशाख २ – २०७० सालमा बलिउडका मोहित चौहान, राखी सावन्त, मिका सिंह, आतिफ अस्लम, लक्की अली, कमेडी कलाकार राजु श्रीवास्तव र केही ब्याण्डहरुले नेपालमा प्रस्तुति दिन आए ।  
त्यस्तै अभिनेत्री सन्नी लियोन २०७० सालको अन्तिम र २०७१ सालको स्वागत गर्न प्रस्तुति सहित नेपाल आइन् । बलिउड अभिनेता अरसद वारसी यतिवेला निजी भ्रमणका क्रममा नेपालकै हिमाली भेगमा छन् । 
बलिउडका चर्चित तथा सफल नायक अक्षयकुमार पनि २०७१ सालमा नेपाल आउँदैछन्, नयाँ फिल्मको सुटिङका लागि । निरज पाण्डेले निर्देशन गर्ने नाम नखुलाइएको फिल्मको सुटिङ असारको दोस्रो हप्ता हुने छ ।
दुई जना नायिका रहने फिल्ममा एक जना चश्मे बद्दुर फिल्मकी नायिका तपस्वी रहने हिन्दी अनलाइनहरुले जनाएका छन् ।
नेपाली कथावस्तु जोडिएको फिल्ममा अक्षय कुमार गुप्तचरको भुमिकामा रहनेछन् । निर्देशक पाण्डेले यसभन्दा अगाडि ‘अ वेनस्डे’ र ‘स्पेशल’ २६ जस्ता सफल फिल्म बनाइसकेका छन् ।
स्टार प्लसका लागि आशुतोष गोवारिकरले बनाइरहेको सिरियल ‘एभरेष्ट’को पनि नेपालमा  असारमा नै छायांकन हुने भारतका बिभिन्न अनलाइनहरुले जनाएका छन् ।
