एकहजार नौ हप्तासम्म चलेको चलचित्र अब हलमा हेर्न नपाइने

फागुन ७ – बलिउड चलचित्रमा लामो समयसम्म कुनै पनि चलचित्र हलमा लगातर प्रदर्शन हुने कीर्तिमान बनाएको चलचित्र दिलवाले दुल्हनिया लेजाएंगेको अब हलमा हेर्न नपाइने भएको छ ।
सन् १९९५ को अक्टुबर २० मा पहिलो पटक प्रदर्शन भएयता मुम्बइको मराठा हलमा यो चलचित्र लगातार प्रदर्शन हुँदै आएको थियो । गएको वर्षको डिसेम्बरमा एक हजार हप्ता लगातार प्रदर्शन हुने कीर्तिमान बनाएको दिलवाले दुल्हनिया लेजाएंगे बुधबार अन्तिम पटक प्रदर्शन भएको हो ।
यो चलचित्र अन्तिम पटक बुधबार बिहान सवा नौ बजे प्रदर्शन भएको थियो । बुधबार बिहानको सो दिलवाले दुल्हनियाको एक हजार ९ औं सो थियो । मराठा चलचित्र हल र यशराज फिल्म्सकोबीच आपसी सहमति कै आधारमा चलचित्रको प्रदर्शन रोक्ने निर्णय गरिएको हो ।  यसराज फिल्मसको व्यानरमा बनेको यो चलचित्रलाई आदित्य चोपडाले निर्देशन गरेका थिए । उनले यही चलचित्रबाट निर्देशनमा डेब्यु गरेका थिए । बलिउडका किङ खान साहरुख खान र काजोल अभिनित यस चलचित्रले हिन्दी चलचित्रमा प्रेम र रोमान्सको पक्षलाई स्थापित गरेको थियो । यो चलचित्रले सन् १९९६ को फिल्म फेयर अवार्डमा १० विधामा अवार्ड जितेको थियो भने नेशनल अर्वाड पनि पाएको थियो ।
यो चलचित्र इन्डिया टाइम्सको हेर्नै पर्ने २५ चलचित्रको सूचीमा सूचिकृत छ । बेलायती लेखक स्टेभिन जे स्नाइडरले सम्पादन गरेको ‘१००१ मुभिज यु मस्ट सि बिफोर यु डाइ’ नाम पुस्तकमा पनि सूचिकृत भएको छ । यो पुस्तकमा मदर इन्डिया र दिलवाले दुल्हनिया लेजाएंगे गरी दुई वटा मात्रै हिन्दी चलचित्र सूचिकृत भएका छन् ।
यस्तै ब्रिटिस फिल्म इन्स्टिच्युटको जारी गरेको उत्कृष्ट हिन्दी चलचित्रको सूचीमा १२ औं स्थानमा पर्न सफल भएको छ । ४० करोड भारतीय रुपैयाँको लागतमा बनेको यस चलचित्रले समग्रमा एक सय ६ करोड भारतीय रुपैयाँ आम्दानी गरेको थियो ।
– एजेन्सीको सहयोगमा
