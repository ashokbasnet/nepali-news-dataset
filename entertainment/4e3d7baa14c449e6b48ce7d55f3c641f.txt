फिल्मकै लागि ५ किलो तौल घटाउँदै छिन् वर्षा

काठमाडौं, पुस १५ – अभिनेत्री वर्षा राउत यतिबेला बलिउड फिल्म निर्देशक विवेक शर्माको निर्देशनमा बन्न लगोको सिनेमा ‘मेरो पैसा खोई’ को तयारीमा जुटेकी छिन् । सिनेमा  छक्का पञ्जामा वर्षाको अभिनय मन पराएर निर्देशक विवेक शर्माले उनलाई ‘मेरो पैसा खोई’ मा मुख्य अभिनेत्रीको रुपमा छनौट गरेका थिए । विकास आचार्यको सिनेमा ‘नाई नभन्नु ल ४’ बाट ब्रेक लिएकी वर्षाले लगातार तीनवटा सफल सिनेमाहरुमा काम गरिन् । उनले काम गरेको सिनेमा छक्का पञ्जाले सय दिन मनाइसकेको छ भने जात्रा शनिबार ५१ औँ दिन मनाउने तयारीमा छ । 
मेरो पैसा खोईमा तपाईँ कस्तो भूमिकामा हुनुहुन्छ भनेर हामीले सोध्दा उनले भनिन्, ‘म एउटा गाउँको केटीको भूमिकामा छु । अरु चाँहि मलाई खासै थाहा छैन । तर म त्यो भूमिकाका लागि सक्दो मेहनत गरिरहेकी छु । अहिले तौल घटाउने प्रयासमा छु । पाँच किलो जति तौल घटाउनु पर्ने कुरा छ । अब हेरौँ एक महिनामा कति घटाउन सकिन्छ ।’
तौल कम गर्नका लागि ५७ किलोकी वर्षा अहिले खानाबाट टाढा बस्ने गरेकी छिन् । किनकी उनलाई खाना देख्यो कि खान मन लागिहाल्छ । 
आफूलाई भाग्यमानि मान्छु 
सिनेमामा वर्षाले निकै मोटो रकम लिइन् भन्ने कुरा छ नी कति लिनु भयो ? भनेर सोध्दा, उनले भनिन्, ‘मैले पहिलेका सिनेमा भन्दा धेरै नै मागेको थिएँ । उहाँहरुले पनि केही नभनी दिनु भयो । म खुसी छु । आफूलाई एकदमै भाग्यमानी ठान्छु । अब मोटो रकममा कति छ त्यो त अहिले नै भन्न मिल्दैन ।’ 
सिक्नका लागि काम गर्दैछु
बलिउड सिनेमा भूतनाथ रिटन्र्स निर्देशन गरिसकेका बलिउड निर्देशक विवेक शर्माले ‘मेरो पैसा खोई’ निर्देशन गर्दैछन् । बलिउड फिल्म निर्देशनको अनुभव संगालेका निर्देशकसँग काम गर्न पाउँदा केही सिक्न पाइने आशा वर्षालाई लागेको छ । ‘नेपाली फिल्म उद्योगभन्दा बलिउड फिल्म उद्योग बढी फस्टाएको छ । त्यसकारण पक्कै पनि उहाँले केही राम्रो गर्नुहुन्छ । जसबाट म केही सिक्न पाउँछु भन्ने आश लागेको छ’ वर्षाले भनिन् ।
सिनेमा ‘मेरो पैसा खोई’ माघको दोस्रो सातादेखि फ्लोरमा जाँदैछ । 
उज्यालो र forseenetwork.com को सहकार्य
