काठमाडौमा आजदेखि अन्तराष्ट्रिय फिल्म महोत्सव

काठमाडौ, मंसिर २२ – काठमाडौमा शुक्रबारदेखि अन्तराष्ट्रिय पर्वतीय फिल्म महोत्सव किम्फ सुरु हुदैछ । राष्ट्रिय सभा गृह र नेपाल पर्यटन बोर्डमा महोत्सव देखाइने छ । 

२६ गतेसम्म चल्ने महोत्सवमा २८ देशमा ६२ वटा छोटा फिल्म, डकुमेन्ट्री, फिक्सन, एनिमेसन प्रस्तुत गरिनेछ ।

 

महोत्सवको उद्घाटनमा ७५ मिनेट मिनेट लामो केसाङ छेतेनको ‘हु वील बी अ गोर्खा’ को प्रर्दशन गरिने आयोजक हिमाल एसोशिएसनले जनाएको छ । महोत्सवमा प्रतिस्पर्धामा रहेका १८ अन्तराष्ट्रिय डकुमेन्ट्री तथा छोटा फिल्ममध्ये पहिलो हुनेलाई १५ सय डलर, दोस्रो हुनेलाई १ हजार डलर र तेस्रो हुनेलाई ५ सय डलर प्रदान गरिने छ ।

यस्तै स्वदेशी ५ फिल्ममध्ये एउटा डकुमेन्ट्री र एउटा कथानक चलचित्रलाई पुरस्कार दिइनेछ । पहिलो हुनेलाई ५० हजार रुपैयाँ र दोस्रोलाई २५ हजार प्रदान गरिनेछ । बिहान साढे १० बजेदेखि बेलुकी साढे ६ बजेसम्म दर्शकले फिल्म हेर्न पाउनेछन् ।

डकुमेन्ट्री ‘हनी हन्टर्स’ र ओस्कार अवार्डमा मनोनित फिल्म क्याराभानबाट ख्याति कमाएका फ्रान्सेली फिल्मकर्मी एरिक भ्यालीको नयाँ डकुमेन्ट्री ‘हिमालयन गोल्ड रस’ महोत्सवको समापन समारोहमा प्रदर्शन गरिनेछ ।
