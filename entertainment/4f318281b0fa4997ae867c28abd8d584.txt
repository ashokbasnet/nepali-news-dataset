राजुले नचाए, विष्णुले रुवाए

आश गुरुङ/उज्यालो । लमजुङ, फागुन ७ - लमजुङको सदरमुकाम बेसीशहरमा संचालन भइरहेको तेश्रो लमजुङ महोत्सव २०६८ को मुख्य आकर्षणको केन्द्रविन्दू राष्ट्रिय कलाकारको प्रस्तुति बनेको छ ।

 

वेसीशहरको त्रिवेणीफाँटमा आयोजना गरिएको महोत्सवले दर्शकहरुलाई कहिले हँसाएको छ त कहिले नचाएको छ भने कहिले रुवाएको । सांगीतिक कार्यक्रमलाई निरन्तरता दिने क्रममा आईतवार संचालित राष्ट्रिय लोकदोहरी गीतका हस्तीहरुको प्रस्तुतिले दर्शकहरुलाई भरपूर मनोरञ्जन दिए । कोही गीतको तालमा नाचे, कोही टोलाए त कोही मनमनै गीत गुन्गुनाउन व्यस्त देखिन्थे ।
कार्यक्रमको आकर्षण बने, ख्यातिप्राप्त लोकदोहोरी गायक राजु परियार र नव गायिका विष्णु गुरुङ । लमजुङको उपज राजु परियारको सानदार प्रस्तुतिले दर्शकहरुको मन जित्यो । गृह जिल्लामा पटकपटक आईरहने भएपनि लमजुङका वासिन्दाले राजुको प्रस्तुति हेर्न पाएका थिएनन् । राजुले आफ्ना आवाजका चर्चित गीतहरुको संगालोलाई छुट्टाछुटै संगीतमा गाउँमा दर्शकहरु छम्छमी नाचेका थिए । मुख्य स्टेज छोडेर दर्शकदीर्घमा झरेका राजु दर्शकहरु उफ्रिउफ्रि नाच्दा आफैँ समेत नाचेका थिए । उनले ‘कोदो रोप्दा लाएको पिरती’ बोलको गीत गाउँदा दर्शकहरु कोही नाचेका थिए छ, कोही भाबुक बनेका थिए ।
‘बल्लबल्ल लमजुङ आको, भने जस्तो मायालु नपाएको’ बोलको गीत गाउँदा दर्शकहरु ‘वान्स मोर’ भन्दै उफ्रेका थिए । ‘कहाँ नानी घर तिम्रो, कहाँ माईती मावली, नानी त रैछ हाम्रै दवाँली’ बोलको गीत गाउँदा लमजुङे युवायुवतीले झण्डै राजुलाई अंकमाल गरेनन् ।
त्यस्तै, लमजुङकी नव गायिका विष्णु गुरुङले ‘रानी बनको जोडि मजुर’ बोलको गीत गाउँदा दर्शक सवै भावुक बनेका थिए । अहिलेको चर्चित गीत मध्येको एक मानिने रानी बनको जोडी मजुर गीतलाई विष्णुले लमजुङे सामु प्रत्यक्ष रुपमा पहिलो पटक पस्केका हुन् । पूर्वी लमजुङका वन्सार घर भएकी विष्णुले प्रस्तुत गरेको सुनेपछि हजारौँ दर्शकले ‘हुटिङ’ गरेका थिए । राजु परियारको गीत जस्तै विष्णुको प्रस्तुतिले पनि ‘वान्स मोर’को उपाधि पाए ।
‘संगै देख्छु एक जोडी ढुकुर, हुन्छ मुटु टुक्राटुक्रा, रानी बनको जोडी मजुर, कुनै दिन त हामीनी यस्तै थ्यौँ, कहाँ गयौ छोडी हजुर’ बोलका गीत गाउँदा दर्शक दीर्घका केही लोक गीतका पारखीहरुको आँखामा आँसु देखिन्थ्यो ।
महोत्सवमा बरिष्ठ कलाकार कृष्ण गुरुङ, टिकाराम घले लगायत राष्ट्रिय तथा स्थानीय कलाकारहरुले पस्काएको सांगीतिक प्रस्तुतिले दर्शकहरुको मन जितको थियो । महोत्सवमा राष्ट्रियस्तरको लोकदोहोरी प्रतियोगिताको पनि आयोजना गरिएको छ ।
