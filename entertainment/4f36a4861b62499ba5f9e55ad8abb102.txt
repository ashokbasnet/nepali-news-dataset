भूकम्प पीडितको सहयोगका लागि युएईमा साँस्कृतिक कार्यक्रम (फोटो फिचर)

उमाकान्त पाण्डे/उज्यालो । युएई, जेठ ३० – संयुक्त अरब इमिरेट्स युएईमा रहेका नेपालीले भूकम्प पीडितका लागि सहयोग जुटाउन साँस्कृतिक कार्यक्रम गरेका छन् । युएईमा रहेका नेपाली संघसंस्थाको संयुक्त प्रयासमा आयोजित कार्यक्रममा कलाकारहरुले कुनै पनि शुल्क नलिइकन आफ्नो प्रस्तुति दिएका थिए । 
आबुधाबीको अलनादा स्कुलको हलमा शुक्रबार भएको कार्यक्रममा महानायक राजेश हमाल, हाँस्यक कलाकार दिपकराज गिरी, दीपा श्री निरौला, गायक तिलक बममल्ल, इन्द्र जिसी, लोक गायिका सम्झना लामिछाने, प्रजिता गेलाल तथा पप गायीका आस्था राउतले आ–आफ्नो प्रस्तुतिले हलमा उपस्थित नेपाली दर्शकलाई मनोरञ्जन प्रदान गरेका थिए । कार्यक्रममा डिआइडी लिटल मास्टरकी विजेता तेरिया फौजा मगरले कार्यक्रममा आफ्नो नृत्यकला प्रस्तुत गरेकी थिइन् । 
उनले आफूले भूकम्पबाट आमा बाबु गुमाएका धादिङका बालबालिकालाई सहयोग गरेको भन्दै आफूले नाचेर जुटाएको थोरै पैसाले पनि भूकम्प पीडितको घाउमा मल्हमको काम गर्ने विश्वास लिएको बताइन् । कार्यक्रममा नायक राजेश हमालले विभिन्न चलचित्रका सम्वाद बोलको थिए भने दिपक र दीपमाले रामविलाश र धनियाको रुपमा प्रस्तुत भएर दर्शकको मन जितेका थिए । गाएक तिलक बम मल्ले आफ्ना चर्चित गीतहरु सुनाएका थिए ।
कार्यक्रममा झण्डै तीन हजार बढी दर्शक उपस्थित रहेको कार्यक्रमको टिकट बचेर उठेको रकम प्रधानमन्त्री दैवी प्रकोप उद्धार कोषमा जम्मा गरिने युएईमा कार्यरत रुन्चे गायक प्रकाश पौडेलले जानकारी दिनुभयो । कार्यक्रमका लागि हल अल नादा स्कुले निशुल्क उपलब्ध गराएको थियो । कलाकारका लागि आउन जानको भिसादेखि हवाई टिकटसम्मको खर्च आबुधावीमा रहेको नेपालीको ट्राभल्स ग्रीन लाइन र अलएनमा रहेको अन्नपूर्णले सहयोग गरेको थियो । यस्तै युएईको लुलु ग्रुपले पनि कार्यक्रमका लागि सहयोग गरेको थियो । भूकम्प पीडितको सहयोगका लागि कार्यक्रम गरिएको कार्यक्रम संयोजक एनआरएन युएईका अध्यक्ष कृष्ण भुसालले बताउनुभयो ।
