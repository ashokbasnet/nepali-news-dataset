शिल्पाका पति नेपाली पश्मिना ब्यापारी

रोसन पुरी/उज्यालो
काठमाडौ – नेपाली पश्मिनाले स्वदेशी व्यवसायीलाई खासै फाइदा नदिएपनि एक जना गरिब परिवारका भारतीयलाई भने संसारमै धनी व्यक्तिको सूचीमा पुर्‍याएको छ ।
१८ वर्ष पहिले नेपाल छिरेका भारतीय नागरिकले नेपालमा पश्मिना ब्यवसायबाट अर्बौं आम्दानी गरेको धेरै नेपाली व्यवसायीले समेत पत्तो पाएका छैनन् । तिनै ब्यबयासीको चर्चा अहिले संसारभर छ, तर फरक प्रसंगमा ।
इन्डियन प्रिमियर लिग आइपिएल क्रिकेटमा सट्टेबाजी लगाएको अभियोग लागेपछि उनी चर्चित बनेका छन् । भारतीय क्रिकेट टोली राजस्थान रोयल्सका मालिक राज कुन्द्रा तिनै मानिस हुन् जो सामान्य परिवारमा जन्मेपनि नेपाली पश्मिनाका कारण संसारमै धनी व्यक्तिको सूचीमा छन् ।
यसरी आइपुगे नेपाल
अभिनेत्री शिल्पा शेट्टीका पति राज कुन्द्रा झण्डै १८ वर्ष पहिले नेपाल आएका थिए । नेपालबाट पश्मिनाको सल बेलायती बजारमा लैजाने र पसल पसलमा बेच्न थालेपछि उनको परिवारले काँचुली फेरेको छ । आर्थिक अवस्था कमजोर भएपछि राजले पढाई पुरा गर्न पाएनन् ।
उच्च शिक्षा हासिल गर्न नपाएपछि उनी नेपाल छिरेका थिए । सन् १९९४ मा  डेढ लाख रुपैयाँ लिएर नेपाल छिरेका उनले काठमाडौबाट आफ्नो व्यापार औपचारिक रुपमा शुरु गरे ।
सन् १९९४ मा नेपालबाट पहिलो पटक आफ्ना बाबु बालकृष्णलाई भेट्न बेलायत पुगेका राजले नेपाली पश्मिना लिएर गएका थिए । राजका बाबु बालकृष्ण बेलायतमा बसमा खलासीको रुपमा काम गर्थे । उनले पहिलो पटक बेलायत जाँदा लगेको पश्मिना सलले दुई करोड पाउण्ड कमाउन सफल भए ।
त्यही रकमले राज कुन्द्राको परिवारको कायापलट गरिदियो । केही वर्ष नेपाली पश्मिनाको व्यवसाय मात्र गरेका उनले अर्बौ रुपैयाँ कमाउन सफल भए । शुरु शुरुमा उनले आफैले बोकेर बेलायतका विभिन्न फेसन हाउसहरुमा नेपाली पश्मिना सल बिक्रीका लागि लैजाने गरेका थिए । पछि भने उनी त्यही स्थापित उद्योगी बन्न सफल भए ।
सामान्य परिवारमा जन्मेर अथाह पैसा कमाएका राजसंग अहिले पश्मिनाको मात्र व्यवसाय छैन । उनको व्यवसायले अहिले फराकिलो क्षेत्र भेट्टाएको छ । कुन्द्राले अहिले हिरामोतीदेखि वैकल्पिक उर्जासम्मका दर्जनौं व्यवसाय अपनाएका छन् ।
नेपाल र बेलायतसंगको मात्र व्यवसाय अहिले बिस्तार भएर दक्षिण अफ्रिका, अमेरिका र एशियाली धेरै देशमा फैलिएको छ । रुस, युक्रेन, संयुक्त अरब ईमिरेट्स यूएई लगायतका देशमा खानी, उर्जा, रियल स्टेट लगायतका क्षेत्रमा उनको कम्पनी अग्रस्थानमा छ ।
बेलायतबाट प्रकाशित हुने सक्सेस पत्रिकाले उनलाई सन् २००४ मा एशियाली मुलका धनी व्यक्तिको सूचिमा समावेश गरेको थियो । सन् २००४ मा २९ वर्षको उमेरमा धनी व्यक्तिको सूचिमा पर्ने उनी एक मात्र युवा उद्यमी थिए ।
शिल्पासंगको भेट
सामान्य परिवारमा जन्मेर धेरै पैसा कमाएपछि उनका इच्छा चाहना बढ्दै गए । सन् २००७ मा उनको श्रीमति कवितासंगको सम्बन्धमा दरार उत्पन्न भयो । फलस्वरुप उनले कवितासंगको सम्बन्ध विच्छेद गरे ।
सम्बन्ध विच्छेदपछि पनि उनले नयाँ घरबारको तयारी गरे । त्यसै क्रममा उनको भारतीय अभिनेत्री शिल्पा सेट्टीसंग बेलायतमा भेट भयो । शिल्पा बिग ब्रदर टिभी शो मा सहभागी हुन बेलायत पुगेकी थिइन् ।
त्यहि भेटबाट झाँगिएको उनीहरुबीचको सम्बन्धले सन् २००९ मा विवाहको रुप पायो । त्यही वर्षनै उनले विभिन्न व्यवसायबाट फरक खालको काममा हात हाले । उनले विवाह लगत्तै भारतीय क्रिकेट टोलीको झण्डै १२ प्रतिशत सेयर किने ।
त्यस्तै उनले शिल्पा शेट्टी फाउण्डेशनका नाममा विभिन्न कार्यक्रम गर्दै भारतमा आफ्नो छवि उच्च पारेका छन् । सायद नेपाली पश्मिना नभएको भए राज र शिल्पा बीचको सम्बन्ध स्थापित हुने थिएन । त्यसैले त बिवाहमा समेत उनीहरुले नेपाली पश्मिनाको प्रयोग गरेका थिए ।
यसरी लाग्यो दाग
विभिन्न सामाजिक कार्यबाट राम्रो छवि बनाएका राज कुन्द्रालाई अहिले भारतमा गम्भीर आरोप लागेको छ । उनीमाथि क्रिकेटमा सट्टेबाजी गरेको आरोप लागेपछि प्रहरीलाई बयान दिएका छन् । भारतीय प्रहरीले उनको पासपोर्ट जफत गरेको छ ।
उनकी पत्नी शिल्पाका विषयमा समेत अहिले भारतीय मिडियामा नेपाली पश्मिना र कुन्द्राको सम्पत्तिसंग जोडेर बहस हुन थालेको छ ।
अथाह पैसा र चमकधमकको खेल आइपिएलको राजस्थान रोयल्सका एक हिस्सेदार राज कुन्द्राको कहानी एक सफल भारतीयको कहानी बनेको छ । सँगसँगै क्रिकेटले गर्दा उनीमाथि अदालती प्रश्न समेत उठ्न सक्ने सम्भावना रहेको छ ।
दिल्ली प्रहरीका कमिश्नर नीरज कुमारले राज कुन्द्रा र उनकी श्रीमती शिल्पा शेट्टी आफ्नै टोलीबीचमा सट्टेबाजी लाउने गरेको जानकारी दिए । सट्टेबाजीको आरोपमा अहिले भारतीय क्रिकेट बोर्ड बिसिसिआईले कुन्द्रालाई निलम्बन गरेको छ ।
आफ्ना शेयर धनी कुन्द्रालाई गम्भीर प्रकारको आरोप लागेपछि राजस्थान रोयल्सले नियम तथा कानुन विपरितको काम गरेको पुष्टि भएमा उनको शेयर जफत गर्ने र उनलाई निष्काशन गर्नसक्ने स्पष्ट पारेको छ । कुन्द्राले आफू कुनैपनि गैरकानुनी काममा संलग्न नरहेको र म्याच फिक्सिङका बारेमा आफूलाई केही पनि थाहा नभएको बताएका छन् ।
भारतीय सञ्चार माध्यम मात्र होइन बेलायती सञ्चार माध्यमले समेत अहिले कुन्द्राका विषयमा विभिन्न प्रकारका समाग्री प्रकाशित गरिरहेका छन् । हरेक समाचार तथा सामाग्रीमा उनको नेपाली पश्मिना व्यवसायका विषयमा प्राथमिकता दिइएको छ ।
त्यतिमात्र होइन बिबिसीले समेत आफ्नो हिन्दी सेवा मार्फत उनका बारेमा झण्डै एक दर्जन सामाग्री प्रकाशित गरेको छ । नेपाली पश्मिनाका विषयमा बिबिसीले उनलाई आर्थिक अवस्था कायापलट गर्ने साध्यका रुपमा लिएको प्राथमिकताका साथ लेखेको छ । त्यसो त अहिले भारतीय सञ्चार माध्यमको ध्यान म्याच फिक्सिङका विषयमा क्रियाशील छ ।
राजनीतिक समाचार भन्दा पनि आइपिएलमा भएको फिक्सिङ काण्ड भारतीय सञ्चार माध्यमको प्रमुख बिषय बनेको छ । राजस्थान रोयल्सका खेलाडी श्रीसन्थ सहित तीन जना फिक्सिङमा संलग्न भएको आरोपमा झण्डै एक महिनादेखि प्रहरी हिरासतमा छन् ।
दारा सिंहका छोरा विन्दुदारा सिंह र चेन्नई सुपर किंग्सका अधिकारी गुरुनाथ मेयप्पन पनि यहि आरोपमा गिरफ्तार परेका थिए । भारतीय क्रिकेट बोर्डका अध्यक्ष एन श्रीनिवासले पनि यो मामिलाको अन्त्य नहुने समयसम्म काम काजमा संलग्न नहुने निर्णय लिएका छन् ।
राज कुन्द्राले पछिल्लो समय आफ्नो ट्वीटर हेन्डिल @TheRajKundra मार्फत मिडियालाई घटनाका विषयमा प्रहरीलाई सहयोग गर्न तर अनावश्यक आलोचना नगर्न आग्रह गरेका छन् ।
त्यस्तै उनकी श्रीमती शिल्पा सेट्टीले पनि आफ्नो ट्वीटर हेल्डिल @TheShilpaShetty मार्फत मिडियाको आलोचना गरेकी छन् । उनले आफ्ना पति कुनैपनि गैरकानुनी काममा संलग्न नभएको बताएकी छन् ।
(बिबिसी लगायतका अन्तर्राष्ट्रिय सञ्चार माध्यम र पश्मिना व्यवसायीको सहयोगमा )
