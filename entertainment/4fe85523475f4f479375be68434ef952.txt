‘जलजला’ हेर्न प्रचण्ड कुमारी हलमा

काठमाडौं, पुष २० – संविधान निर्माणका विवादित विषयमा दलहरुबीच घम्साघम्सी चलिरहेका बेला एकीकृत नेकपा माओवादीका अध्यक्ष पुष्पकमल दाहाल ‘प्रचण्ड’ भने बुधबार बिहान काठमाडौंको कमलपोखरी स्थित कुमारी सिनेमा हलमा देखिनुभयो ।

 

राजनीतिक सहमति जुटाउन दलहरु अन्तिम प्रयास गरिरहेका बेला राजनीतिक विवाद र छलफलबाट एकैछिन् फुर्सद निकालेर प्रचण्ड चलचित्र ‘जलजला’को प्रिमियर सो हेर्न कुमारी हल पुग्नुभएको थियो । 

 

पत्रकारसँग संक्षिप्त कुरा गर्दै प्रचण्डले माओवादी जनयुद्द र जनआन्दोलको विषयमा केन्द्रित चलचित्र भएकोले आफु हेर्न आएको बताउनुभयो । प्रचण्ड पुरै समय हलमा भने बस्नुभएन । मध्यान्तरसम्म चलचित्र हेरे पछि प्रचण्ड बाहिरिनुभएको थियो । प्रचण्डसँगै नेताहरु कृष्णबहादुर महरा, अग्नी सापकोटा, नन्दकिशोर पुनः पासाङ लगायतपनि चलचित्र हेर्न पुगेका थिए ।

 

माओवादी निकट ‘द रिभ्यूलुसनरी सिने वर्कस नेपाल’ को प्रस्तुती चलचित्र जलजलाले परिवर्तको सन्देश बोकेको निर्माण पक्षको दावी छ । आफनै आँखा अगाडी दाईको हत्या भएपछि एक युवति जलजलाभित्र उठेको बिद्रोहको वरपर चलचित्र घुमेको छ ।

 

चलचित्रमा नायिका रेखा थापा, आयुष रिजाल, किशोर खतिवडा, बसुन्धरा भुसाल, रामचन्द्र अधिकारी, गणेश भण्डारी लगायतको अभिनय छ ।  शिवजी लामिछानेको कथा र निर्देशनमा बनेको चलचित्रमा चेतन सापकोटाको संगीत छ । यस्तै कविराज गहतराजको नृत्य निर्देशन रहेको यो चलचित्रमा विष्णु कल्पितको छायाँकन छ ।
