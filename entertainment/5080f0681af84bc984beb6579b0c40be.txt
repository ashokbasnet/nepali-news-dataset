काँधमा बोरा र हातमा कोदालो बोकेर धुर्मुस र सुन्तली चर्पी बनाउँदै (फोटो सहित)

भावुक योगी/ उज्यालाे । नुवाकोट, जेठ ८ - सरसफाई दूत एवं कहुचर्चित हाँस्य टेली श्रृङखला मेरी बास्सैका सिताराम कट्टेल ‘धुर्मुस’ र कुञ्जना घिमिरे ‘सुन्तली’ सहितका कलाकारहरु नुवाकोटमा विद्यालय र शौचालय निमार्णमा जुटेका छन् ।
भूकम्पबाट नुवाकोटको ओखरपौवा गाविस वडा नम्बर ५ कुलेगाउँ, र ६ ठुलेचित्रे गाउँमा चर्पी र भत्किएका विद्यालय पुननिर्माण अभियानमा जुटेका हुन् ।
भूकम्प प्रभावित जिल्लामा पहिलो अभियान अन्तर्गतको राहत वितरण सँगसँगै अब दोस्रो अभियान अन्तर्गत आवश्यकता अनुसार अस्थाई टहरा र चर्पी निर्माण अभियानमा आफु सहितका कलाकारहरु नुवाकोटका दुई गाउँमा जुटिरहेको सिताराम कट्टेल ‘धुर्मुस’ ले बताउनुभयो ।
तामाङ वस्ती रहेको नुवाकोट जिल्लाको ओखरपौवाका विकट दुई कुलेगाउँ र ठुलेचित्रेमा मात्रै ३ वटा घर बाहेक २३७ घर पूर्ण रुपमा भत्किएका छन् । सरकारले हालसम्म ७ हजार नगद बाहेक गासवासको केही राहत व्यवस्था नगरेको स्थानिय दिपेश रुम्बा तामाङले गुनासो गर्नुभयो ।
ठुलेचित्रे गाउँको महाकाली निमाविको ७ कोठे भवन भत्किएको छ, कसरी कक्षा संचालन गर्ने चिन्ता भईरहेका बेला कलाकारहरुले बाँस र टिनकै भएपनि ७ कोठे भवन र ३ वटा शौचालय बनाईदिन लागेकोमा महाकाली निमावि ठुलेचित्रेका प्रधानाध्यपक राम उदगार यादवले खुसी व्यक्त गर्नुभयो ।
मेरी बास्सै, भद्रगोल, सगुन डटकम, जेष्ट फाउण्डेसनको सहयोगमा नुवाकोटको कुलेगाउँ र ठुलेचित्रेमा ४० वटा चर्पी र बाँसको भित्ताले बेरिएको टिनको छानाको ७ कोठे भवन बनाउन थालिएकोे छ ।
एक वर्षकी काखे छोरी अरुकै रेख देखमा छाडेर भुकम्प प्रभावित नुवाकोटका गाउँमा चर्पी र विद्यालय निर्माण सामाग्री बोकेर धुर्मुस र सुन्तली सहित ३० जना कलाकारहरु आफैं श्रम गर्न खटिएका हुन् ।   
भूकम्प पीडित जिल्लामा राहत अभियान लिएर हालसम्म नुवाकोट, काभ्रे, सिन्धुपाल्चोक, धादिङ, काठमाण्डौँ, भक्तपुर, ललितपुर पुगिसकिएको धुर्मुसले बताउनुभयो । ‘अब जसरी हामी कलाकार भूकम्प प्रभावित क्षेत्रमा खटिएका छौँ, त्यसैगरी राष्ट्र निर्माणमा सबै नेपाली एकजुट होऔँ ।’
विनाशकारी भूकम्पपछि विदेशको कार्यक्रम बीचमै रोकेर नेपाल फर्किए लगत्तै धुर्मुस र सुन्तली सहितका कलाकारहरु भूकम्प प्रभावित जिल्लामा राहत वितरण, अस्थाई टहरा र चर्पी निर्माणमा जुटेका हुन् ।
