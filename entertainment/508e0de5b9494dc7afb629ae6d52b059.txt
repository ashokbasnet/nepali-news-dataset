चलचित्रमा अभिनय गरेको २७ वर्ष भयो, म चाँही २५ को भएँ : राजेश हमाल

नवदीप अजनबी/उज्यालो ।
नुवाकोट, माघ २१ – नुवाकोटको बट्टारमा सञ्चालन भइरहेको चौथो नुवाकोट महोत्सवमा शुक्रबार महानायक राजेश हमाल, हाँस्यकलाकार मनोज गजुरेल र चर्चित लोक गायिका सुनिता दुलाल विशेष आकर्षणका रुपमा रहे ।  
उनीहरुको प्रस्तुती हेर्नकै लागि अरु दिनभन्दा दर्शकहरुको भिड महोत्सवस्थलमा बढेको थियो । महानायक राजेश हमालले यसअघि नुवाकोट आउँदाको संस्मरण सुनाउनुका साथै चर्चित गायिक सुनिता दुलालले गाउनु भएको गीतमा नृत्य गर्नुभयो । उहाँ नृत्य गर्दै दर्शकतिरै पुग्दा महोत्सवमा थप रौनक थपिएको थियो । 
राजेश हमाललाई नजिकैबाट हेर्न, छुन र फोट खिच्नका लागि महोत्सवमा सहभागी दर्शकहरुले मरिहत्य गरेका थिए । झण्डै तीन घण्टा महोत्सव स्थलमा रहनुभएका हमाललाई फोटो खिच्नेहरुको भिडबाट निकाल्नका लागि आयोजक पक्षलाई हम्मेहम्मे परेको थियो । 
नेपाली फिल्म क्षेत्रमा महानायक भनेर चिनिने राजेश हमालले नुवाकोटका बासिन्दालाई छमछमी नचाए । हमालले आफूलाई यतिका वर्षसम्म चलचित्र क्षेत्रमा माया गरिरहनु भएकोमा आभार व्यक्त गर्दै भने ‘मैले फिल्म खेल्न थालेको २७ वर्ष भइसक्यो । तर, उमेरचाँहि २५ बाट उँभो कहिल्यै लागेन । बरु घाम पश्चिमबाट उदाउला राजेश हमाल २५ वर्षबाट माथि जाँदै जाँदैन ।’ 
यस्तै अर्का आकर्षणका रुपमा रहेका चर्चित हाँस्य कलाकार मनोज गजुरेलबाट पनि दर्शकहरुले भरपुर मनोरञ्जन लिए । समसामयिक विषयमा व्यङ्ग्य गर्दै उनले राष्ट्रियताको पक्षमा आफ्नो प्रस्तुती राखे । विभिन्न कलाकार, नेता तथा सामाजिक व्यक्तिहरुको आबाजलाई क्यारिकेचर गरेका गजुरेलले झण्डै ४५ मिनेट प्रस्तुती राखेका थिए । नेपालको एकीकरणका नायक भनिएका पृथ्वीनारायण शाहलाई पटक पटक सम्झेका गजुरेलले देश निर्माणमा रगत बगाएका शहीदको सम्झना गर्दै संविधान कार्यन्वयन नभए देश अँध्यारो रातमा जाने समेत कवितात्मक रुपमा भने । 
प्रधानमन्त्री प्रचण्ड, एमाले अध्यक्ष केपी ओली, कांग्रेस सभापति शेरबहादुर देउवा लगायतको क्यारिकेचर गरेका गजुरेलले विदेशी नेताहरुको पनि क्यारिकेचर गरे । भारतका प्रधानमन्त्री नरेन्द्र मोदी, अमेरिकाका पूर्व राष्ट्रपति बाराम ओमाबा, चीनका राष्ट्रपति सी जिङपिङ लगायतको स्वर नक्कल गरे । समसामयिक विषयका कटाक्ष गरेका गजुरेलले राष्ट्रप्रति गर्व गर्न र विदेशीको भीख नमाग्न जनताले नेतालाई खबरदारी गर्न पर्ने समेत बताए । 
यस्तै गायिका सुनिता दुलालसंगै गीत गाएर हजारौँ दर्शकहरु महोत्सवको माहौलमा झुमेका थिए । महानायक हमाल उनको गीतमा नृत्य गर्न थालेपछि मञ्चभन्दा तल रहेको दर्शकहरु प्रायः सबै नाचेको थिए ।
नुवाकोट उद्योग बाणिज्य संघको आयोजनामा बट्टार बजारमा भइरहेको चौथो नुवाकोट महोत्सवको आठौं दिनमा अमृता लुङ्गेली मगर, भिमसेन खतिवडाको लोक गीत तथा दोहोरी गीत सरिता प्रजापतीको आधुनिक गीतले पनि दर्शक उचालिएका थिए ।
