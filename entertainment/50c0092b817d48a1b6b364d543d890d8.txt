यस्तो छ यसवर्ष हाँस्य कलाकारको गाईजात्रा

काठमाडौं, साउन २६ - वरिष्ठ हाँस्यव्यंग्य कलाकार मदनकृष्ण श्रेष्ठ र हरिवंश आचार्य, महजोडीको महजात्रा सकिए लगत्तै अर्काथरी हाँस्य कलाकारहरु गाईजात्रा महोत्सवमा जुटेका छन् ।
त्यसो त महजोडीले गाईजात्राको अवसरमा कार्यक्रम नगरेको वर्षौं भैसकेको छ । उनीहरुपछिका हाँस्यकलाकारहरुले गाईजात्रे परम्परा धान्दै आएका छन् ।
अघिल्ला वर्षहरुजस्तै यसवर्ष पनि हाँस्यव्यंग्य कलाकारहरु दुई समूहमा बाँडिएर गाईजात्रा महोत्सवमा जुटेका छन् ।
पोहोर, परार प्रज्ञा भवन कमलादीमा गाईजात्रा कार्यक्रम गर्दै आएको तीतो सत्य, जिरे खुर्सानी र मेरी बास्सै समूहका कलाकार यसवर्ष भृकुटीमण्डपमा छन् । एक महिनाअघि एमालेको नवौं महाधिवेशन भएकै ठाउँमा भव्य स्टेज बनाएर गाईजात्रा कार्यक्रम आयोजना गरिएको छ । यस्तै अघिल्ला वर्ष राष्ट्रिय सभागृहमा कार्यक्रम गर्दै आएका झ्याईंकुटी झ्याईं, डिट्ठा साहेब र हर्के हल्दारको समूह यसवर्ष प्रज्ञा भवनमा पुगेको छ । प्रज्ञा भवनको कार्यक्रममा मनोज गजुरेलसँगै सिस्नुपानी नेपालको समूह छ भने भृकुटीमण्डपमा नयाँ पुस्तामा जम्दै गरेका राजा राजेन्द्र पोखरेल, संगीतकार टीका भण्डारी लगायतका कलाकार मिसिएका छन् ।
दुवै ठाउँको गाईजात्रामा भारतीय प्रधानमन्त्री नरेन्द्र मोदीको नेपाल भ्रमण, नेपाली नेताहरुको भारतमोह, सरकार र नेताको कार्यशैली लगायत राजनीतिक तथा सामाजिक क्षेत्रका विकृति विसंगति समेटिएका छन् । दुवै ठाउँमा शनिबारदेखि सुरु भएको गाईजात्रा महोत्सव आउँदो भदौ ७ गतेसम्म चल्नेछ । भृकुटी मण्डपमा गायक यमन श्रेष्ठको वर्ल्डकप गीतमार्फत गाईजात्रे प्रस्तुति सुरु हुन्छ । त्यसपछि स्वर्ग र नर्क नामक प्रहसनमा शिवहरि पौडेल, किरण केसी, मनोज आचार्य, सविता गुरुङ लगायतका कलाकारहरुले सुनकोशी बाढी पीडितलाई सरकारले उचित ध्यान दिन नसकेकोमा व्यंग्य गरेका छन् ।
नेताहरुको कार्यशैलीलाई पनि उसैगरी झटारो हानेका छन् । फाइभ स्टार ट्वाइलेट नामको प्रहसनमा सीताराम कट्टेल, कुञ्जना घिमिरे, सुरवीर पण्डित, सुरज चापागाईं, राजु पौडेल लगायत कलाकारले प्रहरी प्रशासन र गुण्डागर्दीको प्रसँग जोड्दै राजनीतिक विकृतिलाई प्रहार गरेका छन् । जितु नेपाल, शिवहरि वैरागी, राजाराम पौडेलको प्रस्तुति जय मोदेश्वर भारतीय प्रधानमन्त्रीको नेपाल भ्रमण र नेपाली नेताहरुको भारतमोहमा केन्द्रित छ  । गाईजात्रा कार्यक्रमका ड्राइभर अर्थात सञ्चालक राजा राजेन्द्रको प्रस्तुति पनि उत्तिकै दमदार छ । बालुवाटार नामक प्रहसनमा उनी दुरुस्तै प्रधानमन्त्री सुशील कोइराला जस्ता देखिन्छन् । उनलाई अर्का कलाकार कुमार श्रेष्ठले साथ दिएका छन् ।
प्रहसनमा कोइरालाका व्यक्तिगत र राजनीतिक सन्दर्भलाई व्यंग्य गरिएको छ । दीपकराज गिरी, दीपा श्री निरौला, कमलमणि नेपाल, कमल मैनाली, रवि डंगोल, ज्योति काफ्ले लगायत कलाकारहरुको प्रस्तुतिमा श्रीमान–श्रीमतीको सम्बन्धसँगै नेताहरु जुट्नेभन्दा फुट्नेमा लागे भनेर व्यंग्य गरिएको छ । कार्यक्रममा टीका भण्डारीको प्यारोडी पनि उत्तिकै आकर्षक छ । प्रज्ञा भवन कमलादीको गाईजात्रामा सिस्नुपानी नेपालको व्यंग्य बन्दना ‘आइज सरकार आइज कछुवामा चढेर आइज’बाट प्रहसन सुरु हुन्छ । सरकार र प्रधानमन्त्रीको कार्यशैलीलाई यसमा व्यंग्य गरिएको छ । सिस्नुपानी नेपालको नियमावली शीर्षकको व्यंग्य कवितामा यो हल संविधानसभा होइन उँघ्न, कुर्न, थुक्न पाईंदैन भन्ने सुन्दा दर्शक पेट मिचीमिची हाँस्छन् ।
शैलेन्द्र सिम्खडाको व्यंग्य कवितामा पनि राजनीतिक तथा सामाजिक क्षेत्रका विकृति, विसंगतिलाई प्रहार गरिएको छ । हर्के हल्दार समूहको गणतन्त्रको ओथारो, डिट्ठा साहेब समूहको राष्ट्रिय चोर, दमन रुपाखेती समूहको कन्फ्यूज च्यानल, केदार घिमिरे ‘माग्ने बुढा’ र विल्सन विक्रम राई ‘तक्मे बुढा’ को प्रहसनमा पनि राजनीतिक क्षेत्रकै विसंगतिलाई बढी जोड दिइएको छ । प्रज्ञा भवनमा मनोज गजुरेलको प्रस्तुति अझै दमदार छ । भारतीय प्रधानमन्त्री नरेन्द्र मोदी र उपप्रधान तथा गृहमन्त्री वामदेव गौतमको क्यारिकेचर गरेका गजुरेल दर्शकको मन जित्न सफल भएका छन् । गायिका इन्दिरा जोशीको प्यारोडी गीत पनि उत्तिकै आकर्षक छ । दुवै ठाउँको गाईजात्रामा दोहोरो अर्थ लाग्ने अश्लिल संवादले महिला दर्शकलाई अप्ठेरो बनाउने गरेको छ ।
शब्द तथा तस्बिर : मिलन तिमिल्सिना/उज्यालो
