जान्नुहोस् निर्देशक तुलसी घिमिरेसँग भएका ३० टोपीको रहस्य

काठमाडौं, माघ २१ – निर्देशक तुलसी घिमिरे ‘दर्पण छायाँ –२’ लिएर पुन एक पटक नेपाली दर्शकमाझ आउँदै छन् । ‘दर्पण छायाँ’ पछि बनेका केही सिनेमाहरु लगातार फ्लप भएपछि निर्देशनमा तुरुन्त नफर्किएका तुलसी फेरि ‘दर्पण छायाँ–२’ लिएर दर्शकको मन जित्न खोज्दैछन् । असाध्यै मिजासिलो, नरम बोलीका धनी निर्देशक तुलसी घिमिरेलाई अक्सरले कालो झ्याप्प दारी र टाउकोमा ह्याट भएको व्यक्ति भनेर कल्पना गर्छन् । हुन पनि हो तुलसी घिमिरेको कालो दारी र एउटा टोपी ट्रेड मार्क नै बनिसकेको छ ।
निर्देशक तुलसी घिमिरेसँग यस विषयमा कुराकानी गर्दा उनी भन्छन्, ‘दाह्री खासमा  पालेको भन्दा पनि नफालेको हो । म अलि अल्छी छु । त्यसैले पाल्न थालेको पालेको पाल्यै भाको हो । यो अहिले चाँही मेरो पहिचान भएको छ । कहाँसम्म भने नि मेरो दाह्री जुङ्गा बदमास केटाकेटीलाई तह लगाउन काम लागेको छ । कसैको बालबच्चाले दुःख दिए भने उनका बाआमाले मलाई देखाएर, ऊ त्यो मान्छेलाई भनि दिउँ भनेर आफ्ना केटाकेटीलाई सतर्क गराएको भेटेको छु । यो देख्दा मलाई रमाइलो लाग्छ ।’आफ्नो ह्याटको बारेमा निर्देशक घिमिरे भन्छन्,‘मैले खासमा दुई प्रकारको ह्याट लाउने गर्छु । यस्ता ह्याट मेरो घरमा लगभग २५ देखि ३० वटाको हाराहारीमा छन् । यसको रहस्य भनेको चाँही मेरो दाइले मलाई सुरुमा ‘बाँसुरी’ चलचित्रमा निर्देशकको रुपमा काम गर्दा ल मेरो भाइ निर्देशक भयो भनेर ह्याट उपहार स्वरुप विदेशबाट पठाउनु भएको थियो । त्यसपछि अहिलेसम्म पनि हरेक सिनेमा गर्दा मलाई एउटा टोपी पठाई दिनुहुन्छ । जति वटा सिनेमामा मैले निर्देशन गरेको छु, त्यती नै मेरो ह्याट जम्मा भएर बसेको छ ।’
उज्यालो र forseenetwork.com को सहकार्य
