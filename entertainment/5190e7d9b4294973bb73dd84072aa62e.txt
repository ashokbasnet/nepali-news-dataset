डेब्यु फिल्म सफल हुँदा पनि हराएका ७ अभिनेत्री

काठमाडौं, साउन १९ – पहिलो पटक खेलेको फिल्म सुपरहिट हँदा पनि केही अभिनेत्रीहरु फिल्मक्षेत्रबाट हराएका छन् । सफलताले मान्छेलाई थप हौसला दिने भनिएपनि त्यो नियम उनीहरुमा लागु भएन । सफलताको पहिलो खुट्कीलोमै सफलता मिलेपछि झन हौसला थपिनुको साटो केही अभिनेत्रीहरु फिल्म क्षेत्रबाट ओझेल परेका छन् । 
बिनिता बराल
बिनिता बराल अहिले जुइनोका कारण चर्चामा छिन् । आफूले डेढ बर्ष लगाएर लेखेको उपन्यास जुइनो रिलिज भएपछि उनी अहिले प्रचारप्रसारमा ब्यस्त छिन् । नायिका हुँदा उनले खेलको फिल्मका केही दृश्यले लागेको दाग मेटाउन लेखनमा लागेको कपितयले टिप्पणी पनि गर्ने गरेका छन् । तर बिनिता भने आफूलाई अझै पनि सबैले हट एण्ड सेक्सी भनेकै मन पर्ने बताउँछिन् । बिनिता बरालको पहिलो फिल्म हो चपली हाइट । नाङगो पोस्टरका कारण फिल्मले निकै चर्चा बटुलेको थियो । फिल्मको पोस्टरलाई अश्लिल भनेर आलोचना गरिए पनि फिल्मको कथामा भने त्यस्तो केही पनि नभएको दर्शकले बताएका थिए । 
फिल्मको ब्यापार पनि राम्रै भयो । पहिलो फिल्म चलेपछि बिनितालाई पनि फिल्मका अफरहरु आउन थाले । जसमध्ये उनले फूलस्टपलाई रोजिन् । फूलस्टपले ब्यापार राम्रो गर्न नसकेपछि बिनिताको करियरमा पनि झण्डै फूलस्टप लागे जस्तै भयो ।
त्यसपछि उनले मात्र एक/दुई वटा फिल्ममा काम गरिन् । उनले अभिनय गरेको फिल्म उमङ्ग यही भदौमा रिलिज हुने तयारीमा छ । बिनिता पहिलो फिल्मबाट चर्चा पाएपछि फ्ल्प हुने अभिनेत्रीमा पर्छिन् । 
रन्जीता गुरुङ
लोकगीतकी सफल मोडल हुन् रन्जिता गुरुङ । मोडलिङमा  सफलता पाएपछि रन्जितालाई नारायण रायमाझीको फिल्म गोर्खा पल्टनमा काम गर्ने अवसर मिल्यो । त्यसबेला रन्जिताको सिने करियर पनि फस्टाउने भयो भन्दै उनका आफन्त र साथीभाईहरु निकै खुसी भए । उनको पहिलो फिल्मले सफलता पायो । गौर्खा पल्टनले दर्शकको मनमा बास जमायो । तर फिल्म सुपरहिट भएपनि रन्जिताको करियर भने हलचल समेत भएन । उनी फेरि लोकगीत संगीतमै सिमित भइन् । गतवर्ष उनले फिल्म वडा नम्बर ६ मा अभिनेता दयाहाङ राईको श्रीमती बनेर खेल्ने अवसर पाएकी थिइन् । 
तर उनले लिड रोलमा भने गोर्खा पल्टनपछि कुनै पनि फिल्ममा काम गरेकी छैनन् । यस हिसाबमा अभिनेत्री रन्जिता पनि पहिलो सिनेमाबाट चर्चा पाउने र पछि फ्ल्प हुने अभिनेत्रीमा पर्छिन् । 
सोनिया केसी 
फिल्म सिलसिलामा काम गर्दा अभिनेत्री सोनीया केसीले निकै चर्चा पाइन्  । फिल्मको चर्चा त आफ्नो ठाउँमा छँदैछ । उनी फिल्ममा दिएको चुम्बनको दृष्यले विवादमा पनि तानिएकी थिइन् । त्यस्तै उनले गोर्खा पल्टनमा पनि काम गरिन् । त्यसबाट पनि उनको करियर फस्टाउने सम्भावना देखिएको थियो । सोनीया पहिलो फिल्म बाटै विवादमा आएका कारण राम्रो ब्यानरका फिल्ममा काम गर्ने अवसर मिलेन । अभिनेत्री सोनीया केसीको सक्रियता सिनेमामा यतिबेला खासै देखिदैन । मोडलिङमा सफल भएर  फिल्ममा काम गर्ने मौका पाएकी उनका फिल्महरु फ्लप भएपछि उनी सिनेमाबाटै हराएकी छिन् । 
सिलसिला, भैहाल्छ नि, गोर्खापल्टन, राजभाईलगायतका फिल्महरुमा काम गरेकी सोनीया पहिलो फिल्मबाट चर्चित भईन् तर करियरमा सफलता पाउन भने सकिनन् ।  
ऋचासिंह ठकुरी 
पहिलो फिल्मबाट  चर्चा र सफलता पाउने अभिनेत्रीमा ऋचा सिंह ठकुरी पनि पर्छिन् । नाइ नभन्नु ल, म तिम्रो भइसके, मनले मनलाई छुन्छलगायतका फिल्म र दर्जनौ  म्युजिक भिडियोमा काम गरेकी ऋचा हाल सिनेमाबाट गायबै छिन् । नाइ नभन्नु लको कामपछि उनलाई धेरैले सम्भावना बोकेकी अभिनेत्री पनि भन्थे । ऋचाको पहिलो फिल्म नाइ नभन्नु लले सफलता पायो । त्यसबेला ऋचाको चर्चा पनि निकै भयो । 
तर फिल्मले दिएको चर्चा र सफलता ऋचाको जीवनमा धेरै बेरसम्म टिक्न सकेन । उनले त्यसपछि काम गरेका फिल्महरुले औसत ब्यापार गर्न थाले । उनी विवाह गरेर सिनेमाबाट टाढा भइन् । ऋचा हाल वैवाहिक जीवन बिताइरहेकी छिन् ।   
युना उप्रेती
पर्खी बसेँ फिल्मबाट अभिनयमा प्रवेश गरेकी अभिनेत्री युना उपे्रतीले पनि पहिलो फिल्मबाट खुबै चर्चा बटुलिन् । फिल्मले हलमा महिनौसम्म स्थान पायो । तर त्यसपछि युनाले अभिनय गरेका फिल्मको ब्यापर खासै राम्रो भएन । पर्खी बसेँमा जस्तो अन्य फिल्ममा दर्शकले युनालाई रुचाएनन् । जसका कारण युनालाई सिनेमाबाट गायब हुनु पर्यो । युनाले पर्खि बसेँ पछि हिम्मत–२ मा पनि काम गरिन् । तर हिम्मत–२ ले सोचे जस्तो सफलता पाएन । हिम्मत–२ मा काम गरेकी युनालाई फिल्मले करियरलाई माथि लान्छ भन्ने आश थियो । 
तर उनको आश आशमै सिमित रह्यो । युनाले नेपाली सिनेमामा खासै सफलता पाइनन् । हाल उनी बिवाह गरेर विदेशिएकी छिन् । युना पनि पहिलो फिल्मबाट सफल र त्यसपछि असफल अभिनेत्रीमा पर्छिन् । 
प्रकृति श्रेष्ठ 
अभिनेत्री प्रकृति श्रेष्ठको पहिलो फिल्म हो होस्टेल । ब्लकबस्टर फिल्म होस्टेलमा काम गरेकी उनले त्यसपछि आभास, जिन्दगी  रक्स, उत्सवलगायतका फिल्ममा काम गरिन् । तर उनलाई ति फिल्महरुले खासै सफलता दिएनन् । प्रकृतिसँगै होस्टेलबाट डेबयु गरेका अभिनेता अनमोल अहिले नेपाली सिनेमाका मंहगा र सफल अभिनेता बनिसकेका छन् । तर प्रकृति भने अहिले म्युजिक भिडीयोमा सिमित छन् ।  यस हिसाबले प्रकृति पनि पहिलो फिल्मले सफल र त्यसपछि फ्लप भएकी अभिनेत्रीको सूचीमा पर्छिन् ।  
शशी श्रेष्ठ 
शशी श्रेष्ठको पहिलो फिल्म होस्टेल रिटन्र्स सफल भयो । उनको पहिलो फिल्म रिलिज भएको एक वर्ष बितिसक्दा पनि अरु फिल्ममा आउने छाँटकाँट देखिएको छैन । करियरको शुरुको फिल्मले सफलता पाएसँगै शशीको चर्चा भयो । तर फिल्मले सफलता पाएपनि नायिकाले भने खासै सफलता पाइनन् । त्यही फिल्ममा काम गरेका कमेडीयन नाजिर हुसेनले त्यसपछि झण्डै आधादर्जन फिल्ममा काम गरिसकेका छन् । त्यस्तै अन्य कलाकाहरु पनि म्यूजिक भिडियोमा व्यस्त छन् । तर शशी भने गायबै छिन्  ।
उज्यालाे र forseenetwork.com काे सहकार्य
