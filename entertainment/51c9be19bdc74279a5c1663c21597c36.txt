‘डेढ इश्किया’मा माधुरी लाजले भुतुक्कै

मंसिर १२ – नृत्य र अभिनयले दर्शकलाई भुतुक्कै पार्ने माधुरी दीक्षित आफै लाजले भुतुक्कै भइन् ।
बलिउडका रोमान्टिक नायक मानिएका साहरुख खान, सलमान खान, अनिल कपूरसँगको रोमान्समा नभई उनी नसिरुद्दिन शाहको रोमान्समा भुतुक्कै भएकी हुन् । बलिउडका रोमान्टिक नायकसंग पटक पटक रोमान्स गरिसकेकी माधुरीलाई विशाल भारद्धाजको फिल्म डेढ इश्कियामा नसिरुद्दिनले भुतुक्कै पारेका हुन् ।
लामो समयपछि बलिउड फर्किएकी माधुरीले बलिउडमा अब्बल मानिएका कलाकार नसिरुद्दिनसंगको अन्तरंग सिनमा आफूलाई लज्जा महसुस भएको बताएकी भारतीय सञ्चार माध्यमले जनाएका छन् ।
बलिउड फिल्म बेटाको ‘धकधक करने लगा’ गीतको नृत्यले दर्शकको मन मुटुमा जरा गाडेकी बलिउड नायिका माधुरी दीक्षित डेढ इश्किया मार्फत फेरि बलिउड फर्किएकी छिन् । यो फिल्ममा माधुरी र नसिरुद्दिनको रोमान्स हेर्न सकिन्छ । फिल्मको प्रमोसनका क्रममा माधुरीले नसिरुद्दिनसंगको रोमान्समा आफु लजाएको खुलासा गरेकी हुन् ।
८० को दशकमा बलिउडमा करियर सुरु गरेकी माधुरीले थुप्रै फिल्ममा सफलता हात पारेकी छिन् । विवाह पछि फिल्मी करियरमा ब्रेक लिएकी माधुरीले डेढ इश्कियाबाट फेरि बलिउडमा उपस्थिति जमाउन लागेकी हुन् ।
डेढ इश्किया बाहेक माधुरीले गुलाब ग्याङमा पनि काम गरिरहेकी छिन् । त्यसमा उनले ग्याङस्टारको भूमिका निभाएकी छिन् ।
