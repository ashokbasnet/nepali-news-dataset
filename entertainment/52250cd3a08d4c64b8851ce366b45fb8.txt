वृत्तचित्रमा इँटाभट्टाका बालमजदुर

विनोद ढकाल/उज्यालो
काठमाडौं, पुस १ – काठमाडौको इँटाभट्टामा काम गर्ने सविर, जोगिन्दर, अर्जुन र वारती खुशीले ओच्छ्यानमा लडिबुडी गरिरहेका छन् । उनीहरु कठ्याङ्ग्रिदो जाडोमा खच्चड धपाउन र चराउन जान परेको छैन ।
वर्षा सुरु भएकाले इँटाभट्टाको काम सकिएको छ, त्यसैले ठेकेदारले उनीहरुलाई घर पठाउने तयारी गरिरहेको छ । उनीहरुको ज्यालाबाट कटाएर ठेकेदारले नयाँ लुगा पनि किनिदिएको छ । घर जान पाउने भएपछि चारैजना एक अर्कासँग जिस्कँदै रमाइलो गरिरहेका छन् ।
काठमाडौ अन्तराष्ट्रिय पर्वतीय फिल्म महोत्सव (किम्फ)को अन्तिम दिन देखाइएको वृत्तचित्र ‘झ्याउली’को एक दृष्य हो यो । यस वृत्तचित्रमा इँटाभट्टामा काम गर्ने १० वर्षभन्दा कम उमेरका ४ जना बाल मजदुरको कथा समेटिएको छ । नेपालगञ्ज र भारतको बाबागञ्जबाट काठमाडौ नजिकैको इँटाभट्टामा काम गर्न ल्याइएका यी बालकहरु बिहान ५ वजेदेखि खच्चड चराउने र इँटा बोकेको खच्चडलाई एक ठाउँबाट अर्को ठाउँसम्म पुयाउने काम गर्छन् ।
हिउँद सुरु भएसँगै ल्याइने यी बालकले ५ महिनासम्म खच्चडसँगै काम गर्छन्, तर ज्याला भने खच्चडको भन्दा आधा पनि पाउँदैनन् । एउटा खच्चडले महिनामा ५ हजार कमाउँछ भने बालकले २ हजार मात्र । अझ उनीहरुले आफ्नो कमाइ पनि देख्न पाउँदैनन् । ठेकेदारले सिधै अभिभावकलाई लगेर दिन्छन् र उनीहरुलाई हप्ताको ५० रुपैयाँ मात्र दिन्छन् । जाडोको समयमा उनीहरुसँग न्यानो लुगा पनि लगाउन पाउँदैनन् । गोडामा चप्पल जुत्ता पनि हुँदैन । तैपनि निरन्तर काम गरिरहेका छन् यी बालकहरु ।
भारतबाट आएका जोगिन्दर र अर्जुनको ठेकेदार राम्रो परेको छ । उसले भोक लागेको बेला खान दिन्छ । गाली र कुटपिट पनि गर्दैन । तर नेपालगञ्जका वारती र सविरको ठेकेदार भने त्यस्ता छैनन् । उनीहरुले कुट्ने पिट्ने गर्छन् भने भोक लागेको बेला खान पनि दिँदैनन् । अभिभावकहरु भन्दा टाढा रहेर लामो समयसम्म काम गर्ने यस्ता बालकको कारुणिक तस्बिर उतारिएको छ वृत्तचित्रमा । ‘यो बालकहरुको किनबेच नै हो, गाउँबाट एउटा मुखियाले ८÷१० जना बच्चा ल्याएर ठेकेदारहरुलाई दिने र त्यसबापत रकम लिँदो रहेछ’ वृत्तचित्र निर्देशक राकेश कायस्थ भन्नुहुन्छ ‘इँटाभट्टामा उनीहरुको अवस्था देखेपछि यो कुरा धेरै मानिसलाई थाहा दिनुपर्छ भन्ने लागेर डकुमेन्ट्री बनाएको हुँ ।’
ठूला मानिसहरुलाई भन्दा कम ज्याला दिए हुने र इमान्दारीसँग काम गर्ने भएकाले बालकहरु इँटाभट्टामा काम गर्न ल्याइन्छन् । काठमाडौ वरपरका धेरैजसो इँटाभट्टामा बाल मजदुरहरु छन् । ‘हामीले ६ वर्षको बच्चाले पनि काम गरिरहेको देखेका थियौं, तर पछि उसलाई भेट्न पाएनौं’ कायस्थले भन्नुभयो ।
पर्यटन र यात्रा संबन्धि धेरै वृत्तचित्र बनाएका राकेशले सामाजिक विषयमा वृत्तचित्र बनाएको पहिलो पटक हो । पहिलेका वृत्तचित्रबाट कमाएको रकम खर्च गरेर यो वृत्तचित्र बनाएको राकेश बताउनुहुन्छ । ‘यसमा कुनै ब्यापारिक उद्देश्य छैन, काम गर्ने अरु साथीहरुले पनि निशुल्क काम गरिदिएका छन्, हाम्रो खर्च भनेको यातायात, खाना र चाहिने केही सामानहरुमा मात्र भएको छ ।’
यो वृत्तचित्र बनाउन निकै समस्या पर्‍यो । ‘ठेकेदारले बालकहरुलाई भेट्न नदिने, भिडियो खिच्न नदिने र बालकहरुलाई हामीसँग नबोल भनेर गाली गर्थे’ राकेशले भन्नुभयो ‘इँटाभट्टामा नै काम गर्ने अरु धेरै बच्चाहरु थिए जसलाई हामीले भेट्न नै पाएनौं ।’ यो वृत्तचित्र पहिलोपटक यसैवर्ष किम्फमा देखाइएको हो । दर्शकबाट धेरै सहानुभुति पाएको यो वृत्तचित्रलाई निर्देशकले अरु धेरै ठाउँमा देखाउने चाहना राखेका छन् । ‘सुरुमा बनाउँदा देखाउने प्लेटफार्म पाउँछौं कि पाउँदैनौं जस्तो लागेको थियो’ निर्देशक कायस्थले भन्नुभयो ‘बल्ल एक ठाउँमा देखाउन पायौं, हामी जतिसक्दो धेरै ठाउँमा देखाएर नागरिकलाई सचेत पार्न चाहन्छौं, ताकी भोली बालश्रम शोषण रोकियोस् ।’
इँटाभट्टामा काम गर्ने तराईमुलका वासिन्दाले बस्न बनाएको झुपडीलाई ‘झ्याउली’ भन्छन् । त्यसैबाट प्रभावित भएर वृत्तचित्रको नाम राखिएको हो । वृत्तचित्रमा देखाइएको बालकहरुलाई केही सहयोग गर्न नपाएकोमा झ्याउली टोली खिन्न छ । किम्फमा वृत्तचित्र देखाउने ल्याउने उनीहरुको चाहना पनि अधुरै रह्यो । ‘हामीले उनीहरुलाई केही सहयोग गर्न पाएनौं, तर उनीहरुजस्तै बालबालिकाको लागि झ्याउली आश्रम बनाउने इच्छा छ’ राकेशले भन्नुभयो ।
तस्बिर साभारः झ्याउलीको फेसबुक पेज
