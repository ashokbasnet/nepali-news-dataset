सौगातका लागि ‘शब्द’ चल्नै पर्ने, के देखिएला स्टारडम ?

नायक सौगात मल्ल नेपाली चलचित्रका दर्शकको मनमा बस्नुको मुख्य कारण उनको अभिनय हो । हरेक किसिमका अभिनय गर्न सक्ने कारणले नै सौगातसँग काम गर्न धेरै नायिका पनि चाहन्छन् ।
तर, सौगात बक्स अफिसमा सफल नायक होइनन् । उनले सोलो नायकको रुपमा काम गरेको चलचित्रको बक्स अफिस हेर्ने हो भने, गतिलो छैन । ‘लुट, कबड्डी कबड्डी’ चल्नुको कारण सौगात मात्र होइनन् । बक्स अफिसमा भाग्यमानी साबित हुन नसकेको सौगातको मुख्य भूमिका रहेको चलचित्र ‘शब्द’ रिलिज हुन केहि दिन मात्र बाँकी छ ।
पौष २९ गतेबाट रिलिज हुने यो चलचित्रमा सौगातका साथमा कमली वाइवा मुख्य भूमिकामा छिन् । यसको मतलब यो पक्का हो कि, चलचित्रले इनिसियल व्यापार गर्न सौगातको स्टारडम आवश्यक छ ।
अन्य चलचित्रको छायांकनमा व्यस्त भएका कारण सौगात यो चलचित्रको प्रचारमा खासै देखिएका छैनन् । बरु, चलचित्रकी नायिका वाइवाले सौगातलाई अष्ट्रेलियाको भिसा प्रक्रियाका लागि मनास्लुबाट हेलिकप्टर चार्टर गरेर काठमाण्डौ ल्याएको समाचार चर्चित बन्यो ।
कलाकारको स्टारडम देखिन बक्स अफिसमा टिकट धेरै काटिनु पर्छ । के, ‘शब्द’ हेर्न आउने दर्शकको भीड हलमा बाक्लो देखिएला ? सौगात मल्ल फेरि एकपटक स्टारडम परिक्षणको क्रममा छन् ।

