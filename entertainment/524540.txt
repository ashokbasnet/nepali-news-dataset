बिपी कोइराला र मदन भण्डारी मन पर्छः प्रमोद खरेल

अहिलेका व्यस्त गायक हुन् प्रमोद खरेल । स्वदेश एवं विदेशका स्टेज कार्यक्रममा व्यस्त प्रमोद अहिले कार्यक्रमको सिलसिलामा धनगढी पुगेका छन् । सयौं गीत गाइसकेका प्रमोदसँग अनलाइनखबरले गरेको टी-टकः
बिहान कति बजे उठ्नुहुन्छ ?
– ठीक ७ बजे उठ्छु ।
उठेपछि के गर्नुहुन्छ ?
– मुख धोएपछि एक गिलास तातोपानी खान्छु । त्यसपछि चिया पिउँछु । एकछिन रियाजमा बस्छु । बिहान योगा पनि गर्छु ।
आजको कार्यक्रम ?
अहिले धनगढीमा छु । तीन बजेपछि कन्सर्ट सुरु हुन्छ । चिसो असाध्यै भएकाले दिनभरि होटलमै बस्छु । बाहिर घुम्न जाने खालको वातावरण छैन ।
तपाईंले नमस्कार गर्ने र तपाईंलाई नमस्कार गर्ने को धेरै होलान् ?
– बराबरै होलान् । जसले मलाई नमस्कार गर्नुहुन्छ, म फर्काइहाल्छु ।
त्यसरी नमस्कार गर्ने र फर्काउने दिनमा कति होलान् ?
– होलान् ५०/६० जना जति ।
फुर्सदमा के गर्नुहुन्छ ?
– साँच्चै भन्दा अहिले फुर्सद एकदमै कम हुन्छ । फुर्सद भयो भने टिभीमा क्रिकेट, फुटबल हेर्छु । गेम भएको बेला अन्त व्यस्त भए पनि अनलाइनबाट अपडेट हुन्छु ।
सामाजिक सञ्जालमा कत्तिको रमाउनुहुन्छ ?
– मज्जैले । म फेसबुक, ट्वीटर, इष्टाग्राम चलाउँछु ।
तपाईंका केटी फ्यानहरु पनि प्रशस्तै छन्, कस्ता-कस्ता छन् ?
– धेरै खाले हुनुहुन्छ । कोही हाई मात्र भन्नुहुन्छ, कोही कुरै गर्न चाहनुहुन्छ ।
गीत मन पराउने फ्यानहरुमध्ये दिक्क लगाउने पनि छन् होला नि ?
– त्यस्तो दिक्कै बनाउने चाहिँ आजसम्म भेटेको छैन ।
खानेकुरामा के मीठो लाग्छ ?
– खानामा त्यस्तो चुजी मान्छे होइन म । नेपाली परिकार मीठो लाग्छ । त्यस बाहेक कोरियन खाना मन पर्छ ।
भान्साको काम पनि गर्नुहुन्छ ?
– नढाँटी भन्दा मलाई भान्साको काम गर्न आउदैन ।
मन पर्ने राजनीतिज्ञ ?
– बिपी कोइराला र मदन भण्डारी मन पथ्र्यो । अहिलेका केही युवा नेताहरु मन पर्छ ।
दलका नेताहरुप्रति गरिने टिप्पणी कस्तो लाग्छ ?
– राजनीति बिना देश चल्दैन । केही नेताहरुले अलिकति कमजोरी गरेका छन् । सबै खराब भन्ने होइन, राम्रा पनि छन् । सबैलाई एउटा आँखाले हेर्नु हुन्न ।
कस्तो केटी मन पर्छ ?
– सामान्य खालको बौद्धिक युवती मन पर्छ । मलाई तडकभडकले आकर्षित गर्दैन ।

