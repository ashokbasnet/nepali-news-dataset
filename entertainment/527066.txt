सुलेमानलाई ५ आरोपः ‘सधै ‘इकु’ भन्ने नाम नै वेचिरहने हो र ?’

कलाकार सुलेमान शंकर, ‘इकु’ पात्रको रुपमा परिचित छन् । ‘इकु’ बनेरै विभिन्न स्टेजमा प्रस्तुत हुँदै आएका सुलेमान हाँस्य टेलिश्रृङ्खला ‘मेरी बास्सै’बाट चर्चामा आएका थिए । पछिल्लाे समय अभिनयको अतिरिक्त भूकम्प पीडित वालवालिकाको स्यहारमा समेत जुटेका इकुलाई अनलाइनखबरले लगाएको पाँच आरोपः
१.इकु भन्ने एउटै क्यारेक्टरलाई वर्षौ बेचिरहनु भयो भन्ने छ नि ?
मैले ‘इकु’ बाहेक अरु धेरै चरित्र निर्वाह गरेको छु । तर, धेरै कार्यक्रममा ‘इकु’कै माग धेरै भएकाले त्यस्तो भएको हो । अर्को कुरा ‘इकु’ भन्ने क्यारेक्टर हरेकको मनमा बसेको छ । त्यसकारण पनि धेरैलाई ‘इकु’ मात्रै बन्यो जस्तो लागेको होला तर, वास्तविकतामा त्यस्तो हैन ।
२. असाध्यै खर्चालु हुनुहुन्छ रे ?
खर्च त कमाई अनुसार गर्ने हो । म अनावश्यक काममा खर्च गर्दिन । तर, कहिल्यै पनि आफुले नखुवाई साथीहरुको खान सक्दिनँ । चिया खाँदा होस् या खाजा खाँदा आफूले खुवाएपछि मात्रै साथीहरुको खान्छु । त्यहि भएर त्यस्तो आरोप लागेको होला ।
३. हाँस्य कलाकारको कोटीमा पर्नुहुन्छ तर, हसाँउन सक्नुहुन्न भन्छन् नि ?
त्यो चाँही मेरो कार्यक्रम नहेर्नेहरुले भनेका हुन सक्छन् । म युट्युबमा धेरै छैन, त्यहि भएर पनि त्यस्तो लागेको हुनसक्छ । मैले गरेका अभिनय र कमेडी डान्स हेरेर दर्शकले मनोरञ्जन लिएको धेरैलाई थाह छ । यदि मैले हसाउँन सक्थिन भनेँ आठ वर्षसम्म कसरि दर्शकले पत्याउथे होला र ।
४. राम्री केटी देखेपछि नम्बर मागीहाल्नु हुन्छ रे ?
त्यो त हुँदै होईन । बरु राम्री केटीहरुले मेरो नम्बर माग्छन् । कतिले आफ्नो मोबाइलमा फोटो खिचेर मलाई नै भाइबरमा पढाइदिन्छन् ।
५. दुइवटा चलचित्र बनाउनु भयो तर, पछिल्लो चलचित्र असफल भएपछि फिल्म निर्माणवाट भाग्नु भयो भन्छन् नि ?
पहिलो चलचित्र राम्रै भएको थियो । दोस्रो चलचित्रको रिलिज डेट बिग्रदा ब्यापार राम्रो भएन । त्यो बेला केहि समस्या पनि भयो । समस्या पर्‍यो भन्दैमा गाउँमा गएर हलो जोत्ने कुरा भएन । बिदेश गइनँ । अब फेरि दर्शकले मन पराउने खालको चलचित्र बनाउँदै छु ।

