टी टकः म रोमान्टिक गायिका हुँः जानकी तारमी

तीन दर्जन गीतमा स्वर दिएकी गायिका जानकी तारमी मगर अहिले लोक दोहोरीमा जमेकि गायिका हुन् । जापान, हङकङ लगायत युरोपका धेरै मुलुकका दर्शकका विचमा जादुमय स्वर प्रस्तुत गरेकि जानकी अहिले स्वदेशमै हुने स्टेज कार्यक्रममा ब्यस्त छिन् । उनै गायिकासँग अनलाइनखबरले गरेको टी-टकः
बिहान कति बजे उठ्नुहुन्छ ?
बिहान प्राय चाडै नै उठ्छु । कहिले बेलुका कार्यक्रम ढिला भयो भने आठ पनि बज्छ ।
उठेपछि के गर्नुहुन्छ ?
बिहान २ गिलास तातो पानी खान्छु । कालो चिया खाएपछि जाँगर लाग्यो भने मर्निङवाक जान्छु । अहिले त जाडो छ जान्नँ ।
ब्रेकफाष्ट के खानु हुन्छ ?
घरमै हुँदा ब्रेकफाष्ट खान्नँ । १० बजेतिर खाना खाएर निस्कन्छु । कार्यक्रममा गएको बेला ब्रेड र अमलेट खान्छु ।
घरबाट कति बजे निस्कनुुहुन्छ ?
कार्यक्रम भएको बेलामा त जतिवेला पनि निस्कनुपर्ने हुन्छ । कार्यक्रम वा रेकडिङ नभएको बेला ११ बजे घरवाट निस्कन्छु ।
खाना कसले बनाउँछ ?
साँच्चै भन्दा मलाई अरुले बनाएको चित्त बुझ्दैन । प्रायः म आफै बनाउँछु । बहिनीहरुले सहयोग गर्छन् ।
तपाईले बनाउने स्पेशल के हो ?
म सबथोक स्पेशल बनाउँछु । पोलेको खुर्सानी र गोलभेंडालाई सिलौटामा पिँधेर बनाएको अचार निकै मिठो बनाउँछु । मलाई दाल नभएपनि हुन्छ तर, अचार नभई खाना रुच्दैन ।
फेसबुक कत्तिको चलाउनुहुन्छ ?
फेसबुक त मेरो प्राणै हो । तर, म रिप्लाई गर्दिन । म्यासेन्जरमा फोन गर्नेहरु देख्दा दिक्क लाग्छ ।
ब्लक कतिलाई गर्नु भो ?
फेसबुकमा अनावश्यक कुरा गर्नेलाई ब्लक गर्छु । अहिलेसम्म ३०० जति पुग्यो होला ।
अनावश्यक भन्नाले ?
पहिलो दिन राम्रोसँग तपाई भनेर कुरा गर्छन् । भोलीपल्ट तिमी भन्छन् । हुँदा हुँदै तिमीहरु जस्ता गायिका भन्नेहरुलाई ब्लक गरिदिन्छु । म्यासेन्जरमा फोन गरेर सताउनेलाई पनि हटाइदिन्छु ।
आजको कार्यक्रम के छ ?
आज खास केहि कार्यक्रम छैन । साथीहरुसँगै चलचित्र हेर्न जाने कार्यक्रम छ ।
चलचित्र धेरै हेर्नुहुन्छ हो ?
हो म हिन्दी र नेपाली चलचित्र कुनै पनि छुटाउँदिन । प्रायः चलचित्र हलमै गएर हेर्छु । हलमा गएर पपकर्न र चिसो खाँदा निकै मज्जा आउँछ ।
तपाईलाई नमस्कार गर्ने कति होलान् ?
त्यो त कसरि भनौं । म पनि धेरैलाई गर्छु ।
तपाई कस्तो खालकी गायिका ?
म रोमान्टिक गायिका हुँ ।
आफैं भने कत्तिको रमाईलो गर्नुहुन्छ ?
म एकदम रमाईलो गर्नुपर्ने मान्छे हुँ । साथीहरुसँग निकै रमाईलो गर्छु ।
मासिक खर्च कति होला ?
खाजा र चलचित्र हेरेको खर्च मात्रै जोड्ने हो भने महिनामा २५ हजारजति खर्च हुन्छ ।

