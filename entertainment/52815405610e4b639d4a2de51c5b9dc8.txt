आमिरको पक्षमा केजरीवाल, विपक्षमा अनुपम खेर

मंसिर ८ – बलुउडका मिस्टर पर्फेक्सनिस्ट आमिर खानको एक भनाईको विषयमा सामाजिक सञ्जलामा हल्ला मच्चिएको छ । पत्रकारिता क्षेत्रको एक पुरस्कार वितरण समारोहमा आमिरले एक प्रश्नको जवाफमा आफू देशको अहिलेको अवस्थाप्रति चिन्तित रहेको बताएका थिए ।
उनले यो अवस्थाबाट निराश भएर श्रीमती किरण रावले देश छोड्ने सल्लाह दिएको पनि बताएका थिए । आमिरको यो भनाईपछि सामाजिक सञ्जालमा उनको विरोध तथा समर्थनका धेरै मानिस लागेका छन् । दिल्लीका मुख्यमन्त्री तथा आम आदमी पार्टीका संयोजक अरविन्द केजरीवालले आमिरको भनाईको समर्थन गरेका छन् । केजरीवालले आफ्नो ट्वीटमा आमिरले बोलको प्रत्येक शब्द सत्य भएको र आफूले यसको सराहना गर्ने उल्लेख गरेका छन् । केजरीवालले ट्वीटमा केन्द्रमा सरकार चलाइरहेको भारतीय जनता पार्टीले गाली गरेर तथा धम्की दिएर नागरिकको आवाज दबाउन खोजेको आरोप लगाएका छन् । भाजपाले यस्तो गर्नुको साटो नागरिकमा सुरक्षा भावना कायम राख्नका लागि केन्द्र सरकार मार्फत ठोस काम गर्नु पर्ने केजरिवालको तर्क छ । तर आमिरसँग धेरै चलचित्रमा सँगै काम गरेका अभिनेता अनुपम खेरले आमिरको भनाईको आलोचना गरेका छन् । अनुपमले आमिरलाई सम्बोधन गरेर दुई वटा ट्वीट गरेका छन् । दुवै ट्वीटमा उनले आमिरको भनाईको आलोचना गरेका छन् । अभिनेता अनुपमकी श्रीमती अभिनेत्री किरण खेर भाजपाकी सांसद हुन् ।
अनुपमले देशमा बढ्दै गएको असष्हिणुताको विरोधमा राज्यको तर्फबाट प्राप्त सम्मान फिर्ता गर्ने लेखक तथा कलाकारको पनि विरोध गरेका थिए । उनले यसको विरोधमा मार्च फर इन्डिया निकालेका थिए ।
उनले लेखक तथा कलाकार देशलाई बदनाम गर्ने कोशिशमा लागेको आरोप लगाएका थिए । ट्वीटर तथा फेसबुकमा आमिरको विरोध तथा समर्थनमा अरु धेरै लागेका छन् । 
– एजेन्सीको सहयोगमा
