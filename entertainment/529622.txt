रेखाको फिल्ममा सुदर्शन र अर्पण हिरो, ‘रुद्र प्रिया’ नाममा बन्ने भयो प्रोजेक्ट

बाहिरी ब्यानरको २ चलचित्रमा लगालग काम गरेपछि नायिका रेखा थापाले रेखा फिल्मस्बाट नयाँ चलचित्र बनाउने घोषणा गरेकी छिन् । चलचित्रको मेकिङ शैलीलाई पूर्ण रुपमा परिवर्तन गर्दै रेखाले नयाँ टिमसँग काम गर्न लागेकी हुन् ।
रेखा फिल्मस्ले दिएको जानकारी अनुसार चलचित्र ‘माला’का निर्देशक सुदिप भूपाल सिंहले उनको नयाँ चलचित्रको निर्देशन गर्नेछन् । चलचित्रको नाम ‘रुद्रा प्रिया’ राखिएको छ । चलचित्रको मुख्य भूमिकामा अर्पण थापा र सुदर्शन थापालाई अनुवन्धित गरिएको छ । चलचित्रको छायांकन चैत्रको पहिलो हप्तादेखि सुरु हुनेछ । यो चलचित्र आउँदो बर्षको दशैमा रिलिज गरिने रेखाको भनाई छ ।
चलचित्रको कार्यकारी निर्माताको रुपमा रमेश पौडेल रहनेछन् । जसले, ५० प्रतिशत शेयर होल्डरको रुपमा चलचित्रमा लगानी गर्नेछन् । उनी सीम टीभीका मेनेजिङ डीरेक्टर पनि हुन् ।
संजय लामाको छायांकन रहने चलचित्रमा सुरेश अधिकारीको संगीत रहनेछ । पछिल्लो बर्षयता नेपाली समाजमा महिलाहरुमाथि घटिरहेको दर्दनाक घटनाको कथामा यो चलचित्र बन्नेछ । जसमा, खराव परिस्थितीसँग जुध्न सक्ने एक सशक्त नेपाली नारीको प्रतिनिधित्व गर्दै रेखाले मुख्य भूमिका निर्वाहा गर्नेछन् ।

