वैद्यको लहलहैमा गजुरेल मुडुल्लै !

काठमाडौ, असोज २ – हाँस्य व्यंग्य कलाकार मनोज गजुरेल क्यारिकेचर गर्दा तालुको बखान पनि खुबै गर्छन् ।
आफ्नो टाउकोमा पनि कपाल गन्न नै मिल्नेगरी घट्न थालेपछि उनले तालुलाई पनि हाँसीमजाकको विषय बनाउन थालेका हुन् ।
‘मेरा सानो दुःखले आज्र्येको तालु होइन यो, चारजातका जुम्रा र छत्तीस वर्णका चायाको साझा डेरा हो, सबैलाई चेतना भया...।’ स्टेज कार्यक्रममा क्यारिकेचर गर्दा उनले बेलाबेला आफू र आफुजस्तै अरुलाई यसैगरी उडाउँछन् ।
चिल्लै हुन लागेको टाउकोमा जुम्रा बस्ने ठाउँ नभएपनि चायाले भने उनलाई हैरान पारेको छ । खुइलेको टाउकोमा कपाल भर्ने र टाँसिएका चायालाई निमिट्यान्न पार्ने उपाय खोज्दै उनी पनि अरु यस्तै पीडितले झैं ठाउँठाउँ पुगेका छन् । त्यही क्रममा उनले तेल बेच्ने बैद्य भेटेछन् ।
वैद्यले कपाल खौरिएर तेल लगाए ६ महिनामा चाया पनि चट् हुने र कपाल पनि हराभरा भएर पलाउने सल्लाह दिएछन् । त्यसलगत्तै गजुरेलले कपाल खौरिएर आफ्नो फेसबुक पेजमा चिल्लै टाउको भएको फोटो समेत राखेका छन् । ‘ति वैद्यले कपाल खौरिनुहोस्, पहिले नभएको ठाउँमा पनि आउँछ भन्यो र चिल्लै पारें’ उज्यालो अनलाइनसितको जिज्ञासामा गजुरेलले भने । कपाल खौरिएपनि टुपी भने नफालेको उनले बताए । ‘टुपी त परमात्मासँग जोड्ने एन्टेना हो, यो त फाल्नै हुन्न नि’ गजुरेलले ठट्यौली पारामा भने ।
चिल्लै पारेको टाउको छोप्न गजुरेलले बेलाबेला नक्कली कपाल लगाउने गर्छन् । ‘औषधि दलेपछि घामले असर गर्छ भनेर नक्कली कपाल राख्ने गरेको छु’ गजुरेलले भने । नक्कली कपाल चाहिँ उनले क्यारिकेचर गर्न हङकङबाट ल्याएका हुन् ।
