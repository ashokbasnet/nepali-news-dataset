म उत्पात राम्री हैनः गायत्री थापा

गायिका एवं गीतकारको रुपमा चिनिन्छिन् गायत्री थापा । दर्जनौं गीत गाइसकेकी थापाले दुई सयभन्दा बढी गीत लेखिसकेकी छिन् । परिआउँदा उनी म्युजिक भिडियो निर्देशन समेत गर्छिन् । उनै गायिकासँग अनलाइनखबरले गरेको टी-टकः
बिहान कति बजे उठ्नुहुन्छ ?
– सधैं बिहान ४ बजे उठ्छु ।
उठेपछि ?
– एक गिलास पानी खान्छु । नुवाईधुवाई गरेपछि पूजा गर्छु । अहिले त जाडो छ, अरु बेला एक घण्टाजति रियाज गर्छु । मेरो आफ्नै शिवदर्शन डिजिटल कम्पनी भएकाले सुटिङ भइरहन्छ । सुटिङ भएको दिन म घरमै खाना बनाएर लैजान्छु । बाहिरको खाना त्यति स्वस्थ हुँदैन ।
आजको कार्यक्रम ?
– भोलि रामचन्द्र काफ्लेको गीतको सुटिङ छ । अहिले डे्रसका लागि जाँदै छु । दिउँसो लोकेशन हेर्न जानु छ । तीन बजेतिर डे्रसका लागि फेरि बुटिकमा पुग्छु ।
तपाईं आफैं भिडियो निर्देशन पनि गर्नुहुन्छ, होइन ?
– गर्छु । तर, मलाई निर्देशक बन्न रहर लागेर होइन । कहिलेकाहीँ सुटिङमा डाइरेक्टर ढिला आउँदा म आफैं पनि गर्छु । स्पटमा पुगिसकेपछि जसरी पनि काम गर्नैपर्ने बाध्यता हुन्छ ।
तपाईको युनिटमा धेरै जना तपाईंभन्दा सानो उमेरका हुन्छन्, काम गर्न कत्तिको गाह्रो हुन्छ ?
– मैले नयाँ भाइ-बहिनीहरुलाई अडिसन लिएर सिकाएर मात्रै अभिनय गराउँछु । केहि भाइ-बहिनीले त राम्रै गर्छन् । तर, केहीलाई काम गराउन निकै गाह्रो हुन्छ ।
अहिलेसम्म मोडलिङमा कतिलाई ल्याउनुभयो ?
– कति हो कति । अहिले सबैको नाम आउँदैन ।
फेसबुक कत्तिको चलाउनुहुन्छ ?
– अहिले त गीत एवं भिडियो प्रचारको फेसबुक निकै राम्रो माध्यम बनेको छ । त्यसैले चलाउने गरेको छु । भिडियोहरु युट्युबमा हालेसँगै फेसबुकमा पनि अपडेट गर्छु ।
पूजापाठमा कत्तिको रुचि छ ?
– बिहान घरमा पूजा गर्ने त बानी नै भइसक्यो । मन्दिरै धाउने बानी चाहिँ त्यति छैन । मंगलबार फास्टिङ पनि हुन्छ ।
ज्योतिषीलाई हात हेराउनुभएको छ ?
– पहिला हेराएको थिएँ । अहिले छैन । भविष्यबारे अनेक कुरा सुन्नुपर्दा टेन्सन हुन्छ ।
आफूलाई कत्तिको राम्री छु जस्तो लाग्छ ?
– ठीकै । म त्यस्तो उत्पात राम्री छैन ।
बाहिरको व्यस्तता बीच घरमा काम गर्न कत्तिको समय मिल्छ ?
– मैले घरको काम गरेको देख्दा श्रीमान खुसी हुनुहुन्छ । अहिले त छोराले पनि सघाउँछ ।
स्कूल पढ्दाका साथीहरुसँग भेटघाट हुन्छ ?
– एक-दुई जना सम्पर्कमा छन् । मसँग स्कूल पढेका तर, सात/आठ कक्षा पढेर छोडेकाहरु अहिले गाउँमै छन् । अरु धेरै त विदेशतिर छन् ।

