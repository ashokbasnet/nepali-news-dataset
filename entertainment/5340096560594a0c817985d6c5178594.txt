अन्तराष्ट्रिय आदिवासी चलचित्र महोत्सव आजदेखि

काठमाडौ, असार २८ – छैटौं नेपाल अन्तर्राष्ट्रिय आदिवासी चलचित्र महोत्सव काठमाडौमा शुरु हुँदैछ । महोत्सवको उद्घाटन बिहीबार दिउँसो राष्ट्रिय सभागृहमा गरी प्रदर्शनी भने पर्यटन बोर्डमा हुनेछ । राष्ट्रिय तथा अन्तर्राष्ट्रिय चलचित्रकर्मीहरुको सहभागीता रहेको महोत्सव चार दिनसम्म चल्ने छ ।

 

महोत्सवमा सहभागीताका लागि नेपाल सहित २६ देशबाट दुई सय भन्दा बढि चलचित्र, छोटा चलचित्र, वृत्तचित्र, एनिमेसन फिल्म, म्युजिक भिडियोको आवेदन परेपनि जम्मा ८० वटा छोटा लामा चलचित्र र वृत्तचित्र छनोट भएका महोत्सव आयोजक समितिले जनाएको छ ।

महोत्सवका लागि नेपालका २७ वटा र अरु १९ देशका ५२ वटा चलचित्र छनोट भएका छन् । १७ वटा नेपाली चलचित्रको प्रिमियर हुनेछ । महोत्सवमा ताईवानको आदिवासी चलचित्रको विशेष प्रदर्शनी हुनेछ ।

महोत्सवमा विभिन्न विषयमा गोष्ठी, हस्तकला, पुस्तक, श्रव्यदृश्य प्रदर्शनी, चित्रकला कार्यशाला तथा खाना महोत्सव हुनेछ । महोत्सवका चलचित्र हेर्नका लागि प्रतिव्यक्ति प्रति चलचित्र ३० रुपैंया र विद्यार्थी छुटमा १५ रुपैंया शुल्क तोकिएको छ । बिहीबार पहिलो दिन ‘चौरी गोठ तर छैन’ र ‘भूतहरुको दुश्मन’ को प्रिमियर हुनेछ ।
