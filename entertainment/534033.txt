‘बीग आइकन’ संगीतको कुम्भमेला
‘बिग आइकन अब बिग एफएमको मात्रै रहेन, यो त सबै पोखरेलीको हो । त्यतिले मात्रै पनि पुग्दैन, यो त सम्पूर्ण नेपालीहरुको हो ।’ व्यवसायी तथा पुराना रंगकर्मी बुद्ध गुभाजुले बिग आइकन सम्बन्धि यस्तो प्रतिक्रिया दिन्छन् ।
यस्तो प्रतिक्रियाहरु खुब आउँछन् । गायन रियालिटि शोहरुको बीचमा बिग आइकनको उँचाई निकै माथि छ । कारण, सातौँ सँस्करणसम्म निरन्तर आयोजना भएको र कुनै पनि विवादमा नफसेको बिग आइकन पोखराकै चिनारीको रुपमा स्थापित बनिसकेको छ । ‘गायन प्रतियोगिताहरुमाझ बिग आइकनले एउटा ईतिहास रचेको छ ।’ बिग आइकन आयोजना गर्दै आएको संस्था बिग एफएमका अध्यक्ष महेश भण्डारी बताउँछन् ।
‘संगीत क्षेत्रमा कदम चाल्ने चाहना भएका प्रतिभाको खोजी र उत्कृष्टको छनौट नै प्रतियोगिताको लक्ष्य हो ।’ भण्डारी अगाडि थप्छन्-‘यहाँका प्रतिभा यहीँ रहेर ‘स्टारडम’ सिर्जना गर्नु कठीन र जटील कुरा हो । मोफसलमा रहेर हामीले यो सवालमा एउटा प्रयास गरेका हौँ । र, हाम्रो प्रयासमा हामी सफल पनि भएका छौँ ।’ हालसम्म बिग आइकन बनेका र बिग आइकनसँग जोडिएका थुप्रै गायन प्रतिभाहरुले राष्ट्रियस्तरमा प्रभाव जमाएको कुराले यो कुरालाई पुष्टी गर्ने उनले बताए ।
अहिलेसम्म को को बने बिग आइकन ?
म्याग्दीका गगन पुन पहिलो बिग आइकन बनेका हुन् । बिग आइकन बनेसँगै उनी नेपाली साँगीतिक क्षेत्रमा निकै चर्चाको पात्र बने । यो बीचमा उनले ‘गगन’ नामक एल्बम सार्वजनिक गरिसकेका छन् । देश तथा विदेशमा हुने विभिन्न साँगीतिक कार्यक्रममा रोजाईका गायक मानिने गगन यतिबेला साँगीतिक टुरको क्रममा यूरोपमा छन् ।
पोखराकै सुमन गौतम पहिलो बिग आइकनको पनि प्रतिस्पर्धी हुन् । बिग आइकन हुनासाथ उनले राजु गिरीको फिल्म ‘रक्षा’को टाइटल गीत गाए । ‘हेर्दै मलाई’, ‘मर्न त मर्छु म’ लगायतका गीतहरु एनका चर्चित गीतहरु हुन् । केहि समय पोखरामै रहेर संगीतकर्ममा व्यस्त बनेका गौतम यतिबेला यूकेमा छन् । उनले यूकेमा पनि संगीतकर्मलाई निरन्तरता दिईराखेका छन् ।
सर्लाहीका नबिन काफ्ले पोखरामा रहेर व्यवसाय गर्दै आएका छन् । पछिल्लो समय संगीतकार अर्जुन पोखरेलको सँगीतमा बनेको ‘त्यहि नराम्री राम्री लाग्छ, बसेपछि माया’ बोलको गीतबाट उनी अझै बढि चर्चित बने । र, संगीतमा अझै राम्रो गर्ने लक्ष्य सहित संगीतकै विषयमा थप अध्ययन गरिरहेका छन् ।
चौथो बिग आइकन हुन् मुस्कान रानाभाट । बिरौटा पोखराकी रानाभाट हालसम्मकै सबैभन्दा कान्छि बिग आइकन बिजेता हुन् । र, उनी बिग आइकनको ईतिहासमा पहिलो महिला बिजेता पनि हुन् । सानै उमेरदेखि संगीतमा लागिपरेकी मुस्कान हाल पोखरा र आसपासमा हुने विभिन्न साँगीतिक कार्यक्रममा रोजाईका कलाकार हुन् । उनी हाल बिग एफएमसँग पनि आबद्ध छिन् ।
मुस्ताङका कुन्साङ गुरुङ पाँचौ बिग आइकन हुन् । उनी हाल साँगीतिक क्षेत्रमै क्रियाशिल छन् । उनले गाएको गीत ‘यति धेरै माया’लाई दर्शकले निकै रुचाएका थिए । साजन आले चितवन पटिहानीका हुन् । सामान्य परिवारका साजन बिग आइकन बन्नकै लागि पटिहानीबाट पोखरासम्म आईपुगेका थिए, एउटा सपना बोकेर । अन्ततः उनको सपना पुरा पनि भयो । बिग आइकन बनेपछि काठमाण्डौमा बसेर साँगीतिक करिअरलाई अगाडि बढाईरहेका साजन केहि हप्ता अगाडि साँगीतिक टुरको क्रममा बेलायत पुगेर फर्किसकेका छ्न ।
बिजेताहरु बाहेक बिग आइकनसँग जोडिएका केहि त्यस्ता प्रतिभाहरु ऋहिले नेपाली साँगीतिक फाँटमा निकै चर्चित छन् । दुर्गा परियार, आशिषदास दियाली, नरजंग गुरुङ, माया गुरुङ, सिडिबिजय अधिकारी लगाएत पनि बिग आइकनकै उत्पादन हुन् । बिग आइकनकै माध्यमबाट उनीहरुले आफ्नो गायन करिअरलाई अझै बढि उकासेका थिए ।
कस्तो छ बिग आइकनको ईतिहास ?
८ वर्ष अगाडि स्थापना भएको बिग एफएमले शुरुवातबाटै गायन प्रतियोगिता बिग आइकन गर्दै आएको छ । र, यो प्रतियोगिता वर्षेनी झन् बिस्तारित हुँदै आएको ईतिहास छ । सन् २०१० मा आयोजना भएको पहिलो बिग आइकनमा ६ सय ३० जना प्रतिभाहरु यो मञ्चमा प्रतिस्पर्धी भएर उभिएका थिए । त्यसको अर्को वर्ष सन् २०११ म्ा भएको दोस्रो सँस्करणको बिग आइकनमा भने ४ सय ६५ जनाले प्रतियोगितामा सहभागिता जनाए ।
जब तेस्रो सँस्करणको शुरुवात भयो । त्यसपछि भने कुनै पनि हिसाबले यो गायन प्रतियोगिताले पछाडि फर्केर हेर्नुपरेको छैन । तेस्रो सँस्करणमा आईपुग्दा सहभागिताको सँख्या ६ सय ७० पुग्यो । त्यतिबेला ४६ जिल्लाबाट गायन प्रतिभाहरुको सहभागिता रहेको एफएमले जनाएको छ । चौथो सँस्करणमा ४८ जिल्लाका ७ सय ७० जनाले सहभागिता जनाएको बिग आइकनमा पाँचौ सँस्करणसम्म आईपुग्दा त्यो सँख्या बढेर ८ सय १० मा पुग्यो । र, छैठौँ सँस्करणमा ४२ जिल्लाका ९ सय ३ जनाले सहभागिता जनाए ।
सबैभन्दा पछिल्लो सँस्करण (सातौँ सँस्करण, जो केहि दिनमा शुरु हुँदैछ) मा त झन् बढि गायन प्रतिभाहरु सहभागिता हुने निश्चित छ । आयोजक बिग एफएमका अनुसार यो पटक झण्डै १२ सयको हाराहारीमा आवेदन फाराम प्राप्त भैसकेको छ । यो शुक्रबारसम्म आवेदन फाराम खुला गरिएकोले यो सँख्या अझै बढ्ने एफएमका कार्यक्रम सँयोजक संजोग बस्यालले जानकारी दिए ।
साँगीतिक शहर मानिने पोखरामा हुने यो ‘ग्राण्ड इभेन्ट’ बिग आइकनको सातौँ सँस्करण माघको १५ गतेदेखि शुरु हुँदैछ । अघिल्ला सँस्करणको तुलनामा अझै भव्य तरिकाले यो पटकको गायन प्रतियोगितालाई लैजाने एफएमले जनाएको छ । र, फेरि साँगीतिक क्षेत्रले एउटा नक्षत्र पाउनेछ । कुल २५ वटा अडिसनमार्फत छानिएर आएको एक जनाले सातौँ सँस्करणको उपाधी चुम्नेछ ।
आयोजक बिग एफएमले त बिग आइकनलाई संगीतको एउटा ‘कुम्भमेला’ कै रुपमा लिने गरेको छ । त्यति मात्रै होईन, यो गायन प्रतियोगिताका लागि पोखरा र आसपासका स्रोताहरु पनि निकै आतुर छन् । देश विदेशमा भएका नेपाली समुदायले यो इभेन्टप्रति देखाएको चासोले यसको पुष्टी गर्छ । र, यो पर्खाई केहि दिनमै सकिँदैछ ।

