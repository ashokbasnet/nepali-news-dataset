खगेन्द्र र सुरक्षाको ‘धनपति’को रिलिज डेट फाइनल

चलचित्र ‘पशुपति प्रसाद’ पछि निर्देशक दीपेन्द्र के खनाल र कलाकार खगेन्द्र लामिछानेको जोडी फेरि अर्को चलचित्रमा काम गर्दैछन् । खगेन्द्रको मुख्य भूमिका रहनेगरि दीपेन्द्रले बनाउन लागेको चलचित्रको नाम ‘धनपति’ राखिएको छ ।
टुकी आर्टस् प्रालि र दीपेन्द्र के खनाल प्रोडक्शनको ब्यानरमा बन्न लागेको यो चलचित्र आउँदो बर्षको असार २३ गतेबाट विश्वव्यापि प्रदर्शनमा आउने भएको छ । निर्माता रोजिना सिटौला र निर्देशक खनालले जारी गरेको विज्ञप्तीमा माघ २७ गतेबाट चलचित्रको छायांकन सुरु हुने र आउँदो बर्षको असार २३ गतेबाट प्रदर्शन हुने बताइएको छ । सपना र अहंकारले मानिसलाई कता कता पुर्‍याउँछ भन्ने कथामा यो चलचित्र बन्नेछ ।
चलचित्रमा कथा, पटकथा तथा संवाद खगेन्द्रकै छ । रजना नापित र समिर देवकोटा चलचित्रका सह-निर्माता हुन् । चलचित्रको मुख्य भूमिकामा खगेन्द्र लामिछाने र सुरक्षा पन्त छन् । साथमा मनिष निरौला, आशान्त शर्मा, हरिहर शर्मा, सुरवी बर्तौला, रवि गिरी, कमल देवकोटा, प्रकाश घिमिरे लगायतका कलाकारको पनि मुख्य भूमिका रहनेछ ।

