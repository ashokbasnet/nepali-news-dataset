‘म यस्तो गीत गाउँछु’मा सुदर्शनसँगै पूजा पनि निर्माता

चलचित्र ‘पर्व’ खिचिएकै क्यामेराका कारण सुदर्शन थापाले निर्देशन गर्न लागेको चलचित्र ‘म यस्तो गीत गाउँछु’को छायांकन केहि ढिला सुरु हुने भएको छ । तर, निर्देशक थापाले यहि महिनाबाट छायांकन सुरु गर्ने बताएका छन् ।
नायक पल शाह र नायिका पूजा शर्माको मुख्य भूमिका रहने यो चलचित्र पूर्ण रुपमा प्रेम कथामा तयार हुँदैछ । चलचित्रलाई लिएर छायांकन अगावै दर्शकमा कौतुहलता पनि छ ।
निर्देशक थापाको मात्र लगानीमा बन्ने भनिएको यो चलचित्रमा अब नायिका पूजा शर्मा पनि निर्मात्रीको रुपमा अगाडि आएकी छिन् । पूजा र सुदर्शनको संयुक्त लगानीमा चलचित्र बन्ने भएको हो ।
यसैविच, चलचित्रका लागि रेकडिङ गरिएका ९ गीतमध्ये जम्मा ३ वटामात्र गीत चलचित्र भित्र समावेश गरिने भएको छ । निर्देशक थापाले दिएको जानकारी अनुसार, ९ मध्ये ७ वटा गीतको त मिक्सिङ नै भैसकेको थियो ।
उनका अनुसार, सुगम पोखरेल, अर्जुन पोखरेल, प्रमोद खरेल र अन्जु पन्तको आवाजमा समावेश ३ वटा गीत चलचित्रमा समावेश गरिनेछ । बाँकी गीतलाई के गर्ने भन्ने निर्णय नभैसकेको उनले बताए । चलचित्रमा अर्जुन पोखरेलले संगीत भरेका छन् ।

