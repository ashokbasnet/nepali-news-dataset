टीका भण्डारीलाई ५ आरोपमा -‘महिलाका लागि निःशुल्क काम गर्नुहुन्छ हो ?’

पाँचसय भन्दा बढी गीतमा संगीत दिएका संगीतकार तथा गायक टिका भण्डारीले २३ वटा एल्बममा काम गरेका छन् । पछिल्लो समय संगीत सिर्जनाको अतिरिक्त गायक/संगीतकारको वारेमा लेख्न समेत सुरु गरेका भण्डारीलाई लेखनमार्फत कलाकर्मीको अति प्रसंसा गरेको आरोप समेत लाग्ने गरेको छ । उनै भण्डारीलाइ अनलाइनखबरले लगाएको पाँच आरोप :
१. तपाई प्रशंसाको भोको हुनुहुन्छ भनिन्छ । आलोचना सुन्नै चाहनुहुन्न हो ?
मेरो वारेमा गरिएका जति पनि आलोचना सुन्न तयार छु । सुनेको पनि छु । प्रशंसाको कुरा गर्दा संसारका कुनै पनि कलाकारले आफ्नो राम्रो कर्मको प्रशंसा चाहन्छन् । म पनि त्यहि प्राणी हुँ, मैले राम्रो काम गरेको छु भने प्रशंसा सुन्न किन कन्जुस्याई गर्ने ?
२. सहकर्मीहरुको धेरै आलोचना गर्नुहुन्छ भन्ने आरोप छ नि ?
यो एकदमै गलत हो । मैले आफ्ना अग्रजहरुको जहिल्लै सम्मान गरेको छु । अरुको अनावश्यक आलोचना गर्ने काम म वाट हुन्नँ । आफ्ना सहकर्मी मात्रै हैन नयाँ आउने भाईबहिनीहरुलाइ पनि प्रेरणा दिने काम गरेको छु ।
३. संगीत, गायन र प्यारोडीसम्म गाउनु भयो तर, सधै औसतमै सिमित हुनुभयो भनेर पनि तपाइको आलोचना हुन्छ नि ?
संगीत त मैले ०४५ सालदेखि सुरु गरेको हुँ । प्यारोडी ०५२ सालमा पहिलो पटक गाएँ । त्यसपछि धेरै कार्यक्रमबाट म मलाई प्यारोडीकै लागि निम्ता आउन थाल्यो । अहिले पनि स्टेजबाट प्यारोडीको निम्तो आउछ । यदि दर्शकलाइ मन परेको थिएन भने निम्तो कसरि आयो होला ?
४. तपाईले गायक-संगीतकारको वारेमा लेख्नु पनि भयो । अत्याधिक प्रसंसा गर्नुभयो भन्नेछ नि ?
मलाइ पनि केही ब्यक्तिले भन्नु भयो । संगीतकर्मीको वारेमा अतिरञ्जनायुक्त लेखिस् भनेर । मैले आजसम्म जति जनाको वारेमा लेखेको छु । उहाँहरुको कर्मको वारेमा लेखेको छु । ब्यक्तिगत जीवनको वारेमा कुनै प्रशंसा गरेको छैन । कोही ब्यक्तिले साँच्चै राम्रो संगीत गरेको छ भने उसले राम्रो संगीत गर्‍यो भनेर लेख्नुलाई प्रशंसा गर्‍यो भनिरहन नपर्ला । किनकी कोही ब्यक्तिले जीबन नै गीत संगीतमा समर्पण गरेको छ भने उसको त्यहि काम उल्लेख गर्नु स्वभाविक हो जस्तो लाग्छ ।
५. महिला गायिकाको लागि सित्तैमा पनि काम गर्नु हुन्छ रे हो ?
अहिलेसम्म पाँचसय भन्दा बढी गीतमा संगीत गरेँ । मेरो धेरै गीतमा पुरुष गायककै स्वर रहेको छ । केहि महिलाहरुले पनि गाएका छन् । तर, सित्तैंमा कसैलाई पनि गरिदिएको छैन । केहि बालवालिकाको लागि भने सित्तैमा पनि काम गरेको छु ।

