दीपकको ‘गुरुङ्सेनी नानी’ सार्वजनिक

लामो समयदेखि संचारकर्ममा आवद्ध रहेका दीपक गुरुङले गायकको रुपमा आफ्नो थप परिचय बनाएका छन् । सञ्चारकर्मीसँगै गायकको पनि परिचय थप्ने क्रममा उनले काठमाडौँमा आफ्नो पहिलो गीतिसंग्रह ‘गुरुङ्सेनी नानी’ सार्वजनिक गरे ।
गायक तथा संगीतकार प्रकाश गुरुङ, रिपोटर्स क्लवका अध्यक्ष ऋषि धमला, पत्रकार दीपेन्द्र लामा लगायतको हातबाट विमोचित संग्रहमा ६ गीत छन् । पछिल्लो समय सुन्ने भन्दा हेर्ने परिपाटीको विकास भएको भन्दै संग्रहका सबै गीतको भिडियो समेत निर्माण गरिएको गुरुङले बताए ।
विमोचन कार्यक्रममा सग्रह भित्र रहेको शिर्ष गीतको भिडियो समेत प्रदर्शन गरिएको थियो । संग्रहका गीतमा सन्तोष धिमालको संगीत छ । संगीतकार धिमाल बाहेक मनोज केसी र गायक गुरुङ स्वयमले पनि संग्रहका गीतमा शव्द रचना गरेका छन् । कार्यक्रममा बोल्दै प्रमुख अतिथि संगीतकार प्रकाश गुरुङले दीपकका गीतमा सजिलो मेलोडी र सुन्दा मीठा लाग्ने गीत भएको बताए ।

