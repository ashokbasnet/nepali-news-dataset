यसरी तयार भयो नेपाली क्रिकेट गीत

अर्जुनकुमार संग्रौला/उज्यालो
काठमाडौ, चैत ४ – नेपाली क्रिकेट टोलीको हौसला बढाउन तयार पारिएको ‘नेपाली क्रिकेट गीत’को चर्चा यतिबेला निकै चुलिएको छ ।
करिब एक महिनाअघि तयार यो गीत अहिले युट्युबमा ५८ हजार भन्दा धेरै पटक हेरिसकिएको छ । सनुप पौडेल, कर्मा ग्याल्जेन र राज सिग्देलले गाएको यो गीतका संगीतकार शम्भुजित बाँस्कोटा हुन् । गीतकार सन्तोष पौडेल हुन् भने म्युजिक एरेन्ज साहस शाक्यले गरेका हुन् ।
संगीतकार बाँस्कोटा आफुपनि क्रिकेट प्रेमी भएको सुनाउँदै भन्छन् ‘देशको गौरव र महिमा बोक्ने यति ठुलो म्याचको लागि गीत सिर्जना गर्न पाउदा बेग्लै आनन्द आउदो रहेछ ।’ गीतको लागि लय संगीत तयार पार्दा नै आफुलाई नेपाली टिमले जित्ने कुराको सकारात्मक प्रभाव आइसकेको र त्यही सोचाईका आधारमा गीत बनाएको उनी बताउँछन् । विश्वकपमा नेपाल पुगेको र यस बिषयमा कसैले गीत बनाईदिओस भन्ने सबैलाई लागिरहेको बेलामा आफुले क्रिकेटकै लागि भनेर गीत बनाएको उनको भनाई छ ।
एक महिनाअघि अंग्रेजी दैनिक द हिमालय टाईम्सकी भीमा प्रधानले बाँस्कोटाले सन्तोस पौडेलले लेखेका शब्दहरु थमाइदिइन र भनिन् ‘हाम्रा खेलाडीहरुलाई हौसला प्रदान गर्ने किसिमको गीत चाहियो ।’ शम्भुजित पनि के काम, उनी पनि परे खेलकुद प्रेमी नै । झन् राष्ट्रिय क्रिकेट टोलीको लागि गीत बनाउने कुरामा उनी किन पछि हट्थे । चलचित्र सेतो बाघको कामलाई थाती राखेर भएपनि ‘ताली बजाइदेऊ’ गीतका लागि संगीत भर्न लागे ।
केही दिनमै उनले काम सिध्याए । अब कसलाइ गीत गाउन लाउने भन्ने चिन्ता सुरु भयो । स्थापित र चलेका गायकहरुबाट यो गीत गाउन लगाउन खोजिएको थियो । तर, चलेका गायक गायिकाहरु ब्यस्त भएपछि कसलाई लिने भन्ने बिषयमा अन्योल भयो । सञ्चारकर्मी तथा म्युजिक भिडियो निर्देशक भुषण दहालसँगको सल्लाहमा शम्भुजितले राम्रो गाउने तर बजारमा त्यति धेरै चर्चा नभएका गायकहरुलाई लिएर गीत रेकर्ड गराए । कर्मा ग्याल्जेन, सनुप पौडेल र राज सिग्दलेले भनेजस्तै किसिमले गीतमा आवाज दिएकाले पनि गति राम्रो भएको सम्भुजित सुनाउछन् ।
रमाइलो कुरा त के छ भने, गायक सनुप पौडेल र राज सिग्देलको अहिलेसम्म पनि भेट भएको छैन रे । सनुप भन्छन् ‘राजजीको बारेमा सुनेको त छु तर हाम्रो भेट भने भएको छैन ।’ राजपनि त्यसै भन्छन् ‘अहिलेको डिजिटल जमानामा आफ्नो अंश गायो अनि हिड्यो, गीत रेकर्डको बेला पनि सनुपजीसँग भेट भएन तर पनि हामीले गरेको कामले प्रसंशा पाउदा धेरै खुशी लगेको छ ।’
सनुप, गायक भएर पुरा गर्नुपर्ने दायित्व पुरा गर्न पाएकोमा खुशी लागेको सुनाउछन् । ‘हामी सबैले नेपाली टिमको सपोर्टमा आफ्नो तर्फबाट जे जे सकिन्छ त्यो गर्नुपर्छ’ उनले भने ‘हामीले गीतको माध्यमबाट हौसला बढाउने काम गरेका छौ, त्यसरी नै सबै नेपालीले आफ्नो तफैबाट खेलाडीको हौसला बढाऔ ।’
गीत रेकर्ड गराइरहदा पनि सकारात्मक प्रभाव आफुमा परेका गायक पौडेलले सुनाए । हङकङसँगको जस्तै गरी बाकी टिमहरुसँग नेपालले खेल्ने र विश्वमा नेपाली क्रिकेट टोलीले अलग्गै पहिचान बनाउने कुरामा उनी पनि विश्वस्त देखिए । गीतको चर्चाले गायक कर्मा ग्याल्जेन पनि उत्साहित  छन् । ‘हाम्रो देश पहिलोपटक वल्र्ड कपमा पुगेको बेला देश र देशको राष्ट्रिय क्रिकेट टिमको लागि गीत गाउन पाउदा धेरै खुशी लगेको छ’ उनले थपे ‘हाम्रा खेलाडीहरुले गरेको प्रस्तुतीले झनै खुशी दिलाएको छ ।’ आफुले यो गीत गाउने मौका पाउनुलाई उनी ठुलो अवसरको रुपमा पनि लिन्छन् । गीतको माध्यमबाट नेपाली क्रिकेट टोलीलाई दिएको शुभकामना लागिरहेको देख्न पाउदा उनी मख्ख छन् ।
युट्युबमा धेरै रुचाईरहेको नेर्पाली क्रिकेट स‌ंबन्धि गीत हेर्नुहोस्:
