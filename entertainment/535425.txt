‘टी टक’मा रवि डंगोलः ‘केटीसँग त्यस्तो गफ हुन्न’

हाँस्य कलाकार रबि डंगोललाई दर्शकले ‘बेईमान’को रुपमा चिन्छन् । हाँस्य टेलिश्रृङ्खला ‘तीतो सत्य’बाट ‘बेइमान’को रुपमा चिनिएका डंगोल आफू हाँस्य कलाकार भएपनि टेम्पुचालक महिलाका विषयमा गम्भिर चलचित्र बनाए, ‘टेम्पु ड्राईभर’ । जुन चलचित्रले युरोपियन मुलुकमा राम्रै चर्चा पाएको थियो । नयाँ चलचित्रको तयारी गरिरहेका डंगोलसँग अनलाइनखबरले गरेको टी-टकः
बिहान कति बजे उठ्नुहुन्छ ?
म बिहान साँढे पाँच बजे उठिसकेको हुन्छु । प्रेसरको रोगी भएकाले बिहान स्वयम्भुलाई एक चक्कर लगाउँछु ।
चिया कति बजे पिउनुहुन्छ ?
त्यसपछि घरमा आएर कालो चिया पिउँछु । त्यसअघि दुई गीलासजति मनतातो पानी पिउँछु । ब्रेकफाष्टको रुपमा तीन पीसजति बिस्कुट खान्छु । १० बजे तीर त खाना खाने बेला भइहाल्छ ।
आजको कार्यक्रम ?
म हिमालयन फिल्म नेटवर्कसँग आबद्ध छु । दिउँसो दुई ठाउँमा रेकडिङका लागि जानु छ । बेलुकी साथीको छोराको ब्रतबन्ध छ, त्यहि जानुछ ।
प्राय घरवाट कति बजे निस्कनुहुन्छ ?
म काम भयो भने मात्रै घरवाट निस्कन्छु । जतिबजे काम पर्छ त्यति नै वेला निस्कन्छु । अरु वेलामा घरमै हुन्छु ।
घरमा के गरेर बस्नुहुन्छ ?
घरमा त त्यहि फेसबुक चलाउँछु, पत्रिका पढ्छु ।
भनेपछि फेसबुकमा लामै गफ हुन्छ ?
म त्यस्तो अनावश्यक गफ गर्दिनँ । फेसबुकमा पनि कामको मात्रै कुरा हुन्छ ।
फेसबुकमा त केटी फ्यान पनि होलान् नि ?
छन् । तर, त्यस्तो गफ हुन्न । बेला वेलामा विभिन्न सन्देशहरु भने पठाउछन् ।
धर्मकर्ममा कत्तिको रुची छ ?
ठिकै । हल्का पूजा गर्छु ।
ज्योतिषलाई हात हेराउनु भएको छ ?
हात हेराएको छैन । पोहोर साल दुर्घटनामा परेँ, ठूलै दशा पो छ कि भनेर चिना हेराएँ ।
भान्साको काम आउँछ ?
पर्‍यो भने जर्बजस्ती बनाउँछु । तर,मलाई मिठो बनाउन केहि पनि आउँदैन । मेरो कमजोरी नै त्यहि हो, म कहिल्यै भान्सामा रमाउन सकिनँ ।
हाँस्नु स्वस्थ जीवनका लागि कति महत्वूर्ण छ ?
त्यो त एकदमै महत्वपूर्ण छ । विज्ञानले समेत हाँस्नु स्वास्थयको लागि फाइदा छ भनेर पुष्टि गरिसकेको छ । त्यसकारण म पनि हाँस्ने गर्छु र हँसाउछु पनि ।
के गर्दा रमाइलो लाग्छ ?
मलाई घुम्न सार्‍है मज्जा लाग्छ । पोखरा र इलाम घुम्न जाने सल्लाह दिन्छु ।

