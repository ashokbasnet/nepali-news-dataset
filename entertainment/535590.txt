निखिललाई लाज लाग्छ हिरोइनसँग रोमान्स गर्न, भन्छन्-‘पीजडा जस्तो एक्सन फेरि गरेकै छैन’

नायक निखिल उप्रेतीको डेब्यू चलचित्र ‘पीजडा’कै नाम सापटी लिएर ‘पीजडा ब्याक अगेन’ बन्ने भएको छ । भोलीबाट यो चलचित्रको छायांकन चितवनबाट सुरु हुनेछ । ‘पीजडा ब्याक अगेन’ नाम राखेपनि यो ‘पीजडा’को सिक्वेल भने हुनेछैन ।
श्रीराम बरालको प्रस्तुतीमा तयार हुन लागेको यो चलचित्रलाई हिमाल केसीले निर्देशन गर्दैछन् । रोहित पुरी, गोविन्द गैरे र चन्द्र अधिकारी चलचित्रका मुख्य निर्माता हुन् । सुशान्त श्रेष्ठ कार्यकारी निर्माता रहेको चलचित्रमा रमेश सुवेदी र बसन्त शर्मा सह-निर्माताको रुपमा छन् ।
मौनता श्रेष्ठको लेखन रहेको चलचित्रलाई सौरभ लामाले खिच्नेछन् । यो चलचित्रमा निखिल उप्रेती, सुस्मिता केसी, सारा, सुन्दर श्रेष्ठ, पुकार भट्टराई भोला सापकोटाको साथमा बाल-कलाकार कुसाग्र भट्टराइको मुख्य भूमिका रहनेछ । 
चलचित्रलाई आउँदो बर्षको दशैमा रिलिज गर्ने तयारी यसको निर्माणपक्षको छ । कार्यक्रममा बोल्दै नायक निखिल उप्रेतीले यो चलचित्र आफ्ना लागि विशेष हुने बताए । ‘पीजडा’ चलचित्रमा काम गर्दा विना सुरक्षा ७ तलाबाट हाम फालेको संझदै निखिलले ‘पीजडा ब्याक अगेन’सम्म आइपुग्दा प्रविधीको विकास भएको बताए ।
उनले यो चलचित्र पारिवारिक कथावस्तुमा तयार हुने र एक्सन अर्कै लेभलको हुने विश्वास दिलाए । उनले चलचित्र ‘पीजडा’को जस्तो एक्सन आफूले फेरि नगरेको दाबी गरे ।
आफूलाई नायिकासँग रोमान्स गर्न भनेपछि सुरुवातदेखि नै लाज लाग्ने गरेको सुनाउँदै निखिलले अब त गर्नै पर्‍यो भने । चलचित्रकी नायिका साराले आफ्नो सपना पुरा हुँदै गएको सुनाइन् । निर्देशक हिमाल केसीले पारिवारिक कथामा तयार हुने चलचित्रमा दर्शकले अपेक्षा गरे अनुसारको एक्सन हुने सुनाए ।

