५ आरोपः चलचित्र नचलेपछि के फूर्ती गर्नु तः केशव भट्टराई

सक्रिय निर्माताको रुपमा चिनिने केशब भट्टराई चरित्र अभिनेता पनि हुन् । पछिल्लो समयका जल्दाबल्दा चरित्र अभिनेताको रुपमा चिनिने भट्टराई आफुले बनाएको केहि चलचित्र असफल भएको स्विकार गर्छन् । कुनै समय अत्याधिक सफल चलचित्र बनाएका निर्माता भट्टराई फेरि त्यस्तै चलचित्र बनाउने दाबी गर्छन् । उनै भट्टराइलाई अनलाइनखबरले लगाएको पाँच आरोपः
१. तपाई महासचिब हुँदा निर्माता संघ फुट्यो, अब निर्माता कमजोर भए भन्छन् नि ?
निर्माता संघ फुटेको यो नै पहिलो पटक होइन । यसअघि पनि अशोक शर्मा निर्मातासंघको अध्यक्ष भएको वेलामा राजकुमार राइ आफैले संघ फुटाएर नयाँ संघ बनाएका थिए । एक पटक फुटाएका राइले जोड्न सक्छन् कि भनेर छोडिदिएँ ।
२. तपाइ महासचिब भएकै बेला संघभित्र आर्थिक हिनामिनाको आरोप पनि लाग्यो ?
यो पनि पुरानै समस्या हो । चुनावको बेला भोट पाइन्छ भनेर भए भरका सदस्यको नविकरण गरिदिने तर, पैसा नतिर्ने चलन थियो । तर, आठलाख जति त बुझाइसके । अब सदस्यता नविकरण वापतको पैसा उठ्न बाँकी छैन होला ।
३. तपाई चलचित्र निर्माणमा सुस्त हुन थाल्नु भो भन्छन् नि ?
चलचित्र चल्यो भने फुर्ती गर्ने हो । मेरो दुई चलचित्र ‘सो सिम्पल र ब्रासलेट’ दुबै असफल भयो । अब, चलचित्र नै नचलेको निर्माताले के फुर्ति गर्नु त ?
४. तपाईले बनाउने चलचित्र परम्परागत हुन्छ भन्ने आरोप छ नि ?
पहिला परम्परागत चलचित्र बनाएको थिएँ, दर्शकले मन पराएका थिए । अहिले अलि भिन्न बनाउन खोज्दा डुब्यो । अब भने पक्कको परम्परागत चलचित्र बनाउँछु ।
५. सस्तो कलाकार र प्राविधिक खोज्न थाल्नु भयो भन्ने आरोप बजारमा लगाउँछन् ?
त्यो पनि हैन । मैले हरेक चलचित्रमा तत्कालीन समयमा चर्चामा रहेका कलाकारलाई अभिनय गराएको छु । ‘ब्रासलेट’मा केहि नयाँ कलाकार थिए । तिनलाई सस्तो भएर काम गराएको हैन । राम्रो गर्छन् भनेर राम्रै पैसा दिएर काम गराएको थिएँ ।

