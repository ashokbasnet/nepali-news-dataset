पूजासँग मेरो नाम किन जोडिन्छ: सुदर्शन थापा

पछिल्लो समयका राम्रा निर्देशकका रुपमा चिनिन्छन् सुुदर्शन थापा । प्राय: प्रेमकथामा आधारित फिल्म बनाउने उनले केही फिल्ममा हिरो बनेर अभिनय समेत गरेका छन् । ‘मेरो एउटा साथी छ’, ‘मेरो लभस्टोरी’, ‘प्रेमगीत’ लगायत चलचित्र निर्देशन गरिसकेका उनी अब  ‘म यस्तो गीत गाउँछु’ बनाउने तयारीमा छन् । उनै निर्देशक थापालाई अनलाइनखबरले लगाएका पाँच आरोपः
१. तपाईंले बनाउने चलचित्र महँगो बजेटको हुन्छ, त्यसैले लगानी उठाउन सक्दैनन् भनिन्छ । खास कुरो के हो ?
– ठूलो पर्दामा आम दर्शकले हेर्ने चलचित्र ठूलै सोच राखेर बनाउनुपर्छ भन्ने लाग्छ । केही चलचित्रले लगानी उठाएनन् होला । तर, ८० प्रतिशतभन्दा बढी चलचित्रले लगानी उठाएका छन् ।
२. फिल्ममा सँगै काम गरेका  मान्छेसँग तपाईंको सम्बन्ध लामो समय टिक्दैन भन्छन्, आर्यन सिग्देलदेखि सन्तोष सेन यसका उदाहरण छन् । यो आरोपमा के भन्नुहुन्छ ?
– मेरो फिल्ममा कलाकार दोहोरिएका छन् । प्राविधिकहरु पनि पुरानै हुन्छन् । यदि मेरो सम्बन्ध नटिक्ने भए कलाकार र प्राविधिकहरु पनि फेरिन्थे होला । बरु काम गर्दै जाँदा कतिपय निर्माताहरुको भने स्वार्थ थाहा हुन्छ । म स्वार्थी मानिससँग काम गर्न सक्दिनँ ।
३. जोसँग तपाईंको सम्बन्ध बिग्रन्छ, उसको उछित्तो काढ्नुहुन्छ भन्ने आरोप पनि लगाइन्छ ।
– म आफ्नो काममा व्यस्त छु । कसैको पनि कुरा काटेर वा अनावश्यक आलोचना गरेर समय खेर फाल्ने गरेको छैन । बरु मेरो भने प्रशस्तै आलोचना गर्ने गरेको सुनेको छु । मेरा प्राविधिक साथीहरु भन्छन् ‘तपाईंको यस्तो कुरा गर्छन्, तपाई किन मौन ?’ तर, म कसैको पनि अनावश्यक आलोचना गर्दिनँ ।
४. नायिका पूजा शर्मासँग तपाईंको प्रेम सम्बन्ध भए पनि लुकाउनुहुन्छ रे, हो ?
– पूजा र म राम्रो साथी हौं । फिल्ममा सँगै काम गर्ने बित्तिकै प्रेम छ भन्न मिल्दैन । हाम्रो सम्बन्ध व्यावसायिक खालको छ ।
५. निर्देशक हुँदाहुँदै हिरो बन्ने रहर गर्नुभयो । तर, सफल हुन सक्नुभएन है !
– चलचित्र भनेको निर्देशकको माध्यम हो । कसलाई हिरो बनाउने भनेर निर्देशकले निर्धारण गर्छ । त्यही छनोट अनुसार अभिनय गरेको हुँ ।  त्यस क्रममा आफ्नो मात्रै हैन, अरुको चलचित्रमा पनि हिरो बनेको छु ।  जबर्जस्ती कुनै पनि चलचित्रमा खेलेको छैन ।
 

