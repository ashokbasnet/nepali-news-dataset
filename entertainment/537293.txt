‘यो आँखाको पानीलाई’ गीतमार्फत सरोज बने संगीतकार

२०६९ सालमा आफ्नाे एकल एल्बम ‘सगुन’का साथ औपचारीकरुपमा सांगीतिक क्षेत्रमा देखा परेका गायक सरोज कोइरालाको संगीत यात्रा “यो आँखाको पानीलाई” बोलको गीतसँगै फेरी अगाडि बढेको छ । यहि गीतबाट उनी संगीतकार समेत बनेका छन् ।
पुष्पा खनालको एकल एल्बम “अभिनव” मा संग्रहित यो गीतमा संगीत र स्वर दुवै सरोजको छ । संगीत संयोजन सुदिप सागरले गरेका हुन् । सांगीतिक बजारमा चलेका भन्दा भिन्न प्रकारको शब्द रहेको यो गीतबाट पुष्पा र सरोज दुबैले प्रशंसा बटुलेका छन् ।
सरोज भन्छन् ‘गीतको शब्दले संगीत भर्न प्रेरित गर्‍यो, मैले प्रस्ताव स्विकारेँ ।’ एल्बममा रहेका अन्य गीतमा अञ्जु पन्त, स्वरुपराज आचार्य, नरेन्द्र प्यासी, गोविन्द मधुर आचार्य, रोशनी अधिकारी र बिपना धितालको स्वर छ । अन्य गीतमा गोविन्द मधुर आचार्य र यादव योगीले संगीत भरेका छन् ।
‘अभिनव’ एल्बमको ‘विमोचन र यो आँखाको पानी’ बोलको गीत युट्युब सहित सामाजिक सञ्जाल मार्फत सार्वजनिक भएपछि सरोजको सांगीतिक ब्यस्तता बढेको छ । यो गीतमा सरोजको स्वरबाट प्रभावित भएर चर्चित संगीतकार सन्तोष श्रेष्ठले एउटा गीत गाउने अफर गरिसकेको छन् ।

