आफ्नै गीत सुनेर रोएको छुः अर्जुन पोखरेल

पछिल्लो समयका व्यस्त र चर्चित संगीतकार हुन् अर्जुन पोखरेल । चलचित्र संगीतमा उनले अहिले एकछत्र राज गरेका छन् । चलचित्र संगीतका साथै आधुनिक र लोकसंगीतमा समेत सक्रिय पोखरेलसँग अनलाइनखबरले गरेको टी-टकः
बिहान कति बजे उठ्नुहुन्छ ?
– ६ बजे उठिसक्छु ।
उठेपछि ?
– बिहान ७ बजेदेखि अनुराग संगीत विद्यालयमा क्लास भएकोले साढे ६ बजेतिर पुतलीसडक पुग्छु । मर्निङवाक गर्न भ्याउदिनँ । अनुरागमा जाँदा डिल्लीबजारबाट हिँड्दै जान्छु ।
चिया नास्ता के लिने गर्नुहुन्छ ?
– चिया प्रायः क्लास सुरु हुनुअघि पुतलीसडकमै खान्छु । सात बजेको क्लास सकिएपछि अण्डा र चना खान्छु ।
खाना कति बजे खानुहुन्छ ?
– सकभर ११ बजे खाना खाने प्रयास गर्छु । तर, रेकर्डिङ भएको बेला सेड्युल बिगि्रन्छ । बिहानको खाना महिनामा १० दिन जति घरमा हुन्छ भने २० दिन जति बाहिरै खान्छु ।
आजको कार्यक्रम के छ ?
– भरत गुरुङ भन्ने एकजना नयाँ भाइले मेरो एउटा गीत गाएका छन् । आज त्यही गीतको सुटिङमा एकछिन कुलेखानी पुग्नु छ । त्यसपछि दुई चलचित्र ‘म यस्तो गीत गाउँछु’ र ‘यहीँ स्वर्ग’ को गीत मिक्सिङमा बस्छु ।
फेसबुक कत्तिको चलाउनुहुन्छ ?
– अहिले हरेक स्टुडियोमा वाइफाइ भएकाले म जतिबेला पनि इन्टरनेट चलाइरहेकै हुन्छु । तर, फेसबुक जुनसुकै बेला चलाउदिनँ ।
फेसबुकमा केटी फ्यान कस्ता छन् ?
– धेरै खाले छन् । मेरो गीत मन पर्‍यो भन्नेदेखि समीक्षा गर्नेहरुसम्म छन् । कतिपय चाहिँ बिहे गर्न पाइनँ भने मर्छु पनि भन्छन् । तर, त्यस्ता कुरामा त्यति वास्ता गर्दिनँ ।
फुर्सदमा के गर्नुहुन्छ ?
– फुर्सदको बेला सफ्टवेरसँग खेलेर बिताउँछु । कति साथीहरु सधैं मेसिनसँग खेलेर बस्छस्, तँ कस्तो खालको मान्छे भन्छन् । तर, पछिल्लो समय साँच्चै मलाई फुर्सदै हुँदैन ।
आफ्नै गीत सुनेर कहिले रुनुभएको छ ?
– रोएको छु । कतिपय गीत सुन्दा आफैंलाई आङ सिरिङ्ग हुन्छ ।
एकदिन डेटिङ जानुपर्‍यो भने कसलाई रोज्नुहुन्छ ?
– डेटिङै जानुअघि त धेरै कुरा विचार गर्नुपर्छ । जोसँग म समर्पित हुनसक्छु, उसैसँग जान्छु ।
तपाईं औपचारिक डेटिङ गएको श्रोताले कहिले थाहा पाउलान् ?
– अबको डेढ वर्षभित्रमा म बिहे गर्ने योजनामा छु । त्यसपछि सबै श्रोता-दर्शकले थाहा पाउनुहुनेछ ।

