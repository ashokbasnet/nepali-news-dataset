‘कायरा रन वे’मा दीपाश्रीदेखि बर्षासम्म र्‍याम्पमा (फोटो फिचरसहित)

काठमाण्डौको कमलादीस्थित सीटी सेन्टरमा रहेको कायरा बुटिकले हरेक बर्ष जस्तै यो बर्ष पनि ‘पाँचौ कायरा रन वे’को आयोजना गरेको छ । शनिबार बेलुकी काठमाण्डौको सीटी सेन्टरमा नेपालका चर्चित कलाकारको साथमा मोडलहरुले र्‍याम्प नापेका छन् ।
अनलाइनखबर डट कमको प्रस्तुतीमा आयोजना भएको ‘कायरा रन वे’मा चर्चित नायिकाहरुले सो स्टपरको रुपमा र्‍याम्प नापेका थिए । नायिकाहरु ऋचा शर्मा, मेलिना मानन्धर, स्वस्तिमा खड्का, बर्षा राउत सो स्टपरको रुपमा र्‍याम्पमा देखिए । यस्तै, निर्मात्री तथा निर्देशक दीपाश्री निरौला, मोडल निलम ढकाल पनि सो स्टपरको रुपमा र्‍याम्पमा उत्रिएका थिए ।      
पहिलो सिक्वेन्समा नायिका ऋचा शर्मा र्‍याम्पमा देखिएकी थिइन् । यसपछि, ऋमशः स्वस्तिमा खड्का, मेलिना मानन्धर, बर्षा राउत, निलम ढकाल र दीपाश्री निरौला सो स्टपरको रुपमा क्याटवाक गर्दै र्‍याम्पमा हिडेका थिए ।  
काठमाण्डौको कमलादीस्थित सीटी सेन्टरमा आयोजना भएको फेसन शो हेर्नका लागि दर्शकहरुको बाक्लो भीड लागेको थियो । कलाकारहरु स्टेजमा चढ्दा दर्शकले हुटिङ गरेका थिए भने ताली बजाएर स्वागत गरेका थिए ।       
कायरा बुटिककी प्रमुख रोजिना श्रेष्ठले नयाँ-नयाँ पहिरनहरुको प्रवर्द्धन गर्नका लागि हरेक बर्ष ‘रन वे’को आयोजना गर्दै आएको बताइन् । उनले भनिन्-‘कायरा बुटिकमा तयार भएका पहिरनहरुको बारेमा जानकारी गराउनका लागि यस्तो शोको आयोजना गरिएको हो ।’
कार्यक्रममा गायक रामकृष्ण ढकाल, धिरज राइले चर्चित गीत सुनाएर दर्शकलाई मनोरञ्जन दिएका थिए । यस्तै, हाँस्य कलाकार महादेव त्रिपाठीको जादुले पनि दर्शकलाई रमाइलो प्रदान गरेको थियो । कार्यक्रमको संचालन हाँस्य कलाकार जीतु नेपालले गरेका थिए । जीतुको कमेडीले कार्यक्रम अवधिभर दर्शकहरुले मनोरञ्जन लिएका थिए । यो शोको सम्पूर्ण कोरियोग्राफी धिरज तण्डुकारले गरेका हुन् ।
       
  
तस्बिरः श्रीधर पौडेल/कविन अधिकारी/कमल प्रसाई 

