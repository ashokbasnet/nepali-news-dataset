‘बिग आइकन’ को चौथो चरणमा ५७ जना प्रतियोगी

सातौँ सँस्करणको ‘बिग आइकन’को अडिसन चौथो राउण्डसम्म पुगेको छ । आइतबार तेस्रो चरणको अडिसन सकिएपछि प्रतियोगिता चौथो चरणमा प्रवेश गरेको हो । तेस्रो चरणदेखि चौथो चरणमा ५७ जना प्रतिभाले प्रवेश पाएको आयोजक बीग एफएमले जनाएको छ ।
तेस्रो चरणमा ७७ जना प्रतिस्पर्धी मञ्चमा उत्रिएका थिए । उनीहरुमध्ये २० जना प्रतिस्पर्धीहरु बाहिरिएको एफएमले जनाएको छ । यो पटकको बिग आइकनमा ५४ जिल्लाका ११५२ जना प्रतिस्पर्धीहरुले आवेदन भरेका थिए । चौथो चरणको अडिसन मंगलबार हुने एफएमले जनाएको छ ।
‘११५२ प्रतिस्पर्धीमध्येबाट छानिएर ५७ जनासम्म आइपुग्दा प्रतिस्पर्धा निकै कडा हुने संकेत देखिएको छ ।’ निर्णायक मध्येका एक सुनिल थापाले भने-‘अघिल्ला चरणमा निर्णायकलाई समेत गाह्रो हुने निश्चित छ ।’ यो पटक निकै खारिएका गायन प्रतिभाहरु मञ्चमा उत्रिएको थापाले बताए ।
यो सिजनको ‘बिग आइकन’मा गायक श्यामसुङ तामाङ, विवेक श्रेष्ठ र संगीतकार सुनील थापा मुल्यांकनकर्ताको रुपमा छन् ।’ यो पटकको बीग आइकन बिजेताले पुरस्कार स्वरुप १ लाख ८५ हजार रुपैयाँ बराबरको स्कुटरसहित बेलायतको सांगीतिक भ्रमण गर्ने अवसर प्राप्त गर्ने एफएमले जनाएको छ । त्यस्तै फस्ट रनरअपले ७५ हजार र सेकेन्ड रनरअपले ५० हजार रुपैयाँ प्राप्त गर्नेछन् । अनलाइन खबर डटकम यो प्रतियोगीताको मिडिया पार्टनरको रुपमा रहेको छ ।

