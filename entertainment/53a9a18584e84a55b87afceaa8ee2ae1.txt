लोक संस्कृति जोगाउँदै कलाकेन्द्रहरु

देब पचभैया/उज्यालो
पाल्पा, जेठ २३ – गाउँबाट हराउन थालेका लोक संस्कृति जोगाउन शहरमा सञ्चालित कला केन्द्रहरु सक्रिय भएका छन् ।
सदरमुकम तानसेनमा सञ्चालित कला केन्द्रहरुले बिभिन्न जातजातिका सांस्कृतिक नृत्य, गीत र बाजाहरु बजाउन सिकाउने गरेका छन् । सहारा, मिमिक एक्ट सेन्टर, राज मन्जुस्श्री लगायता कला केन्द्रहरुले लोप हुन लागेका सांस्कृतिक नाच, गीत र बाजा बजाउन सिकाउने गरेका छन् ।
सहारा कलाकेन्द्रका सञ्चालक सुमन थापा भन्नुहुन्छ ‘गाउँबाट हराउन थालेका ख्याली, झ्याउरे, मारुनी, सोरठी, घाटु नाचहरु हामी सिकाउँछौं ।’ त्यसैगरी गीत गाउन र मादल, बासुरी, सारङ्गी, हार्मोनियम बजाउन पनि सिकाइने थापा बताउनुहुन्छ ।
काँधमा गितार र ड्रम सेट बोकेर हिड्ने युवाहरु अहिले कला केन्द्रहरुमा हार्मोनियम, मादल, बाँसुरी बजाउन र लोकगीत गाउन सिक्न थालेका छन् । तानसेनमा नै संगीत सिकेर ख्याली गीतको एल्बम बजारमा ल्याएका कलाकार सुमन गैरेले कलाकेन्द्रले मौलिक गीत र नृत्य सिकाएर संस्कृति बचाउन सहयोग गरेको बताउनुभयो ।
कलाकेन्द्रमा गीत, बाजा र नृत्य सिक्नेमा पढेलेखेका युवायुवतीहरु धेरै छन् । किताबमा सांस्कृतिक नाच र गीतहरुबारे पढेकी नायरनमतलेशकी सीता मगर पढेर भन्दा सिकेर संस्कृति बचाउन सकिने बताउनुहुन्छ । स्नातक तेश्रो वर्ष अध्ययन गर्दै गरेकी सीता अहिले गीत गाउन सिक्दै हुनुहुन्छ । ‘हाम्रा बाबु बाजे मादल र खैजडी बजाएर नाच्नुहुन्थ्यो, तर आजकाल क्यासेटका गीतमा बिना मेसै हल्लिने क्रम बढेको छ उहाँ भन्नुहुन्छ ‘त्यसैले कला केन्द्रमा सांस्कृतिक गीहरु गाउन सिक्दैछु ।’
कला केन्द्र सञ्चालकहरु पुराना लोक संस्कृति सिकाएर नै आफ्नो ब्यवसाय चलेको बताउँछन् । अरु ब्यवसाय गरेर दुई चार पैसा फाइदा गर्नुभन्दा संस्कृतिक गीत र नृत्य सिकाउन सके समाजलाई पनि फाइदा हुने मिमिक एक्ट सेन्टरका सञ्चालक मिनुज रानाको धारणा छ ।
कलाकेन्द्रमा नृत्य र गीत गाउन सिकेकाहरु हिजोआज जिल्लामा हुने सार्वजनिक कार्यक्रममा निकै हिट छन् । कलाकेन्द्रमा सिकेको गीत र नृत्यको प्रभाव सार्वजनिक कार्यक्रमहरुमा देख्न थालिएको त्रिभुवन बहुमुखी क्याम्पस पाल्पाका संस्कृति बिषयका उपप्रध्यापक अर्चना शाक्य बताउनुहुन्छ ।
