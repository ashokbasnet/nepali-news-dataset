नुवाकोटमा लाखेनाच प्रतियोगिता

नवदीप अजनवी/उज्यालो । नुवाकोट, जेठ १५ – नुवाकोट सम्पदा संरक्षण मञ्चको आयोजनामा नुवाकोटमा प्रथम लाखे नाच प्रतियोगिता भएको छ ।
नुवाकोट दरबार क्षेत्रमा भएको प्रतिगोगितामा नुवाकोट लाखे नाच समुह पहिलो भएर नगद १५ हजार रुपैया पुरस्कार जित्न सफल भएको छ ।
दोस्रो बेत्रावती लाखे समूह, तेस्रो  जालपा लाखे समूह देविघा र बट्टार लाखे समूहले चौथो स्थान प्राप्त गरेको छ । दोस्रो हुनेलाई १० हजार, तेस्रो हुनेलाई ५ हजार र सान्त्वनालाई ३ हजार रुपैया नगद सहित प्रमाण पत्र प्रदान गरियो ।
विजयी लाखे समूहहरुलाई कार्यक्रममा प्रमुख अतिथि नेवा दे दबुका अध्यक्ष नरेश ताम्राकारले पुरस्कार प्रदान गर्नुभयो ।
प्रतियोगितामा जिल्लाभरका १५ टिमको सहभागिता रहेको थियो । फरक फरक स्थानको फरक शैलीको लाखे नाच अबलोकनको लागि हजारौं दर्शकको सहभागिता रहेको थियो । जिल्लामा विभिन्न स्थानमा लाखेनाच देखाइने भए पनि पछिल्लो समयमा लाखे नाच हराउदै गएकोले यसको सरंक्षणको लागि प्रतियोगिता आयोजना गरिएको नुवाकोट सम्पदा मञ्चका अध्यक्ष श्यामसुन्दर श्रेष्ठले बताउनुभयो ।
प्रतियोगिताले सबै स्थानको नाचलाई एकैस्थानमा ल्याएको र जिल्लावासीले पनि लाखेनाचको विविधतालाई अबलोकन गर्न पाएको नुवाकोट लाखे नाच समूहका नारायणमान राजभण्डारीले बताउनुभयो ।
प्रतियोगितामा गंगटे, मदानपुर, बेत्रावती, ढिकुरे, थानसिङ, बेलकोट, कविलास, देविघाट, रालुकादेवी, बट्टार, त्रिशूली, नुवाकोट, चतुरालेबाट सहभागिता जनाएका थिए ।
