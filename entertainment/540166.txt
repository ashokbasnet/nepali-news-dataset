चलचित्र संघमै गोविन्दले कायस्थलाई हात हालेपछि तनाव

चलचित्र ‘किङ’को बिषयमा चलचित्र संघमा २ वितरकविच लफडा भएको छ । चलचित्र ‘किङ’को पैसा उठ्न बाँकी रहेपछि वितरक गोपाल कायस्थले काठमाण्डौका हलहरुमा पैसा रोकी पाउँ भनेर चलचित्र संघबाट पत्र काटेका थिए ।
यो चलचित्रका अर्का वितरक गोविन्द शाही पनि हुन् । गोविन्दको पनि केहि रकम फसेको वुझिएको छ । यो बिषयमा छलफल गर्नका लागि चलचित्र संघमा मिटिङ बोलाइएको थियो । तर, चलचित्र संघको मिटिङमा पुग्ने वित्तिकै कायस्थमाथि शाहीले हात हालेका थिए । वितरक गोपाल कायस्थले भने–‘हामी यो बिषयमा छलफल गर्नका लागि चलचित्र संघ पुगेका थियौ । सबैको पैसा फसेकाले मिलेर उठाउ भन्ने मेरो तर्क थियो । तर, संघमा पुग्ने वित्तिकै गोविन्दले ममाथि हात हाले ।’
कायस्थका अनुसार गोविन्दले सुरुवातमा अपशब्द बोलेको र पछि कठालो समातेका थिए । यसपछि, कायस्थले प्रहरीलाई फोन गरेका थिए । गोविन्द दर्जन केटाहरुको साथमा चलचित्र संघ पुगेको कायस्थले जानकारी दिए ।
गोपालले अहिले कमलपोखरी प्रहरी वृत्तमा उजुरी दिएका छन् । आफूमाथि हातपात भएको भन्दै ज्यानको सुरक्षाको लागि प्रहरीमा उजुरी दर्ता गराएको गोपालले अनलाइनखबरसँग बताए । चलचित्र ‘किङ’ले देशभरबाट राम्रो व्यापार गरेन । जयन श्रेष्ठको निर्माणमा बनेको यो चलचित्रको व्यापार कमजोर भएपछि वितरक र धेरै प्राविधिकहरुको पैसा फसेको वुझिएको छ । निर्माता जयन श्रेष्ठ पनि लामो समयदेखि सम्पर्कमा नआएको गोपालले जानकारी दिएका छन् ।
यता, चलचित्रका वितरक गोविन्द शाहीले भने आफूले कायस्थमाथि हातपात नगरेको बताएका छन् । उनले दर्जन बढी केटाहरु लिएर गएको कुरालाई समेत अस्विकार गरे । अनलाइनखबरसँग कुरा गर्दै गोविन्दले भने–‘मसँग एउटा कार्यक्रममा जानका लागि केहि साथीहरु थिए । मैले गोपालजीलाई बाहिर गएर कुरा गरौ भन्दा उनले एक्कासी प्रहरी बोलाए ।’ चलचित्र ‘किङ’को वितरक आफू मात्र भएको भन्दै गोविन्दले निर्माता र गोपालविच के लफडा छ, त्यसको मत्तलव आफूलाई नहुने बताए ।
चलचित्र संघमा आफूले निवेदन दिएको ४ दिन भैसक्दा पनि कुनै कार्यन्वयन नभएको तर कायस्थले विना कागजपत्र निवेदन दिदा तत्काल कार्यन्वयन भएको भन्दै उनले गुनासो व्यक्त गरेका छन् । गोविन्दले, आफू वितरक भएकाले हलबाट पैसा उठाउने काम आफ्नो भएको भन्दै यसमा गोपालले पत्र काटेर तत्काल पैसा नदिनु भन्नुको अर्थ के भनेर प्रश्न समेत गरेका छन् ।
यस बिषयमा बिहिबार चलचित्र संघमा वैठक बोलाइएको छ । गोविन्द चलचित्र निर्माता संघका उपाध्यक्ष हुन् भने गोपाल चलचित्र संघका काठमाण्डौ वितरक सभापति हुन् ।

