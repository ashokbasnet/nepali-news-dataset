गोविन्दको वितरणका फिल्म प्रदर्शनमा रोक

चलचित्र निर्माता संघका उपाध्यक्ष तथा चलचित्र संघका सदस्य गोविन्द शाहीले वितरण गर्ने सबै चलचित्र तत्कालका लागि प्रदर्शन नगर्न चलचित्र संघले हल संचालकहरुलाई निर्देशन दिएको छ ।
वुधबार केही व्यक्तिहरुलाई चलचित्र संघको कार्यलयमा अनाधिकृत रुपमा प्रवेश गराएर गोविन्दले वितरक गोपालकाजी कायस्थमाथि हातपात गरेको चलचित्र संघले जारी गरेको विज्ञप्तीमा उल्लेख छ ।
संघका महा-सचिव मधुसुदन सिलवालले जारी गरेको विज्ञप्तीमा भनिएको छ-‘यस्ता किसिमका अत्यन्त अशोभनिय, निन्दनीय तथा गैह्र जिम्मेवारीपूर्ण कार्य गोविन्द शाहीबाट भएको हुँदा संघको गरिमा माथि आघात पुर्‍याउने कोशिश गर्दै छलफलमा बोलाइएका सदस्य गोविन्द शाहीले अनुशासन हिनताको पराकाष्ठ प्रदर्शन गरेको हुनाले अर्को सूचना प्रकाशित नहुँदासम्मका लागि निजको विक्री वितरणमा रहेका चलचित्रहरु नेपालभर प्रदर्शनमा पूर्णरुपमा रोक लगाउने निर्णय भएको छ ।’

चलचित्र ‘किङ’को बिषयलाई लिएर गोविन्दले गोपालकाजी कायस्थमाथि चलचित्र संघको कार्यलयमा हातपात गरेको संघको भनाई छ । गोविन्दले हातपात गरेपछि गोपालले प्रहरीमा उजुरी समेत दिएका थिए ।

