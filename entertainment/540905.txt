अश्लिल फोटो पठाउनलाई ब्लक हानिहाल्छुः पार्वती राई

नेपाली लोकगीतको मोडलिङमा गायिका पार्वती राई नौलो नाम होइन । अधिकांश गीतको भिडियोमा दर्शकले पार्वती राइलाई नै देख्न पाएका हुन्छन् । उनै, पार्वतीसँग अनलाइनखबरले गरेको टी टकः
विहान कति बजे उठ्नुहुन्छ ?
विहान त फिक्स नै हुन्न । काम पर्दा बिहान पाँचै बजे पनि उठ्छु । काम परेन भने आठ बजेसम्म ओछ्यानमै हुन्छु ।
उठेपछि ?
उठेपछि त भ्याइ नभ्याई हुन्छ । लुगा मिलाउनु पर्‍यो, कपाल कोर्नु पर्‍यो, कफी बनाउनु पर्‍यो, काम त कति हो कति । सुटिङ भएको बेला ७ बजेसम्म अफिसमा पुगिसक्नुपर्छ ।
ब्रेकफाष्ट के हुन्छ ?
सुटिङमा त चाउचाउ बाहेक अरु हुन्न । भ्याएसम्म घरमै खाएर जान्छु । टोष्ट र अमलेट खान्छु ।
आजको कार्यक्रम ?
आज मेरो सुटिङ छैन । घरमै छु मेरो घरको फिनिसिङ भइरहेकाले घरमै बस्ने योजना बनाएको छु ।
फेसबुक कत्तिको चलाउनुहुन्छ ?
घरमा भएको वेला दिनभरि अनलाइनमा हुन्छु । बाहिर काममा भएको वेला त समय-समयमा अपडेट हुन्छु ।
ऋहिलेसम्म कतिलाई ब्लक गर्नु भो ?
पुग्यो होला तीनसय जति । यो एसएमएस यति जनालाई पठाउनु, सोचेको काम पूरा हुन्छ भनेर पढाउनेलाई तुरुन्तै ब्लक गरिहाल्छु । अस्लील फोटो पठाउने र अनावश्यक कुरा गर्नेलाइ पनि ब्लक गरिदिन्छु ।
ज्योतिषलाई हात हेराउनु भएको छ ?
हेराएको छु । आधा उमेर पुगेपछि ठूलै खालको दुर्घटना हुन्छ भनेका छन् ।
लगन कहिले जुर्छ रे ?
२७ वर्षको हुँदा जुर्छ भनेका छन् हेरम ।
फुर्सदमा के गर्नुहुन्छ ?
पहिला पहिला त पुस्तक पढ्थेँ । सेतो धर्ती, तसलीमा नसरीनको प्राय किताब पढेको छु । सुविन भट्टराइको पनि पढेको छु । अहिले फुर्सद भयो भने चलचि हेर्न जान्छु ।
घरको काम गर्न कत्तिको जाँगर लाग्छ ?
मलाई अरुले सुरु गरेको काम गर्न जाँगर लाग्दैन । मैले काम गरेँ भने सिंगै घर सफा गर्नेदेखि भान्साको काम समेत म आफै गर्छु । गरिन भने केहि पनि गर्दिनँ ।
घुम्न कत्तिको रुची छ ?
विभिन्न कार्यक्रमको सिलसिलामा धेरै ठाउँ घुमेँ । मुस्ताङ बाँकी छ । इलाम पनि अस्ति भर्खर गएर आएँ, सार्‍है रमाईलो लाग्यो । लोकल कुखुराको झोल र डल्ले खुर्सानीसँग भात खाउँ, निकै स्वादिलो लाग्यो ।

