ठमेल बजारले चर्चामा ल्यायो यी गायिकालाई
काठमाडौं । नेपाली पाश्र्व गायिकाको सूचीमा मिना निरौलाको नाम अग्रस्थानमा छ अहिले । आधुनिक गायनमा सक्रिय मिना निरौलालाई ‘लुट-२’ को ठमेल बजार गीतले रातारात हिट बनाइदियो ।
युट्वमा अपलोड भएको तीन महिनामै उनको गीत ८९ लाख दर्शकले हेरिसकेका छन्, जबकि फिल्म रिलिज भएकै छैन । आफ्नो गीतलाई दर्शक एवं स्रोताले यति सारो मनपराइदिएकोमा दंग छिन् उनी ।
उनको स्वरवाट प्रभावित हुनेहरु अहिले उनलाई गाउने प्रस्ताव राख्न लालयित छन् तर, जस्तोसुकै गीत गाउने पक्षमा छैनन् उनी । भन्छिन् ‘शब्द संगीत हेरेर मात्रै गाउँछु’ भारतको मणिपुरमा जन्मिएकी मिनाले भारतवाटै शास्त्रिय संगीतमा स्नातक गरेकी छिन् ।
मिना नेपाली सांगीतिक क्षेत्रकी नयाँ ब्यक्ति भने होइनन् । नेपालयले आयोजना गरेको पलेटी श्रृङ्खलामा उनले गाइसकेकी छिन् । त्यसो त कालीप्रसाद बास्कोटाको एकल संगीतमा एल्बम समेत तयार पारेकी थिइन् उनले ।
ठमेल बजारको गीतलाइ धेरैले आइटम गीत भनेर टिप्पणी गरेका छन् तर, मिना आइटम गीत मान्न तयार छैनन् । उनको भनाई अनुसार गीतको भिजुअल आइटम शैलिको भएको हो । गीत लोकलयमा आधारित छ ।
मणिपुरमै निर्माण भएका दर्जन बढी स्थानिय भाषिक फिल्ममा उनले गाइसकेकि छिन् । त्यसो त दशकअघि सम्पन्न नेपाली तारा-२ मा सहभागी भएकी मिना उत्कृष्ठ १० मा परेकि थिइन् ।

