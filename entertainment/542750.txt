‘इन्डलेस लभ’को प्रेम गीतको चर्चा

साजन श्रेष्ठको निर्देशनमा तयार भएको चलचित्र ‘इन्डलेस लभ’को भ्यालेन्टाइन स्पेशल गीतले अहिले राम्रै चर्चा पाइरहेको छ । जयन्त शर्माको शब्द तथा संगीत रहेको ‘आई एम इन लभ’ बोलको गीतमा अल्मोडा राना उप्रेती र सुमन गुरुङको स्वर छ ।
यशराज ढकालको निर्माणमा तयार भएको यो चलचित्रमा ढकालकै कथा छ । चलचित्रमा अर्जुन पोख्रेल, जयन्त शर्मा र बसन्त सापकोटाको संगीत छ । यो गीतमा भने जयन्त शर्माले संगीत भरेका छन् । चलचित्रलाई शिवराज ढकालले निर्माण गरेका हुन् ।
चलचित्रको गीतलाई युटुबमा सुन्ने दर्शकले निकै मन पराएका छन् । उनीहरुले, यो गीतको हरेक पक्ष उत्कृष्ट भएको बताएका छन् । चलचित्रको लिरिकल अडियो सार्वजनिक भएपनि यसका कलाकार भने सार्वजनिक गरिएको छैन । निर्देशक साजन श्रेष्ठले गीत सुनेर दर्शकले दिएको प्रतिक्रियाले आफूहरु निकै उत्साहित भएको बताए ।


