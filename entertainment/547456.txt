लोक दोहोरी प्रतियोगीता सुरु

लोक दोहोरी सुनेर मनोरञ्जन लिने दर्शकका लागि खुसीको खबर । ५० रुपैँया खर्च गरेर दिनभरि लोक दोहोरीको मज्जा लिन पाइने भएको छ । राष्ट्रिय लोक तथा दोहोरी प्रतिष्ठान नेपालको आयोजनामा फागुण १२ गतेदेखि काठमाण्डौको भृकुटीमण्डपमा चार दिनसम्म लोकदोहोरी प्रतियोगिता सुरु भएको छ ।
प्रतियोगितामा नयाँ पुराना दुबै थरि गायकले गाउने भएका छन् । नयाँ गायक गायक गायिका प्रतियोगिका रुपमा सहभागी हुन्छन् भने पुरानाहरु अप्रतियोगी एवं अतिथीको भुमिकामा । ‘कार्यक्रममा रौनक ल्याउन पुराना साथीहरुले पनि गाउनुहुन्छ’ लोक तथा दोहोरी प्रतिष्ठानका अध्यक्ष बद्री पंगेनीले भने ।
लोक दोहोरी गायक गायिकाका लागि यो फोरम करिअर बनाउने महत्वपूर्ण अवसर मानिन्छ । बद्री पंगेनी, भगवान भण्डारी, पशुपति शर्मा, रामजी खाँण, खुमन अधिकारीलगायत धेरै गायक गायिकाले यहि फोरमवाट करिअर बनाएका थिए ।
‘यो प्रतियोगितामा सहभागी हुनेहरु राष्ट्रिय कलाकारको रुपमा स्थापित हुन्छन् त्यही कारण हामी यो प्रतियोगिता गर्न गईरहेका छौं’ अध्यक्ष पंगेनीले भने ।
दोहोरी प्रतियोगितामै गाएर करिअर बनाएको उल्लेख गर्दै वर्तमान उपाध्यक्ष एवं गायक पशुपति शर्मा कलाकारहरुलाई प्रतियोगितामा सहभागी हुन आग्रह गर्छन् । ‘आउनुहोस् भृकुटी मण्डपमा गाउनुस् र करिअर बनाउनुस्’ शर्माले भने ।
हरेक दिन बिहान १० बजेदेखि बेलुका पाँच बजेसम्म हुने दोहोरी प्रतियोगितामा प्रथम हुनेले पुरस्कार स्वरुप एक लाख पाँचहजार, शिल्ड, ताम्रापत्र र मेडल पाउनेछन् । त्यस्तै दोस्रो हुनेले ७५ हजार र तेस्रो हुनेले ५० हजार पुरस्कार पाउने भएका छन् ।
सान्त्वना पुरस्कार २५ हजार रहेको छ भने उत्कृष्ठ गायक गायिकाले १५ हजार पाउने भएका छन् ।

