युएईबाटै मोडलिङमा भविष्य खोज्दै काफ्ले
नायक जीवन लुइँटेलजस्तै देखिने स्याङ्जाका दिपक काफ्ले यूएईमा रहे पनि मोडलिङमार्फत् कला क्षेत्रमा जमिरहेका छन् । काफ्लेद्वारा अभिनित दोस्रो भिडियो दर्शकहरुले रुचाएका कारण युएईबाटै मोडलिङमा भविष्य खोज्दै छन् ।
युएईको सरकारी तेल कम्पनीमा विगत पाँच वर्षदेखि कार्यरत काफ्ले वाषिर्क छुटीमा नेपाल जाँदा एउटा न एउटा सिर्जना गरेकै हुन्छन् । एक वर्षअघि ‘मानेन…..मानेन्,’ बोलको गीतमा मोडलिङ गरेका काफ्लेले यसपालि प्रमोद खरेलको ‘तिम्रो साथ पाउँदा खुसी हुने यो मन…..’ बोलको गीतमा नायिका नम्रता सापकोटासँग मोडलिङ गरेका छन् ।
नयाँ कलाकार भए पनि नायिका सापकोटाले आफूलाई कोअपरेट गरेका कारण आफू उत्साहित भएको काफ्लेले बताए । भिडियोमा उनको प्रस्तुति सिद्धहस्त मोडलभदा कम छैन । भ्यालेन्टाइन विशेषका रुपमा गत फेब्रुवरी १ तारिखमै सार्वजनिक उक्त गीत युट्युबमा लोकपि्रय बन्दै गएको छ ।
उक्त गीतले एक महिनाको अबधिमा चार लाख १३ हजारभन्दा बढी भ्युवर्स पाएपछि काफ्लेमा नयाँ ऊर्जा थपिएको छ । गायक खरेलले पनि काफ्लेको प्रस्तुतिसँग सन्तुष्ट रहेको प्रतिक्रिया दिए । पहिलोभन्दा दोस्रो भिडियोमा निखारता आएको उनको अनुभव छ ।

युएईमै रहेका रचनाकार सुरज गैरे ‘विवश’ को उक्त गीतमा संगीत सन्तोष केसीको रहेको छ । अजय रेग्मीले गोदावरीको लोकेसनमा एकै दिनमा छायांकन गरेको भिडियोलाई कुमार केसीले निर्देशन गरेका हुन् । अनुप शिवाकोटीको सम्पादनमा एसएस डिजिटलले सार्वजनिक गरेको उक्त भिडियो युट्युबमा दिनदिनै हजारौंले रुचाइरहने गीतको लहरमा परेको छ ।
काफ्लेले गायिका मेलिना राईको स्वरमा रहेको ‘म यो धर्तीको कुरा गर्छु…’ बोलको गीतमा मोडलिङ गरिसकेको र नयाँ भिडियो पनि सार्वजनिक हुन लागेको बताएका छन् । नयाँ भिडियोलाई पनि आफ्ना अन्य भिडियोलाई जस्तै दर्शकहरुले रुचाइदिन मोडल काफ्लेले युएईबाटै आग्रह गरेका छन् । नेपाली कलाकार समूह युएई लगायतका अन्य सामाजिक संस्थामा आबद्ध मोडल काफ्लेलाई अगि्रम शुभकामना ।
 

