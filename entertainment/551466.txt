म हक्की स्वभावकी छु, केटाहरुले प्रपोज गर्नै सक्दैनन्ः गायिका सुनिती

गायनमा करिअर बनाउँदैछिन् सुनिती कार्की । गायिकाको रुपमा चिनिने सुनिती आफ्नो गीतमा आफैं मोडलिङ गर्छिन् । केहि भोजपुरी चलचित्रबाट उनलाई अभिनयको प्रस्ताव पनि आएको छ । तर, तत्काल अभिनय गर्ने योजना छैन उनको । भविष्यमा आफ्नै लगानीमा चलचित्र बनाएर अभिनय गर्ने योजना छ उनको । उनै गायिकासँग अनलाइनखबरले गरेको टी-टकः
बिहान कति बजे उठ्नुहुन्छ ?
म पाँच बजे उठिसकेकी हुन्छु ।
उठेपछि ?
घरमै हल्का ब्यायाम गर्छु । हल्का ब्रेकफाष्ट लिन्छु अनि आफ्नो काम गर्छु ।
घरमा के काम गर्नुहुन्छ ?
म प्रायः घरको सबै काम गर्छु । घर पुछ्दा मलाई रमाइलो लाग्छ ।
विदेश जान मन लागेको छैन ?
घुम्न त जान मन छ । तर, करिअर खोज्दै विदेश जाने मन छैन । यहि मुलुककमा केहि गर्छु भन्ने छ ।
पर्समा कति पैसा बोक्नुहुन्छ ?
पहिला धेरै बोक्थेँ । दुई पटक मेरो पर्स चोरी भयो, त्यसकारण अहिले तीन हजार जति बोक्छु ।
एटीएम कार्ड कतिवटा छ ?
चारवटा बैंकको छ ।
स्कुल पढ्दाका साथीहरु सम्पर्कमा छन् ?
सम्पर्कमा त थुप्रै छन् तर, नियमित कुरा दुइजनासँग मात्रै हुन्छ ।
महिनामा कति खर्च हुन्छ ?
बढिमा २० हजारसम्म । म थोरै खर्च गर्ने मध्येमा पर्छु ।
धेरै खर्च के मा हुन्छ ?
खानामा बढी हुन्छ ।
ज्योतिषलाई हात हेराउनु भएको छ ?
छैन ।
म तिमीलाई मन पराउँछु भन्नेहरु कति होलान् ?
म अलि हक्कि खालकी छु, त्यहि भएर होला त्यस्ता मान्छेहरु आएका छैनन् ।
बिहेमा जन्ती जाँदा कस्तो लाग्छ ?
म त्यस्तो भिडभाडमा रमाउन सक्दिनँ । कमै मात्रै त्यस्ता कार्यक्रममा सहभागी हुन्छु ।
मन परेको ठाउँ ?
पोखरा । तर, म दोलखाली भएकाले दोलखा मनपर्छ ।
कसैले घुम्न जाने सल्लाह माग्यो भने ?
म दोलखा जान सल्लाह दिन्छु । कालिञ्चोक, जिरी, खरी ढुंगालगायत दोलखामा घुम्ने ठाँउ धेरै छ ।
अभिनयप्रतिको रुची ?
मलाई नाँच्न, गाउँन र अभिनय गर्न निकै रमाईलो लाग्छ ।

