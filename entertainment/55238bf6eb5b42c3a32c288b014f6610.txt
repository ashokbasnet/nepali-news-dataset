४२ हजार वर्ष पुरानो बाँसुरी भेटियो

जेठ १३ – ४२ हजार वर्ष पहिला मानिसहरु गुफाभित्र आगो बालेर बस्थे, जनावरको हाडबाट बनेको बाँसुरी बजाउँथे र गीत गाएर साँझ कटाउँथे । हालसालै जर्मनीमा भेटिएका संगीत बाद्य यन्त्रले यसैको संकेत गर्छ ।

 

आधुनिक मानव बसोबासको अनुसन्धान गरिरहेका अनुसन्धाकर्ताको समूहले दक्षिणी जर्मनीको एउटा गुफामा हाडबाट निर्मित दुईवटा बाँसुरी फेला पारेका छन् । वैज्ञानिकहरुको अनुसन्धानबाट दुईवटै बाँसुरी ४२ देखि ४३ हजार वर्ष पुरानो भएको बिबिसीले जनाएको छ । युरोपमा मानव बसोबासको इतिहास त्यसभन्दा पनि पुरानो रहेको संकेत मिलेको वैज्ञानिकहरुले बताएका छन् ।

एउटा बाँसुरी विशाल हात्तीको दाँतबाट र अर्को पंक्षीको हाडबाट बनेको बैज्ञानिकहरुको भनाई छ । वैज्ञानिकहरुले उक्त क्षेत्रबाट विभिन्न जनावरका दाँत, गरगहना तथा ढुङ्गाबाट बनेका हतियार समेत फेला पारेका छन् ।
