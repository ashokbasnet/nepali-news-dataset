राजधानीमा लमजुङको विशेष कला प्रदर्शनी हुने

आगामी चैत्र १२ गते शनिबारका दिन नेपाल प्रज्ञा प्रतीष्ठान कमलादीमा लमजुङको विशेष कला संस्कृति प्रर्दशन गरिने भएको छ । मल्टिमिडिया इन्टरनेशनल प्रा.लि.को आयोजनामा उक्त विशेष लमजुङ सांस्कृतिक समारोहको तयारी गरिएको हो ।
उक्त कार्यक्रमको मुख्य उद्देश्य लमजुङको कलासंस्कृतिको प्रवर्द्धनका कार्यमा सहयोग गर्नु र बचेको रकमलाई असहाय बृद्धबृद्धा, बालबालिका तथा अपाङ्गहरूको सहयोगार्थ गर्न लागिएको आयोजक संस्थाका प्रबन्धक मोहन श्रेष्ठले बताउनु भएको छ ।
उहाँका अनुसार उक्त सांस्कृतिक समारोहमा लमजुङमा प्रचलित ठाडोभाका, लोकदोहोरी, घाँटु, बालुन, कौडा, चुड्का, सोरठी, भजन, पन्चैबाजा, सारङ्गी, खैजडी, बाँसुरीको धुन तथा नृत्यहरूसमेत भब्य रूपमा प्रदर्शन हुनेछ ।
‘लमजुङ सांस्कृतिक समारोह’ नाममा प्रदर्शन गरिने उक्त कार्यक्रम राष्ट्रकवि माधवप्रसाद घिमिरेको प्रमुख आतिथ्यतामा हुनेछ । उक्त कार्यक्रममा ठाडोभाका शिरोमणि भेडीखर्के साइला सहित लमजुङका प्रसिद्ध कलाकारहरू द्वारा लमजुङकै ऐतिहासिक कला संस्कृतिकहरु प्रदर्शन गरीने भएको छ ।

