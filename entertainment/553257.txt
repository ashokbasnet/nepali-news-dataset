गोजीमा पैसा नभएपछि पकेट मारिएको नाटक गरेँ: पशुपति शर्मा

पशुपति शर्मा अहिलेका चर्चित गायक हुन् । लोकदोहोरी गायनबाट यस क्षेत्रमा प्रवेश गरेका शर्मा अहिले स्टेज कार्यक्रममा व्यस्त छन् । स्टेज प्रस्तुतिकै लागि देश-विदेशका विभिन्न ठाउँ पुगेका शर्मासँग अनलाइनखबरले गरेको टी-टकः
बिहान कति बजे उठ्नुहुन्छ ?
म एकदम अल्छी मान्छे हो । उठ्दा आठ बज्छ ।
उठेपछि एक्सरसाइज गर्नुहुन्छ ?
केही पनि गर्दिनँ । एक्सरसाइज गर्ने, मर्निङ वाक जाने भए त ज्यान बनिहाल्थ्यो नि ! उठेपछि स्टुडियो जाने तयारी गर्छु ।
स्कूल पढ्दाका साथीहरु भेट हुन्छन् ?
काठमाडौंमा त खासै हुन्न । उपत्यका बाहिर जाँदा भेट हुन्छ । केही साथी सम्पर्कमा छन् ।
गोजीमा कति पैसा बोक्नुहुन्छ ?
त्यस्तै ५/६ हजार टुटाउँदिनँ ।
पैसा नभएर आपद् परेको कुनै घटना छ ?
भर्खर काठमाडौं आएको बेला माइक्रो चढ्दा पैसा तिर्ने बेलामा गोजी छामेा, एक रुपैयाँ पनि रहेनछ । अब के गर्ने भन्ने चिन्ता पर्‍यो । एकछिन सोचेपछि कन्डक्टर भाइलाई भनेा, भाइ मेरो त पकेट मारिदिएछन् । उसले मेरो कुरा पत्यायो । मलाई ठूलै राहत भयो ।
ज्योतिषीलाई हात हेराउने गर्नुभएको छ ?
मैले त छैन । तर, मेरो बुवा-आमाले बेलाबेला मेरो चिना हेराउनुहुन्छ ।
केटी साथी कत्तिका छन् ?
म लोक दोहोरी क्षेत्रबाट आएको मान्छे । लोक दोहोरी गाउने सबै केटीहरु मेरा साथी नै हुन् ।
तीमध्ये नियमित कुराकानी कति जनासँग हुन्छ ?
प्रायः सबैसँग हुन्छ ।
घरको काम के-के आउँछ ?
नढाँटी भन्दा मलाई खान बाहेक अरु केही आउँदैन ।
छोरीलाई स्कूल पुर्‍याउन जाने गर्नुहुन्छ ?
घरमा भएको बेला प्रायः जान्छु ।
फुर्सदमा के गर्नुहुन्छ ?
घरमै छोरीसँग खेल्छु । किताबहरु पढ्छु ।

