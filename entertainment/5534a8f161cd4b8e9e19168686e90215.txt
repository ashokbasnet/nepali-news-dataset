साइत नहेरी हाँच्छ्युँ त गर्दिनँ : दीपाश्री निरौला

काठमाडौं, चैत ५ – सुपरहिट सिनेमा ‘छक्का पञ्जा’को सिक्वेल ‘छक्का पञ्जा फेरि’ को अहिले स्क्रिप्टको काम भइरहेको छ ।  होलीको अवसर पारेर सिनेमाको सिक्वेल बनाउने आधिकारिक घोषणा भएको थियो । 
त्यसबखत सिनेमा जेठ महिनाबाट फ्लोरमा जाने योजना थियो । तर सिनेमाको रिलिज मिति भदौ १६ लाई तय भएपछि ‘छक्का पञ्जा फेरि’ अब वैशाखमै फ्लोरमा जाने भएको छ । वैशाखको कति गतेबाट फ्लोरमा जाँदै हुनुहन्छ ? भन्ने हाम्रो प्रश्नमा निर्देशक दीपाश्री निरौलाले भनिन्, ‘गते तय भएको छैन । साइत हेरेर गइन्छ । साइत नहेरी हाँच्छ्युँ त गर्दिन म । फ्लोरमा यत्तिकै जाने त कुरै भएन ।’
दीपाश्री ज्योतिषी, साइत र पूजाआजामा निकै विश्वास गर्छिन् । दुई महिना अगाडि कार किनेकी उनले शुक्रबार परिवारसँग दक्षिणकाली मन्दिरमा गएर पूजा–आजा पनि गरेकी छिन् । कार किनेको समयमा पूजा गर्न नपाएका कारण उनी शुक्रबार दक्षिणकाली मन्दिर गएकी हुन् । यहि मौकामा उनले ‘छक्का पञ्जा फेरि’ को लागि पनि प्रार्थना गरेको बताइन् । 
‘छक्का पञ्जा फेरि’ लाई दीपाश्रीले निर्देशन गर्दैछिन् भने विकास राजआचार्य र सामिप्य राज तिमिल्सीनाको कथा लेखन छ । दीपकराज गिरी, जितु नेपाल, केदार घिमिरे, अभिमन्यु निरबीको संवाद रहेको सिनेमामा एक नायक र नायिकाबाहेक अन्य कलाकारहरु छक्का पञ्जाकै दोहोरिने छन् । ‘छक्का पञ्जा फेरि’ नाम राख्नुको कारण बताउँदै दीपाश्रीले ठट्टा गर्दै भनिन्, ‘हाम्रो सिनेमाको नाम ‘छक्का पञ्जा’हो । विकास आचार्य दाइ पनि यो प्रोजेक्टमा हुनुहुन्छ । उहाँको सिनेमाको गीतै छ नी ‘फेरि फेरि फेरि नाइ नभन्नु ल’  त्यही फेरिलाई हामीले सिनेमामा जोड्यौँ र फिल्मको नाम ‘छक्का पञ्जा फेरि’ भयो ।’
उज्यालो र forseenetwork.com को सहकार्य
