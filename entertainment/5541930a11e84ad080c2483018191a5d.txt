यी हुन् उमेरको अन्तर धेरै भएका नेपाली सेलिब्रेटी जाेडी

काठमाडौं, पुस १० – नेपालीमा एउटा उखान छ ‘जुत्ता हेर्दा ठूलो हेर्नु पर्छ, बुहारी हेर्दा सानो ।’ यो उखान धेरैको जीवनमा लागु हुन्छ । तर कसै कसैले यति सानो उमेरको श्रीमती ल्याउँछन् कि सबैलाई अचम्म पार्छ ।  
समान्य मानिसदेखि राजनीतिज्ञ होस् या सेलिब्रेटी । उनीहरुले पनि आफू भन्दा धेरै कान्छी उमेरकी केटी विवाह गरेको पाइन्छ ।  अझ खाईलाग्दो ज्यान । आर्कषक व्यक्तित्व । अभिनयमा अब्बल, अभिनेताहरुका बढी महिला फ्यानहरु हुन्छन् । विपरित लिङ्गप्रतिको आकर्षणले अभिनेताहरुसँग नजिक हुन खोज्ने युवतीहरु प्रशस्तै भेटिन्छन् ।  स्टारडमका कारण हुन सक्छ वा अन्य केही कारण , कम उमेरका कतिपय युवती अभिनेताका लागि मरिमेट्छन् । त्यसैले अभिनेताहरुलाई निकै कम उमेरकी युवती सहजै मिल्छन् । महानायक राजेश हमाल हुन् वा दशकौं देखि सिनेमामा सक्रिय भुवन केसी । आधा शताब्दीको उमेर पार गर्दासमेत उनीहरुप्रति दशकौं कम उमेरका युवतीहरु आकर्षित हुन्छन् ।  भुवन केसीले आफ्नो छोरीको उमेरकी युवती जिया केसीसँग केही बर्ष अफस्क्रिन रोमान्स गरे । तर उनले आफ्नो रोमान्सलाई विवाहमा परिणत गरी सकेका छैनन् । 
हेर्दै जाँउ उनीहरुको विवाह होला की नहोला ।  भुवन केसीले अहिले नै कम उमेरकी युवतीसँग विवाह नगरेपनि अन्य केही  अभिनेता तथा अभिनेत्रीहरुले दुई दशक भन्दा धेरै कान्छा वा जेठासँग विवाह गरेर घरजम गरेका छन् । हामी त्यस विषयमा एक सामाग्री प्रस्तुत गर्दैछौँ ।  
राजेश हमाल र मधु भट्टराई
विवाह भन्दा पहिले महानायक राजेश हमाललाई चाहने युवतीहरुको कमी थिएन । यसैलाई बुझेर पनि हुनसक्छ उनले झण्डै ५० वर्षको हाराहारीमा  विवाह गरे । उनको स्टारडमकै कारणले हुन सक्छ उनी भन्दा झण्डै तीन दशक कान्छी युवतीले उनलाई प्रेममा पारिन् । मोडल मधु भट्टराईसँगको प्रेमलाई राजेशले विवाहमा परिणत गरे । राजेश हमालको जन्म  वि सं २०२१ सालमा भएको हो ।  अहिले उनी ५२ वर्षको वरिपरि छन् । मधु अहिले ३० वर्षमा हिँड्दै छिन् । यस हिसाबले राजेश र मधुबिचमा झण्डै २२ वर्षको फरक छ । उमेरमा धेरै फरक हुँदा वैवाहिक जीवनमा बिभिन्न कठिनाई आउने भोग्नेहरु बताउँछन् । तर, राजेश र मधुको जोडी भने एकअर्काको साथ पाएर निकै खुसी छन् । 
निश्चल बस्नेत र स्वस्तीमा 
लुटका निर्देशक निश्चल बस्नेतले पनि आफूभन्दा १४ वर्ष भन्दा बढी  कान्छी उमेरकी स्वस्तीमासँग विवाह गरेका छन् । एकअर्काको साथमा रमाउन सक्यो भने उमेरले केही पनि फरक पार्दैन भन्दै यो जोडी अघि बढिरहेको छ । 
एकअर्काको उमेरमा भएको अन्तरले कुनै पनि समस्या नपरेको भन्दै यो जोडी आजको मितिसम्म खुशी छन् । आफ्नो वैवाहीक सम्बन्धको बारेमा  उनीहरुले मिडियासँग पनि धेरै पटक भनिसकेका छन् । नायिका स्वस्तीमा २१ बर्षकी भइन् भने निश्चल ३४ वर्षका भए । निश्चल करिअरमा सफल र स्थापित भइसकेका छन् भने स्वस्तीमा करिअको सुरुवातमै छिन् । हेरौँ उनीहरुको वैवाहीक सम्बन्ध अगाडि कसरी बढ्छन् । हामी चहान्छौँ उनीहरुको सम्बन्ध दीगो र बलियो होस् । 
करिष्मा मानन्धर र विनोद मानन्धर 
सदावाहर नायिका करिष्मा मानन्धर र निर्माता विनोद मानन्धरको प्रेम विवाह भएको हो  । उनीहरुको प्रेमकहानी र विवाह प्रसंग निकै अनौठो छ । केही समय सँगै काम गरेपछि अचानक करिष्माले नै विनोदलाई विवाहको प्रस्ताव राखेकी थिइन् । विवाह हुने समयमा करिष्मा १८ बर्षकी थिईन् भने विनोद ३८ बर्षका । यस हिसाबले उनीहरुको उमेरमा पनि दुई दशकको फरक छ । एक छोरीको अभिभावक  यो जोडीलाई पनि उमेरको अन्तरले खासै असर नपारेको देखिन्छ ।  
रेखा थापा र छविराज ओझा
करिअरको सुरुवातमै विवाह गर्ने अभिनेत्री हुन् रेखा थापा । सिनेमा हिरोबाट सिनेमामा प्रवेश गरेकी उनलाई त्यहि सिनेमाले जीवन साथी भेटाईदियो । त्यहि सिनेमाका निर्माता छविराज ओझासँग उनको विवाह भयो । विवाह गरेर केही समय पछि नै रेखालाई छविको साथले स्थापित गराईदियो । 
उनी अभिनेत्रीका साथै निर्मात्री पनि भइन् । दिनप्रतिदिन उनको करिअर सफल हुँदै गए तर वैवाहिक जीवन भने असफलतातिर धकेलियो । एकअर्काको मन अनि विचार मिल्न छाडेपछि उनीहरुले एउटै छानामुनी नबोलेरै केही वर्ष गुजारे । हाल उनीहरु कानुनी रुपमै अलग भइसकेका छन् । रेखा र छविको उमेरमा १८ बर्षको अन्तर थियो ।  ५४ वर्षिय छवि अहिले आफूभन्दा आधा उमेरकी अभिनेत्री शिल्पा पोखरेलसँग विवाह गर्ने प्रसंगले चर्चामा छन् भने ३२ बर्षिय अभिनेत्री रेखा राजनीतिमा प्रवेश गरेर चर्चामा छिन् ।  
मिथिला शर्मा र मोतीलाल बोहोरा
अभिनेत्री मिथिला शर्माले बुढेशकालमा ७४ वर्षिय मोतीलाल बोहोरासँग विवाह गरेर सबैलाई चकित बनाइदिइन् । उनले चार दशक पार गरेपछि लगन गाँठो कस्नु सबैको लागि आश्चर्य थियो । ५० बर्षिय अभिनेत्री मिथिलाले आफूभन्दा २४ बर्ष जेठा मोतिलालसँग विवाह गरेकी हुन् । बुढेशकालमा सुरु भएको प्रेमलाई उनीहरुले विवाहको रुप दिएका हुन् । मिथिलासँग  विवाह गर्नुभन्दा एक बर्ष अघि मात्रै बोहोराकी श्रीमतीको निधन भएको थियो ।  मोतीलाल पूर्व आइजिपी हुन् । उनीहरुको दुई बर्ष अघि विवाह भएको हो ।
श्रीकृष्ण श्रेष्ठ र स्वेता खड्का
अभिनेता श्रीकृष्ण श्रेष्ठ अहिले हामी माझ छैनन् । स्वेता खड्कासँग विवाह गरेको एक महिनामै उनले संसार छाडेका हुन् । श्रीकृष्ण वि सं २०२४ सालमा जन्मिएका हुन् । राजेश हमालसँग सँगैका उनले जन्मीएको झण्डै ५ दशकमा विवाह गरे । चलचित्रमा नायिका खोज्ने क्रममा उनले स्वेता खड्कालाई भेटेका हुन् । आधा उमेरले कान्छी स्वेतासँग उनले पर्दा पनि बाँडे । अभिनय गर्दा गर्दै उनीहरुबीचको प्रेम मौलायो । आखिर प्रेमलाई उमेरको हदबन्दी त थिएन । त्यसैले उनीहरुको केहि वर्षको प्रेम विवाहमा परिणत भयो । 
धेरै सपना बटुलेर नायिका स्वेता र श्रीकृष्णले बिवाह गरेका थिए । तर, विवाह भएको एक महिनापछि नै श्रीकृष्णले उनको साथ सधैंका लागि छाडे । श्रीकृष्ण र स्वेताबीचमा २२ वर्ष को फरक थियो । 
शिव श्रेष्ठ र श्रृजना श्रेष्ठ 
बहुविवाह र कान्छी उमेरको श्रीमती ल्याउने अभिनेता मध्ये अर्का अभिनेता हुन शिव श्रेष्ठ । उनले गंगादेवी श्रेष्ठसँग २०२८ सालमा झ्याई पारे पनि लामो समयसम्म सम्बन्ध टिक्न सेकन । अन्तत : उनले चितवन रामनगरकी श्रृजना श्रेष्ठ संग विवाह गरे । उनकी कान्छी श्रिमती शिव भन्दा २२ वर्ष सानी छ । साथमा एउटा नानी छोरो पनि छ । उनको जेठी श्रीमतीबाट भने १ छोरा ४ छोरी गरी ५ सन्तान रहेको छ ।हुन त भन्नेहरु भन्छन् माया प्रेम र विवाहमा उमेर जातपात धर्म भुगोलले असर गर्दैन । तर अर्का थरीको तर्क भने यस्ले ठूलो अर्थ लाग्छ भन्ने छ । जे होस् विवाह पछि कस्ले कती त्याग र समझदारीता दर्साउछ त्यसले विवाह पछिको जीवन कसरी अगाडि बढ्छ भन्ने निक्र्यौल गर्छ । 
उज्यालो र forseenetwork.com को सहकार्य
