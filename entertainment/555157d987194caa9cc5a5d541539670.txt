छुवाछुतको ब्यथा ओकल्ने ‘बुख्याचा मन’

काठमाडौं, चैत ५ – जतिसुकै समानताका कुरा गरे पनि समाजमा छुवाछुतको वास्तविक अवस्था कस्तो छ भन्ने विषयमा आधारित नाटक ‘बुख्याचा मन’ले धेरैको मन जितेको छ । 
काठमाडौंको सर्वनाम नाटकघरमा फागुन २० गतेदेखि चलेको नाटकमा अन्तरजातीय विवाहलाई समाजले स्वीकार्न नसकेको तीतो यथार्थलाई जस्ताको त्यस्तै मञ्चमा उतारिएको छ ।  
उपल्लो जात भनिने युवतीसँग तल्लो जात भनिने युवकले गरेको प्रेमलाई समाजले अस्वीकार गरिदिँदा उनिहरुले भोग्नुपरेको पीडा नाटकमा देख्न पाइन्छ । दलितले सिलाएका कपडा लगाएर भगवानका मूर्ति सिँगार्ने, मूर्ति बनाउने तर उनीहरुले छोएको पानी नचल्ने यथार्थ पनि नाटकमा देख्न पाइन्छ । 
नाटकमा रुवाउने मात्रै होइन पेट मिचिमिची हँसाउने पात्र र परिवेशको पनि सृजना गरिएको छ । बिहीबारबाहेक हरेक दिन ५ बजे मञ्चन हुने नाटक शनिबार दुई शो देखाइएको छ । नाटक सुरुभएदेखि आजसम्म दर्शक खचाखच भरिएको निर्देशक राज शाहले बताउनुभएको छ ।  
नाटक हेर्न राजनीतिक दलका नेता र नाम चलेका कलाकार पनि पुगेका छन् । नाटकमा प्रयोग गरिएको पश्चिम नेपालको भाषा, लवज र पहिरनले धेरैको मन जितेको छ । नाटक लेखन पनि शाहले नै गरेका हुन् । लेखनको झण्डै दुई वर्षको अन्तरालमा मञ्चमा उतारेका हुन् । 
जिम्दा सपनाबाट आफूले समाजमा व्याप्त रेमिट्यान्स सपना र त्यसबाट पर्ने प्रभावलाई मञ्चमा उतारेको र यसपाली नाटक बुख्याचा मनबाट मानवताको उठान गरेको निर्देशक राजले बताए । बुख्याचा मन झन्डै दुई महिनाको कार्यशालापछि शाहले मञ्चमा उतारेका हुन् । 
नाटकमा कलाकारहरु आदित्य शर्मा, आरोही शर्मा, सुदर्शन अर्याल, प्रकाश के.सी., शर्मीला नगरकोटी, सुजिता अधिकारी, सुजन पौडेल लौरो, नविन चन्द्र अर्याल, विवेक आचार्य, सुशील गैह्रे, सगुन तामाङ, नितान्त ढकाल, रोशन अर्याल, बिनोद खत्री, पंकज पौडेल, रिनेक्स बस्नेत साथै राज शाहको समेत अभिनय रहेको छ ।  नाटक अागामी १२ गतेसम्म चल्नेछ ।
तस्बिरहरु राज शाहको फेसबुकबाट लिइएका हुन्
