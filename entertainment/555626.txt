कहाँ चुक्यो ‘दर्पण छाया २’, यी हुन् १० कारण

शुक्रबारबाट प्रदर्शनमा आएको चलचित्र ‘दर्पण छाया २’ले गतिलो व्यापार गर्न सकेन । १२ बर्ष अगाडि रिलिज भएर नेपाली चलचित्रमा हंगामा नै मच्चाएको ‘दर्पण छाया’को पछाडि २ थपेर निर्देशक तुलसी घिमिरेले नयाँ कथा बनाउने प्रयास गरे । तर, यो चलचित्र चल्न सकेन । चलचित्र नचल्दा नयाँ निर्मातालाई लगानी गर्न फेरि जोश आउँदैन । अर्कोतिर, चलचित्रका नयाँ ३ कलाकारको करिअर पनि धरमराउँदो अवस्थामा पुगेको छ । हामीले, आज यहाँ तुलसी घिमिरे जस्ता सफल र सबैले विश्वास गरेका निर्देशक कहाँ चिप्लिए भनेर चर्चा गर्दैछौ ।
कहाँ चुक्यो ‘दर्पण छाया २’ ?
१. निर्देशक तुलसी घिमिरेले चलचित्रको मुख्य द्धन्द्ध के हो भन्ने नै पहिल्याउन सकेका छैनन् । धनाढ्य बाबुकी एक्ली छोरी साहारा कार्की(सरगम) आफ्ना प्रेमी पुष्पल खड्का(आलाप)का लागि डेढ लाख पर्ने सेक्सोफोन किन्न भौतारिनु चलचित्रको सबैभन्दा ठूलो समस्या हो ।
२. चलचित्रको कथा कुन धारमा टेकेर अगाडि बढाउन खोजिएको भन्ने नै प्रष्ट छैन । निर्देशकले चलचित्रमा आलाप र सरगमको म्यूजिकल करिअरलाई अगाडि बढाउन खोजेका हुन् या, सेक्सोफोन किन्नु नै मुख्य उद्देश्य हो भन्ने नै प्रष्ट पार्न सकेनन् । चलचित्र सुरु भएको केहि मिनेटदेखि नै तुलसी घिमिरे चिप्लिएका छन् ।
३.अहिलेका दर्शक चलचित्र सुस्तरी अगाडि बढ्यो भने दिक्क मान्छन् । चाडो चाडो चल्ने दृश्य र कथामा दर्शक रमाउँछन् । तर, तुलसी घिमिरे समय भन्दा निकै ढिलो चलेका छन्, यसैले ‘दर्पण छाया २’ चलेन ।
४. चलचित्रको केन्दि्रय द्धन्द्ध हाँस्यास्पद छ । गाडीले ठक्कर दिएर बाटोमा मृत्युसँग छटपटिएको बाबुलाई अस्पताल लैजानुको सट्टा, घरमा रहेकी आमालाई बोलाउन जाने छोराको शैली, सबैभन्दा हाँस्यास्पद छ । चलचित्रको कथा जोड्नका लागि तुलसी घिमिरे जस्ता चर्चित र चलचित्र वुझेका निर्देशकले यति ठूलो हाँस्यास्पद काम गर्नु, दुःखदायी कुरा हो ।
५. विवेचना गरेर चलचित्र चल्दैन । निर्देशकले, नेपालका लोप हुन लागेका वाजाहरुको लामो बेलिविस्तार चलचित्रमा लगाएका छन् । यसका लागि छुट्टै वृत्तचित्र बनाइएको भए निकै राम्रो हुन्थ्यो, चलचित्रमा यस्ता बेलिविस्तारले अर्थ राख्दैन । अन्य थुप्रै दृश्य पनि विवेचनाकै कारण दिक्क लाग्दो बनेका छन् ।
६. बाइक दुर्घटनामा परेर करङमा समस्या आएको मानिसको उपचार नेपालमा नै हुनसक्छ । तर, निर्देशकले जर्बजस्ती अमेरिका लैजाने बहानामा कथा लम्बाएका छन् र २ नायिकाविच द्धन्द्धको स्थिती सिर्जना गरिदिएका छन् । यो, दर्शकका लागि खासै पाच्य बनेन ।
७. हो, अहिले कमेडी विनाको चलचित्र नुन विनाको तरकारी जस्तै हुन्छ । तर, कमेडीको टाइमिङ हुन्छ । निर्देशक, घिमिरेले कमेडीलाई प्रस्तुत गर्न नै सकेनन् । एउटै दृश्यलाई लामो समय देखाएर दर्शकलाई दिक्क बनाएपछि कमेडी पात्र प्रवेश गराउँदा दर्शक हाँस्दैनन् । ‘दर्पण छाया २’को कमेडी संवाद यहि रोगबाट ग्रसित छ ।
८. पात्रलाई मारेर मात्र दर्शक रुन्छन् र संवदेना पस्कन्छन् भन्ने सोचबाट अब मुक्त हुनुपर्छ । दर्शक सुरुवातदेखि नै पात्र र कथासँग भिजेको खण्डमा, उसको खुशी र दुखमा आफूलाई ढाल्न सक्छ । चलचित्र कतिबेला सकिन्छ भनेर ‘हाई’ काँडेर बसेका दर्शक पात्रको सुख र दुखमा आफूलाई ढाल्न सक्दैनन् ।
९. पात्र छनोट पनि चलचित्रको अर्को कमजोरी हो । निर्देशकले, चलचित्रका मुख्य कलाकार छान्न सकेनन् वा उनीहरुलाई काम गराउन सकेनन् । चलचित्रका मुख्य कलाकार पुष्पल खड्का र अर्की नायिका श्रद्धा प्रसाइको अभिनय, संवाद डेलिभरीमा ठूलो समस्या छ । यसका लागि यी दुइले निकै मिहिनेत गर्नुपर्छ । म्यूजिक भिडियोमा जमेका पुष्पलले ‘दर्पण छाया २’बाट गतिलो संभवना देखाउन सकेनन् । श्रद्धामा पनि त्यही समस्या छ । अमेरिका बस्दै आएकी नायिका साहारा कार्की भने अरुको तुलनामा सफल छिन् ।
१०. पहिलेको ‘दर्पण छाया’को तुलानामा ‘दर्पण छाया २’को गीत पनि खासै चलेन । जसलेगर्दा पनि दर्शकलाई हलसम्म तान्न गीतसंगीतले सहयोग गरेन ।
मुख्यतया, यी कारणले ‘दर्पण छाया २’ले समिक्षक र दर्शकको साथ पाउन सकेन । निर्देशक तुलसी घिमिरेले अब, चलचित्र भन्ने शैलीलाई बदल्न जरुरी छ । नेपाली बाजाहरुको बारेमा नयाँ पुस्तालाई जानकारी दिनु, पुराना चर्चित सर्जकहरुको बारेमा चलचित्रमा उल्लेख गर्नु, सर्जकको सम्मान गरौ भन्ने भाव बोक्नु ‘दर्पण छाया २’का राम्रा पक्ष हुन् ।
तर, कमजोरी नै कमजोरीले रुमल्लिएको ‘दर्पण छाया २’ले दर्शकलाई निराश बनायो । नेपालमा सिक्वेल वा पछाडि २ राखेर बनाइएका चलचित्र सफल हुन सकेन । निर्देशक, तुलसी घिमिरेको ६ करोड माथिको कमाई गर्ने चाहना पनि पुरा हुन सकेन ।

