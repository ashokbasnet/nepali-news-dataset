कस्ता छन् रेखाको ‘रुद्रप्रिया’का गीतसंगीत ?

चलचित्र ‘माला’ निर्देशन गरेका निर्देशक सुदिप भुपाल सिंहले निर्देशन गर्ने नयाँ चलचित्र ‘रुद्रप्रिया’को प्री प्रोडक्शनको काम सकिएको छ । आउँदो बर्षको दशैलाई प्रदर्शन मिति तय गरेर यो चलचित्रको छायांकन चैत्रको अन्तिमबाट सुरु गरिनेछ । चलचित्रको ३ गीतको रेकडिङ सकिएको निर्माणपक्षले जानकारी दिएको छ ।
सुरेश अधिकारीले ३ गीतमा संगीत भरेका छन् । उनले ३ गीतहरु विभिन्न शैलीमा तयार गरिएको र श्रोताको मन छुने बताए । रेखाले निर्माण गरेका चलचित्रका गीतहरु सधै नै हिट हुँदै आएका छन्, यसैले यसपटक पनि त्यो चुनौतीलाई आफूले पुरा गर्ने कोशिश गरेको सुरेशको भनाई छ । नायिका तथा निर्मात्री रेखा थापाले पनि यसअगाडि आफूले निर्माण गरेका गीत हिट भएको भन्दै, यो चलचित्रमा पनि त्यसलाई निरन्तरता दिएको बताइन् ।
नायिका रेखा थापाको साथमा चलचित्रमा सुदर्शन थापा, अर्पण थापाको मुख्य भूमिका रहनेछ । रमेश पौडेल कार्यकारी निर्माता रहेको चलचित्रमा सरस्वती थापा निर्माता हुन् । संजय लामाले यो चलचित्र खिच्नेछन् ।

