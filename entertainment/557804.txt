मेरो सिफारिश चल्ने भए आनाको नाम लिन्थेँः किरन लाकौल

दुई सयभन्दा बढी म्युजिक भिडियोमा अभिनय गरेका किरन लाकौलले केही चलचित्रमा समेत अभिनय गरे । तर, उनको मन ठूलो पर्दामा रमाउन सकेन । भिडियोमा चाँडै काम सकिने र छिटो प्रतिक्रिया पाइने भएकाले पनि भिडियोप्रति मोह बढेको उनको भनाइ छ ।  किरणलाई अनलाइनखबरले लगाएको पाँच आरोपः
१. धेरै भिडियोमा काम गर्नुभयो, तर न नाच्न जान्नुभयो, न त अभिनयमै विविधता ल्याउनुभयो भन्ने आरोप छ नि ?
मैले धेरै खालको चरित्र निर्वाह गरेको छु । रोनाधोनादेखि कमेडी भूमिका समेत निर्वाह गरेँ । सिरियस अभिनय हेरेर कतिपय दर्शकले बोरिङ पनि माने । अचेल धेरै निर्देशकले मलाई केही कमेडी भूमिकामा देखाउन थालेका छन् । त्यसैमा रमाइरहेको छु ।
२. तपाईं त एकदमै गफाडी हुनुहुन्छ, धेरै बोल्नुहुन्छ रे !
झुटो बोल्ने मेरो बानी छैन, प्रष्ट कुरा गर्छु  । त्यसैलाई कसैले गफाडी भनेको हो भने मेरो भन्नु केही छैन ।
३. भिडियोमा काम गर्दा धेरै युवती मोडल सिफारिश गर्नुहुन्छ अनि मोडललाई भिडियो खेलाइदिने आश्वासन पनि खुबै दिनुहुन्छ भन्ने आरोप धेरै लगाउँछन्, के भन्नुहुन्छ ?
मैले आजसम्म कुनै निर्देशकलाई कुनै मोडल सिफारिस गरेको छैन । मेरो सिफारिस त्यसरी चल्दा पनि चल्दैन । यदि त्यसरी सिफारिस चल्ने भए त म आना शर्मालाई मसँग मोडल बनाउन सिफारिश गर्थेँ नि ! निर्देशकले जो मोडलसँग काम गराउँछन्, उसैसँग गर्दै आएको छु ।
४. असाध्यै खर्चालु हुनुहुन्छ रे ?
भिडियो खेलेर आएको पैसा खाएर र लाएर सकिन्छ । तर, आफ्नो खर्चका लागि घरमा पैसा माग्न परेको छैन । थोरै खाने तर मीठो र राम्रो खानेमा पर्छु । त्यसो गर्दा महँगो पर्ने रहेछ । लुगा कपडामा पनि राम्रै खर्च हुन्छ ।
५. परिवारका सदस्यको बारेमा बाहिर केही पनि भन्नुहुन्न रे, किन गुपचुप राख्नुभएको ?
मेरो घर परिवारमा को-को छन्, के के गर्छन् भन्ने कुरा मसँग नजिक हुने प्राय:लाई थाह छ । तर, जोसँग मेरो हाइ-हेल्लो मात्रै छ, उनीहरुलाई मैले भनेको छैन । विना प्रसंग मेरो यस्तो-यस्तो छ भनेर सबै भन्ने कुरा पनि आउँदैन ।

