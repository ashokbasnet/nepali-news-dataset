​सुरु भयो १० औँ फिल्म साउथ एसिया महोत्सव

ललितपुर, मंसिर ३ - १० औँ दक्षिण एसियाली वृत्तचित्र महोत्सव फिल्म साउथ एसिया पाटन ढोका यलमाया केन्द्रमा बिहीबारदेखि सुरु भएको छ । 
भारतीय निर्देशक अदूर गोपालकृष्णनले महोत्सवको पोष्टर सार्वजनिक गर्दै महोत्सव उद्घाटन गर्नुभएको छ । महोत्सवकी निर्देशक मितु वर्माले छनौट गरिएका वृत्तचित्रहरुले दक्षिण एसियाका समकालीन विषयवस्तु माथि सिर्जनात्मक दृष्टिकोण प्रस्तुत गर्ने बताउनुभयो । 
उद्घाटन समारोहमा ‘डरविंग द टाइगर’ वृत्तचित्र देखाइएको छ । एमी बेन्सन र रम्यता लिम्बुले तयार पारेको उक्त वृत्तचित्र रामेछापस्थित एक दलित परिवारको भोगाइमा आधारित छ । 
बिहीबार बिहानदेखि विद्यार्थीहरुले बनाएका वृत्तचित्रको प्रदर्शन गरिएको थियो । शुक्रबारदेखि महोत्सव व्यावसायिक वृत्तचित्र निर्माताहरुका सिर्जना प्रस्तुत गरिनेछ । विभिन्न देशका ४३ वटा वृत्तचित्र महोत्सवमा प्रदर्शित हुनेछन् ।
