म घमण्डी हैन, आफ्नै पौरखमा विश्वास गर्छुः शिव परियार

गायनमा अब्बल रुपमा चिनिन्छन् गायक शिब परियार । पारिवारिक बिरासतविनै गायनमा आएका परियार आफ्नै पौरखमा रमाउन सफल भएकोमा गर्व गर्छन् । पछिल्लो समय स्टेजमा ब्यस्त परियारलाई अनलाइनखबरले लगाएको पाँच आरोपः
१. तपाइको गीत एउटै खालको भयो भन्ने गुनासो छ नि ?
यो गुनासोसँग म सहमत छैन । जसले युट्युबमा गएर मेरो गीत हेरेको छैन, उसले यो आरोप लगाएको हुनसक्छ । ती साथीहरुलाई म एकपटक मेरो गीत सुन्न र हेर्न आग्रह गर्छु ।
२. घमण्डी हुनुहुन्छ भन्छन् नि ?
म घमण्डी हैन आफ्नो पौरखमा गौरब गर्छु । कसैले कृपाले हैन, म आफ्नै क्षमताले यहाँ आएको हुँ । घमण्ड गर्ने मान्छे कुनै पनि क्षेत्रमा टिक्दैन । तर, १७ वर्षदेखि म यहि मुलुकमा गीत गाइरहेको छु । साच्चै मैले घमण्ड गरेको भए, अहिले म फर्केर सर्लाही गइसकेको हुन्थेँ । संगीतवाट टाढिएको हुन्थेँ । यति हो म आफ्नै स्वाभिमानमा बाँच्छु । मैले अहिलेसम्म कुनै साथीभाइको चित्त दुखाउने काम गरेको छैन । यदि त्यस्तो गरेको भए मलाई घमण्डी भन्न मिल्थ्यो ।
३. पैसाको पछाडि दौडनु हुन्छ भन्ने आरोप धेरैले लगाएका छन्, के भन्नुहुन्छ ?
मैले गीत संगीतवाटै घर चलाउनुपर्छ । मैले कुनै ठाउँमा भ्रष्टाचार गरेको भए पैसाको पछि लागेको भन्न मिल्थ्यो । म त आफ्नै श्रृजनामा रमाएको छु । श्रृजनाको पारिश्रमिक लिनु स्वाभाविक हो ।
४. स्वदेशका भन्दा विदेशका कार्यक्रमलाई महत्व दिनुहुन्छ, किन पैसा धेरै आउने भएर हो ?
स्वदेशी आयोजकहरु कुरा गर्नुहुन्छ तर, तत्कालै एग्रीमेन्ट गर्नुहुन्न । फेरि स्वदेशी आयोजकहरुलाई एउटाले नभए अर्कोले गाउछ भन्ने पनि छ । तर, विदेशी कार्यक्रम आयोजकहरु कुरा गरे लगत्तै एग्रीमेन्ट गर्नुहुन्छ । मेरो तीन महिनापछि हङकङमा शो छ तर आजै एग्रीमेन्ट हुँदैछ । विदेशमा एग्रीमेन्ट भैसकेको कार्यक्रम छोड्ने कुरा भएन । तर, स्वदेशको कार्यक्रमलाई पनि उत्तिकै महत्व दिएको छु ।
५. भिडियो बनाउदा निर्देशकलाई यस्तो बनाउ भनेर दबाब दिनुहुन्छ रे ?
हा हा हा । आजसम्म मैले भने जस्तो एउटै भिडियो बनेको छैन । सबै निर्देशककै निर्देशन अनुसार बनेको छ ।

