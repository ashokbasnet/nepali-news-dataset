मैले माया गर्ने नै भेटेकी छैनः रेश्मा पुन

गायनमा सक्रिय रेश्मा पुन स्टेजमा गाउँदा निकै रमाइलो लाग्ने बताउँछिन् । नेपालगञ्जमा जन्मिएकी यी गायिकालाई गायनमै केही राम्रो काम गर्ने सोच छ । उनै गायिकासँग अनलाइनखबरले गरेको टी-टकः
बिहान कति बजे उठ्नुहुन्छ ?
पाँच बजे उठिसक्छु ।
उठेपछि ?
समय मिलाएर मर्निङ वाक गर्छु । तर, सधैँ भने गर्दिनँ । त्यसपछि रियाज गर्छु ।
आजको कार्यक्रम ?
दिउँसो एउटा गीत रेकर्डिङ गर्नु छ । त्यसपछि भोकल क्लास लिन जान्छु । अरु कार्यक्रम खास छैन ।
दिनमा कति खर्च गर्नुहुन्छ ?
खै, मैले त अहिलेसम्म हिसाबै गरेकी छैन । कुनै दिन एक रुपैयाँ पनि हुन्न, कुनै दिन धेरै हुन्छ ।
टेलिफोनमा दैनिक कति मिनेट कुरा गर्नुहुन्छ ?
म टेलिफोनमा एकदमै थोरै कुरा गर्नेमा पर्छु । लामै कुरा गर्नु छ भने भेटेरै गर्छु ।
अरुले धेरैबेर कुरा गरेको देख्दा कस्तो लाग्छ ?
लामै कुरा गर्नुपर्ने भएरै गरे होलान् जस्तो लाग्छ ।
सपना कत्तिको देख्नुहुन्छ ?
खासै देख्दिनँ । देखे पनि वास्ता गर्दिनँ ।
तपाईंको कमजोरी के हो ?
जोसुकैलाई चाँडै विश्वास गर्छु ।
विश्वास गरेकाहरुबाट धोका पनि पाउनुभयो कि ?
त्यस्तो गम्भीर धोका अहिलेसम्म पाएकी छैन ।
मिल्ने साथी कति छन् ?
थुप्रै छन् । मेरो त केटीभन्दा केटा साथी धेरै छन् ।
के गर्दा मज्जा लाग्छ ?
दर्शकको अगाडि स्टेजमा गाउँदा मज्जा आउँछ ।
मन परेको ठाउँ ?
मलाई त झापा मन पर्‍यो । म नेपालगञ्जको मान्छे भएकाले पनि पूर्व मन परेको हुनुपर्छ । झापाको चिया बगान साह्रै राम्रो लाग्यो । अनि प्रदुषण पनि कम छ झापामा ।
झट्ट हेर्दा कस्तो केटा मनपर्छ ?
ह्यान्डसम त हुनै पर्‍यो । अलिकति हाइट पनि होस् ।
काठमाडौं कस्तो लाग्छ ?
यहाँको शहरीकरण मिलेको छैन । काठमाडौंको धुवाँ-धूलो देख्दा साह्रै दिक्क लाग्छ ।
म तिमीलाई माया गर्छु भन्नेहरु कति आए ?
मलाई माया गर्छु भन्नेहरु त धेरै आए तर, मैले माया गर्ने भेटेकी छैन ।

