सरोद, सारङ्गी, सुरमण्डल, तबला, तानपुरासँगै शास्त्रिय गायनको साँझ

शर्मिला राजोपाध्याय्/उज्यालो । काठमाडौं, असोज २७ - सरोद, सारङ्गी, सुरमण्डल, तबला, तानपुराको आवाजसँगै ललितपुरमा शनिवार शास्त्रिय साँझ गुन्जियो । अमेरिकाको जेरोओ क्लक र ललितपुर स्वथको कुझ्या महिला सामुदायिक समूहको संयुक्त आयोजनामा नेपालका उस्ताद यसराज, अमेरिकाका तबलाबादक रायन शाह, भारतीय शास्त्रिय गायक सिद्धार्थ चौधुरी, भारतीय सारङ्गीबादक डेवासिस हल्डरलाई तानपुरामा नेपालका सुभिया राजोपाध्याय्, विशाल भट्टराई र मान थापाले साथ दिनु भएको थियो ।.
शास्त्रिय  साँझमा भारतको पश्चिम बंगालबाट सन् २०१३ मा संगीत मञ्जरी पुरस्कारबाट सम्मानित उस्ताद यसराजले सरोदमा साँझमा बजाउने राग चारुकेशरी राग बजाउँदा रायन, डेवासिस र सुभियाले साथ दिनु भएको थियो । उहाँले निरन्तर सवा एक घण्टासम्म २५ तारको सरोदमा राग बजाउँदा दर्शकहरु एकदमै उत्साहित भएका थिए । नेपालको भन्दा फरकपनको सारङ्गीमा डेवासिसले तीब्र रुपले औला चलाउँदा निस्केको स्वर सरोदसँग निकै निखारेको थियो। शुरुमा भारतका प्रख्यात शुमन्त्रगुहका शिष्य बनेर संगीतमा होमिनु भएका डेवासिसले सन् १९९५ मा बेनारस घरानाका पण्डित विद्या सहाइबाट सारङ्गी सिक्नु भएको थियोे भने हाल पनि उहाँ पण्डित कुशलदाससँग प्रशिक्षण लिइरहनु भएको छ।
त्यस्तै डेवासिस जस्तै शास्त्रिय साँझको लागि मात्र नेपाल आउनु भएका पण्डित अदिनाथ चौधुरीका नाति सिद्धार्थले द्रुपदराग र मलहार  गाउँदा दर्शक मुकदर्शक भएका थिए । उस्ताद रशिद खानका शिष्य सिद्धार्थले सन् १९९७ मा एस डि बर्मन पुरस्कार , सन् २०१४ मा ओडिसाको धुन म्युजिक पुरस्कार पाउनु भएको थियो । सुरमण्डल बजाएर राग गाउदै गरेका सिद्धार्थलाई तबलामा रायन, सारङ्गीमा डेवासिस , तानपुरामा नेपालका विशाल भटट्राई र मन थापाले साथ दिनु भएको थियो।
दुइटै प्रस्तुतिमा तबला बजाएका रायन पनि कार्यक्रमको लागि मात्रै नेपाल आउनु भएको हो । १३ वर्षको उमेरदेखि संगीतमा होमिएका रायनले शुरुमा ड्रमसेटको शिक्षा अमेरिकामा गुरु जेप सिपबाट लिनु भएको थियो। त्यस्तै सन् १९९५ मा न्यू योर्कको ड्रमरस कलेक्टीभ र सन् १९९६ मा बेरकली कलेजबाट ड्रमसेटको शिक्षा हासिल गरेपछि रायन पूर्विय शास्त्रिय संगीतमा होमिनु भएको हो । सन् १९९७ मा प्रल्हाड खुत्रीबाट तबला सिकेका रायनले सन् १९९९ मा उस्ताद शविर खानसँग तबला सिक्नको लागि भारतको कोलकता पुग्नु भयो । सन् २००४ देखि उहाँले उस्ताद केरामतुल्लाह खानका शिष्य प्रनव कुमार दाससँग तबला सिकिरहनु भएको छ ।
आउँदो नोभेम्बरमा सरोदको धुनमा अर्को शास्त्रिय कार्यक्रम हुन लागेको उस्ताद यसराजले बताउनु भएको छ । ललितपुरको जावलाखेलमा रहेको डिएभी स्कुलको बुद्ध हलमा भएको शास्त्रिय साँझमा सूचना तथा सञ्चार मन्त्री मिनेन्द्र रिजालले कलाकार तथा उज्यालो ९० नेटवर्क लगायतका अफिसिल मिडियालाई प्रंशसा पत्र प्रदान गर्नु भएको थियो ।
फोटो: उद्धव आचार्य, शास्त्रिय साँझका संयोजक
