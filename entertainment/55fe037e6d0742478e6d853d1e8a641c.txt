इन्दिराको गुनासो ‘मलाई चोली गायिका भन्छन्’

काठमाडौ, साउन २० – चलचित्र लुटको आइटम गीत उध्रेको चोली गाएपछि गायिका इन्दिरा जोशी हिट मात्र भइनन् उनको आलोचना पनि उत्तिकै भयो ।
‘उध्रेको चोली गीत गाउँदा ममाथि धेरै आरोप लागे, म आलोचना सहेर बसिरहेकी छु’ सोमबार मण्डला थिएटरमा आयोजित ‘चिया गफ’मा गायिका जोशीले गुनासो गरिन् ‘मलाई चोली गायिका भन्छन् ।’  
‘चिया गफ’को चौथोे श्रृङ्खला अन्तर्गत सोमबार ‘नेपाली संगीतभित्रको विकृति’ माथि युवाहरुमाझ अन्तरक्रिया गरिएको थियो । मासिक रुपमा हुने ‘चियागफ’मा युवाहरुले छनौट गरेको विषयवस्तु माथि छलफल हुन्छ । जोशीले नेपाली संगीत अहिले ‘ट्रान्जिसन फेज’मा रहेको बताइन् । उनले परिवर्तनलाई विकृति भन्न नमिल्ने भन्दै गीतको शब्द छनौट गर्दा भने ध्यान दिनुपर्ने धारणा राखिन् । ‘विकृति संस्कृतिसँग मिलेर जाने कुरा हो’ गायक निमा रुम्बाले भने ‘पप गीतको शुरुवाती अवस्थामा यसलाई विकृति मानिन्थ्यो तर अहिले अभिभावकले नै आफ्ना बालबालिकाहरुलाई संगीत पढाउन स्कुल पठाउन थालेका छन् ।’ उहाँका  अनुसार परिवर्तनका लागि समय लाग्ने भएकाले संगीत क्षेत्रमा आएका नयाँ ट्रेन्डलाई विकृति भनिएको हो । ‘तर कलाकारहरु समाजप्रति जिम्मेवार भने हुनैपर्छ’ उनको भनाई छ ।
संगीतकार शम्भुजित बाँस्कोटाले संगीतको परिवेश हुर्किदै गएकोमा खुसी व्यक्त गरे । ‘नेपाली संगीतमा नयाँ अभ्यासहरु भइरहेका छन्, हाम्रो बेलामा संगीतमा लाग्नु नै विकृति थियो तर अहिले नेपाली संगीत व्यवसायिक हुँदैछ’ बाँसकोटाले भने ‘संगीतमा लाग्नेहरुले शब्द छनोट र साहित्यको अध्ययन गर्नेमात्र हो भने विकृति कम हुन्छ । त्यसका लागि सबैले सकारात्मक भएर सोच्नु समेत अवश्यक छ ।’
–अर्जुनकुमार संग्रौला
