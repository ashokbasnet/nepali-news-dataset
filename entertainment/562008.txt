नुवाकोटमा आकाशले गरे ३ कोठे विद्यालय भवन हस्तान्तरण

भूकम्पछि निर्देशक, निर्माता तथा कलाकार आकाश अधिकारीले विभिन्न विकट गाउँमा पुगेर विद्यालय भवन निर्माण गरिरहेका छन् । भूकम्पले क्षती पुर्‍याएका तर, राज्य र अन्य निकायको ध्यान पुग्न नसकेको स्थानमा आकाशले ‘आशाको ज्योती नेपाल’ नामक संस्थाबाट विद्यालय भवन निर्माण गरिरहेका छन् ।
उनले, ललितपुरको मगर गाउँ, नुवाकोटको थानसिङ्गमा विद्यालय भवन निर्माण गरिसकेका छन् । उनै, आकाशले शनिबार नुवाकोटको शिवपुरी गाउँपालिका, छापमा ३ कोठे विद्यालय भवन निर्माण गरेर हस्तान्तरण गरेका छन् ।
श्री बोर्लाङ्ग भूमे निम्न माध्यमिक विद्यालयमा आकाशले ३ कोठे भूकम्प रहित भवन निर्माण गरेर हस्तान्तरण गरेका हुन् । शनिबार विद्यालयमा आयोजित कार्यक्रममा पुगेर आकाशले भने-‘मलाई सुविधा सम्पन्न स्थानमा भन्दा पनि राज्य र अन्य निकायको आँखा नपुगेको स्थानमा सहयोग गर्न मन लाग्छ । साना साना नानीहरु विद्यालयको कक्षा कोठा, भवन राम्रो भएन भने विद्यालय नै आउन छाड्छन् । मलाई उनीहरुको भविष्यको खुबै चिन्ता लाग्छ । यसैले म छापमा आइपुगेको हुँ ।’
आकाशले नव-निर्मित भवनमा कक्षा १, २ र ३ कक्षाका विद्यार्थीलाई राख्न सुझाव पनि दिए । भवन निर्माण कार्यक्रममा पुग्दा आकाशसहित उनको टीमलाई विद्यार्थीहरुले स्वागत गरेका थिए । साथमा, कार्यक्रममा आकाशले विद्यालयका विद्यार्थीसँग नृत्य पनि गरेका थिए ।
कार्यक्रममा विद्यालयका प्रध्यानाध्यापक, व्यवस्थापन समितीका अध्यक्ष, विभिन्न राजनीतिक दलका नेताहरुले आकाश र उनको ‘आशाको ज्योती नेपाल’ नामक संस्थालाई भवन निर्माण गरिदिएकोमा धन्यवाद ज्ञापन गरेका थिए ।
भवन निर्माणमा इटालीमा रहेको राम साथी, इको हिमाल, इ पेल्लिवादी लगायतले साथ दिएका छन् । आकाशले आफू सधै नै समाजसेवामा यसरि नै अग्रसर हुने बताएका छन् । काठमाण्डौबाट पैदलमै करिब ३ घन्टा पुग्ने भएतापनि छाप राज्यको आँखा नपुग्दा निकै पिछडिएको छ । 

