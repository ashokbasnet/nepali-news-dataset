म स्टेजमा त पागलै हुन्छु: चिरञ्जीवी भण्डारी
 

गायनमा सक्रिय चिरञ्जीवी भण्डारी संगीतकार पनि हुन् । उनको संगीतमा मिलन अमात्य, प्रमोद खरेल, शिव परियार, अञ्जु पन्त लगायतका गायक-गायिकाले स्वर दिएका छन् । तर, यी गायक आफूलाई गायककै रुपमा चिनाउन चाहन्छन् । केही स्टेज कार्यक्रममा गीत गाइसकेका चिरञ्जीवीसँग अनलाइनखबरले गरेको टी-टकः
बिहान कति बजे उठ्नुहुन्छ ?
– पाँच बजे उठिसकेको हुन्छु । ६ बजेपछि हारमोनियममा रियाज गर्छु । हरेक दिन डेढ घण्टा रियाजमै रमाउँछु ।
आजको कार्यक्रम ?
– गुञ्जन इन्टरटेनमेन्टमा को-अर्डिनेटरको रुपमा कार्यरत छु । आज दिउँसो आफ्नै गीतमा भोकल राख्नु पनि छ ।
दिनमा कति पैसा खर्च गर्नुहुन्छ ?
– घाँटी हेरेर हाड निल्नुपर्छ भन्ने मान्यतामा चल्ने गर्छु । यति नै खर्च गर्छु भन्ने छैन । कुनै दिन दुई सय पनि खर्च हुन्न,  कुनै दिन हजारले पुग्दैन ।
मोबाइलमा मासिक कति खर्च हुन्छ ?
– अहिले सञ्चारको सबैभन्दा सजिलो माध्यम भनेकै मोबाइल बनेको छ । अफिसमा हुँदा पनि कतिपय फोन मोबाइलबाटै गर्छु । दिनमा दुई सय रुपैयाँको रिचार्ज कार्ड खपत भएकै हुन्छ ।
के गर्दा रमाइलो लाग्छ ?
– संगीतसँग सम्बन्धित कुनै पनि काम गर्दा रमाइलो लाग्छ । गीत लेख्दा होस् या कम्पोज गर्दा रमाइलो लाग्छ । सबैभन्दा रमाइलो त स्टेज प्रस्तुतिमा हुन्छ । स्टेजमा त म पागलै हुन्छु ।
तपाईं खासमा गायक, संगीतकार या रचनाकार के हो ?
– म संगीतका सबै विधामा काम गर्छु । तर, आफूलाई गायकको रुपमा चिनाउन चाहन्छु । एउटा गायकलाई संगीतको पनि ज्ञान हुनुपर्छ अनि मात्र गीतमाथि न्याय हुन्छ भन्ने लाग्छ ।
फेसबुक कत्तिको चलाउनुहुन्छ ?
– फेसबुक त म सबैभन्दा धेरै चलाउँछु । अहिले संसारभर छरिएर रहेका साथीभाइसँग सम्पर्क गर्ने माध्यम नै फेसबुक बनेको छ ।
मन पर्ने हिरोइन ?
मलाई प्रियंका कार्की मन पर्छ । उहाँको अभिनय क्षमता र नृत्य गर्ने स्टाइल मन पर्छ ।
स्कूलका साथीहरु कति सम्पर्कमा छन् ?
धेरै त यताउति लागिसके । पुराना साथीमध्ये २० जना सम्पर्कमा छन् । उनीहरुसँग कुराकानी भइरहन्छ ।
मन पर्ने ठाउँ ?
मलाई भेडेटारको सुन्दरता असाध्यै मन पर्छ ।

