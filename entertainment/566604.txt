उद्योग बाणिज्य संघमा आकाशको उम्मेदवारी, भन्छन्-‘चलचित्रलाई उद्योगको मान्यता दिन पहल गर्छु’

चलचित्र निर्माता संघका अध्यक्ष तथा चर्चित निर्देशक आकाश अधिकारीले उद्योग बाणिज्य संघको निर्वाचनमा सदस्य पदमा उम्मेदवारी दिएका छन् । मंगलबार काठमाण्डौमा बरिष्ठ उपाध्यक्ष पदका उम्मेदवार शेरख गोल्छाको प्यानलबाट आकाशले पनि बस्तुगततर्फबाट उम्मेदवारी दर्ता गराएका हुन् ।
उनी, केहि महिना अगाडि भएको निर्वाचनमा चलचित्र निर्माता संघको अध्यक्ष पदमा निर्विरोध निर्वाचित भएका थिए । आकाशले नेपाली चलचित्र क्षेत्रमा २५ बर्ष बिताइसकेका छन् ।
अधिकारीले उम्मेदवारी दर्ता गराइसकेपछि भने-‘म केन्द्रीय सदस्य पदमा निर्वाचित भएँ भने नेपाली चलचित्रको विकास र विस्तारका लागि थुप्रै काम गर्नेछु ।’ उनले, बक्स अफिस लगायतका विभिन्न बिषयमा काम सुरु भैसकेको समेत जानकारी दिए ।
आकाश चलचित्र क्षेत्रसँगै समाजसेवामा पनि आवद्ध छन् । उनले भने-‘बाषिर्क १ अर्ब रुपैयाँ भन्दा बढी लगानी हुने चलचित्र क्षेत्रलाई अझै पनि सरकारले उद्योगको मान्यता दिएको छैन । म चलचित्रलाई सेवा हैन उद्योगको रुपमा स्थापित गराउन पूर्ण रुपमा प्रतिवद्ध भएर लाग्नेछु ।’
‘कोहिनुर’ चलचित्र बक्स अफिसमा धमाका मच्चाएको चलचित्र निर्देशन गरेका आकाश चाडै नै ‘कान्छी’ नामक चलचित्रको निर्देशन गर्दैछन् ।

