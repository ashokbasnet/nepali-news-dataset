फर्सिको स्वादमा हँसाउनेको जमघट

काठमाडौं, जेठ २५ – दर्शकले टेलिभिजनको पर्दामा छानीछानी हाँस्यव्यंग्य कार्यक्रम हेर्न पाउँछन् ।
पहिले चलेका कतिपय कार्यक्रम बन्द भइसकेका छन् । आर्थिक संकट झेल्दै भएपनि कतिपय कार्यक्रमले जेनतेन निरन्तरता पाइरहेका छन् भने कतिपय नयाँ कार्यक्रम पनि आउँदैछन् । हाँस्यव्यंग्य कार्यक्रमको यही भिडमा एउटा नयाँ स्वादको प्रस्तुति पनि आउने क्रममा छ ।
फर्सि नेटवर्क प्रालिले हिमालय टेलिभिजनमार्फत हरेक दिन एउटै समयमा फरक प्रस्तुति सहित हाँस्यव्यंग्य कार्यक्रम ल्याउन लागेको हो । बेलुकी ८ बजे एकघण्टा प्रसारण हुने यो कार्यक्रमले दर्शकलाई छुट्टै मनोरञ्जन र स्वाद दिने प्रालिका कार्यकारी निर्माता दीपेन्द्र खनियाले जानकारी दिनुभयो ।
आउँदो असार ६ गतेदेखि प्रसारण हुने कार्यक्रममा हरेक दिन फरक विषय, प्रस्तुति र प्रस्तोता रहनेछन् । आइतबार चिया चौतारी, सोमबार चम्पा चमेली, मंगलबार फिल्मी चकेपोष्ट, बुधबार जे आउँछ मज्जाले हँसाउँछ, बिहीबार जोकतन्त्र, शुक्रबार परीको सरी र शनिबार कर्पोरेट कमेडी नामको कार्यक्रम प्रसारण हुने खनियाँले जानकारी दिनुभयो । हप्ताभरी प्रसारण हुने कार्यक्रमलाई हिमालय टेलिभिजनले शनिबार दिनभरी प्रसारण गर्ने तयारी गरेको छ ।
‘नेपाली हाँस्यव्यंग्य कार्यक्रममा यो अहिलेसम्मकै ठूलो प्रोजेक्ट हो’ कार्यक्रम निर्देशक प्रदीप भट्टराईले भन्नुभयो, ‘यसले दर्शकलाई फरक स्वाद दिने विश्वास छ ।’ मदनकृष्ण श्रेष्ठ र हरिवंश आचार्यले अभिनय गरेका धेरै कार्यक्रममा लेखन तथा सहनिर्देशनसमेत गर्दै आएका भट्टराईका अनुसार विषयवस्तु र प्रविधि दुवै हिसाबले कार्यक्रमलाई उच्च गुणस्तरको बनाउन खोजिएको छ । मह स्टुडियोमा सातवटा सेट बनाएर कार्यक्रम छायाँकन गरिएको भट्टराईले जानकारी दिनुभयो ।
जितु नेपाल, मनोज गजुरेल, राजा राजेन्द्र पोखरेल, कुमार श्रेष्ठ, भोला सापकोटा, लुनिभा तुलाधरलगायतका कलाकारले पालैपालो कार्यक्रम सञ्चालन गर्नेछन् । मह सञ्चारमा लामो समयदेखि काम गर्दै आएका गौरीशंकर धुजुले छायांकन निर्देशनको भूमिका निर्वाह गर्नुभएको छ ।
