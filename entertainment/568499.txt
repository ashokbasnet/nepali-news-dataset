युट्युबमा कसरी करोड ‘भ्युज’ पाए यी गीतले ?

कुन गीत कति चर्चित भयो ? नतिजाको लागि कुनै म्युजिकल कार्यक्रमको ‘काउन डाउन’ पर्खिरहनु पर्दैन । न त, गायक/संगीतकारले ठोकुवा गरेकै कुरा पत्याउनु पर्नेछ । किनभने त्यसलाई नाप्ने गतिलो ब्यारोमिटर हो, युट्युब ।
अहिले कुन गीत कति चर्चित भयो भन्ने कुरा युट्युबमा देखिने त्यसको ‘भ्यूज’ले बताउँछ । त्यसका लागि गीत एवं भिडियो युट्युबमा उपलब्ध भने हुनुपर्छ । यस हिसाबले अहिले सर्बाधिक रुचाइएको गीत/भिडियो हो, सुर्के थैली खै ।
राजनराज शिवाकोटीले लेखेको, संगीत गरेको र उनैले गाएको गीत यो आलेख तयार गरिरहँदा एक करोड ७६ लाख, ४८ हजार तीन सय बढी पटक हेरिएको छ । सुर्के थैली, पटुकी, चौबन्दी, झुम्के रुमाल, ठेका, मदानी जस्ता मौलिक शब्दावलीको प्रयोग र ओइ सानी, रामसाइला जस्ता सम्बोधनले गीतलाई चोटिलो बनाएको छ । गीतमा स्वर घुमाउन खासै कसरत गर्नुपर्दैन, जसले गर्दा जो कोही यसलाई सजिलै गुनगुनाउन सक्छन् ।
फिल्म ‘वडा नम्बर ६’ मा समावेश गीतको दृश्यंकनले ग्रामिण परिवेशको झल्को दिन्छ । कुनै मेलापातको रमझम जस्तै पृष्टभूमीमा खिचिको गीत हेर्न र सुन्न उत्तिकै स्वाद आउँछ । गीतको भिडियो हिट हुनुमा अहिलेका चल्तापूर्जा हास्य कलाकारहरुको एकमुष्ठ नृत्य पनि एक हो । २०१५ अगस्ट ६ तारिख अपलोड गरेको भिडियो लोकप्रियताको दौडमा अग्रपंक्तिमा छ ।

राजनराजको ‘सुर्के थैली खै’लाई उनकै अर्को गीतले चुनौती दिइरहेको छ । २०१६ अर्थात अघिल्लो बर्षको मे २८ मा हाइलाइट्स नेपालले अपलोड गरेको ‘पूर्व पश्चिम रेल’ गीत लोकपि्रयताको उचाई उक्लिएको उक्लिएकै छ । तर, यसलाई चाहि अर्को गीतले उछिनेको छ । गीत हो, ‘ठमेल बजार ।’ पूर्व पश्चिम रेल अपलोड भएको झन्डै ६ महिनापछि हाइलाइट्स नेपालले यसको भिडियो युट्युबमा अपलोड गर्‍यो ।
मोडल एलिसा राईलाई फिचरिङ गराइएको गीतको भिडियो यति हिट भयो कि, जसलाई एक करोड बढी पटक हेरियो । गीतका सर्जक, कालिप्रसाद बाँस्कोटा । फिल्म, लुट-२ । गीत हिट हुनुमा यि दुई कारण त छदै थियो । अर्को चाहि, गीतको तिख्खर स्वाद पनि ।
ब्लकब्स्टर फिल्म ‘लुट’को सिक्वेल पर्खेर बसेका दर्शकलाई सुरुमै यो गीतले तान्यो । त्यसमाथि कालिप्रसाद बास्कोटाको धुन र शब्दको जादु छँदै थियो, जसको सिर्जन एक पछि अर्को भाइरल हुने क्रममा छ । ‘पिरतीको छाता ओढौ न’ गीतले इन्टरनेटमा तहल्का मच्याएपछि कालिप्रसाद बास्कोटाको ‘सरस्वती दाहिना’ भएको अवस्था छ ।
उनी जुन गीत सिर्जना गर्छन्, भाइरल बन्छ । ‘ठमेल बजार’को हकमा त्यस्तै भयो । परान, पियार, ट्याउसी, बुझाउनी, उखाउनी, क्यार्नु जस्ता काठमाडौं काँठ क्षेत्रको बोलीचालीलाई गीतमा टपक्कै टिपिएको छ । लयमा उत्तिकै मिठास छ । अहिलेसम्म युट्युबमा एक करोड ३९ लाख ३० हजार ७ सय बढी पटक हेरिएको छ ।

तत्कालिन प्रधानमन्त्री केपी शर्मा ओलीले नेपालमा रेल गुढाउने सपना बाढेसँगै त्यसलाई धेरैले हाँसोको बिषय बनाए । हास्य अभिनेताहरुले आफ्नो कटाक्षका लागि खुराक पाए । यद्यपी, हास्य कलाकार दिपश्री निरौला, दीपकराज गिरीले आफ्नो फिल्मका लागि समावेश गरेको गीत ‘पूर्व पश्चिम रेल’को सन्दर्भ फरक थियो । मौलिक स्वादको गीत बालबालिकादेखि बुढापाकासम्मले हदै रुचाए । यो गीतले पनि एक करोड बढी भ्युअर्स पाएको छ । ‘छक्का पञ्जा’ फिल्ममा समाबेश गीतलाई अहिलेसम्म  एक करोड ३४ लाख ४४ हजार भन्दा बढी पटक हेरिएको छ ।
पच्छ्याउँदै ‘सुन साइली’
एक करोडको पंक्तिमा अब ‘सुन साइली’ गीतले प्रवेश पाउने छाँट देखिएको छ । कालिप्रसादकै सब्द र संगीतमा हेमन्त रानाले गाएको यो गीतले श्रम वेच्न बिदेशिएका लाखौं युवाको व्यथा पोखेको छ । परिवार छाडेर विदेशी भूमिमा पसिना चुहाइरहेका एवं तिनी र्फकने दिनगन्ती गर्दै बसेका लाखौं पत्नी, प्रेमिका, लालावाला, पाका आमाबुवा यो गीतको ‘फ्यान’ भए ।
हाई स्केलमा गाइएको ‘सुन साइली’मा जो कोहि स्वर घुमाउन थाले । गीत हिट भयो । हेमन्त राना स्वंमले तयार गरेको भिडियोलाई २०१७ फेब्रुअरी १० मा अपलोड गरियो । अहिलेसम्मको ‘भ्युज’ हेर्दा अब दुई लाख पटक हेरिएपछि यसको भ्युअर्स करोड पुग्नेछ ।

पछिल्लो समय हिट लिस्टमा परेको कालिप्रसादको गीत ‘पिरतीको छाता ओढौन’,  ‘निर, जैले रिसाउनी’,  अल्मोडा राना उप्रेतीको ‘पानी पर्‍यो, असिना झर्‍यो’, विपुल क्षेत्रीको ‘सिन्डिकेट’, गोर्खाली तक्माको ‘वाकिङ फिलिलि’ सर्वाधिक चर्चा भएको गीत हुन् । यिमध्ये कति गीतले ५० लाख बढी भ्युअर्स पाएको छ, युट्युबमा । र, त्यो क्रम निरन्तर उकालो लाग्दो छ ।
त्यस्तै, फिल्म नाइ नभन्नु लको शीर्ष गीत ‘नाइ नभन्नु ल’, ‘यो आँखामा तिमी छौ’, ‘कम्मर माथि पटुकी’ फिल्म हाउ फन्नीको ‘सिरैमा शिरबन्दी’, फिल्म प्रेम गीतको ‘म यस्तो गीत गाँउछु’ सर्वाधिक रुचाइएको गीत हुन् । यी गीतको युट्युवमा ३० देखि ५० लाख हाराहारीमा भ्युअर्स छन् ।
‘काले दाई’ पछिपछि
निकै खर्च गरेर भव्य सेटमा छायांकन गरिएको गीत ‘काले दाई’ लोकप्रियताको ग्राफ उक्लिदैछ । यसले अहिलेसम्म युट्युबमा ८० लाख बढी भ्युज पाएको छ । सुबास इन्टरटेनमेन्ट प्रालिले २०१७ जनवरी १३ मा अपलोड गरेको काले दाईको भिडियो फिल्म ‘पर्व’को लागि दृश्यंकन गरिएको हो ।
युट्युब भ्युअर्सको हिसाबले काले दाईलाई ‘शिरैमा सिरबन्दी’ गीतले उछिनेको छ । फिल्म हाउ फन्नीको लागि तयार गरिएको यो भिडियो अहिलेसम्म ८५ लाख ६७ हजार बढी पटक हेरिएको छ । करोड भ्युअर्स पाउनेमा यसको संभावना पनि बढी छ । २०१६ मार्च ११ मा यो भिडियो अपलोड भएको हो ।

नाइ नभन्नु ल-३ को गीत ‘कम्मर माथि पटुकी’ पनि अहिले सर्वाधिक रुचाइएको गीत हो । यसलाई अहिलेसम्म ७७ लाख ४४ हजार पटक हेरिएको छ । यो गीत २०१५ अगस्ट २५ मा अपलोड गरिएको हो ।
को अगाडि ?
१. सुर्के थैली खै
युट्युब भ्युअर्स- १ करोड ७६ लाख ५१ हजार बढी
अपलोड- २०१५ अगस्ट ६
२. ठमेल बजार
युट्युब भ्युअर्स- १ करोड ३९ लाख ३६ हजार बढी
अपलोड- २०१६ अक्टुबर २१
३. पूर्व पश्चिम रेल
युट्युब भ्युअर्स- १ करोड ३४ लाख ४७ हजार बढी
अपलोड- २०१६ मे २८
४.सुन साइली
युट्युब भ्युअर्स- ९७ लाख ९९ हजार बढी
अपलोड- २०१७ फेब्रुअरी १०
५.शिरैमा सिरबन्दी
युट्युब भ्युअर्स- ८५ लाख ६५ हजार बढी
अपलोड- २०१६ मार्च ११


