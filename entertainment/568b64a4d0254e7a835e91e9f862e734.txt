'नारायणगोपाललाई व्यवसायिक बन्न ‘मह’ले सिकाएको थियो'

काठमाडौं, भदौ २ – ‘ए मदन र हरि तिमीहरु त पैसा नलिई कार्यक्रम गर्दैनौ रे नि हो ? भनि एकदिन हामीलाई स्व. नारायणगोपालले सोध्नुभयो, हामीले हो भन्यौं’ हरिवंश आचार्यले पुराना दिनको स्मरण गर्दै भने ‘उहाँले सोध्नुभयो कति पैसा लिन्छौ कार्यक्रमको ?'
हामीले भन्यौ कहिले दस हजार, कहिले पन्ध्र हजार कहिले एक लाखसम्म पनि, त्यसपछि नारायण गोपालले भन्नुभयो, ‘एक लाख’, ओ हो त्यसोभए अबदेखि म पनि पैसा नलिई गीत गाउँदै गाउँदिन ल जा ।’  
हास्यव्यंग्यको शुरुवात निकै अघिदेखि भएपनि व्यवसायिक शुरुवात भने आफूहरुले नै गरेको ‘मह’ का ‘ह’ अर्थात हरिवंश सुनाउँछन् । स्व. स्वरसम्राट नारायणगोपालले पनि मह जोडीलाई हेरेर नै व्यबसायिक बन्न सिकेको उनले बताए । कुनै पनि क्षेत्रको उत्थानको लागि त्यस क्षेत्रलाई व्यवसायिक रुपमा नै अगाडि बढाउनुपर्छ ।
‘भोको पेटले कहाँ कलाकारिता गर्न सकिन्छ र ?’ उनको तर्क छ । उनी भन्छन् 'नेपाली हास्यव्यंग्य अहिले सुगम यात्रामा छ, तर चुनौती अझै पनि धेरै छ ।'
नेपालका ठूलाठूला राजनीतिक परिवर्तनमा पनि हास्यव्यंग्यले ठूलो योगदान पुर्‍याएको उनको अनुभव छ ।
काठमाडौंमा शनिबार भएको ‘हास्यव्यंग्यः हिजो, आज र भोलि’ नामक छलफल कार्यक्रममा नेपाली हास्यव्यंग्य क्षेत्रका नयाँ पुराना अधिकांश कलाकारहरु, चलचित्र क्षेत्रका चर्चित अनुहार, विभिन्न संघसंस्थाका प्रतिनिधि, सञ्चारकर्मी र पत्रकारहरुको बाक्लो उपस्थिति थियो ।
हास्यव्यंग्यको उत्थानमा खेलेको उल्लेखनीय भूमिकाको कदर गर्दै पुराना हास्यकलाकार तथा पूर्व प्रहरी उपरीक्षक ध्रुवरत्न हाडा, बरिष्ठ हास्यकलाकार मदनकृष्ण श्रेष्ठ र हरिवंश आचार्यलाई कदरपत्र सहित दोसल्ला ओडाएर सम्मान गरियो ।
सम्मान ग्रहणपछि हरिवंशले मदनकृष्ण श्रेष्ठ, किरण केसी, राजराम पौडेलसँग बिताएका पुराना रमाईला दिनका यथार्थ जोकहरु सुनाएर उपस्थित सबैलाई हँसाए । त्यस्तै, सम्मानित कलाकार ध्रुवरत्न हाडाले पुरानो ‘जुँगाको जोक’ सुनाउँदा सबैले खित्का छोडेरै हाँसेका थिए ।
मह जोडीका ‘म’ अर्थात मदनकृष्ण श्रेष्ठले पनि २०२८ सालदेखिका हास्यव्यंग्यका उतारचढाब सुनाए । ‘जागिरदारलाई झन् झन् बाँच्नै कठिन भो, गरिबीको अग्लो खम्बा ढाल्नै कठिन भो’ २०३२ सालमा राष्ट्रिय गाईजात्रा महोत्सवमा पहिलो पटक प्रस्तुत गरेको गीत मदनले सम्झिए । मदनले २०३३ सालबाट भने हरिबंशसँग मिलेर कार्यक्रम गर्न थालेको आफ्नो अनुभव सुनाए । श्रेष्ठले पुराना कलाकार सम्झने क्रममा मास्टर केशब मानन्धरको गीतको पनि सम्झिए । हास्यव्यंग्य आगामी दिनमा अझ सशक्त भएर जानुपर्ने उनको भनाइ छ । 
आफूलाई थाहा नहुँदा नहुँदै हास्यव्यंग्य क्षेत्रमा आएको बताउँदै हरिवंशले भने, ‘हिजोको हास्यव्यंग्यबाट सिक्ने ठाउँ धेरै थियो, एकअर्कामा सम्मान र आदरको भाव थियो, अहिले त्यो कुरा हराउदै गएको हो कि ?’ हिजोको दिनमा हास्यव्यंग्य क्षेत्रमा लाग्ने मानिसहरुको आर्थिक अवस्था दयनीय रहेकोमा आज भने यस क्षेत्रले व्यवसायिक फड्को मारेको छ, जुन कुरामा उनले खुशी पनि व्यक्त गरे ।
शब्द/तस्बिर : अर्जुनकुमार संग्रौला
