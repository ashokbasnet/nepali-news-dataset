०७३ मा लोकगीतः औसत गीतमै रमाए कलाकार
काठमाडौं । नेपाली फिल्मका गीत हेर्ने दर्शक युट्युबमा बढिरहेको बेला यो वर्ष लोकगीतका लागि भने खासै उत्साहजनक रहेन । चलचित्रको एउटै गीतले युट्युबमा करोडभन्दा बढी भ्यूज पाइरहँदा लोकगायक-गायिकालाई पाँच लाख दर्शक पाउन पनि धौधौ भयो ।
तर पनि यो वर्ष गायक-गायिकाको व्यस्तता लोभलाग्दो रह्यो । स्वदेश एवं विदेशमा आयोेजना हुने स्टेज कार्यक्रमहरुमा लोक दोहोरी गायक-गायिकाले राम्रो स्थान पाए । मेला-महोत्सवमा उनीहरुकै वर्चश्व रह्यो ।
एकै महिनामा २७ कार्यक्रम
लोक गायक पशुपति शर्मालाई यो वर्ष फलिफाप भयो । गएको तीजमा १२ वटा गीत गाएका शर्माले त्यसपछि १३ वटा लोक गीत गाए । तर, यसपाली उनका कुनै पनि गीतले औंसतभन्दा माथि चर्चा पाएनन् । आर्थिक रुपमा भने यो वर्ष उनलाई फलदायि रह्यो ।
‘एक महिनामै २७ वटासम्म कार्यक्रममा सहभागी भएँ’, पशुपतिले भने ।
मंसिरमा २७ वटा कार्यक्रममा सहभागी भएका पशुपतिले पुसमा २२ र माघमा २५ वटा कार्यक्रममा गाए । अहिले पनि उनी नयाँ वर्ष केन्दि्रत कार्यक्रमका लागि राजधानी बाहिरै छन् ।

विदेशका स्टेजमा समेत राम्रै प्रभाव जमाएका शर्मा आगामी वर्ष मौलिक लोकगीत गाउने योजनामा छन् ।
खुमन अधिकारी, बद्री पंगेनी, जानकी तारमी मगर लगायत गायक-गायिका पनि ०७३ सालमा स्टेज कार्यक्रममा व्यस्त रहे ।
विदेशमा आयोजित स्टेज कार्यक्रममा पंगेनीको सक्रियता लोभलाग्दो रह्यो भने स्वदेशका धेरै महोत्सवहरुमा पनि उनले गाए ।
धेरै कोरस राखेर भिडियो
पशुपति शर्मापछि व्यस्त हुने अर्का गायक हुन् खुमन अधिकारी । उनका गीतहरु पनि यो वर्ष खासै चर्चामा आउन सकेनन् ।
वर्षभरि स्टेज कार्यक्रममै व्यस्त भएको बताउने खुमनले यसपाली नयाँ काम गरे । एउटा भिडियोमा ८२ जना कलाकारलाई अभिनय गराए । उनकै शब्दमा यो लोकगीत क्षेत्रका लागि ऐतिहासिक काम हो ।
‘धेरै कलाकार राखेर भिडियो बनाउँदा हेर्ने दर्शकलाई पनि मज्जा आउँछ, त्यसैका लागि हामीले तीन लाख खर्च गरेर भिडियो बनायौं’, खुमनले भने ।

सीमित कलाकार राखेर भिडियो बनाउने प्रवृत्तिले लोकगीतलाई कमजोर रुपमा प्रस्तुत गरेको अनुभव गर्दै उनले यो प्रयोग गरेका हुन् । यति धेरै कलाकार राखेर पहिलो म्युजिक भिडियो बनाएको उनको दाबी छ ।
भिडियो हेर्ने दर्शक हरेक दिन बढिरहेको बताउने खुमन अब लोकगीतको पनि स्तरीय भिडियो बन्नेमा आशावादी छन् ।
सामाजिक काममा व्यस्त
यो वर्ष मौलिक भाका समेटिएको पञ्चेबाजा गीत ल्याएका बद्री पंगेनीको स्टेजमा पनि राम्रै उपस्थिति रह्यो । तर, राष्ट्रिय लोकदोहोरी गीत प्रतिष्ठानको अध्यक्ष भएपछि भने उनको दैनिकीमा केही फेरबदल आयो । उनले गीत गाएर मात्रै सुख पाएनन्, लोकगीतको स्तर उकास्ने योजना बनाउन पनि समय दिनुपर्‍यो ।
‘अध्यक्ष भएपछि गीत मात्रै गाएर सुख पाइँदो रहेनछ, सामाजिक काममा पनि सहभागी हुनुपर्ने रहेछ’, उनले सुनाए ।

हरेक जिल्लामा स्टेज कार्यक्रमको लागि पुग्दा पंगेनीले लोक संगीतको विषयमा स्थानीयसँग छलफल समेत गरे । उनले भने, ‘लोक गीत क्षेत्रमा भएका कमी कमजोरीलाई सच्याउने प्रयास गर्दै छौं ।’
स्टेजबाटै राम्रो कमाइ
पछिल्लो समय स्टेजमा लोकप्रिय बनेकी जानकी तारमी मगरले यो वर्ष नयाँ गीत लिएर आइन् । देश-विदेशका स्टेज कार्यक्रममा पनि उनको व्यस्तता राम्रै रह्यो ।
विदेशका स्टेजमा राम्रै पकड जमाएकी सुनिता दुलालले यसपालि तीजको बाहेक नयाँ गीत गाइनन् । पुरानै गीत गाएर स्टेजका दर्शकलाई सन्तुष्ट बनाएकी सुनिताले विदेशको कार्यक्रममा समेत प्रस्तुति दिइन् ।
यस्तै, नवीन पौडेल, विष्णु खत्री, शर्मिला गुरुङ, रुपा घर्ती मगर लगायत गायक-गायिकाले पनि स्टेजबाट राम्रै कमाइ गरे ।

