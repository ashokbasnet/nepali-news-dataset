लुट-२ का निर्देशक भन्छन् - चलचित्रबाट धेरै आशा नगर्नुहोला

काठमाडौं, फागुन ९ – यस वर्षको बहुप्रतिक्षित सिनेमा ‘लुट-२’ फागुन १३ गते नेपाल र १४ गते  अमेरिका, अस्ट्रेलिया,  लण्डनलगायतका देशमा रिलिज हुँदैछ । त्यसपछाडि हङकङ, कोरिया, जापान,  मलेसिया, कतारलगातयका देशहरुमा पनि रिलिज हुने छ ।  
अहिले ‘लुट-२’ टिम सिनेमाको प्रमोशनमा व्यस्त छ । यहि क्रममा हामीसँग भेट भएका निर्देशक निश्चल बस्नेतलाई हामीले सिनेमाबाट दर्शकले धेरै अपेक्षा राखेका छन् भन्ने जिज्ञाशा राख्दा उनले दर्शकले सिनेमाबाट धेरै अपेक्षा नगर्दा नै राम्रो हुने बताएका छन् । 
लुट मन पराएका दर्शकहरुले ‘लुट-२’ आउने भनेदेखि नै सिनेमाबाट धेरै अपेक्षा गरेका छन् । त्यस कारण सिनेमा सोचेजस्तो नहुन पनि सक्छ भन्दै निश्चलले दर्शकलाई सिनेमाबाट धेरै अपेक्षा नगर्न आग्रह गरेका हुन् । 
‘मलाई भने ‘लुट-२’ हेरिसकेपछि यस्तो सिनेमा त मैलै अहिलेसम्म बनाएको छैन भन्ने लागेको छ । हेरौँ अब दर्शकलाई कस्तो लाग्छ । अरु जे भएपनि धेरै अपेक्षा लिएर हलमा नजानु होला । किनकी हामीले सोचे जस्तो सिनेमा भएन भने मजा आउँदैन । कहिले काँही एकदमै धेरै सोचेको कुरा नपुग्न पनि सक्छ । हाम्रो सोच्ने क्षमता धेरै हुन्छ । धेरै आशा गरेर हलमा जाँदा सिनेमा सोचेजति राम्रो नलाग्न पनि सक्छ । त्यसकारण धेरै ठूलो आशा बोकेर सिनेमा हेर्न भने नजानु होला । सिनेमाले रमाइलो गराउँछ भन्ने आश बोकेर जानु भयो भने पक्कै रमाउन पाउनुहुन्छ’ उनले भने । 
चलचित्रलाई सामान्य रुपमा हेर्नको लागि निश्चलले दर्शकलाई अनुरोध गरेका छन् । अहिले चलचित्रका अन्य कलाकाहरु छायाँकनमा व्यस्त भएका कारण निश्चल अनि निर्माता माधव वाग्ले प्रमोशनमा जुटेका छन् । माधव वाग्लेको निर्माण अनि निश्चल बस्नेतको निर्देशन रहेको ‘लुट-२’ मा सौगात मल्ल, दयाहाङ राई, ऋचा शर्मा लगायत कलाकारको मुख्य भूमिका छ ।
उज्यालो र forseenetwork.com को सहकार्य
