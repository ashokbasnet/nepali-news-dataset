अग्लो स्थानमा डिजेइङ गरेर विश्व किर्तिमान

विश्वमै पहिलो पटक सर्वाधिक उचाइमा डिजेइङ गरेर विश्वक किर्तिमान राखेका डिजे छेवाङ शेर्पालाई काठमाण्डौमा एक कार्यक्रमको आयोजना गर्दै सम्मान तथा प्रमाणपत्र प्रदान गरिएको छ ।
काठमाण्डौमा पत्रकार सम्मेलनको आयोजना गर्दै गिनिज वल्र्ड रेकर्डको तर्फबाट प्राप्त गरेको किर्तिमानको प्रमाणपत्र हस्तान्तरण गरिएको थियो । डिजे छेवाङले सन् २०१६ को अक्टोबर २७ मा मनाङ जिल्लाको थोरङ ला पासमा ५ हवार ४ सय १६ मिटर उचाइमा डिजेइङ गरेर विश्व किर्तिमान कायम गरेका थिए ।
समारोहमा डिजे छेवाङले थोरङ ला पासमा डिजेइङ गर्नु सजिलो काम नभएको तर सजिलो भएको भए विश्व कीर्तिमान पनि नबन्ने धारणा व्यक्त गरे । छेवाङले नेपाली कलाकारको रुपमा आफ्नो क्षेत्रबाट पर्यटन प्रवर्द्धनमा योगदान दिने उदेश्यले सवैभन्दा अग्लो स्थानमा डिजेइङ गरेको पनि स्पष्ट पारे ।
भूकम्पपछि अन्तर्राष्ट्रिय सञ्चारमाध्यममा नेपालका पर्यटन क्ष्ँेत्रको बारेमा नकारात्मक सन्देश गएकोमा डिजे छेवाङले उक्त गलत सन्देशलाई चिर्दै नेपाल पर्यटनका लागि सुरक्षित छ भन्ने सन्देश दिन उक्त डिजेइङ गरेको बताए ।

