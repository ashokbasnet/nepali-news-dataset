‘लभ लभ लभ’: ‘रुमाल लिएर जानुहोस् ! मन छुन्छ, आँखा रसाउँछ’

शुक्रबार अर्थात भोलीबाट देशभरका हलमा रिलिज हुन लागेको चलचित्र ‘लभ लभ लभ’को वुधबार बेलुकी काठमाण्डौको क्यूज हलमा विशेष शो गरियो । पत्रकारहरुका लागि मात्र आयोजना गरिएको विशेष शोमा चलचित्रको टिम भने उपस्थित थियो । निर्देशक दीपेन्द्र के खनाल, निर्माता शर्मिला पाण्डे, कलाकारद्धय स्वस्तिमा खड्का र सुरज पाण्डे उपस्थित थिए ।
‘लभ लभ लभ’लाई निर्देशक दीपेन्द्र के खनालले निर्देशन गरेका कारण पनि धेरैले कौतुहलताका साथ हेरेका थिए । चलचित्रमा चल्तीका कलाकार नभएको भन्दै कतिपयले यसले खासै चमत्कार नगर्ने खालका टिप्पणी पनि गरेका थिए । तर, कहिलेकाही ‘नपत्याउने खोलाले बगाउँछ’ भने जस्तै हुन्छ । ‘लभ लभ लभ’ त्यस्तै एउटा खोला हो, जसलाई सुरुवातमा तपाइले नपत्याउनु भएको हुनसक्छ । तर, चलचित्र हेरेपछि तपाइको मन छुन्छ र अनायासै तपाइको आँखाबाट आँशु खस्छ ।
के हो ‘लभ लभ लभ’ ?
चलचित्र एक सामान्य प्रेमकथामा आधारित छ । सानैबाट हुर्किएका साथीहरुको कथामा चलचित्र बनेको छ । सुरज पाण्डे र स्वतिस्मा खड्काको मित्रता, प्रेम र प्रेम परिक्षाको कथामा चलचित्र निर्माण भएको छ । सुरजको एकहोरो प्रेम, स्वस्तिमाले आफूमा प्रेमको भाव पैदा गर्नका लागि सुरजलाई दिएको समयसिमा र त्यही समयसिमामा भित्र बगेको प्रेम, मित्रता र त्यागको कथामा यो चलचित्र बनेको छ ।
कस्तो छ फिल्म ?
चलचित्र सामान्य छ । चलचित्रमा धेरै पात्र छैनन् । स्वस्तिमा र सुरजकै वरिपरी चलचित्र घुमेको छ । करिब १ घन्टा ४८ मिनेट लामो चलचित्रको फ्रेममा अधिकांश समय सुरज र स्वस्तिमा नै देखिन्छन, भेटिन्छन् । सुरजले स्वस्तिमाको प्रेम पाउनका लागि गरेको संघर्ष, स्वस्तिमाको मनमा पलाउँदै गएको प्रेम र एकाएक आएको ठूलो वियोगको हुरीमा चलचित्र बग्छ ।
चलचित्रको सबैभन्दा सफल पक्ष यसको प्रस्तुती हो । सामान्य कथालाई सानो घेराभित्र मन छुने तरिकाले घुमाएर निर्देशकले अनायसै दर्शकको आँखाबाट आँशु झारिदिन्छन् । पर्दामा चलचित्र हेर्दै गर्दा दर्शकले आफूमा सुरज र स्वस्तिमा पाउँछन् । ‘मन पराएकालाई स्विकार्न सजिलो छ, हाँसी हाँसी बिदा गर्न पो हिम्मत चाहिन्छ, मुटु कसरी दुख्छ, मलाई भन्दा बढी अरु कसलाई थाहा होला ?’ यस्ता संवादले मन छुन्छन् ।
निर्देशकले चलचित्र भित्र ठूलो क्यानभास पैदा गरेका छैनन् । सानो क्यानभासमा उनले दर्शकलाई यसरि बाँधेर राखेका छन् कि, हरेक फ्रेममा दर्शक हाँस्छन्, रुन्छन्, रमाउँछन् अनि सुरजले स्वस्तिमालाई आफ्नो बनाए हुन्थ्यो भनेर कामना गर्छन् । यहि नै चलचित्रको सबैभन्दा सफल पक्ष हो ।
सामान्य कथालाई निकै मन छुने तरिकाले निर्माण गर्दै निर्देशक दीपेन्द्र के खनालले ‘लभ लभ लभ’लाई उत्कृष्ट बनाएका छन् ।
के छ कमजोरी ?
गीतसंगीत चलचित्रको कथा अनुसार बगेपनि त्यस्तो चर्चित हुन सकेनन् । गीतसंगीतमा अझ मिहिनेत गरेको भए राम्रो हुन्थ्यो । कुनै कुनै दृश्य दर्शकका लागि लामो हुनसक्छ । छोरीका लागि बाबुले गरेको साथीभाइ जमघटको दृश्य त्यती आवश्य लाग्दैन, कारण त्यस अघि नै स्वस्तिमाले साथीहरुलाई बिदाई पार्टी दिइसकेकी हुन्छिन् ।
स्वस्तिमा र सुरजको पोखरा बाहिरको केहि यात्रा कथा लम्ब्याउन प्रयोग गरिए जस्तो लाग्छ, तर निर्देशकले त्यसमा पनि भावना जोडिदिएका छन्, जसले दिक्क भने लाग्दैन । चलचित्र भित्र त्यस्ता धेरै कमजोरी छैनन् । सामान्य कथामा निर्देशकले जुन शैलीमा चलचित्र बगाएका छन्, हरेक फ्रेममा दर्शक बाँधिएका छन् ।
सुरज र स्वस्तिमाको अभिनय
सुरज पाण्डे नेपाली चलचित्रका लागि नयाँ पात्र हुन् । सुरजलाई ट्रेलर र गीतमा हेर्दा उनी पनि चलचित्रको हिरो हुन्छन् र भन्नेहरुले चलचित्र हेरेपछि ‘लभ लभ लभ’मा उनको विकल्प नै थिएन भन्ने महशुश गर्ने पक्का छ । सुरजको अभिनयमा दम छ । उनी, नेपाली चलचित्रका लागि एउटा राम्रो कलाकारको रुपमा जन्मने देखिएको छ । चुलबुले स्वस्तिमा र प्रेमको महशुश गर्न थालेपछि उनमा आउने गम्भिरताले दर्शकको मन छुन्छ । स्वस्तिमा र सुरज चलचित्रमा जमेका छन् ।
हिरो निर्देशक
चलचित्रको मुख्य हिरो निर्देशक दीपेन्द्र के खनाल हुन् । यति सानो कथालाई कुनै पनि दृश्यमा दिक्क नबनाई बगाउन सक्ने र अन्त्यमा दर्शकको आँखा भिजाउन सक्ने निर्देशक खनालको खुबी तारिफयोग्य छ । चलचित्र ‘पशुपति प्रसाद’बाट आफूलाई प्रमाणित गरिसकेका निर्देशक खनालले ‘लभ लभ लभ’ निर्देशन गरेर आफ्नो नयाँ परिचय पनि दिएका छन् । निर्देशकले निकै साना साना कुरालाई पर्दामा ध्यान दिएर उतारेका छन् ।
अरु बेलामा छोटा पहिरन लगाउने स्वस्तिमालाई मनकामना जाँदा कुर्ता सुरुवालमा देखाउनेदेखि अलग हुन लागेका यूवायूवतीलाई दुई डुङ्गमा राखेर फ्रेम क्रियसन गर्न सम्म, दीपेन्द्रको निर्देशकिय क्षमता चलचित्रमा देख्न सकिन्छ ।
समग्रमा, चलचित्र ‘लभ लभ लभ’ सामान्य कथामा उत्कृष्ट तरिकाले प्रस्तुत गरिएको मन छुने चलचित्र हो । निर्देशक खनालले भने जस्तै, चलचित्र भित्र नायक पर्दा नै च्यातिने गरि कराउँदैन, दौडदैन । तर, मायामा परेका वा नपरेका दुबैलाई चलचित्रले अन्त्यसम्म बगाउँछ र अनायासै रुवाउँछ ।

