जनार्दन र कुलमानलाई भोट हाल्न पाए लाइनमै बस्थेँः पार्वती राई

१९ वर्षपछि मुलुकमा हुन लागेको स्थानिय निर्वाचनले मोडल पार्वती राईलाई कुनै उत्साह थपेको छैन । काठमाण्डौको अस्तब्यस्त, धुलो-धुवाँ र हिलो व्यवस्थापनमा यो चुनावले असर पार्छ जस्तो उनलाई लाग्दैन ।
उदयपुरकी पार्वती काठमाण्डौमा बस्छिन् । काठमाण्डौको अस्तब्यस्तताले दिक्क भएपनि यसलाई पार लगाउने विषयमा कुनै पनि दलका नेता गम्भिर नभएको उनको आरोप छ । ‘म त चुनाव आयो भनेर कत्ति पनि उत्साहित छैन । चुनाबले पात्र मात्रै फेर्ने हो, प्रवृत्ति फेर्दैन ।’ उनले भनिन् ।
अहिले मुलुकमा भएका मध्ये एकजना मात्रै नेताप्रति उनलाई विश्वास छ । ‘जनार्दन शर्मा र कुलमान घिसिङलाई भोट हाल्न पाए लाइन बसेर भएपनि हाल्थेँ ।’ उनले भनिन् ।
शर्मा उर्जामन्त्री भएपछि लोडसेडिङ अत्य भएको भन्दै नेताले चाहेमा हरेक समस्या समाधान गर्न सक्ने उनी बताउँछिन् । ‘नेताहरुले चाहे भने काम गर्न सक्छन् तर, हाम्रो गर्नै नचाहने धेरै छन् ।’ उनको भनाइ छ ।
मन्त्री शर्मा र विद्युत प्राधिकरणका सीइओ घिसिङले राम्रो काम गरेको अनुभव गरेकी पार्वतीले घिसिङलाई राजनीतिमा ल्याउनुपर्ने धारणा राखिन् । ‘अहिलेका नेताहरुले राम्रो काम गर्न सक्दैनन्, अब कुलुमान घिसिङ जस्ता ब्यक्तिलाई राजनीतिमा ल्याउनु पर्‍यो । उहाँहरुले आफ्ना कार्यकर्ता भन्दा माथि उठेर काम गर्नुहुन्छ ।’ पार्वतीको भनाई थियो ।
मतदाता सूचीमा उनको नाम उदयपुरमा छ । यसपाली भोट हाल्न जानुहुन्छ भन्ने प्रश्नमा उनले भनिन्-‘त्यहाँ पनि खासै गतिला नेता छैनन्, म जान्नँ ।’ नेताहरुले मुलुकका लागि काम नगर्नुमा सर्वसाधारण जनता पनि दोषी भएको अनुभव उनले गरेकी छिन् । उनको भनाईमा नेताहरुले जति बदमासी गरेपनि छुट दिने काम जनताले गरेका छन् । भन्छिन्-‘बद्मासी गर्ने नेतालाई कारवाही गर्नका लागि जनस्तरवाट पहल गर्ने हो भने देशका लागि काम गर्न वाध्य हुने थिए ।’

