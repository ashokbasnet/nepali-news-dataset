स्थानिय निर्वाचनले चलचित्र क्षेत्रमा आमुल परिवर्तनः चलचित्रकर्मी

स्थानिय निकायको चुनाव हुने भएपछि आम कलाकर्मी उत्साहित छन् । कतिपय कलाकर्मी हितैषीका लागि भोट माग्न जुटिसकेका छन् त कतिपयले विभिन्न प्रचार सामग्री बनाएर सघाइरहेका छन् । स्थानिय चुनावपछि स्थानिय तह अधिकार सम्पन्न हुने भएकाले स्थानिय तहमा कलाकारको बढ्ने आँकलनसँगै स्थानिय तहमा निर्माता/निर्देशक समेत बृद्धि हुने सम्भावना बढेको छ । स्थानिय निकायको निर्वाचनबारे हामीले केही चलचित्रकर्मीसँग कुरा गरेका छौ ।
अब निर्देशक जन्मिन्छन्
सुचित्रा श्रेष्ठ, अध्यक्ष -निर्देशक समाज
स्थानिय तहको निर्वाचनपछि स्थानिय तह सम्पन्न हुन्छ । त्यसको असर चलचित्र क्षेत्रमा पनि पर्ने देखिन्छ । अहिले कतिपय पार्टी एवं नेताहरुले भिडियो प्रविधी मार्फत चुनावी प्रचार सामग्री बनाइरहनु भएको छ । त्यस्तो काम भिडियोग्राफीमा रुची राख्ने युवा युवतीले गरिरहेका छन् ।
भोलीका दिनमा तिनै ब्यक्तिहरु निर्देशकको रुपमा स्थापित हुने सम्भावना छ । किनकी आगामी दिनमा स्थानिय तहमै वृत्तचित्र लगायत अन्य धेरै काम हुने सम्भावना छ । अब त्यस्ता कामका लागि स्थानिय तहमै निर्देशक जन्मिन्छन् । पछिल्लो समय केही निर्देशकहरु मोफसलवाटै स्थापित भएकाले पनि म मोफसलमा निर्देशक बढ्ने कुरामा आशावादी छु ।
धेरै फरक पर्दैन
रामकेशर बोगटी, अध्यक्ष -कलाकार संघ
स्थानिय तहको निर्वाचनले नेपालको कला क्षेत्रमा आमुल परिवर्तन होला जस्तो मलाई लाग्दैन । आगामी दिनमा धेरै कुरा स्थानिय तहमै हुने भएकाले सामान्य कामका लागि पनि काठमाण्डौ आउनुपर्ने झन्झटवाट भने स्थानियले मुक्ति पाउँछन् ।
एउटा कुरा के हो भने अब स्थानिय कलाकारहरु बढ्छन् । स्थानिय तहमा प्रस्तुतिका अवसरहरु पनि बढ्छन् । स्टेज कार्यक्रम होस् या अन्य साँस्कृतिक गतिविधीले पनि मोफसलमा स्थान पाउछन् ।
अब प्रदेशमा सुविधासम्पन्न हल
आकाश अधिकारी, अध्यक्ष, निर्माता संघ
जब आम मान्छेको मुहारमा खुसी देखिन्छ तब सिनेमाको ब्यापारमा बृद्धि हुन्छ । किनकी चलचित्र मनोरञ्जनका लागि हेरिन्छ । स्थानिय तहको चुनावपछि स्थानिय तहमा एकखालको उत्साह छाउँछ, त्यसको प्रत्यक्ष असर सिनेमामा देखिन्छ ।
प्रदेशहरु बलिया भएपछि प्रदेशमा सुविधा सम्पन्न हल खुल्छन् भने लगानीकर्ताहरु पनि त्यही जन्मिन्छन् । मलाई लाग्छ यो निर्वाचनले मुलुकसँगै नेपाली सिनेमा उद्योगको पनि भविष्य उज्जवल हुन्छ ।

