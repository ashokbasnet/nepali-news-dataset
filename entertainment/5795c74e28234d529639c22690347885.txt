युएईमा रक्तिमको रमाइलो (फोटोफिचर)

उमाकान्त पाण्डे/उज्यालो । युएई, वैशाख ६ – रक्तिम समूहले युएईमा रहेका नेपाली समुदायमाझ आफ्नो प्रस्तुती दिएको छ ।
दुबईको एक होटलमा भएको कार्यक्रममा उपस्थित झण्डै ६ सय नेपालीलाई रक्तिम समूहले नचाएको हो । रक्तिमको प्रस्तुति हेर्न धेरै टाढा टाढाबाट आएका नेपालीहरु टिकट नपाएर त्यसै फर्कन बाध्य भएका थिए ।
रक्तिम सांस्कृतिक परिवारका अध्यक्ष जीवन शर्मा, उपाध्यक्ष दलबहादुर बिक र सदस्य मन्जु राना र जीवन पुन यो कार्यक्रमका लागि दुबई पुगेका थिए ।
कार्यक्रममा पुन र रानाको जोशिलो नृत्यले उपस्थित नेपालीलाई धेरै मनोरञ्जन दिएको थियो । कार्यक्रममा जनगायक जीवन शर्माले आफ्ना चर्चित गीतहरु गाएका थिए ।
कार्यक्रममा युएई रक्तिम परिवारका अध्यक्ष दलबहादुर भण्डारीको अभिनयले धेरै दर्शकलाई भावुक बनाएको थियो । रक्तिमकै दिपक शाह र सूर्य बिसीले प्रगतिशील शब्दमा स्वर थप्दै आफ्नो प्रस्तुती दिएका थिए ।
कार्यक्रममा रक्तिम अभियान नेपालका उपाध्यक्ष दलबहादुर ‘बिकको काल कोठरीका ती दिन’ नामक कृतिसमेत बिमोचन गरिएको थियो ।
