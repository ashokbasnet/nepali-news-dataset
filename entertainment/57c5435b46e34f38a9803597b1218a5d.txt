नन्दिता पहिलो पटक आइटम डान्समा

काठमाडौ, साउन १६ – चलचित्रहरुमा मुख्य नायिकाको रुपमा प्रस्तुत हुदै आएकी अभिनेत्री नन्दिता केसीलाई अब आइटम गर्लको रुपमा देख्न पाइनेछ ।
‘जंगबहादुरको कोट’ चलचित्रमा नन्दिता सिनेमा करियरमै पहिलो पटक आइटम गीतमा नाचेकी हुन् । ‘आई निड योर लभ बेबी’ आइटम गीतको हालै ठमेलस्थित एक बारमा सुटिङ गरिएको छ ।
अभिनेत्री केसीलाई आइटम गीतको लागि स्टेपहरु कोरियोग्राफर गम्भीर विष्टले सिकाएका हुन् । केसीको एक्सप्रेसन मन परेकोले उनलाई आइटम गीतमा लिइएको चलचित्रका निर्देशक आशिष भेटवालले बताए । भेटवाल नन्दिता केसीको आईटम गीतले दर्शकको मन छुनेमा विश्वस्त देखिएका छन् । ‘जंगबहादुरको कोट’ चलचित्रले जंगबहादुरको कथालाई उठान गरेको छैन तर कोटलाई भने सिनेमाको कुनै अंशको रुपमा प्रयोग गरिएकोे छ । पहिलो पटक चलचित्र निर्देशनमा हात हालेका निर्देशक भेटवालका अनुसार चलचित्र एक्सन, थ्रिलर हुनेछ । नवनिर्देशक भेटवाल अष्ट्रेलियामा सिनेमा मेकिङ पढिरहेका छन् । चलचित्र जंगबहादुरको कोटको ३० प्रतिशत छायांकन अष्ट्रेलियामा नै गरिएको छ ।
चलचित्रमा विमलेश अधिकारी, अनुप बराल, विश्व बस्नेत, सुचित्रा आचार्य, सुवांगी कोइराला, मोहन निरौला, रश्मी भट्ट लगायतको अभिनय रहेको छ । चलचित्रलाई जयन खड्काले निर्माण गरेका हुन् ।
–अर्जुनकुमार संग्रौला
