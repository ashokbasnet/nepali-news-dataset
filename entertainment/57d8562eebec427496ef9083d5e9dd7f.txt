फाइनल भयो महसञ्चारको सिनेमा ‘शत्रुगते’को लोकेशन

काठमाडौं, असोज २२ – महसञ्चारको निर्माण रहेको सिनेमा ‘शत्रुगते’को लोकेशन फाइनल भएको छ । सिनेमाका निर्देशक प्रदिप भट्टराईका अनुसार सिनेमाको लोकेशन वीरवञ्ज र काठमाडौंलाई फाइनल गरिएको हो । सिनेमाको छायाकंन १५ दिन वीरगञ्जमा हुनेछ भने झण्डै ४० दिन काठमाडौंमा हुने भएको छ ।पछिल्लो समय हाँस्य व्यङ्ग्य सिनेमालाई दर्शकले रुचाइरहेको बेला मदन कृष्ण श्रेष्ठ र हरिवंश आचार्यको निर्माण संस्था महसञ्चारले यस सिनेमालाई निर्माण गर्न लागेको हो । 
सिनेमामा कथा हरिवंश आचार्यको रहेको छ भने दीपकराज गिरी र प्रदीप भट्टराईको पटकथा । दीर्घ गुरुङको छायाकंन रहने ‘शत्रु गते’मा कविराज गहतराजको नृत्य रहनेछ भने राजनराज सिवाकोटीको संगीत । 
यस सिनेमामा मदन कृष्ण श्रेष्ठ, हरिवंश आचार्य, दीपकराज गिरी, दीपाश्री निरौला, शिवहरि पौड्याल, पल शाह, प्रियंका कार्की, आँचल शर्मा, बसुन्धरा भुषाल, किरण केसी, राजाराम पौड्याल, अन्जु महर्जन, राजु भुजु, रवि शर्मा, मोहित वंश आचार्य र नरेन्द्र कंसाकारको मुख्य भूमिका रहनेछ ।
यस सिनेमाको चाखलाग्दो कुरा के छ भने हरिवंश आचार्य र दीपाश्री निरौला जोडीको रुपमा प्रस्तुत हुँदैछन् । दर्जनौँ टेलिश्रृङखला र केही सिनेमाहरु निर्माण गरिसकेको निर्माण संस्था महसञ्चारको निर्माण रहेको यस सिनेमामा रमिला आचार्य, यशोदा सुवेदी, नरेन्द्र कंसाकार, दीपक राज गिरी, दीपाश्री निरौला र शिवहरि पौड्याल निर्माताको रुपमा रहेका छन् । 
१४ वर्ष महसञ्चारमा आवद्ध भएर काम गरेका प्रदिपले यस अघि सिनेमा जात्रा निर्देशन गरिसकेका छन् । गत वर्ष जात्राले तीन करोड रुपैयाँ भन्दा माथिको कारोबार गर्दै ५१ दिन मनाएको थियो । प्रदिप निर्देशनमा मात्रै नभएर स्क्रिप्ट लेखनमा पनि अघि छन् । उनले मदनकृष्ण श्रेष्ठ र हरिवंश आचार्यका लागि ‘लेफ्ट राइट लेफ्ट’ र ‘डाक्टर सुनिता’ नामक सिरियल लेखिसकेका छन् । 
उज्यालो र www.gufgaff.com को सहकार्य
