नातिकाजी सङ्गीत पुरस्कार–२०६९ को घोषणा

काठमाडौँ, मंसिर ४ - नातिकाजी स्मृति समाजले नेपाली सङ्गीतको क्षेत्रमा विशिष्ट योगदान पुर्‍याउनेहरुलाई हरेक वर्ष प्रदान गर्दै आएको ‘नातिकाजी सङ्गीत पुरस्कार–२०६९’ घोषणा गरेको ।

 

नातिकाजी स्मृति समाजका अनुसार, आइतबार बसेको समाजको बैठकले २०६९ सालको ‘नातिकाजी सङ्गीत पुरस्कार’ वरिष्ठ गीतकार विश्व वल्लभ, वल्लभ, सङ्गीतकार बुलु मुकारुङ र गायिका सङ्गीता शाक्यलाई प्रदान गर्ने निर्णय गरेको छ ।

यसैगरी, गायिका रिता महर्जनलाई ‘नातिकाजी नवप्रतिभा पुरस्कार–२०६९’ प्रदान गरिने भएको छ ।

त्यस्तै, बैठकले वरिष्ठ गायक माणिकरत्न श्रेष्ठ, वरिष्ठ गीतकार कालीप्रसाद रिजाल, वरिष्ठ गीतकार एवं चलचित्रकर्मी नीर शाह, म्युजिक नेपालका निर्देशक सन्तोष शर्मा र गीतकार उन्नती बोहरा ‘शीला’लाई ‘नातिकाजी विशेष सङ्गीत सम्मान–२०६९’ सम्मान प्रदान गर्ने निर्णय गरेको छ ।

नेपाली सङ्गीतको क्षेत्रमा विशिष्ट योगदान पुर्‍याउनेहरुलाई यो पुरस्कार प्रदान गरिदै आएको छ ।

विक्रम सम्वत् १९८२ सालमा जन्मनुभएका नातिकाजीको २०६० साल कात्तिक १६ गते निधन भएको हो । नेपाली आधुनिक सङ्गीतको क्षेत्रमा कालजयी सङ्गीत रचना गर्ने नातिकाजीको स्मृतिमा वर्षेनी विविध कार्यक्रम गरिदै आएको छ ।
