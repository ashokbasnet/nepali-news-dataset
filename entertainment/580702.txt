लम्साललाई सम्मान, आवाज, पौडेल र राउतलाई पुरस्कार

चलचित्र पत्रकार संघ, नेपालको शुक्रबार बसेको कार्यसमिती वैठकले जेठ ७ गते प्रदान गर्न लागेको ‘चलचित्र पत्रकारिता सम्मान र पुरस्कार’ बिषयमा निर्णय गरेको छ ।
चलचित्र पत्रकारिता दिवसको अवसर पारेर चलचित्र पत्रकार संघ, नेपालले हरेक बर्ष १ जना रंग पत्रकारलाई सम्मान र २ जना रंग पत्रकारलाई पुरस्कार प्रदान गर्दै आएको थियो । यो बर्षदेखि १ जना रंग पत्रकारलाई ‘चलचित्र पत्रकारिता प्रोत्साहन पुरस्कार’ समेत दिने निर्णय गरिएको छ ।
संघको १८ औ स्थापना दिवसको अवसर पारेर जेठ ७ गते आयोजना हुने कार्यक्रममा डाक्टर नवराज लम्साललाइ ‘चलचित्र पत्रकारिता सम्मान’बाट सम्मानित गर्न लागिएको हो । लम्सालले चलचित्र तथा कला पत्रकारिताका माध्यमबाट दशक लामो समयदेखि पुर्‍याउँदै आएको योगदान तथा चलचित्र पत्रकारिताको नाम उँचो बनाउन योगदान गरेको भन्दै सम्मान गर्न लागिएको अध्यक्ष सन्दिप सापकोटाले जानकारी दिएका छन् । बीबीसी नेपाली सेवा तथा रेडियो नेपालमा रहेर कला पत्रकारिता गर्दै आएका लम्साल साहित्यकार पनि हुन् ।
यस्तै, सगरमाथा टेलिभिजनमा रहेर रंग पत्रकारिता गर्दै आएका पत्रकार पारस पौडेल र अनलाइनखबर डट कममा रहेर रंग पत्रकारिता गर्दै आएका पत्रकार विजय सुवेदी ‘आवाज’लाई यो बर्षको ‘चलचित्र पत्रकारिता पुरस्कार’ प्रदान गर्ने निर्णय संघले गरेको छ ।
पौडेलले मोफसको पत्रकारिता गर्दै अहिले काठमाण्डौलाई कार्यक्षेत्र बनाएर चलचित्र पत्रकारिता गर्दै आएका छन् । यस्तै, विगत १२ बर्षदेखि रंग पत्रकारितामा सक्रिय सुवेदीले रेडियो उपत्यका, कान्तिपुर एफ.एम, तराई टीभी हुँदै हाल अनलाइनखबरमा रंग पत्रकारिता गर्दै आएका छन् ।
पौडेल र सुवेदी दुबै जनालाई २१ हजार नगद, ट्रफीका साथमा पुरस्कृत गरिनेछ । यस अगाडि पुरस्कारको राशी १५ हजार थियो । यस्तै, ‘चलचित्र पत्रकारिता प्रोत्साहन पुरस्कार’बाट भने पहिलो पोष्टमा कार्यरत स्वेच्छा राउतलाई पुरस्कृत गरिने भएको छ । उनलाई ल्यापटप, ट्रफीका साथमा सम्मानित गरिनेछ ।
चलचित्र पत्रकार संघले यस बर्षको ‘चलचित्र पत्रकारिता दिवस’ भव्यताका साथ सम्पन्न गर्ने निर्णय पनि गरेको छ ।

