पर्वतमा दिलिप र रजनीको ‘रमिता’

नारायण रायमाझी निर्देर्शित चलचित्र ‘परदेशी’ हिट भएपनि नायिका रजनी केसीको करिअरमा खासै चमत्कार भएन । यसपछि, उनको शिर्ष भूमिका रहेको चलचित्र ‘ब्रासलेट’ प्रदर्शनमा आयो, उनले खासै तारिफ पाइनन् । यसपछि, रजनीको करिअर सोचेअनुरुप अगाडि बढेको छैन । ठूला ब्यानर र चलेका कलाकारसँग उनले काम गर्न पाएकी छैनन् । जबकी, उनको करिअरको सुरुवात निर्माता छविराज ओझाको ब्यानरबाट भएको हो ।
उनै, रजनी अहिले जसोतसो चलचित्र क्षेत्रमा दौडने कोशिश गरिरहेकी छिन् । उनी, अहिले नायक दीलिप रायमाझीसँग चलचित्र ‘रमिता’मा काम गरिरहेकी छिन् ।
रजनीले चलचित्र ‘रमिता’मा पनि गाउँकी सोझी केटीको भुमिका निर्वाह गरेकी छिन् । उनलाई मायाजालमा फसाउने काम दिलिप रायमाझीले गर्नेछन् ।
लामो समयपछि पर्वतको डाँडामा सुटिङ गर्दा रमाइलो लागेको दिलिपले बताए । गाउँले चरित्र निर्वाह गरेकी रजनीले उक्त चलचित्रमा पर्वतवासीकै शैलीमा बोल्ने प्रयाश गरेकी छिन् । भाषा एउटै भएपनि बोल्ने शैली केही फरक भएकाले बोल्न अलि गार्‍हो भएको रजनीको भनाई छ ।
लामो समयपछि प्रेमकथामा आधारित चलचित्रमा काम गर्न पाएकाले उत्साहित भएको धारणा राख्ने दिलिपले दर्शकले फेरि एकपटक आफ्नो प्रेममय छबी देख्न पाउने बताए । यसअघि दिलिपले ‘बाटो मुनीको फूल-२’मा ऋचा शर्माको प्रेमी भएर अभिनय गरेका थिए ।

