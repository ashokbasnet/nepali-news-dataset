खगेन्द्रको ‘धनपति’मा यस्तो लुक, द्धन्द्धको चपेटामा परेको सानाकाजीको कथा

टुकी आर्टस् प्रालि र दीपेन्द्र के खनाल प्रोडक्शनको ब्यानरमा निर्माण भएको चलचित्र ‘धनपति’को फस्टलुक रिलिज गरिएको छ । मोसन पोष्टरको रुपमा सार्वजनिक गरिएको प्रचार सामाग्रीमा चलचित्रका मुख्य कलाकार खगेन्द्र लामिछाने र सुरक्षा पन्तको लुक्स देखाइएको छ ।
राजनीतिक विरासत बोकेको सानाकाजी अर्थात धनपति द्धन्द्धको चपेटामा परेपछि काठमाण्डौ आएर बसेको हुन्छ । सार्वजनिक विज्ञप्तीमा भनिएको छ-‘गर्जो टार्नका लागि सानो रेष्टुरेन्टमा काम गर्ने अलवा उसँग कुनै पनि अन्य आयस्रोत छैन । इमान बेच्न नचाहने धनपति स्वाभिमानी छ ।’
यो चलचित्रको प्रदर्शन मिति असार २३ लाई तोकिएको छ । खगेन्द्र लामिछानेले नै यो चलचित्रको कथा लेखेका हुन् । चलचित्रमा आशान्त शर्मा, मनिष निरौला, सुरभी बर्तौला, हरिहर शर्मा, रवि गिरी, कमल देवकोटा, प्रकाश घिमिरे लगायतका कलाकारको अभिनय छ । चलचित्रमा सूर्य थोकरको एक्सन, आधासुरको संगीत, दिर्घ खड्काको सम्पादन, दीपेन्द्र के खनालकै छायांकन छ ।
ओम गुरुङ सहायक निर्माता रहेको चलचित्रमा रजना नापित र समीर देवकोटा सह-निर्माताको रुपमा छन् । रोजिना सिटौलाको लगानी रहेको चलचित्रको बिषयमा निर्देशक खनाल भन्छन्-‘मेरो फिल्मी जीवनमा सबैभन्दा बढी दुःख गरेर बनाएको चलचित्र ‘धनपति’ हो ।
यस्तै, चलचित्रका मुख्य कलाकार खगेन्द्र लामिछाने भन्छन्-‘पशुपति प्रसाद हेरिसक्नु भएका दर्शकले मबाट बढी नै अपेक्षा राख्नु भएको होला । यो चलचित्रले त्यो पुरा गर्छ ।’


