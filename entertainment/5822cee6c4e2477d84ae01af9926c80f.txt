सिआरविटी बिग्रदा ५ करोड घाटा

सूर्यकुमार क्षेत्री/उज्यालो ।
काठमाडौ, पुस ५ – पाँच बर्षयता नेपाली गीत संगीतको बजार मोवाइलमा राखिने सिआरविटीमा मात्र अडिएको छ । आम्दानीको एकमात्र बाटो यही भएकाले कलाकार र म्युजिक कम्पनीको ध्यान पनि सिआरविटी लक्षित गीतमा नै छ ।
तर तीन महिनाअघिदेखि नेपाल टेलिकमले सिआरविटीका लागि गीत दर्ता गर्न छाडेपछि संगीत ब्यवसायी र कलाकारको कमाइको बाटो बन्द भएको छ । प्राविधिक समस्या भएको भन्दै टेलिकमले सेवा बन्द गरेपछि धेरै म्युजिक कम्पनीमा ताला लागेको छ भने सयौं कलाकारको कमाईमा ठूलो धक्का लागेको छ ।
‘गीतसंगीतको व्यवसायिक प्रचारका लागि टेलिभिजनमा समय किनेका छौं, तर नयाँ गीतको सिआरविटी नआउँदा डुबियो’ म्युजिक कम्पनी जनता डिजिटलका सञ्चालक केशव सापकोटा भन्नुहुन्छ ‘लाखौं लगानी गरेर गीत रेकर्ड गरियो, स्टुडियोमै थन्किएका छन्, यस्तै अवस्था रहे धेरै कम्पनीमा ताला लाग्छ ।’
सिआरविटी बन्द भएपछि अहिले म्यूजिक व्यवसायीले पुरानै गीत टेलिभिजनमा देखाउन थालेका छन् । सिआरविटीबाट दैनिक पाँच लाखसम्मको व्यापार हुन्थ्यो । तर तीन महिनासम्म सिआरविटी बिग्रिएपछि संगीत क्षेत्रमा झण्डै पाँच करोड रुपैयाँ घाटा भएको छ । यसको सिधा मार कलाकारमाथि परेको छ । यस्ता बेला संगीतसँग संबन्धित संघसंस्थाले सिआरविटी खुलाउन पहल गर्नुपर्ने संगीतकार सन्तोष केसी बताउनुहुन्छ ।
नेपाल संगीत उद्योग संघ, राष्ट्रिय लोक तथा दोहोरी गीत प्रतिष्ठान, रोयल्टी संकलन समाजले समस्या समाधानका लागि पहल गर्नुपर्ने केसीको तर्क छ । त्यसो त सिआरबिटी दर्ता प्रक्रिया छिटो सञ्चालनमा ल्याउन गीतसंगीत क्षेत्रका धेरै संघसंस्था नेपाल टेलिकम गुहार्न पुगेका पनि छन् ।
नेपाल संगीत उत्पादक समाजका अध्यक्ष पदमबहादुर बुढा आफूहरुलाई टेलिकमले ढाट्यो भन्नुहुन्छ । ‘कहिले सफ्टवेयर बिग्रियो भन्छ, कहिले मर्मत हुँदैछ भन्छ त कहिले हाम्रा कुरा नै सुन्दैन टेलिकमले अव के गर्ने ?’ उहाँले भन्नुभयो ।
तर टेलिकमले भने मर्मतका लागि समय लागेको जनाएको छ । टेलिकमकी प्रवक्ता कमलकेशरी कायस्थले प्राविधिकहरुसँग छलफल गरिरहको र समस्या समाधान छिट्टै हुने बताउनुभयो । सिआरविटी व्यवस्थापन गर्ने जेडटिर्ड कम्पनीसँग पनि परामर्श भैइरहेको प्रवक्ता कायस्थको भनाई छ ।
