दोश्रो म्यूजिक भिडियो अवार्ड पनि विदेशमै, भिडियो दर्ता सुरु

गतबर्ष यूएइको अवुधाबीमा आयोजना भएको पहिलो ‘नेपाली म्यूजिक भिडियो अवार्ड’को सफलतापछि संगिक्षा फिल्मले दोश्रो पटक पनि यसलाई निरन्तरता दिने भएको छ ।
संगिक्षा फिल्मस्का अध्यक्ष मनोज केसीका अनुसार यो बर्ष पनि विदेशमा नै अवार्ड हुनेछ । उनले अहिले नै कुन देशमा अवार्ड हुन्छ भन्नु हतारो हुने बताए ।
नेपालमा म्यूजिक भिडियो निर्माणको क्रम ह्वात्तै बढेपछि यसलाई मात्र आधार बनाएर पहिलो पटक मनोजले अवार्ड गरेका थिए । नेपाल चलचित्र प्राविधिक संघको अध्यक्ष पदमा रहँदा ३ बर्ष नै विदेशमा अवार्ड गरेका मनोजले संगिक्षा फिल्मस्बाट दोश्रो पटक म्यूजिक भिडियो अवार्ड गर्न लागेका हुन् ।
अवार्डका लागि अहिले भिडियो दर्ता सुरु भैसकेको उनले बताए । उनले भने-‘अहिले धमाधम अवार्डका लागि म्यूजिक भिडियो दर्ताको काम भैरहेको छ । हामी, वि.सं २०७३ सालको वैशाखबाट चैत्र मसान्तसम्म रिलिज भएका सम्पूर्ण म्यूजिक भिडियो निर्माणकर्ताहरुलाई अवार्डमा सहभागी हुन आह्वान गर्दछौ ।’
गतबर्ष देशका चर्चित कलाकारको साथमा अबुधाबीमा भएको अवार्ड भव्य रुपमा सम्पन्न भएको थियो ।

