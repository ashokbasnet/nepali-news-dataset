सकियो ‘कथा काठमाण्डु’को छायांकन, प्रियंका र आयुष्मानको कनेक्शन कस्तो ?

टेलिभिजनको दुनियाँमा राम्रै नाम कमाएपछि भीजे संगीता श्रेष्ठले चलचित्र ‘कथा काठमाण्डु’ मार्फत निर्देशनमा हात हालेकी हुन् । यही, चलचित्रको छायांकन २३ दिनमा सकिएको संगीताले जानकारी दिएकी छिन् । मंगलबारबाट चलचित्रको सम्पूर्ण छायांकन सकिएको संगीताले बताइन् । संगीताले भनिन्-‘हामीले ३ चरणमा चलचित्रको छायांकन गरेका छौ । जम्मा २३ दिन चलचित्र खिचिएको छ ।’
यो चलचित्रमा प्रियंका कार्की, आयुष्मान देसराज जोशी, संजोग कोइराला, सन्ध्या केसी, प्रेक्षा अधिकारी, प्रमोद अग्रहरीको मुख्य भूमिका छ । संगीताले भनिन्-‘यो चलचित्र भित्र ३ वटा कथा छ । तर, तिनै वटा कथाका पात्रको कनेक्शन एक अर्कासँग छ । हामीले नेपाली चलचित्रमा पहिलो पटक यस्तो कथामा चलचित्र बनाएका छौ ।’
 
उनका अनुसार, प्रियंकाको कथाको कनेक्शन सन्ध्यासँग र सन्ध्याको कथाको कनेक्शन आयुष्मानसँग छ । आहाना फिल्मस्को ब्यानरमा निर्माण भएको चलचित्रमा विजय राइको लगानी छ । चलचित्रको छायांकन सकेसँगै यसको निर्माणपक्षले केही तस्बिर समेत मिडियालाई उपलब्ध गराएको छ । गायिका इन्दिरा जोशीको पनि चलचित्रमा विशेष भूमिका रहेको वुझ्न सकिन्छ ।
निर्माणपक्षले उपलब्ध गराएको तस्बिरमा संजोग र सन्ध्या कलेजको पहिरनमा देखिएका छन् । यस्तै, तस्बिर हेर्दा नायिका प्रियंका कार्की र कलाकार प्रमोद अग्रहरीको कनेक्शन पनि देखिएको छ । चलचित्रको प्रदर्शन मिति चाडै नै तय गरिने संगीताले भनिन् । यही चलचित्रको छायांकन सुरु भएपछि नायिका कार्की र नायक जोशी प्रेममा समेत बाधिएका हुन् । अहिले यी दुइविच गहिरो प्रेम छ । 

