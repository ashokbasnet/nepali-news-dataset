खोक्रो सारंगी बोकेर भौतारिए हरिवंश

काठमाडौ, चैत १४ –
‘म त खोक्रो सारंगी, गीत गाउदछु रंगी बिरंगी
भाका ल्याउदछु नवै तरंगी, ब्यथा गाउदछु सबैको म त सारंगी
चिटिक्क नेपाली टोपी लाएका हातमा खोक्रो सारंगी बोकेका हरिबंश आचार्य विहीबार दिनभरि यस्तै भाका हाल्दै कहाँ मात्रै पुगेनन् । दुई सानी नानी लिएर सहयोगी सारंगी बाधकसँग सुरमा सुर मिलाउदै बानेश्वर, बसन्तपुर र सिंहदरबार वरपर चाहारिरहे । साझा बसमा पसेर पनि यही गीत गाउन थाले ।
एकैछिनमा तिनकुनेमा बैदेशिक रोजगार विभागमा पुगेर विदेशिन लागेका नेपाली दाजुभाइहरुको भाका बोल्न पनि उनैले भ्याए । ठमेलमा पुगेर विदेशीहरुसँग नाच्न पनि भ्याए । सारंगी तालमा उनले आफ्नो गीत मात्रै सुनाएनन्, सामाजिक सचेतनाका कुरा पनि सुनाए ।
‘नेताज्यु आई एम सरी, कुन देशको जालमा परी
रोप्यौ बिउ जाती पाती, पिर लागि पोल्छ छाती
राजनीतिको भएन निकास, कहिले गर्छौ देशको विकास
सबै भन्छन् आफ्नो प्रदेश, बिर्सिएलान नेपाल देश
यस्तै यस्तै पिर ब्यथा, नेपालको दुखी कथा
गाउँदै हिड्छु, माया लाउँदै हिड्छु’
दुरुस्तै चरित्रमा डुब्न सक्ने खुबी भएका कलाकार हरिवंश आचार्यले गाइनेको चरित्रमा नेपालीको पीर ब्यथा सुनाउँदै हिँडे । सुनाउनै पर्ने मान्छे भएका ठाउँहरु सिंहदरबार, संविधानसभा भवन, बसन्तपुर, बैदेशिक रोजगार विभाग, साझा बस सबैतिर उनले गीत सुनाउदै हिडेका छन् । २०६२/६३ को आन्दोलनमा चर्चित बनेका रुविन गन्धर्व पनि हरिवंशको साथैमा थिए ।
उनीहरुले यसरी गाएको गीतको दृश्यलाई तीनवटा क्यामेराले खचिरहेको थियो । ‘म त खोक्रो सारंगी’ गीत रेकर्ड भएको लगभग १ महिनापछि गीतको भिडियो विहिबार खिचिएको हो । कलाकार हरिवंश सहित १५ जनाको टोलीले गीतको भाव र मर्म अनुसार नै भिडियो बनाउन निकै मेहनत गरेका छन् । भिडियोलाई प्रदीप भट्टराई र दिपेन्द्र खनियाँले निर्देशन गरेका छन् । ‘गीतको भावअनुसार हामीले विभिन्न ठाँउहरुमा गएर खिचेका छौ, तर पनि यो सरल भिडियो हो’ निर्देशक प्रदीप भट्टराई भन्छन् ‘कथा बोकेको भिडियो हैन नेपालीको ब्यथा बोकेको भिडियो हो, हरिवंश दाईको यो अर्को एउटा ब्यंग्य हो ।’ देशको पीडा देश चलाउनेहरुको आँगनमा गएर सुनाइएको यो गीतको भिडियो चाडै दर्शकले हेर्न पाउनेछन् ।
कलाकार हरिवंश आचार्य पनि गीतको भिडियोमा निकै मेहनत गरेको प्रतिक्रिया दिन्छन् । गीतलाई सबैले मन पराउने कुरामा उनी विश्वस्त देखिए । प्रेमराजा महतको शब्द संगीत रहेको यस गीतमा हरिवंश आचार्यको आवाज छ । गीतको भावअनुसार नै गीतको भिडियोमा पनि हरिवंशको सारंगी मोह पनि देख्न पाइनेछ । सारंगी रेटौला, सुनको गजुरलाई, साझा बसमा जो पनि चढ्दछन लागायतका गीतमा पनि उनले सारंगी बोकेरै गीतको माध्यमबाट सामाजिक सन्देश बोलेका थिए ।
–अर्जुनकुमार संग्रौला
