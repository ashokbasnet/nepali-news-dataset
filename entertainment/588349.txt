हेटौडामा शान्तिप्रिय सम्मानित, कपिल र भोलाराज पुरस्कृत

‘चलचित्र पत्रकारिता दिवस’को अवसर पारेर ‘चलचित्र पत्रकार संघ, मकवानपुर शाखा’ले एक कार्यक्रमको आयोजना गर्दै चलचित्र पत्रकार शान्तिप्रियलाई ‘राष्ट्रिय चलचित्र पत्रकारिता सम्मान’बाट सम्मानित गरेको छ । शान्तिप्रिय चलचित्र पत्रकार संघको निवर्तमान अध्यक्ष पनि हुन् । उनलाई नगद ११ हजार १ सय ११ रुपैयाँसहित सम्मानपत्र, दोसल्ला र ढाकाटोपी लगाएर सम्मान गरिएको थियो ।
यस्तै, ‘चलचित्र पत्रकारिता पुरस्कार २०७४’ बाट कपिल खड्कालाई पुरस्कृत गरियो । यस्तै, सो कार्यक्रममा ‘चलचित्र कलाकारिता सम्मान’बाट कलाकार भोलाराज सापकोटालाई सम्मान गरिएको छ । दुबैलाई नगद ५ हजार, ताम्रपत्र, दोसल्ला र ढाकाटोपीले सम्मानित गरिएको थियो । मकवानपुर शाखाले यस बर्षदेखि ‘राष्ट्रिय चलचित्र पत्रकारिता सम्मान’लाइ थप गरेको हो ।
चलचित्र विकास बोर्डका सदस्य नरेन्द्र महर्जन प्रमुख अतिथी रहेको कार्यक्रममा चलचित्र संघका अध्यक्ष प्रदिपकुमार उदय विशेष अतिथीको रुपमा उपस्थित थिए । मकवानपुर शाखाका अध्यक्ष मणिराज गौतमको सभापतित्वमा कार्यक्रम सम्पन्न भएको हो ।

