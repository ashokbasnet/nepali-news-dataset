टिसर्टमा राजेश केसीको कार्टुन (फोटो फिचर)

काठमाडौं, माघ २५ – राजनीतिक र सामाजिक क्षेत्रका विकृति, विसंगतिलाई सरल र सिर्जनात्मक कार्टुनबाट व्यंग्य गर्न खप्पिस राजेश केसीको कला कागजमा मात्र सीमित छैन ।
उहाँको कार्टुन कला कपडामा पनि देख्न पाइन्छ । केसीको कार्टुन अंकित ‘फलानो लुगा’ मा युवाहरुको आकर्षण पनि बढेको छ ।
गएको साउनदेखि बजारमा आएको फलानो लुगामा राष्ट्रियता, राजनीति र सामाजिक क्षेत्रका विषय झल्काउने कार्टुन समावेश छन् । टिसर्टमा छापिने प्रिन्टमा नेपाली युवाको आकर्षण बढेपछि केसीले यो अवधारणा ल्याउनुभएको हो । ‘मेरो यो डिजाइन र अवधारणालाई धेरैले मन पराउनुभएको छ, त्यसैले म उत्साहित छु’ केसीले उज्यालो अनलाइनसित भन्नुभयो ।
पत्रिमा छापिने कार्टुनमा टिसर्टमा देख्दा हेर्ने मान्छेहरु पनि हाँस्छन् । ‘बाटोमा आफूले लगाएको टिसर्ट देखेर अरु हाँस्ने गरेको अनुभव सुनाउने धेरै छन्’ केसीले भन्नुभयो, ‘मलाई यो खालको चाहियो भनेर अर्डर गर्नेहरु पनि धेरै छन् ।’
केसीले आफ्नो कार्टुन, स्केच र फोटोलाई टिसर्टमा प्रिन्ट गर्ने गनुहुन्छ । कसैले अर्डर गरेमा पनि उसको अवधारणा अनुसार आफूले बनाइदिने उहाँले बताउनुभयो । यसरी प्रिन्ट गर्दा एकहजार रुपैंया पर्छ । टिसर्टको भने प्रिन्ट, कलर र साइज हेरेर ९ सयदेखि दुई हजार रुपैंयासम्म पर्छ ।   
अहिले सुन्धाराको सिभिल ट्रेड सेन्टरमा रहेको फलानो लुगाको शो रुम छिटै ललितपुरमा पनि सञ्चालन गर्ने तयारी भएको केसीले जानकारी दिनुभयो ।
तस्बिर साभार : फलानो लुगाको फेसबुक पेज
