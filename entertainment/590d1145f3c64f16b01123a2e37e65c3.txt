भारतीय नायिकालाई स्वागत गर्न सैनिक जर्नेल पोशाकमै विमानस्थल पुगेकोमा राजेश हमालको असन्तुष्टि

काठमाडौं, जेठ २ - भारतीय नायिकालाई स्वागत गर्न नेपाली सेनाका जर्नेल विमानस्थलमा पुगेकोप्रति नायक राजेश हमालले असन्तुष्टि जनाएका छन् । 
भूकम्प पीडितको सहयोगार्थ भन्दै सैनिक श्रीमती संघको आयोजनामा काठमाडौंमा शनिबार बेलुकी भएको कार्यक्रममा भाग लिन आएकी भारतीय नायिका  सोनाक्षी सिन्हालाई स्वागत गर्न नेपाली सेनाका जर्नेल समिर शाहीसहितका अधिकारी सैनिक पोशाकमा नै विमानस्थलमा पुगेका थिए ।
सैनिक जर्नेल भारतीय नायिकालाई  स्वागत गर्न विमानस्थलमा पुगेको खबर पढेर आफूलाई एक कलाकारको रुपमा हिनताबोध भएको हमालले फेसबुकमा लेखेका छन् । ‘नेपाली सेना देशको गौरव हो’ जर्नेलले भारतीय सुन्दरीलाईस्वागत गरेको पत्रिकाको खबर सहितको तस्बिर पोस्ट गर्दै हमालले लेखेका छन् ‘ यो खबर पढेर एक नागरिकमा रुपमा मेरो गौरव चकनाचुर भएको छ ।’ विदेशी कलाकारलाई स्वागत गर्नका लागि जानु नै थियो भने नेपाली सेनका अधिकारी सादा पोशाकमा विमानस्थल पुगेको भए राम्रो हुने नायक हमालको भनाई छ ।
भारतीय नायिका सोनाक्षी सिन्हा र मलाइका अरोरासहित नेपाली कलाकारको प्रस्तुति रहेको कार्यक्रम सैनिक मञ्च टुँडिखेलमा भएको थियो । जसलाई सेनाले विशेष सुरक्षासमेत दिएको थियो ।
