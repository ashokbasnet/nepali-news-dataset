नेपाली कलाकार बेल्जियममा ब्यस्त

सन्तोष न्यौपाने/उज्यालो | बेल्जियम, असोज ३० – दशै नजिकिएसंगै नेपाली कलाकारहरु बेल्जियमको बिभिन्न सांगितिक कार्यक्रमहरुमा ब्यस्त हुन थालेका छन् ।

 

हाँस्य कलाकारहरु किरण केसी, शिवहरी पौडेल, जुनु रिजाल, रामचन्द्र काफ्ले र धीरज रार्इ बेल्जियमका बिभिन्न शहरमा सांगितिक र हास्य कार्यक्रमहरुमा सक्रिय भएका छन् ।

लुभेन शहरमा एनआरएनले  एन्ट वेर्पेन शहरमा गरेको कार्यक्रममा कलाकारहरूले बेल्जियममा रहेका नेपालीहरुलाई भरपुर मनोरञ्जन दिए । किरण केसी र शिवहरी पौडेलको हाँस्यब्यंग्य प्रस्तुत गर्दा दर्शकहरु पेट मिचीमिची हाँसेका थिए।

रामचन्द्र काफ्लेले ‘उही मुलाको चाना’, ‘हो हो माले हो हो’ जस्ता गीतमा नचाएका थिए । भने जुनु रिजालले फुल मञ्जरी, लाठी चार्ज नगर माया पाउन लगायतका गीत प्रस्तुत गरेकी थिइन् ।

बेल्जियमपछि कलाकारको डेनमार्क, हल्याण्ड, स्पेन, पोर्चुगलमा कार्यक्रम तय भैसकेको आयोजक संस्थाकी रजनी प्रधानले जानकारी दिनुभयो ।

त्यस्तै गरेर धीरज रार्इले ‘लुकी लुकी आँखा तिमी नजुधाउ त्यसरी’ गीत शुरु गर्नासाथ युबायुवती  स्टेजमा नाच्न र स्वरमा स्वर मिलाउन थालिहाले । रार्इले यसपछि आफ्नो सांगीतिक कार्यक्रम स्वीट्जरल्याण्ड, फ्रान्सको पेरिस र हामबर्ग, म्युनिख, मुन्स्टर लगायतका ६ शहरमा एकल साँझ गर्ने निश्चित भएको उनका प्रायोजकले बताएका छन्  ।

त्यस्तै गरेर  कुटुम्ब ब्यान्ड पनि आफ्नो अभियानका साथ बेल्जियममा छ । आयोजक पासा पुच बेल्जियमका अनुसार संगीतको माध्यमबाट युवालाई एकीकृत गरी मौलिक सांस्कृतिक सम्पदाको संरक्षण र सम्वर्द्धन गर्न क्रियाशील कुटुम्ब ब्यान्डको अभियान अब यूरोपका अरु देशहरुमा पनि हुने भएको छ ।
