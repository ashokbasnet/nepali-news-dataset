​राजु परियार भन्छन् : हराएको छैन अलमलिएको मात्रै हुँँ, नमरुञ्जेलसम्म गीत गाइरहन्छु

विष्णु विश्वकर्मा/उज्यालो 
काठमाडौं, माघ ३ –एक समय थियो । राजु परियारको स्वर छैन् भने लोकदोहोरी गीतको एल्बम बजारमा बिक्री हुँदैन् की भन्ने डर वितरकमा हुन्थ्यो ।

एउटा मात्र भए पनि राजु परियारको स्वरमा गीत रेकर्ड गराउन पाए एल्बम बिकाउन सकिन्छ भन्ने छाप वितरकमा थियो । 
प्राय लोकदोहोरी गीतका एल्बमका कभरमा राजु परियारकै नाम र फोटो राखिन्थ्यो । एल्बम बिक्थ्यो पनि । राजुको स्वरको जादुले एल्बम र बजार वितरक खुशी मात्र थिएनन्,राम्रै पैसा पनि कमाइरहेका थिए ।
लोकदोहोरी गीत भन्नेबित्तिकै दर्शक श्रोतामा राजु परियारको ‘ह्याङ’ बसिसकेको थियो । ‘लालुपाते नुङ्यो भूईतिर.....मिर्मिरेको घाम.....,झिमझिम सानु नझिम्कयाउ परेली...लगायत सयौ गीतमा गीतका उहाँको स्वर छ ।अर्कातिरउत्तिकै चर्चित अनि आफ्नो पुस्ताकै उत्कृष्ट गायिका बिमा कुमारी दुरा र लक्ष्मी न्यौपानेको साथ पाएर पनि होला । राजु परियारलाई भ्याई नभ्याई थियो । 
यसरी दशकअघिसम्म लोक दोहोरी गीतमा एक छत्र राज गरेका राजु परियार अहिले ‘गुमनाम’ जस्तै हुनुहुन्छ । काठमाडौँ खाल्डोमै रहेपनि अहिले राजु परियारको चर्चा छैन् । उहाँकै स्वरमा दिनहुँ गीत बजारमा आउँदैनन् । उहाँलाई भ्याई नभ्याई हुने गरी गीत रेकर्डको माग पनि छैन् । झण्डै चारदेखि पाँच बर्ष भयो होला । लोकदोहोरी गीतको भीडमा यो गीत राजु परियारले गाएको हो भनेर श्रोताले ठम्याउन पनि सकेका छैनन् ।
किन हराए राजु परियार ?
साँच्चै लोकदोहोरी बजारमा विख्यात गायक राजु परियार हराएकै हुन् त ?यसै हप्ता रानीबारीको एउटा रेष्टुरेन्टुमा उज्यालोसँग कुरा गर्दै उहाँले भन्नुभयो ‘छैन् । कहाँ हराउनु ?यही छु । गीत गाइरहेकै छु । यो बीचमा अलिकति अलमलिएको चाँही हु ।’
मिडियाबाट प्रायः टाढै रहने र अन्तर्वार्ता दिन पनि त्यति नरुचाउने लोकदोहोरी गायकमध्येका पनि नम्बर एक मानिन्छन् राजु परियार । मुश्किलले उज्यालोको रंगदर्पण र अन्तर्वार्ताका लागि समय उपलब्ध गराउनु भएका परियारसँग पहिलो जिज्ञासा यही थियो ।
जवाफ मिल्यो ‘तपाईसँग यो ‘फस्र्ट एण्ड लास्ट’अन्तर्वार्ता हो ।’ मैले लिन लागेको पहिलो अन्तर्वार्ता नै ‘लास्ट’ भनेर उहाँले पुष्टि गरिदिनुभयो मिडियामा आउन नचाहनुको कारण ।
‘गीत गाएर मिडिया तताउने हो । अन्तर्वार्ता दिएर होइन्’ उहाँले अगाडि थप्नुभयो ‘बोल्न त्यति ठीक लाग्दैन् । जति गीत गाउन मन पराउँछु । तर गाएपछि फेरि प्रचार गर्न पनि मन लाग्दैन ।’
समयअनुसार चल्न नसक्नु मुख्य कमजोरी 
हो । राजु परियार चुकेकै यहीनेर हो । आफूले समयसँग संघर्ष गर्न नसक्नुको कारण खोतल्दै उहाँले भन्नुभयो ‘पहिला अडियो भिडियो मात्रै थियो । अहिले युट्युब आयो । पहिले गीत गाए पुग्थ्यो । अहिले मिडियाबाजी गर्नुपर्छ । जुन मैले चाहिन । र सकिन पनि ।’
यसैकारण अहिले लोकदोहोरी गायकको भीडमा हराएका हुन् राजु परियार । हिजो राजु परियारसँग एउटा गीत गाउन पाउनुलाई भाग्य सम्झिनेले बजार तताइरहेका बेला राजु आफनै कमजोरीले ‘गुमराह’मा छन् । यसमा उनका कतिपय व्यक्तिगत कारण पनि छन् । जो उनी आफै खुलाउन चाहदैनन् । 
राजु परियारका अभिभावक र लोक तथा दोहोरी गीतका जानकार नारायण रायमाझी पनि समय अनुसार चल्न नसक्नुलाई राजुको कमजोरी ठान्नुहुन्छ ।
‘यहाँ प्रतिष्पर्धाको यस्तो भिडन्त छ की । जसमा जुनसुकै गायकले पनि आफूलाई स्थापित र अरुलाई विस्थापित गर्न सक्छ । किनकी उनीहरुले आफ्नो गीत निकाल्न जति लगानी गरेका छन् । त्यो भन्दा बढी मिडिया र समयअनुसारको गीत निकाल्नमा समय खर्च गरेका छन्’ रायमाझीले भन्नुभयो ‘तर राजु परियार लगायत पुराना लोकदोहोरी गायकले  त्यसलाई बुझ्न सकेनन् । र पछि परे ।’
अहिले गीत गाउने मात्रै जमाना छैन् । गीतको ट्रेन्डअनुसार आफूलाई परिवर्तन पनि गर्दै जानुपर्छ भन्ने कुरा राजुले ख्यालै गरेनन् । जुन अहिले उनले महसुस त गरेका छन् । तर ठ्याक्कै अपनाइसकेका छैनन् ।
राजु परियारको स्वरमा अहिले पनि जादु छ । कुनै बदलाव आएको छैन् । गीत गाउने स्वर उस्तै छ । नाम उही छ । तर नाम अनुसारको दाम र माग बजारमा छैन् ।
यद्यपी उनको प्रयास भने जारी छ । ‘वर्षमा तीन वटा गीत गाउँछु । बजारमा ल्याउछु । सकेसम्म उत्कृष्ट शब्द र समयको मर्म अनुसार गाउने प्रयास गर्छु ।’ राजुले भन्नुभयो ।
‘यतिले मात्रै हराएको त्यो क्रेज फर्काउन सकिएला त ?’ जवाफमा उहाँले भन्नुभयो ‘कसम खाएर लोक दोहोरी गीत गाउन आएको हुँ । गाइरहेकै छु । र नमरुञ्जेलसम्म गाइरहन्छु ।’ ‘लोक दोहोरी गीतलाई सेन्सर गर्न जरुरी भइसक्यो’ 
अहिलेको ‘भर्सटायल’ गीत संगीतको बजारमा लोकगीत‘मियो’ हो । लोकगीतको मियो ठानिन दोहोरी गीतमा पछिल्ला केही समय यता प्रयोग भइरहेको छाडा शब्दले राजु परियारलाई चिन्तित बनाएको छ ।
लगानी गर्नेले गीत गाउने र बजारमा बिक्ने अनि चर्चा कमाउने शब्द राखेर बजारमा आउँदा त्यसले विकृति ल्याउने राजुको दाबी छ ।
यसका लागि राष्ट्रिय लोक तथा दोहोरी गीत प्रतिष्ठानले सेन्सर बोर्ड गठन गरेर विस्तृत अध्ययन अनुगमन गर्नुपर्ने आवश्यकता औल्याउँनुहुन्छ, राजु परियार । 
‘हाम्रो पालामा रेडियो नेपालले गीत सेन्सर गथ्र्यो । अहिले कोही केही छैन् । किनकी गीत बजारमा आउने वित्तिकै जुनसुकै सञ्चारमाध्यमले पनि बजाउन थाल्छ । तर संस्कृति र मुल्य मान्यताका धनी हाम्रो समाजका मान्छेले त्यसलाई सजिलै पचाउन मान्दैन् । अनि विकृति आएको हो । यसका लागि सेन्सर बोर्ड गठन गरेर काम गर्नुपर्छ’ उहाँले भन्नुभयो ।
तर अब आउने पुस्ताले अहिलेका विकृतिलाई हटाएर लोक दोहोरी गीतको पुरानो क्रेज फर्काउने राजुको दाबी छ । यद्यपी यसका लागि अहिलेको पुस्ताका गायक गायिकाले पनि अध्ययन गरेर मात्रै गीत लेख्न र गाउन गायक परियारको सुझाव छ ।
‘यो बीचमा म हराएँ भने धेरैले । तर लोकदोहोरी गीतको पछिल्लो अवस्थाका बारेमा अध्ययन नै गरिरहेको छु । अहिलेको नयाँ पुस्ताले पनि अध्ययनमा बढी समय खर्चिन जरुरी छ । किनकी गायकीपनले आफूलाई चिनाउँछ भने यसको वास्तविकता र मर्मका बारेमा पनि राम्रो जानकारी राख्न जरुरी छ ।’
