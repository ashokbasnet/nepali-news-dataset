जन्मदिनमा रेखालाई केक काट्ने मुड छैन

काठमाडौ, भदौ ५ – अभिनेत्री रेखा थापाको जन्मदिन बिहीबार परेको छ । ३१ बर्षमा प्रवेश गरेकी उनमा यसपालीको जन्मदिन उल्लासका साथ मनाउने मुड छैन ।
बिहीबार अभिनेता श्रीकृष्ण श्रेष्ठको १३ औं दिनका पुण्य तिथि हो । दिवंगत अभिनेता श्रीकृष्ण प्रति श्रद्धाञ्जली ब्यक्त गर्दै रेखाले आफ्नो जन्मदिनका विशेष कार्यक्रम स्थगित गरेकी छन् ।
यसपटक थापाले आफ्नो चलचित्र ‘हिम्मतवाली’लाई लक्षित गर्दै बिभिन्न कार्यक्रमहरु गर्ने योजना बनाएकी थिइन् । तर अचानक चलचित्र क्षेत्रका हस्ती अभिनेता श्रीकृष्णको निधनका कारण सिने नगरी नै शोकमा डुबेको बेला आफुलाई जन्मदिनमा विशेष कार्यक्रम गर्न मन नलागेको उनले बताइन् ।
‘जन्मदिनमा दर्शकको माया र शुभेच्छा भए मलाई पुग्छ’ थापाले भनिन् ‘आज केक काट्ने मुड छैन, घरमै पूजाअजा हुन्छ तर जन्मदिनको लागि भनेर बनाइएको बिशेष कार्यक्रम केही दिन पछि सरेको छ ।’
चलचित्र ‘हिरो’ मार्फत नेपाली रजतपटमा नायिकाको रुपमा डेब्यु गरेकी रेखाले पछिल्लो चलचित्र ‘हिम्मतवाली’ मार्फत आफुलाई निर्देशकको रुपमा समेत उभ्याएकी छिन् । चर्चा र विवादमा रहन रुचाउने नायिका थापा १० बर्षदेखि नेपाली चलचित्र उद्योगमा एकछत्र राज गर्न सफल भइरहेकी छिन् । उनले अभिनय गरेका अधिकांश चलचित्रहरु ब्यापारिक रुपमा सफल छन् ।
अभिनेत्री रेखाले दिवंगत नायक श्रीकृष्णसँग पनि धेरै चलचित्रहरुमा काम गरेकी छिन् । को आफ्नो को विरानो, अजम्बरी नाता, हामी तीन भाई, हाम्रो माया जुनी जुनीलाई लगायतका चलचित्रहरुमा श्रीकृष्ण र रेखाले सँगै काम गरेका थिए । यता, १३ औ पुण्य तिथिमा बिहीबार फिल्मकर्मीहरुले नायक श्रीकृष्णलाई सम्झदैछन् । बिहीबार दिउँसो साढे १२ बजेदेखि साँझ ६ बजेसम्म नयाँ बजार पार्टी भेन्युमा श्रद्धाञ्जली सभा हुदैछ ।
–अर्जुनकुमार संग्रौला
