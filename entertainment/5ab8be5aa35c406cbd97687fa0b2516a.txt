निखिलसँग एक्शन सिक्थे बलिउड निर्देशक रोहित शेट्टी

काठमाडौं, माघ १० – सिनेमा ‘पिंजडा’ बाट नेपाली चलचित्रमा डेब्यु गरेका अभिनेता निखिल उप्रेती त्यसपछि  निरन्तर सिने क्षेत्रमा सक्रिय रहे ।
चलचित्रमा निर्माणको ज्ञान लिनका लागि बीचमा केही समय ब्रेक लिएर पछिल्लो समय उनी अभिनयका साथै निर्माण र निर्देशनमा सक्रिय रहेका छन् । उनलाई यी सबै काममा उत्तिकै सफलता पनि मिलिरहेको छ ।
यतिबेला उनी अभिनित चलचित्र ‘पिंजडा ब्याक अगेन’ हलमा प्रदर्शन भईरहेको छ । प्रस्तुत छ उप्रेतीको बाल्यकाल, संघर्ष र सफलताका बारेमा गरिएको कुराकानीको सम्पादित अंश  । 
बाल्यकाल
बाल्यकाल मेरो निकै स्पेशल रह्यो । त्यो म कहिले पनि बिर्सिन सक्दिन । बाल्यकाल मेरो सर्लाही मै बित्यो । मेरो गाँउ निकै दुर्गम थियो । मेरो आमा बुबा किसान र हामी निम्न वर्गको परिवार थियौँ । अहिले पनि गाउँ जाँदा आमा बुबालाई सघाउन खेत मै गईन्छ । स्कुलको बिदा हुदाँ भैसी चराउन गईन्थ्यो । दिनभरी भैँसी चराईन्थ्यो। मैले ‘भैरव’ मा बाल्यकालमा त्यहि भैँसी चराएको सम्झनामा भैँसी कुदाएको सिन राखेको हो । बाल्यकाल जीवनको निकै सुन्दर अनुभव भयो जीवनको । 

म एकदमै लजालु  र शान्त स्वभावको
 
अहिले सर्लाहीलाई ठ्याक्क सम्झिँदा त्यहाँको गर्मी, वर्षाको बेलामा हिलो खुबै सम्झिन्छु । म एकदमै लजालु  अनि शान्त स्वभावको थिएँ । मलाई बच्चाबाट आउने भनेको चित्र बनाउन हो । म बाहिर निस्किदैनथिएँ । हाम्रो गाउँलाई उप्रेती टोल पनि भन्ने गरिन्थ्यो । किन भने त्यहाँ धेरैजसो उप्रेतीको मात्रै घर थियो । त्यही गाउँमा भएको काका बुबाको घरमा म वर्षमा एक चोटी मात्र पुग्थे ।
फुर्सदमा बाहिर जाने भन्दा पनि म कि चित्र कोर्न कि घर मै बस्ने गर्थेँ । मलाई सबैले गाली गर्ने नाम टिन टिनथियो  । किनभने टिन टिन गर्दै म केही न केही बनाएर बसिरहेको हुन्थँे । मैले सानोमा राम्रो चित्र बनाउँथे । केटीले पनि मलाई स्केच गरेर दिन भन्थे । म उनीहरुसँगै उनीहरुलाई मन पर्ने हिरोको पनि फोटो बनाएर दिन्थे । म अहिले पनि चित्र कोर्ने गर्छु । 
पहिलो प्रेम
हाम्रो बेलामा आँखा जुध्यो कि प्रेममा परियो झै हुन्थ्यो । आखाँ जुध्यो कि मुटु ढुक ढुक हुन्थ्यो । त्यो गज्जबको महसुस थियो । अहिले म त्यो अनुभवलाई बयान गर्न सक्दिन । तर, त्यो समय सम्झिदा मज्जा लाग्छ । उसको नाम सँग आफ्नो नाम लेख्न पाउँदाको खुशी पनि बेग्लै हुन्थ्यो ।

म आफूले भने लेखिन तर अरुले लेखेको जुन देखेको छु नि त्यो बाट थाहा हुन्छ । त्यो प्रेम खोजेको अवस्थाहरु निकै मज्जाको हुदो रहेछ । मेरो त एक दुई कक्षा पढ्दा नै पहिलो प्रेम भएको थियो । त्यो बेलामा प्रेम पनि थाहा छैन् । विवाह पनि थाहा छैन । तर सबै कुरा मिल्यो हामीले विवाह गर्नुपर्यो भन्ने खालको कुरा पनि भएको थियो ।
स्कुलमा विवाह गर्ने सल्लाह गरेर घर आएर आमा बुबालाई हामी विवाह गर्छौ भनेर सुनाउँथ्यौ । बुबा आमाले पनि ल तिमीहरु ठूलो भएपछि हामी तिमीहरुको विवाह गरिदिन्छौँ भन्नुहुन्थ्यो । एकपटक त हामी उसको घरमा पनि गयौ । उसको आमा बुबाले पनि सकारात्मक उत्तर दिनुभयो । त्यस्तो रमाईलो पल पनि थियो बाल्यकालमा । 
प्रेम भन्ने चिजले खुशी भने अवश्य दिन्छ । तर, प्रेम बाट केही अपेक्षा भने कहिले गर्नुहुन्न । प्रेम भन्ने सहज चिज हो जस्तो लाग्छ । तर मान्छेलाई तनावको चिज भनेकै आज भोलि प्रेम छ । मान्छेले जीवनमा प्रेम स्विकार्न सकेन भने अरु के स्विकार्न सक्छ ?हाम्रो पालामा डेट भन्ने थिएन । यो शब्द अहिले आएको हो । पहिला हाम्रो पालामा एकछिन गफ गर्न बस्यौ भने पनि गाँऊ भरी हल्ला हुन्थ्यो । युवा अवस्थामा प्रेम त पक्कै हुन्थ्यो र त्यसको खुशी पनि बेग्लै थियो । त्यो पहिलो चोटी भेट्दा चाहि नचाहि छुन खोजेको गफगर्न खोजेको त्यो अनुभवहरु बेग्लै हुन्थ्यो । 
कोर्षका सबै किताब च्यातेर फ्याकिदिने बानी
म एकदमै किताब पढ्ने मान्छे हो । मेरो पुस्तकालयबाट मैले सात आठ सय बुक पढेको छु । कोर्षका किताब भने मैले एउटा पनि पढेको छैन । ति किताबको म संग कलेक्शन पनि छैन । मैले सबै किताब च्यातेर फ्याकिदिएको हो । यसको पछाडि के थियो भने मैले किताब पढ्दै जाँदा त्यसको सार केही बुझेको थिईन । यो आठ दश वटा बुकको लागि मैले एक वर्ष लगाउनुपर्ने झै लाग्थ्यो । एक वर्ष जीवनमा धेरै महिना लाग्छ ।
आज मलाई निखिल तिम्रो सर्टिफिकेट पेश गर भनेर जसले भन्छ म उसलाई हटाईदिन्छु । म स्वयंम यहीँ छु अरुले गरेको सर्टिफिकेट हेरेर मलाई सर्टिफाई गर्ने मुर्खसँग काम किन गर्ने झै लाग्छ । म नै हो सर्टिफिकेट म नै हो जे हो पढ्न सक्छौ यही पढ् बुझ्न सक्छौ यही बुझ् । अर्काले दिएको सर्टिफिकेट मलाई माने राख्दैन र म ति व्यक्तिहरु संग काम गर्न पनि चाहन्न । म एजुकेशन सिस्टमको विरोधमा पनि छु ।

त्यो पछि मैले घरमा नै भने म पढ्दिन भनेर । म अनुभवको लागि जन्मिएको हो त्यहिबाट मैले धेरै कुरा सिक्न सक्छु । म फ्री हुन चाहन्छु भनेर मैले पढ्न छोडेको हो । 
त्यो पछि बल्ल मैले किताबहरु च्यातेको हो । मैले पढेको किताबमा मेरो कोर्षका बुकहरु छैनन् । त्यो बाहेक अरु किताब भने म पढिरहेको हुन्छु । त्यो किताबमा के नै छ र ? धर्तीमा पढ्न र बुझ्न लायकको अन्य धेरै कुरा छ । 
एक्सनको फ्यान बाबु छोरा जस्ले टाउको फुटाए
मेरो एक्सनबाट प्रेरित भएर चोट पटक लागेका दर्शकको कथा धेरै नै सुनेको छु मैले । हात खुट्टा भाचिनु त स्वभाविक नै हो । त्यो धेरै भेटेँ । एक दिन पूर्व तिरका बुबा छोरा मलाई भेट्न आए र मलाई टाउकोको टाँका देखाए । टाउकोको चोट देखाएर दाई हामी बुबा छोरा तपाईको ठूलो फ्यान हो भन्नुभयो ।
बुबाले बन्जी जम्प हान्दा चोट लागेको र छोराले जिम्न्यास्टिक गर्न खोज्दा हात भाँचिएको रहेछ । त्यस्तो घटना धेरै छन तर त्यी मध्य म सँगै भेट्न आएको घटना भने एक हो । काममा म सिरियस भएर काम गर्छु । 
रोहित शेट्टी र म क्लासमेट 
मैले मुम्बै बस्दा पनि त्यही काम गरेर स्टन्ट गरेर पैसा कमाउँथे । मुम्बैमा मैले सबैको माया पाएँ । सायद मेरो व्यवहारको कारणले होला मैले सबैको माया पाएको । फिल्मी क्षेत्रमा ज्ञान हासिल गर्न म मुम्बै पुगेको थिए ।
म सँग एक रुपैयाँ पनि नभएको समय छ । मुम्बैमा बस्दा बलिवुड निर्देशक रोहित शेट्टी र म क्लासमेट थियौ । उनले म सँग एक्सन पनि सिक्थे । उनी पनि एकदमै गरिब परिवारको मान्छे । अनि अभिनेता अभय देओल पनि मज्जाको मान्छे हो । उहाँलाई पनि मैले एक्सन सिकाएको छु । – उज्यालो र गफगाफ डटकमको सहकार्य
