सामाजिक सञ्जालमा धेरै ट्रोल हुने निश्चल र स्वस्तीमा

काठमाडौं, माघ १० – अहिले नेपाली सिने क्षेत्रमा एक उदाहरणीय जोडीको रुपमा निर्देशक निश्चल बस्नेत र नायिका स्वस्तीमा खड्काको जोडीलाई लिइन्छ । उमेरको अन्तर धेरै भएका कारण कहिले काँही आलोचित हुने गरेको यो जोडीले फ्यान फलोअर्स धेरै नै कमाएको छ । विवाहपछि सामाजिक सञ्जालमा धेरै ट्रोल हुने सेलिब्रेटी जोडी पनि यही नै हो । शनिबार स्वस्तीमाले ‘एउटा परिपक्व पुरुष र क्रेजी गर्ल, जसले बनाउँछ परफेक्ट कपल’ भन्ने क्याप्सनसहित निश्चल र आफ्नो एक तस्बिर सेयर गरिन् । जुन अहिले भाईरल बनेको छ । स्वस्तीमाले त्यो तस्बिर सामाजिक सञ्जालमा सेयर गर्नासाथ ट्रोल हुन थालेको थियो । तस्बिरमा निश्चलले स्वस्तीमालाई बोकेका छन् जसमा उनीहरु निकै मस्ती मुडमा देखिएका छन् । जाडोको समय त्यसमाथि पनि कालिन्चोक हिउँ पर्ने ठाउँ जहाँ यो जोडी निकै खुशी देखिएको छ । निश्चल र स्वस्तीमाको यो तस्बि ट्रोल गर्दै आफूलाई पनि यस्तै श्रीमती बोकेर तस्बिर खिच्न मन लागेको कुरा केहीले लेखेका छन् । त्यस्तै जात्राका निर्देशक प्रदीप भट्टराईले ‘दुब्ली श्रीमती हुनेले पो बोक्ने त मोटी हुनेले के गर्ने ?’ भनेर फोटो ट्रोल गरेका छन् । त्यसो त निश्चल र स्वस्तीमा सामाजिक सञ्जालमा ट्रोल भएको यो पहिलो पटक होइन । यो जोडी सिनेमा झुम्कीको प्रिमियरपछि पनि सामाजिक सञ्जालमा मजैले ट्रोल भएको थियो । सिनेमा झुम्की हेर्न जाँदा हल हाउसफुल भएपछि निश्चल र स्वस्तीमा मध्ये एकजनालाई भुईँमा बस्नुपर्ने अवस्था आयो । पछि श्रीमतीको सम्मान गर्दै निश्चल भुईँमा बसे स्वस्तीमा सिटमा । उनीहको यो अवस्था क्यामेरामा कैद भयो र तस्बिर सामाजिक सञ्जालमा ट्रोल भयो । 
तस्बिर भाइरल बनेपछि निश्चलले त्यसबारेमा एक स्टाटस लेख्दै तस्बिर ट्रोल भएको देखेर आफूलाई निकै हाँसो उठेको तर आएका कमेन्टहरुले रिस उठाएको बताएका थिए । निश्चल र स्वस्तीमाले परिवारको सहमतिमा गएको वर्षको फागुनमा विवाह गरेका हुन् । अहिले निश्चल ‘लुट–२’ को प्रमोशनमा जुटेका छन् भने स्वस्तीमा आफ्नो दोस्रो सिनेमा ‘लभ लभ लभ’को । 
- उज्यालो र forseenetwork.com को सहकार्य
