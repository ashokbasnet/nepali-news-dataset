चलचित्रकर्मीले लगाए विकास बोर्डमा ताला

काठमाडौ, पुस २५ – माग पूरा नभएको भन्दै चलचित्रकर्मीले चलचित्र विकास बोर्डको कार्यालयमा तालाबन्दी गरेका छन् ।

चलचित्रकर्मीहरुको एक टोलीले बिहान बोर्डको चाबहिलमा रहेको कार्यालयमा तालाबन्दी गर्दै केहीबेर नाराबाजी समेत गरेका थिए ।

बिभिन्न ९ बुँदे माग राखेर आन्दोलनमा उत्रेका चलचित्रकर्मीहरु माग पूरा गर्ने प्रतिवद्धता जनाएर पनि सरकारले बेवास्ता गरेको भन्दै आन्दोलनमा उत्रेका हुन् । चलचित्र विकास बोर्डको स्वायत्तता, चलचित्रकर्मीको सहभागीतामा सेन्सरबोर्डको निर्माण गर्नुपर्ने, चलचित्रको पारदर्शी ब्यवसायका लागि बक्स अफिसको निर्माण गरी लागू गर्नुपर्ने, चलचित्रकर्मी ऐन लागू गर्नुपर्ने माग राख्दै उनीहरु आन्दोलनमा उत्रेका हुन् ।

उनीहरुले स्वदेशी विज्ञापनमा स्वदेशी जनशक्ति नै प्रयोग गर्नुपर्ने, हलहरुको बर्गीकरण गर्नुपर्ने माग पनि राखेका छन् । यसअघि आफ्नो माग पूरा गराउन पुस २ गतेदेखि ४ दिनसम्म आमरण अनसन बसेका चलचित्रकर्मीहरुको अनसन तोडाउँदै सूचना तथा सञ्चारमन्त्री राजकिशोर यादवले माग पूरा गर्ने प्रतिवद्धता जनाउनुभएको थियो ।

तर २० दिन वितिसक्दा पनि आफूहरुको मागबारे सुनुवाइ नभएकोले फेरि आन्दोलन गर्नुपरेको चलचित्र निर्देशक समाजका अध्यक्ष विमल पौडेलले बताउनुभयो । आन्दोलनमा चलचित्रकर्मीहरुका बिभिन्न ११ वटा संघसंस्थाहरु सहभागी छन् ।
