छक्का पञ्जा युट्युब ट्रेण्डिङको एक नम्बरमा, हतपतमा रिलिज भएको थियो फिल्म

काठमाडौं, माघ ३ – दीपा श्री निरौलाको निर्देशनमा बनेको सिनेमा छक्का पञ्जा यु ट्युबमा रिलिज भएको तीन दिन भएको छ । रिलिज भएको दिनदेखि नै सिनेमाले युट्युब ट्रेण्डिङको नम्बर एक कब्जा गरिरहेको छ । 
अचानक फेसबुकबाट लिक भएपछि सिनेमा आधिकारिक रुपमा युट्युबमा रिलिज गरिएको थियो । रिलिज भएको दिनदेखि यो समाचार तयार पार्दासम्म सिनेमालाई युट्युबमा ३५ लाख ६७ हजार भन्दा धेरै पटक हेरिएको छ ।
लिक गर्ने पहिलो व्यक्तिले आत्महत्या गरे
छक्का पञ्जा फेसबुकमा लिक गर्ने पहिलो व्यक्ति थिए नवलपरासीका कृष्ण सुवेदी । काठमाडौंको चावहिलस्थित विजय चोकमा बस्दै आएका २३ वर्षका उनलाई प्रहरीले पाइरेसी गरेको अभियोगमा समातेर निर्माताको आग्रहपछि सामान्य तारिकमा छोडेको थियो । बिहीबार फेसबुकमा सिनेमा भाइरल भएपछि उनले आत्महत्या गरेका थिए ।
अचानक फेसबुकमा सिनेमा भाइरल भएपछि शुक्रबार बिहान सिनेमा युट्युबमा पनि सार्वजनिक गरियो । सिनेमा लिक गर्नेलाई निर्माताहरुले ज्यान मार्ने धम्कि दिएपछि उनले आत्महत्या गरेका खबरहरु पनि छन् । तर यो अपुष्ट खबर हो । अहिले यो घटनाको छानविन भइरहेको छ ।
सिनेमा लिक भएपछि दीपक र दीपा सँगै फर्कने
सिनेमा लिएर यूरोप पुगेका दीपक र दीपा सिनेमा युट्युबमा आइसकेपछि अब नेपाल फर्किने भएका छन् । एक महिनाको लागि दीपा र केही दिनको लागि दीपक यूरोप गएका थिए । तर अब भने यी दुई एकसाथ नेपाल आउने सम्भावना देखिएको छ ।
यूरोपका बिभिन्न शहरमा चलचित्र प्रदर्शन गर्नको लागि गएका दीपक र दीपा युरोपमा सिनेमालाई दर्शकले दिएको माया देखेर खुसी थिए । विडम्बना, सिनेमा फेसबुकमार्फत लिक भएपछि उनीहरुको त्यो खुसीले लामो समय निरन्तरता पाउन सकेको छैन । 

उज्यालो र forseenetwork.com को सहकार्य
