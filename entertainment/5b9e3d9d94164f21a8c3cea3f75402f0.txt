हाफपेन्ट लगाएको फोटो पत्रिकामा आउँदा हजुरआमाले गाली गर्नुभयो : अशिश्मा नकर्मी

अन्तरालबाट नेपाली सिने क्षेत्रमा प्रवेश गरेकी अशिश्मा नकर्मीको नयाँ फिल्म संरक्षण प्रदर्शनको तयारीमा छ । सिनेमा क्षेत्रमा प्रवेश गरेको लगभग तीन वर्षमा उनले तोरी लाहुरे, राघब, लभ यू बाबा, अर्धकट्टी, बाटोमुनीको फूल जस्ता सिनेमामा काम गरिन् । उनको सिनेमालाई सालाखालामा हेर्ने हो भने सबैले औसत ब्यापार गरेका छन् । उनी नेपाली बाहेक नेवारी भाषाका चलचत्रिमा पनि अभिनय गर्छिन् । अशिश्मासँग गरिएको कुराकानी ः


फिल्म बाहेक अरु के के भैरहेको छ ?


अहिले मेरो परीक्षा पनि आउँदैछ । अनि परीक्षा सकेपछि ३ वटा फिल्ममा साइन गर्ने कामको तयारीमा छु । 


३ वटा फिल्मबाट त कति धेरै आयो होला पैसा ?


त्यो भन्न मिल्दैन । तर म मेरो पारिश्रमिकबाट खुसी छु । मलाई पुगेको छ । 


अनि मेकअप धेरै गर्नुभयो कि क्या हो ? 


अब कामै त्यही भएपछि राम्री त बन्नु नै पर्यो । त्यस्तो त छैन, मेरो परीक्षाले गर्दा मेकअप गर्ने फुर्सद नै छैन । 


अहिले कति कक्षामा पढ्दै हुनुहुन्छ ?


अहिले १६ कक्षामा पढ्दै छु । 


फिल्म क्षेत्रमा परीक्षा छ भन्ने त तपाई मात्रै हो मैले भेटेको ?


अरु सबैले पढाई  सक्नुभएको छ नि । म मात्रै हुँ ढिला पढेको त ।


अनि तपाईलाई नेवार नै प्रेमी चाहिने रे भन्ने कुरा सुन्नमा आएको छ त ?


मलाई नेवार प्रेमी चाहिन्छ भनेको होइन । म मागी विवाह गर्ने सोचमा छु । मेरो परिवारले खोज्दा त आफ्नै जातको ज्वार्इँ खोज्ने हो । मैले अरु जातसँग विवाह गर्दिन भन्न खोजेको चाहिँ होइन । 


तपाइँको पहिलो फिल्मको नाम के हो ?


अन्तराल । त्यो फिल्ममा मैले फुली लगाएको छु । म एकदम सुपरहिट फिल्मको हिरोइन हो नि अन्तराल । यूटुबमा चैँ हिट भएको छ क्या हे.......हे........हे ।


युट्युवमा धेरै हुने हलमा नहुने के हो दर्शकहरु पनि ?


सबै नेपालमा हुनुपर्यो । हलमा हेर्न आउनको लागि । अब नेपालका धेरै नागरिकहरु वैदेशिक रोजगारीको सिलसिलामा हुनुहुन्छ । जहाँ बसेर हेरेपनि नेपाली फिल्मलाई माया गर्नुभएको छ । त्यही कुरामा खुसी छौँ । अन्तरालपछि तोरी लाहुरे, राघब, लभ यू बाबा, अर्धकट्टी अनि बाटोमुनीको फूल जस्ता फिल्महरुमा मेरो अभिनय रहेको छ । अहिले संरक्षण फिल्म आउने तयारीमा छ । अनि राधे, हिरो रिटन्स र नेवारी मुभी पनि तयारी हुँदैछ । 


नेपाली कि नेवारी सजिलो ?


दुईवटै सजिलो लाग्छ । नेवारी मेरो समुदायको भाषा भयो । मदर टङ भन्छन् , धेरै रमाइलो अनि सजिलो लाग्छ । 


अनि यो मिडियाहरुमा क्लिक नभएको भनेर समाचार आउँछन् त तपाई अहिलेसम्म पनि क्लिक हुनुभएको छैन ?


अहिले त क्लिक भएको नै भन्छु । तीन वर्ष भयो म यो क्षेत्रमा आएको । म भन्दा धेरै पहिलादेखि फिल्मी क्षेत्रमा संघर्ष गरिरहनुृ भएको नायिकाहरुको नामसम्म सुन्नुभएको छैन होला । तर मत थोरै भएपनि चिनीने मौका पाएको छु नि । त्यो हिसाबमा क्लिक नभएको भन्न मिल्दैन । तर कति जनाले म भन्दा धेरै पनि गर्नुभएको छ । उहाँहरुको हिसाबमा अलि कम हो ।  त्यही भएर म आफू आफ्नो हिसाबमा ठिकै छु जस्तो लाग्छ । संघर्ष जारी छ । एक दिन  सफलता मिल्छ भन्ने आशमा छु ।


तर ह्वात्तै आएर स्वात्तै जानुभन्दा त रहिरहनु राम्रो होइन र ?


हो त । त्यो पो राम्रो त । 


प्रपोज कतिको आउँछ ?


आउँछ । कतिले फेसबुक मार्फत आफ्नो कुरा  राख्नुहुन्छ भने कतिले म्यासेज गर्नुहुन्छ । अब यो उमेरमा नआए कहिले आउने हो र ? बेलैमा आउनु पर्यो नि प्रपोज त । अब भोलि, पर्सि विवाह भयो भने त कस्ले गर्छ नि प्रपोज ?


तपार्इं गायिका पनि हो ?


गायिका त होइन ।  नेवारी फिल्ममा पनि अभिनय गर्ने भएकोले  फिगर कोकाकोलामा नेवारीमा गाएको हो । आउनै बाँकी छ ।


तपाईको परिवारमा को-को हुनुहुन्छ ? 


हजुरबुवा, हजुर आमा, बुवा, आमा, दुई जना बहिनी अनि फुपु हुनुहुन्छ । 


तपाई हिरोइन भएको परिवारमा सबैले मन पराउनु हुन्छ ?


मन पराउनुहुन्छ । हजुरबुवा, हजुर आमाले छोटो लुगा लगाएको मन पराउनुहुन्न । एकचोटी हाफ पेन्ट लगाएको मेरो फोटो पत्रिकामा आएको थियो । हजुरआमाले धेरै गाली गर्नुभयो । त्यस्तो फोटो आएको छ भने,  फुपूहरुले पनि पत्रिका हजुर आमाबाट टाढै राखिदिनुहुन्छ । मेरो परिवारको सबैको मन बुझाउनुपर्ने हुँदा, त्यस्तो क्यारेक्टर खासै गरेको छैन फिल्ममा पनि ।


तपाईको मिल्ने साथीहरु को-को हुनुहुन्छ ?


नम्रता सापकोटा, छ्यूल्ठिम, प्रमोद अग्रहरी, सौगात मल्ल, जीवन लुइटेल । म सबै जनासँग मिल्छु । मेरो धर्म बुद्धिष्ट हो त्यही भएर पनि होला । म हुर्केको बौद्ध बिहारमा हो । मान्छेको मन दुखाउनु हुन्न भन्ने कुरा मैले त्यहाँबाट सिकेको हो ।
उज्यालाे र forseenetwork.com काे सहकार्य
