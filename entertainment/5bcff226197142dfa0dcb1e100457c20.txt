१७ औं जन्मदिन मनाउँदै राजेशपायल राई !

काठमाडौं, असोज १४ –  दर्शन नमस्ते गायक राजेशपायल राईको आज जन्मदिन । कति औ जन्मदिन ? सत्रौं । प्रश्न भूइँमा खस्न नपाउँदै उनले जवाफ फर्काइहाल्छन । सत्रौं जन्मदिन मनाएको चाहिं कति बर्ष भयो नि ? मलाई खास १७ देखि उता गन्नु आउँदैन । त्यस्तै १२÷१३ बर्ष भयो कि सत्रौ जन्मदिन मनाएको । आफ्नो ब्राण्डेड हाँसो उनले थाम्न सकेनन् । किनकी उनले ढाँटीरहेका थिए । हाहाहाहा................अनि कहिलेसम्म एक्लै जन्मदिन मनाउने हाव दाजु अब त भाउजुलाई पनि केक काट्न ल्याउन पाए हुने नि ? अँ यो चाहिँ मैले अहिले भोगिरहेको सवैभन्दा ठुलो प्रेसर हो है । घरमा पनि दबाब बढिरहेको छ । हामी पारिवारिक सल्लाह पनि गरिरहेका छौं । शायद अब धेरै पर्खिनु पर्दैन कि त ? उनी केही गम्भिर र आशावादी देखिए ।
सेलिब्रेटीहरुको बर्थ डे त स्पेशल हुन्छ तर राजेश खासै तामझाम गर्दैनन् । त्यस्तो खासै योजना हुँदैन मेरो । उनी भन्छन् – यसो साथीहरुसँग मिलेर हल्का रमाइलो गर्ने हो । अब पोहोर म यतिबेला अमेरिकामा थिएँ । त्यहाँ नेस्फिल्डमा हुँदा एक भाइले मलाई घडी र केक होटलमा ल्याएर सरप्राइज दिनुभएको थियो ।
अनि बाल्टिमोर मेरिल्याण्ड निवासी प्रितम नामकी महिलाले मलाई होटलमै बुके र चकलेटहरु पठाइदिनुभएको थियो । अब आज चाँही प्राइम रेकडिङमा जान्छु । गीत रेकर्ड गर्नुछ दुइवटा । बेलुका मिल्ने केही साथीलाई भेट्छु कि ? तर टुंगो लागेको छैन ।’ 
साथीहरुसँगको रमाइलो भन्नासाथ धेरैले दारुपानी सम्झिन सक्छन । तर राजेशपायल अहिले दारुपानी छुँदा पनि छुँदैनन् । एक जमानामा दारुपानीकै संसर्गमा मात्र जस्तो रहने डिस्को र डान्स रेष्टुरेण्टमा धेरै समय विताउने राजेशपायल अहिले त्यहाँ पनि जाँदैनन् । शरीर नचल्ने रोगले थलिएपछि उनले थेरापी थालेका थिए । जसका क्रममा उनले दारुपानीसँग सम्बन्ध विच्छेद गरे ।
र आफ्नो अस्तब्यस्त जीवनशैलीलाई बदले । ‘मभित्रको इच्छाशक्ति नभएको भए न म अहिले कहाँ हुन्थें र’ अहिले उनी गम्भिर भए । हुनपनि राजेश पायल यसरी फेरि ठमठमी हिँड्लान भन्ने कमैले मात्र सोचेका थिए तर उनी ठिक मात्र भएनन नयानयाँ गीत पनि गाइरहेका छन् । जन्मदिनको शुभकामना, राजेशपायल राई ।
