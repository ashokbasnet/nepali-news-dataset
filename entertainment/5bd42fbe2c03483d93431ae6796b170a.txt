घाँटू, कृष्ण चरित्र र सेर्का गायनका गुरु रहेनन्

आश गुरुङ/उज्यालो । लमजुङ, मंसिर १७ - लमजुङको पर्यटकीय भुजुङ गाउँका घाँटू, कृष्ण चरित्र साथै सेर्का गायनका गुरु ७७ बर्षिय चम्सार्की गुरुङको निधन भएको छ ।

 

भुजुङ गाउँ विकास समिति वडा नम्बर ३ घर भएका गुरुङ झण्डै ३ महिनादेखि विरामीले ओछ्यानमा थला परेका थिए । ज्या सुकेर पनि सवै सुन्निएका चम्सार्कीको शनिवार राती ९ बजे निधन भएको पारिवारिक श्रोतले जनाएको छ ।

गुरुङ संस्कृतिको धरोहर मानिने घाँटू, कृष्ण चरित्र, सेर्का लगायतका पौराणिक गायनमा सवैभन्दा गुरु मानिने चम्सार्कीको निधन भएसंगै स्थानीयवासिन्दाले एउटा ईतिहासको अन्त्य भएको वताएका छन् ।

सवै ज्यान सुकिसकेको अवस्थामा हातपाखुरा, अनुहार, खुट्टा सवै सुनिएका चम्सार्कीको उपचारका लागि कसैबाट सहयोग नपाएको उनको परिवारले गुनासो गरेका थिए । स्थानीयवासिन्दाले भने सहयोग गर्ने तयारी भईरहेका बेला उनको निधन भएको बताएका छन् ।

छोरी र ज्वाइँसंगै बस्दै आएका चम्सार्कीको यसअघि केही अस्पतालमा सामान्य उपचार भए पनि आर्थिक अभावका कारण राम्रोसंग उपचार हुन सकेको थिएन । स्वासप्रश्वास र फोक्सोको समस्याबाट ग्रसित चम्सार्कीको उपचारका लागि सरकारी निकायबाट केही सहयोग नपाएको गुनासो गरेका छन् ।

आफ्नो जीवनकालमा काठमाडौँदेखि पोखरा र वरपरका जिल्लाहरुमा समेत घाँटू, कृष्णचरित्र र सेर्का गाउँदै र नाच्दै सिंगो भुजुङको ईज्यत धान्दै आएका चम्सार्कीको जीवनको अन्त्यसंगै उनको अभाव खड्किएको भुजुङ गाउँका निवर्तमान अध्यक्ष नारायणबहादुर गुरुङले वताउनुभयो ।

लालीगुराँस युवा क्लव भुजुङका अध्यक्ष तुलबहादुर गुरुङले चम्सार्कीको निधनले घाँटू, कृष्णचरित्र तथा सेर्का लगायत गुरुङ संस्कृतिक धरोहरको गायतमा क्षति पुगेको वताउनुभयो ।

बाँचेर अझै घाँटू, कृष्णचरित्र र सोरठीलाई जीवन्त बचाईराख्ने चाहना भएपनि आफ्नो स्वास्थ्यका कारण बाँकी सपना पुरा गर्ने ईच्छा र चहना अँधुरै रहने भन्दै चम्सार्कीले एक महिनाअघि चिन्ता ब्यक्त गरेका थिए ।

सानै उमेरदेखि समाजमा कला, संस्कार र संस्कृति जगेर्नाका लागि जीवन आहूति दिएर लागिपरेका चम्सार्कीको निधनसंगै भुजुङ गाउँमा अर्कोपुस्ताले घाँटू, कृष्णचरित्र साथै सेर्काको गीत गाउनुपर्ने अवस्था छ ।

उनको निधनप्रति भुजुङ गाउँमा रहेको घाँटू उपसमिति, सेर्का उपसमिति, कृष्णचरित्र उपसमिति, लालीगुराँस युवा क्लब साथै स्थानीयवासिन्दाले समवेदना अर्पण गरेका छन् ।
