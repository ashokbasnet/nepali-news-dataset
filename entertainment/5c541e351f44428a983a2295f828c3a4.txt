लौ आयो ‘चंखे, शंखे पंखे’

अर्जुनकुमार संग्रौला/ उज्यालो। काठमाडौं कात्तिक २६-  ‘चंखे शंखे पंखे’, सुन्दा रमाईलो लाग्ने यो नाममा चलचित्र बन्ने भएको छ । मंगलबार भएको कार्यक्रममा सुदर्शन थापाको निर्देशनमा चलचित्र निर्माण गरिने औपचारिक घोषणा भएको हो ।
‘जसले हिरो बनाए आज उनी आफ्नै सामु छैनन् तर उनका यादलाई बिर्सन कहाँ सकिन्छ र ?’ स्वर्गीय निर्देशक आलोक नेम्वाङलाई निर्देशक तथा कलाकार थापाले सम्झिए, अनि भावुक बने । निर्देशक थापालाई स्वं. नेम्वाङ्गले नै चलचित्र ‘अझै पनि’ मार्फत हिरो बनाएका हुन्, जुन चलचित्र फाल्गुन १५ गतेबाट प्रदर्शन हुदैैछ ।
हाँस्य विधामा बन्ने चलचित्र ‘चंखे शंखे पंखे’ मा राष्ट्रप्रेम पनि देखाईनेछ । चलचित्रमा पंखेको भुमिकामा स्वयं निर्देशक सुदर्शन देखिनेछन् भने चंखेको भुमिकामा सुवास थापा अनि शंखे बन्नेछन नव कलाकार प्रेम पुरी । यी नायकलाई नन्दिता केसी र पुजा शर्माले साथ दिनेछन् । त्यस्तै चलचित्रमा राजाराम पौडेल, प्रमोद अग्रहरी, श्याम राई, ध्रुव कोईराला, रविन्द्र खड्काले पनि खेल्ने कार्यक्रममा जानकारी दिएको छ ।
काठमाण्डौं उपत्यका आसपासका ठाँउहरुमा सुटिङ्ग गरिने यस चलचित्रको बजेट ८० लाख रुपैयाँको हुनेछ । आसुसेन फिल्म प्रोडक्सनको ब्यानरमा बन्न लागेको यस चलचित्रमा ताराप्रकास लिम्बुको संगीत रहनेछ । चलचित्रमा गोविन्द राईको नृत्य निर्देशन, अष्ट महर्जनको द्वन्द निर्देशन र राजेश श्रेष्ठको छायांकन रहनेछ ।
