लोककलाकारको कार्यक्रममा मुसल्धारे पानी परेपछि ... (फोटो फिचर)

सूर्यकुमार क्षेत्री/उज्यालो
सुर्खेत, असोज १२ –विरेन्द्रनगरको घण्टाघर चौरमा राष्ट्रिय लोक तथा दोहोरी गीत प्रतिष्ठानको पाँचौ महाधिवेशनको उद्घाटन हुने बेला टन्टलापुर घाम लागेको थियो । लोक दोहोरी कलाकार र अरु सहभागीहरु पसिना पुछ्दै सभास्थलमा आएका थिए ।
कलाकार मदनकृष्ण श्रेष्ठ र हरिवंश आचार्यले उद्घाटन गरेपछि सम्मान वितरण सुरु भयो । गायक केशरबहादुर अधिकारी र पत्रकार विमल खतिवडालाई सम्मान गर्न लागेको बेला एक्कासी आकाश कालोनिलो भयो । सञ्चालकले कार्यक्रम अघि बढाउन लाग्दै थिए, ठूलो मेघ गर्जन र हावाहुरी सहित पानी दर्कियो । कलाकार र अतिथिहरुको भागाभाग सुरु भयो ।
कलाकार हरिवंश आचार्य पत्नी रमिलालाई लिएर सभास्थलबाट दौडदै बाहिर निस्किए । मदनकृष्ण श्रेष्ठ पनि उनीहरुलाई पच्छ्याउदै दौडिए । हावाहुरीले मञ्च नै उडाउला जस्तो भयो । सुरक्षाकर्मीहरु मञ्च अड्याएको फलामका डण्डी समाउन थाले ।
छाता हुनेहरु ओड्न थाले नहुनेहरु मञ्चमुनि ओत लिएर बस्न थाले । दौरा सुरुवालमा ठाँटिएर आएका कलाकारहरु बेस्सरी पानी दर्किएपछि निथु्रुक्कै भिजे । महाधिवेशनको बन्दशत्रका लागि बनाएको टेण्ट सबै उडायो ।
आधा घण्टासम्म आएको हावाहुरीले सबै मञ्च र कार्यक्रमस्थल उडाउँदा करिब ४ लाख रुपैयाँ क्षति भएको आयोजकले दावी गरेको छ । सुर्खेतमा कुनै सार्वजनिक कार्यक्रम गर्नुअघि स्थानीय देउतीबज्यै मन्दिरमा पूजा गर्ने चलन थियो । यसपटक पूजा नगरी कार्यक्रम गरिएकाले दुर्घटना भएको स्थानीय वासिन्दा बताउँछन् ।
एक्कासी पानी दर्केपछि कार्यक्रम स्थलको झलक तस्बिरमा हेर्नुहोस्  :
