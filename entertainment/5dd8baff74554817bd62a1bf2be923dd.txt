एकसाथ तीन चलचित्रमा व्यस्त धिरेन

काठमाडौं, फागुन ३ – पछिल्लो समय अभिनेता धिरेन शाक्य चलचित्र क्षेत्रमा भन्दा पनि म्युजिक भिडियोमा व्यस्त रहे । लामो समयदेखि चलचित्र क्षेत्रमा काम गर्दै आएका धिरेन दर्शकले निकै रुचाएका कलाकार हुन् । 
धिरेनको चासो लिने दर्शकहरुलाई भने म्युजिक भिडियोमा चित्त बुझाउनु पर्ने अवस्था छ । धिरेनलाई दर्शकले चलचित्रमा हेर्न चाहन्छन् । तर पछिल्लो समय त्यो शुभ अवसर दर्शकले पाएका छैनन् ।  
लामो समयको प्रतिक्षा पछि अब भने दर्शकको यो चाहना पूरा हुने धिरेनले हामीलाई जानकारी दिएका छन् । उनले यो वर्ष मात्रै तीनवटा चलचित्रमा काम गर्ने भएका छन् । हामीसँगको कुराकानीमा उनले अहिले आफू चलचित्र छायाँकनको तयारी गरिरहेको र अब दर्शकले आफूलाई चलचित्रमा हेर्न पाउने बताए । 
प्रदिप श्रेष्ठको निर्देशनमा बन्ने तयारीमा रहेको ‘ब्लक’ चलचित्रमा आफ्नो अभिनय रहने पनि धिरेनले जानकारी दिएका छन् । प्रेम कथा र एक्सन दुबै रहने यस चलचित्रको छायाँकन अबको केही दिनमा सुरु हुनेछ । त्यस्तै कुमार केसीको चलचित्रमा पनि उनले काम गर्ने भएका छन् । 
‘ब्लक’को छायाँकन सकिए लगत्तै उनी कुमारको चलचित्रको काम सुरु गर्नेछन् । तर यी चलचित्रको छायाँकन सुरु गर्नुअघि उनले नेवारी म्युजिक भिडियोमा काम गर्ने तयारी गरिरहेका छन् । यो धिरेनको पहिलो नेवारी म्यूजिक भिडियो हो । 
उज्यालो र forseenetwork.com को सहकार्य
