हरिदेबी कोइराला राष्ट्रिय साहित्य पुरस्कारबाट केसी सम्मानित

नवराज ढुङ्गाना/उज्यालो | पोखरा, फागुन १० - पोखराका साहित्यकार तथा कवि कुलबहादुर केसी यसबर्षको हरिदेबी कोइराला राष्ट्रिय साहित्य पुरस्कारबाट सम्मानित हुनुभएको छ ।

विगत तीन दशकदेखि साहित्य क्षेत्रमा क्रियाशिल केसीलाई हरिदेवी साहित्य संगीत सम्मान कोषले नगद १५ हजार रुपैयाँ, सम्मानपत्र र दोसल्लासहित सम्मान गरेको हो ।

साहित्य र संगीतको क्षेत्रमा क्रियाशिल व्यक्तित्वहरुलाई प्रत्येक २–२ बर्षमा प्रदान गरिने पुरस्कारबाट पहिलो पटक कविता विधातर्फ कवि केसीलाई सम्मान गरिएको सम्मान कोषका सचिव पद्यराज ढकालले जानकारी दिनुभयो ।

केसी निवास पोखराको बाटुलेचौरमा भएको सम्मान कार्यक्रममा बोल्दै सम्मानित व्यक्तित्व कवि कुलबहादुर केसीले साहित्यको क्षेत्रमा आफूले गरेको योगदान स्वरुप पुरस्कृत हुन पाएकोमा खुशि व्यक्त गर्नुभयो ।

विक्रम संवत् २००३ सालमा जन्मिएका कवि कुलबहादुर केसी यसअघि पनि गण्डकी साहित्य पुरस्कार, अम्बा साहित्य पुरस्कार लगायतका पुरस्कार तथा दर्जनभन्दा बढि संस्थाबाट सम्मानित भइसक्नुभएको छ ।

उहाँका आधादर्जन कृति समेत प्रैकाशित भइसकेका छन् । केसी विगत दुई महिनादेखि मष्तिष्क क्यान्सरको समस्याबाट पीडित हुनुहुन्छ । यसअघी हरिदेबी कोइराला राष्ट्रिय संगीत पुरस्कारबाट लोकगायक नारायण रायमाझीलाई सम्मानित गरिएको थियो ।
