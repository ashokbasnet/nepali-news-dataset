खड्काजीको नारा ‘मेस्सी: सबभन्दा बेसी, नेमार: गोल हानेर मार’

काठमाडौ, जेठ २६ – विश्वकप फूटबल नजिकिँदै गर्दा सबैलाई जस्तै कलाकारलाई पनि खेलको रौनकले छोइसकेको छ ।
सबै आआफ्नो रोजाईको टीम र खेलाडीको पक्षमा खुलेर लागिसकेका छन् । ‘सबैलाई लागेपछि हामीलाई नछुने त कुरै भएन नि’ हाँस्यव्यंग्य कलाकार सीताराम कट्टेलले भने ‘मैले त सबै योजना बनाइसकें ।’
हाँस्यव्यंग्य कार्यक्रममा खड्काजीको भूमिकामा आकर्षक प्रस्तुति गर्ने कट्टेलले ठट्यौली पारामा भने ‘अर्जेन्टिनाको मेस्सी मेरो आफ्नै भतिज हो, ब्राजिलको नेमार त भान्जा पर्छ । पहिले भतिजको पक्ष लिन्छु, भएन भने भान्जालाई भएपनि जिताउन लाग्नुपर्छ ।’ मेस्सी र नेमारको पक्षमा उनले नारा नै बनाएका छन् । ‘मेस्सी सबभन्दा क्रेजमा बेस्सी’ अनि ‘नेमार – गोल हानेर मार, नत्र नेमार ।’
आफु शुरुदेखि नै अर्जेन्टिनाको पक्षमा रहेको उनले बताए । ‘२००२ देखि नै मैले अर्जेन्टिनाको पक्षमा लिंदै आएको छु’ उनले भने, ‘अहिले पनि अर्जेन्टिना नै मेरो पहिलो रोजाई हो, त्यसपछि ब्राजिल मन पर्ने टिम ।’ सीतारामले फूटबल हेर्नकै लागि घरमा ४२ इन्चको टेलिभिजन समेत राखिसकेका छन् । ‘मध्यरातमा खेल राखेर फिफाले हामीलाई अन्याय गरेकोमा चाहीँ मेरो घोर आपत्ति छ’ ठट्यौली शैलीमै सीतारामले भने ।
सीताराम जस्तै अर्का हाँस्यव्यंग्य कलाकार जितु नेपाल पनि अर्जेन्टिनाको पक्षमा छन् । ‘धेरै नेपाली अर्जेन्टिनाको पक्षमा छन्, मैले पनि यसैलाई समर्थन गरेको छु’ नेपालले भने, ‘त्यसपछि ब्राजिल मेरो रोजाईमा पर्ने टिम हो ।’ फूटबल हेरेपनि त्यति धेरै तामझाम चाहीँ नगर्ने जितुले भने । ‘घरमै बसेर हेर्छु, त्यति ठूलो कार्यक्रम छैन’ उनले भने ।
फूटबल टिममा जितु र सीतारामको कुरा मिलेपनि अर्की हाँस्यव्यंग्य कलाकार दीपाश्री निरौलाको चाहिँ मिल्दैन । धेरै कलाकार अर्जेन्टिनाको पक्षमा हुँदा उनी ब्राजिललाई मात्र समर्थन गर्छिन् । ‘म त पहिलेदेखिकै ब्राजिलको समर्थक हो, त्यसैले दलहरुले जस्तो पार्टी फेरेर हिँड्दिन, ब्राजिलमै अडिक छु’ दीपाले भनिन् । हाँस्यव्यंग्य प्रस्तुतिमा दीपाकी जोडा दीपकराज गिरी भने अर्जेन्टिनाको पक्षमा छन् ।
फूटबल हेर्नको लागि सीताराम र दीपाले आआफ्नो मन पर्ने देशको जर्सी किनिसकेका छन् । जितुले चाहिँ किनेका छैनन् । ‘टिसर्ट किन्दिन, समर्थन मात्रै गर्ने हो’ जितुले भने । जितु र सीतारामले घरमै विश्वकप हेर्ने योजना बनाउँदा दीपाश्री भने साथीहरुसँग मिलेर हेर्ने बताउँछिन् । ‘साथीहरुसँग बसेर हेर्दा छुट्टै मज्जा हुन्छ’ उनले भनिन्, ‘विश्वकप हेर्नकै लागि दरबारमार्गको एउटा रेष्टुरेन्टको बन्दोवस्त भैसकेको छ ।’
जितु, सीताराम र दीपाश्रीले जस्तै अरु कलाकारहरुले पनि विश्वकप फुटबलको आनन्द लिन आआफ्नै ढंगले योजना बनाएका छन् । कसको समर्थन गर्ने भनेर कोही खुलेरै लागेका छन् भने कोही चाहीँ हेरेर आनन्द लिने पक्षमा छन् ।
प्रस्तुति: मिलन तिमिल्सिना
