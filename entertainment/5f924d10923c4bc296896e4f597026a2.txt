कृष्णको मनको तिर्खा मेट्न

काठमाडौं, भदौ १९ - प्रत्येक बर्ष नियमित रुपमा नयाँ एल्बम बजारमा ल्याउने लोक गायक कृष्ण समिप सुवेदीको सातौं नयाँ एल्बम बजारमा आएको छ । एल्बमको नाम ‘मनको तिर्खा मेट्न’ राखिएको छ ।

 

तिर्खा मेट्न एल्बमको शीर्ष गीतको म्युजिक भिडियो पनि तयार भई सकेको छ । म्युजिक भिडियोमा नायिका सुस्मा कार्की, जय बुढाथोकी र स्वयं गायक कृष्ण समिपलाई पनि देख्न सकिन्छ । भिडियोको कोरियोग्राफी शिव वि.कले गरेका छन् ।
सदाझै यस पटकको नयाँ एल्बममा पनि आफुले निकै मेहनत गरेको बताउने गायक कृष्णका अनुसार म्युजिक भिडियो पनि राम्रो बनेको छ ।“सुष्माजी र जयजीले भिडियोमा राम्रो काम गर्नु भएको छ” कृष्ण भन्छन् “दर्शकहरुले भिडियोलाई पक्कै पनि मनपराउनु हुनेछ भन्ने लागेको छ ।” एल्बममा गायक कृष्णलाई माण्डवी त्रिपाठीले गायनमा सघाएकी छिन् । आशिष अविरलको संगीत रहेको यो एल्बममा शब्द स्वयं गायककै रहेको छ । एल्बमलाई अम्बिका म्युजिक प्रा.लिले बजारमा ल्याएको हो ।
आफूलाई भर्सटायल गायकको रुपमा चिनाउन चाहने कृष्ण लोक संगीतमा नै बढी आनन्द आउने बताउँछन् । पाङ्को फेदैमा, देउराली, सिर सिर बतास, कोरियाको चक्कर, मेरो आँखामा, कति राम्रो विहानीको घाँम, मनको तिर्खा मेट्नलगायतका एल्बम उनले बजारमा ल्याईसकेका छन् । “संगीत मेरो नशा नशामा छ, संगीतबाट टाढा रहेर त बस्नै सकिदैन नि” कृष्ण भन्छन् । प्रत्येक बर्ष नयाँ एल्बम निकाल्ने आफ्नो योजना रहेको पनि उनी बताउछन् ।
– अर्जुनकुमार संग्रौला/उज्यालो
