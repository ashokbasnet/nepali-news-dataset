​दिपकराज गिरीलाई प्रधानमन्त्री ठानेपछि...

उपेन्द्रराज पाण्डेय/उज्यालाे ।
काठमाडौं, साउन २५ – काठमाडौंको प्रज्ञा प्रतिष्ठानमा मंगलबारदेखि शुरु भएको ‘तिते जिरे ब्रेकफेल गाईजात्रा २०७४’ मा देशको राजनीतिक परिवेशमाथिको व्यंग्यात्मक प्रहसनले भरिपूर्ण थियो । संगीतकार टिका भण्डारीको प्यारोडी गायनदेखि लिएर दिपकराज गिरी दिपाश्री निरौलालगायतको समूहको प्रस्तुति रहेको छ । 
शैलेन्द्र सिम्खडाले राजनैतिक परिवेशमाथि लेखिएको व्यंग्य कविता वाचन गरेका थिए । कार्यक्रमको शुरुमै कार्यक्रम सञ्चालक मनोज गजुरेल बौद्ध भिक्षुको रुपमा स्टेजमा प्रवेश गरेका थिए । उनले बौद्ध भिक्षुहरुले मन्त्रोच्चारण गरेझैँ फलाक्दै स्टेजमा प्रवेश गरेका थिए । त्यस्तै मनोज गजुरेल अमेरिकी राष्ट्रपति डोनाल्ड ट्रम्पको रुपमा प्रस्तुत भएका थिए भने कलाकार सुबोध गौतम पत्रकारको भूमिकामा ट्रम्पलाई प्रश्न गरिरहेका थिए । 

तर पहिलेको जस्तो गाईजात्रा नभएको दर्शकहरुको भनाई रहेको थियो । केही प्रहसनबाहेकका प्रहसन खासै दमदार थिएनन् । पहिलो दिन भएकाले रिहर्सल नपुगेको पनि हुन सक्छ । अधिकांश प्रहसन नेपाली राजनीतिमाथिको घोचपेचमै आधारित थियो । प्रधानमन्त्री शेरबहादुर देउवा, माओवादी अध्यक्ष प्रचण्ड र नेकपा एमालेका अध्यक्ष केपी ओलीमाथिका व्यंग्यमा आधारित छ धेरै प्रहसन । 
तर प्रहसनको बिचमा भने दर्शकलाई अचम्मित पार्दै प्रधानमन्त्री शेरबहादुर देउवा सुरक्षा गार्डसहित प्रज्ञा प्रतिष्ठानको हलमा प्रवेश गर्दछन् । कार्यक्रम उदघोषक मनोज गजुरेलले समय अभावले निर्धारित समयभन्दा केही ढिला भए पनि प्रधानमन्त्री कार्यक्रम उदघाटनका लागि आएको उदघोष गर्दछन् । 
प्रधानमन्त्री शेरबहादुर देउवाले पानसमा बत्ती बालेर कार्यक्रमको उदघाटन गर्दछन् । दर्शक दिर्घाबाट तालीको गडगडाहट सुनियो । प्रधानमन्त्री देउवा पोडियममा भाषण गर्न गए । कोटको खल्तीबाट मन्तव्य निकाल्दै देउवाले भाषण शुरु गरे । गाईजात्राको भाषण गर्नपर्ने तर उनले आलुको महत्वका बारेमा छोराले लेखेको निबन्ध पढ्न थाल्दछन् । दर्शकहरु गाईजात्राको दिन भएर प्रधानमन्त्रीले हँसाउनका लागि यस्तो गरेको होला भन्ने ठान्दछन् । त्यत्तिकैमा सुरक्षा गार्डले गलत मन्तव्य पढेको भनेर प्रधानमन्त्रीलाई जानकारी गराउँछन् । प्रधानमन्त्रीले अर्काे पेपर निकालेर पढे तर त्यो पनि गल्तीले अर्कै परेछ ।
सबैले ती व्यक्ति प्रधानमन्त्री शेरबहादुर देउवा नै भएको ठानिरहेका हुन्छन् । तर पछि मात्रै थाहा हुन्छ कि ती व्यक्ति प्रधानमन्त्री शेरबहादुर देउवा होइनन् । ती व्यक्ति शेरबहादुर देउवा नभएर हाँस्यकलाकार दिपकराज गिरी हुन् भन्ने थाहा हुन्छ । दिपकराज गिरी प्रधानमन्त्री शेरबहादुर देउवाको भूमिकामा देखिएका हुन् । केही बेर अघिसम्म प्रधानमन्त्री देउवा मानिरहेका व्यक्ति दिपकराज गिरी भएको थाहा पाएपछि दर्शकहरुमा हाँसोको फोहोरा छुटेको थियो । 
मंगलबारदेखि शुरु भएको तिते जिरे ब्रेकफेल गाईजात्रा कमलादीमा रहेको प्रज्ञा प्रतिष्ठानमा भदौ ३ गतेसम्म चल्नेछ । 
तस्बिर : मनोज गजुरेलकाे फेसबुकबाट
