चलचित्रकर्मी र सरकारबीचको वार्ता निष्कर्षबिहिन

काठमाडौ, माघ १८ – आन्दोलनरत चलचित्रकर्मी र सरकारवीचको वार्ता विना निष्कर्ष सकिएको छ । बिहीबार दिउँसो सञ्चार मन्त्रालयमा भएको वार्तामा चलचिकर्मीका मागप्रति सूचना तथा सञ्चारमन्त्री राजकिशोर यादव सकारात्मक नभएपछि वार्ता निष्कर्षबिहिन भएको हो ।

चलचित्र विकास बोर्डमा गरिएको अध्यक्ष नियुक्ति बदर गर्न राखेको मागमा सूचना तथा सञ्चारमन्त्री राजकिशोर यादव सकारात्मक नबनेपछि वार्ता अघि बढ्न नसकेको चलचित्रकर्मी संघर्ष समितिका प्रवक्ता नवल खड्काले जानकारी दिनुभयो । मन्त्री यादवले आन्दोलनरत चलचित्रकर्मीसँग माग सम्बोधन गर्न थप समय मागेको खड्काले जानकरी दिनुभयो ।

‘अनसन, आन्दोलन र वार्ता जारी छ’, खड्काले भन्नुभयो, ‘हामी अझै सकारात्मक छौँ । तुरुन्तै कार्यान्वयन हुनेगरि सहमति भएमात्रै विश्वास गर्छौँ ।’ सरकार र चलचित्रकर्मीबीच शुक्रबार फेरी वार्ता हुने भएको छ ।

शुक्रबार हुने वार्तामा ठोस सहमति नभए वारपारको लडाईँ लड्ने चलचित्रकर्मीहरुको भनाई छ ।
वार्तामा राजकुमार राईको नेतृत्वमा १० जना चलचित्रकर्मी सहभागी थिए । सरकारको तर्फबाट सूचना तथा सञ्चारमन्त्री राजकिशोर यादव, सञ्चार सचिव ध्रुबप्रसाद शर्मा र चलचित्र विकास बोर्डका नवनियुक्त अध्यक्ष धरर्मेन्द्र मरबैता पप्पु सहभागी थिए ।

चलचित्र क्षेत्र सुधारका विभिन्न ९ बुँदे माग राखी आन्दोलनमा उत्रेका चलचित्रकर्मी सरकारले चलचित्र विकास बोर्डको अध्यक्षमा पप्पुलाई नियुक्त गरेपछि झन् आक्रोशित छन् ।

३ दिनदेखि चलचित्र विकास बोर्डमा ६ जना चलचित्रकर्मी आमरण अनसनमा छन् ।
