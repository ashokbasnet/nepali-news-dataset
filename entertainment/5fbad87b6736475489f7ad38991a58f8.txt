गीत र नाच हराउला भन्ने चिन्ता

दुर्गा उपाध्याय/उज्यालो । 
कञ्चनपुर, असोज ३० – थारु समुदायमा छुट्टै महत्व बोकेको सखिया नाच विस्तारै हराउँदै गएको छ । सुदूर र मध्यपश्चिममा थारु समुदायले दसैँका बेला नाच्ने यो नाच हिजोआज कतैकतै मात्र देख्न सकिन्छ । 
कृष्णजन्माष्टमीदेखि सुरु भएर दसैँको एकादशीसम्म सखिया गीत गाउँदै नाचिने यो नाच गीत गाउने  नै नभएपछि नाचमा मात्र सीमित भएको छ । ‘पहिले पहिले कृष्णजन्माष्टीको दोस्रो दिनदेखि नै रातिको समयमा कृष्णको लिला गाउँदै सखिचा नाच नाच्ने गरिन्थ्यो’ ३० वर्षदेखि थारु सँस्कृतिको संरक्षणमा लागेका बेदकोट नगरपालिका–९ बसन्तपुरका कृष्णबहादुर डगौराले बताउनुभयो । ‘तर अहिले सखिया गीत गाउने मान्छे नै छैनन् । त्यसैले दसैँका बेला नाच गरिन्छ’ उहाँले भन्नुभयो ‘यसरी नै बिर्संदै जाने हो भने गीत जस्तै नाच पनि हराउन बेर छैन ।’
परम्परागत रुपमा कृष्ण जन्माष्टीको दोस्रो दिनदेखि सुरु हुने सखिया नाच दसैँको भोलिपल्ट अर्थात एकादशीसम्म हुने गर्दथ्यो । तर, अहिले दसैँको घटस्थापनादेखि सुरु भएपनि सखिया नाच पहिले जस्तो सबैतिर देख्न पाईंदैन । नयाँ पुस्ताले आफ्नो सँस्कृतिलाई बेवास्ता गर्दा सखिया गीत लोप हुँदै गएको सरोकारावालाको भनाई छ । 
थारु समुदायको प्रमुख नाचका रुपमा रहेको सखिया नाचमा देवीदेवता, कुल देवताका गाथा, कृष्णलिला लगायत धार्मिक ग्रन्थमा आधारीत गीत गाउँदै नाच नाच्ने गरिन्छ । विशेषगरी दसैँका बेला नाचिने यो नाचमा आफ्ना कुल देवतालाई सम्झिने भएकाले अनिवार्य रुपमा गुरुवालाई सहभागी गराउनु पर्ने चलन छ । 
सखिया नाचमा थारु समुदायका युवती जातीय पहिरनमा सजिने गर्छन् । विशेषगरी उनीहरुले फेफी, बुलकी, मगौरी, झुम्का, बिजलीवाला, कनसेहरी, अ‍ैरम, मङ्गौरी, तरिया, पछेला, गटैया, ततैया, कारा, घुङना, कुकरलगौती जस्ता थारु सँस्कृति झल्किने गहना र लेहेँगा, चोली, तथा सेतो रंगको धोती जस्ता पहिरन र सात रङले सजिएको मञ्जिरा लगाएर नाच्ने गर्दछन् । 
सखिया नाच नाच्दा पुरुषले मादल बजाउने गर्दछन भने महिलाले मादलको ताल अनुसार मंजीरा बजाएर त्यसैअनुसार हात, कम्मर, खुट्टा तथा शरिरको हाउभाउ मिलाउने गर्दछन् । तर, अहिले गाँउघरमा मादल बजाउन जान्ने मान्छेको समेत अभाव हुन थालेको छ ।
‘सखिया नाचमा विशेष भूमिका मादलको हुने गर्दछ’ बसन्तपुरकै अर्का स्थानीय घनश्याम डगौराले भने ‘तर, अहिले पछिल्लो पुस्तालाई परम्परागत रुपमा मादल पनि बजाउन आउँदैन’ उहाँले भन्नुभयो ‘नयाँ पुस्ता आयातित सँस्कृतितिर आकर्षित भएर पनि सखिया नाच हराउदै गएको हो ।’
सखिया नाचमा विशेषत युवायुवती र विवाहित सबै उमेर समूहका महिला र पुरुषले नाच्ने गर्छन् । नाचका लागि महिला समूहमा चारजना र पुरुषमा दुईजनालाई जिम्मेवारी दिइन्छ ।
महिलामा एकजना मोहरनिया, एकजना पचगिनिया र दुईजना जेठगोहिया रहेका हुन्छन् भने मोहरनियाले गीतको अग्रभागबाट सुरु गर्छ भने पचगिनियाले पश्चय भागको गीत गाउने र जेठ गोहियाले साथ दिने काम गर्दछन् । त्यस्तै मादल बजाउने अगुुवा, पछुवा मदरिया हुने गर्दछन् ।
