पोखरामा भड्किलो तीजमुक्त क्षेत्र घोषणा

पोखरा, भदौ ७ –महिला समूहहरु पोखरा नगरलाई भड्किलो तीज मुक्त क्षेत्र घोषणा गर्ने अभियानमा जुटेका छन् । तीजलाई सरल तरिकाले मनाउन र दर खाने नाममा महिनौं अघिदेखि तडकभडक र आवश्यकताभन्दा बढी खर्च गर्ने प्रवृत्ति निरुत्साहित गर्न अभियान नै चलाउन लागिएको मानव विकास मञ्च नेपालले जनाएको छ ।

 

अभियान अन्तर्गत पोखरा उपमहानगरपालिकाको वडा नंबर ६, १०, १४, १५, १७ र १८ लाई भड्किलो तीजमुक्त वडा घोषणा गरिसकिएको छ । भड्किलो तिजमुक्त घोषणा गरिएका वडाका महिलाहरुले दरखाने नाममा खर्च गर्ने रकम क्षमता अभिवृद्धिमा खर्च गर्न र तीजे भाकाको संरक्षण गर्ने प्रतिबद्धता जनाएका छन् ।

नागरिक वडा समन्वय समितिहरुसँग सहकार्य गरी पूरै पोखरालाई भड्किलो तिजमुक्त घोषणा गरिने मञ्चले जनाएको छ । तीजमा गहना र कपडा प्रदर्शन बढी हुँदा चोरी र लुटपाट जस्ता घटनाहरु बढ्न थालेपछि, यस्तो अभियान चलाएको अभियानकर्ता सुष्मा पौडेलले बताउनुभयो ।
