सुनसान नेपाली चलचित्रको व्यापार


बक्स अफिसमा नेपाली चलचित्रको व्यापार कमजोर देखिएको छ । असारको १५ सम्म आइपुग्दा रिलिज भएका सबैजसो चलचित्रको व्यापार कमजोर देखिएको छ । वैशाखमा रिलिज भएका ‘राधे, लभ लभ लभ र घामपानी’को व्यापार पनि आक्रामक हुन सकेन । हिन्दी चलचित्र ‘बाहुवली’ले व्यापारमा तहल्का मच्चाएपनि त्यसले नेपाली चलचित्रका निर्माताहरुलाई राहत दिने त कुरै भएन ।
जेठमा रिलिज भएका चलचित्रको व्यापार पनि त्यस्तो उत्साहजनक देखिएन । ‘डायरी, हिटलर, पर्व, रातो घर, जालो, लाल्टिन, आधा लभ’का निर्माताको दाबी आ आफ्नै सुनियो । तर, आक्रामक व्यापार कसैले पनि गरेनन् ।
असारमा ‘तारे भिर’ रिलिज भयो, तर व्यापार कमजोर गर्‍यो । असार ९ गते सलमान खान अभिनित चलचित्र ‘ट्यूबलाइट’ रिलिज भयो, तर व्यापार फुस्स नै देखियो ।
यसरी हेर्दा, बर्षको साढे ३ महिनामा नेपाली चलचित्रले सन्तोष गर्ने ठाउँ छैन । निर्माताको लगानी सुरक्षित हुन सकेको छैन । गतबर्ष रिलिज भएको ‘छक्का पन्जा र लुट २’ पछि कुनै पनि चलचित्रको व्यापार सन्तोष गर्न लायक नै छैन । यस्तो अवस्थामा अब कुन चलचित्रले नेपाली चलचित्रको बजार तताउला भन्ने प्रश्न उब्जेको छ ।

