नवीनबाट अञ्जलीसम्म : भारतीय फेसन सप्ताहमा नेपाली मोडलको नयाँ इतिहास

काठमाडौं, माघ २१ – अञ्जली लामा, भारतको ल्याकमे फेसन विकमा पहिलो ‘ट्रान्सजेन्डर’ मोडलको रुपमा आफ्नो सहभागिता जनाइन् र सबैलाई चकित पारिन् । र्‍याम्पमा उनले प्रत्येक पाइलामा इतिहास कोरिन् ।  
किशोरावस्थामासम्म विभेदमा बाँच्न बाध्य नवीन वाइवालाई अञ्जली लामा बनेर समाजमा नयाँ आयाम सुरु गर्न सहज थिएन । नुवाकोट जिल्लामा सामान्य परिवारमा जन्मेका नवीन आफूलाई निकै फरक महसुस गर्थे । उनको भिन्न व्यवहारले उनी आलोचित हुन्थे । जसले उनलाई आफूप्रति संकोच लाग्न थाल्यो । 
‘म केटीहरुको लुगा लगाउँदा रमाइलो मान्थेँ, विद्यालयमा पनि मेरा धेरै केटीसाथीहरु थिए’ सिएनएनसँगको अन्तर्वार्तामा अञ्जलीले भनेकी छिन्, ‘साथीहरु मलाई ‘यो त केटी हो’ भन्थे । घरमा बाबाले तँ आफ्नो जीवनसँग के गर्दै छस् भनेर सोध्नुहुन्थ्यो ।’ सन् २००५ मा उनी काठमाडौं आए र त्यसको ५ वर्षमा नवीन वाइवा अञ्जली बन्न पुगिन् ।  
काठमाडौंमा पनि मानसिक रुपमा उनले निकै हैरानी व्यहोर्नु परेको थियो । उनले कलेज जाँदा निक्लेको समयमा होटलमा काम गर्न थालेकी थिइन्, तर केटीको जस्तो व्यवहार देखाएकाले ग्राहक भड्कने भन्दै उनी गरिरहेको कामबाट निकालिइन् । उनी काठमाडौं आउँदा १८ वर्षकी थिइन् । अहिले ३२ वर्षकी भइन् ।
उनले काठमाडौंमै टिभी हेरिरहँदा ‘ट्रान्सजेन्डर’ बारे थाहा पाएकी थिइन् । आफू पनि त्यस्तै हुँ भन्ने महसुस उनलाई त्यसै बेला भयो । त्यसपछि उनी नेपालको ‘ब्लू डायमण्ड सोसाइटी’मा पुगिन् । त्यहाँ उनले आफू मात्र होइन, आफूजस्तै धेरै छन् भनेर बुझ्ने अवसर पाइन् । 
यो लामो संघर्षको बाटोले उनलाई सफलताका सिँढीमा डोर्याउन थालेको छ । फरक पहिचान स्थापित गरेर आफूले चाहेको जीवन बाँच्ने तरिका अञ्जलीले सिकाएकी छिन् । उनी यो हप्ता संसारभरका सञ्चार माध्यममा छाएकी छिन् । भारतीय फेसन सप्ताह ल्याकमेमा र्‍याम्पमा आफ्नो कौशल देखाएपछि झनै उनको चर्चा चुलिएको छ ।
