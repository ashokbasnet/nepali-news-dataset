‘धनपति’ हलमै हेर्न आग्रह, युटुबमा नआउने

नेपालमा अहिले युटुबको क्रेज सबैभन्दा धेरै छ । यो सामाजिक संजाल नेपालमा सबैभन्दा धेरै प्रयोग हुन्छ । नेपाली चलचित्रका गीतसंगीतको हिटको मापन पनि अहिले युटुब नै भएको छ । महंगो रकममा अहिले निर्माताहरुले आफ्नो चलचित्रको युटुब राइट्स समेत विक्री गर्न थालेका छन् । तर, असार २३ गतेबाट रिलिज हुने चलचित्र ‘धनपति’को निर्माणपक्षले भने यो चलचित्रलाई युटुबमा सार्वजनिक नगर्ने भएको छ ।
यो चलचित्रले राजनीतिक विरासत बोकेको एक पात्रको कथालाई उठान गरेको छ । निर्माणपक्षका अनुसार यो चलचित्रको बिषय गम्भिर भएकाले पनि यसलाई हलमै गएर हेर्न उचित हुनेछ । निर्माणपक्षले विज्ञप्ती सार्वजनिक गर्दै हलमा गएर चलचित्र हेर्न र यसले उठाएको बिषयलाई बहस गर्न दर्शकसँग आग्रह गरेको छ । विज्ञप्तीमा भनिएको छ–‘पौडी आखिर पौडी नै हो । तर, बगिरहेको पानीमा खेल्नुको मजा जमेको स्विमिङ पूलमा हुँदैन ।
यसैले, धनपतिको प्राविधिक पक्षको समेत रस लिनका लागि हलमै हेर्न आग्रह गर्दछौ ।’ यो चलचित्रमा खगेन्द्र लामिछाने, सुरक्षा पन्त, आशान्त शर्मा लगायतका कलाकारको मुख्य भूमिका छ । चलचित्रको छायांकन तथा निर्देशन दीपेन्द्र के खनालले गरेका हुन् । यसैविच चलचित्रको प्रिमियरका लागि चलचित्रका कलाकार खगेन्द्र लामिछाने र निर्देशक दीपेन्द्र के खनाल अमेरिका पुगेका छन् । उनीहरु, असार २२ गते मात्र नेपाल फर्कनेछन् ।

