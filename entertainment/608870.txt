साउन ६ मा हर्षिका मोहनकी ‘कुसुम’ बन्ने

यूएइका विभिन्न शहरमा प्रदर्शन पश्चात चलचित्र ‘मेरी कुसुम’ अब नेपालका विभिन्न हलमा रिलिज हुने भएको छ । नेपालमा बारम्बार प्रदर्शन मिति सरेको यो चलचित्र अब साउन ६ गतेबाट रिलिज हुने निर्माणपक्षले बताएको छ ।
यूएइका विभिन्न राज्यमा भएको प्रदर्शनपश्चात चलचित्रको राम्रो प्रतिक्रिया मिलेको भन्दै कलाकार तथा निर्माता मोहन बोगटीले नेपालमा पनि माया पाउनेमा विश्वस्त रहेको सुनाए । साउन ६ गतेबाट अब चलचित्रको प्रदर्शन पछाडि नसर्ने उनको भनाई छ ।
एनआर घिमिरेले निर्देशन गरेको यो चलचित्रमा मोहन बोगटी र हर्षिका श्रेष्ठको मुख्य भूमिका छ । मोहनले भने-‘दुबई, अवुधाबी लगायतका राज्यमा चलचित्र हेरेपछि दर्शकले उत्कृष्ट भन्नुभएको छ । हामीले, यूएइबाट नै लगानीको केही प्रतिशत रकम सुरक्षित गरिसकेका छौ । अब, नेपालबाट लगानी सुरक्षित हुनेमा ढुक्क छौ ।’
सुनिता शर्मा बोगटी र रविन्द्र कुँवरले मिलेर यो चलचित्रको निर्माण गरेका हुन् । चलचित्रको ‘माया गर्छु म’ बोलको गीत अहिले चर्चामा छ । लभस्टोरी तथा सांगीतिक कथामा बनेको यो चलचित्रको ट्रेलरले पनि राम्रो हाइप पाइसकेको छ ।

