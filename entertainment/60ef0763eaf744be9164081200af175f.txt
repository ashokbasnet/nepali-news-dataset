मनिषा कोइराला ४३ औं जन्मदिन मनाउँदै

मदन खनाल/उज्यालो
काठमाडौं, साउन ३२ – आज अभिनेत्री मनिषा कोइरालाको ४३औं जन्मदिन ।
उनको जन्म सन् १९७० अगस्त १६ मा काठमाडौंमा भएको हो । देशकै प्रमुख राजनीतिक परिवारमा उनको जन्म भएको थियो ।
डाक्टर बन्ने चाहना पालेकी मनिषा अन्तत अभिनयको क्षेत्र सफल बनिन् । एक वर्ष अगाडि पाठेघरमा क्यान्सर देखिएपछि उनि उपचारका लागी अमेरिका गएकी थिइन् । लामो उपचार पछि उनी पूर्ण रुपमा स्वस्थ भइसकेकी छिन् र उनी यतिबेला मुम्वइमा छिन् ।
अहिले भारतका विभिन्न स्थानमा पुगी क्यान्सर पीडितलाई भेटेर उनिहरुलाई ऊर्जा थप्ने काम गरिरहेकी छिन् । नोभेम्बरबाट पुन बलिउडमा सक्रिय हुने तयारीमा रहेकी मनिषा चर्चित टिभी रियालिटी शो ‘बिग बोस’ सिजन सातमा प्रतिस्पर्धिको रुपमा सहभागी हुने कुराले पनि यतिबेला चर्चामा छिन् ।
सन् १९८९ मा नेपाली चलचित्र फेरि भेटौँलाबाट अभिनय यात्रा सुरु गरेकी मनिषा त्यस पछि नेपाल र नेपाली सिनेमाबाट टाढा रहिन् । सन् १९९१ मा हिन्दी फिल्म सौदागर मा अभिनय गरेपछि बलिउडमा राता रात उनि हिट बनिन् । 
त्यसपछि १९४२ अ लभ स्टोरी, अकेले तुम अकेले हम, अग्नि साक्षि, खामोशी, गुप्त, दिल से जस्ता सफल चलचित्रमा उत्कृष्ट अभिनय प्रस्तुत गरेपछि मनिषा कोइराला बलिउडमा स्थापित बनिन् । तेलेगु, मलायलम र तमिल भाषाका फिल्ममा समेत काम गरेकी उनले झण्डै २० वर्षको करिअरमा ७० भन्दा बढि फिल्ममा काम गरिन् । सन् २००० पछि भने उनको करिअरमा धेरै उतार चढाव आए ।
निकै कम विवादमा आएकी उनी बलिउडमा धेरैको आदर्शको रुपमा सम्मानित छिन् । यसबीचमा अर्को नेपाली फिल्म धर्मामा पनि उनले काम गरिन तर धर्मा असफल रह्यो ।
उनको वैवाहिक जीवन भने असफल रह्यो । १९ जुन २०१० मा उनको काठमाडौंका व्यवसायी सम्राट दाहालसँग भव्य तामझामकाबीच विवाह सम्पन्न भएको थियो । त्यसपछि केहि समय नेपालमै बसेकी मनिषाको २ वर्ष भित्रै वैवाहिक सम्बन्ध विग्रियो तुरुन्तै सम्राटसँग अलग भएकी मनिषा हाल मुम्बइमा छिन् ।
क्यान्सरलाई जितेर फर्किएकी, आकर्षक व्यत्तित्वकी धनी, सफल अभिनेत्री मनिषा कोइरालालाई हाम्रो पनि जन्मदिनको धेरै धेरै शुभकामना ।
