‘ग्याङस्टार’ रोजिशा

पेशाले भीजे हुन्, रोजिशा शाही । रोजिशा अहिले चलचित्रमा पनि विस्तारै पाइला चालिरहेकी छिन् । ‘आधा लभ’मा काम गरेपनि चलचित्र असफल भएपछि उनको कामको खासै चर्चा भएन । चलचित्रको प्रचारमा पनि यी सुन्दरी देखिइनन् ।
उनै, रोजिशाका लागि अहिले प्रतिक्षाको रुपमा रहेको छ, चलचित्र ‘ग्याङस्टार ब्लूज’ । यो चलचित्र भदौ २ गतेबाट रिलिज हुँदैछ । रोजिशा यो चलचित्रमा ग्याङटारको भूमिकामा देखिएकी छिन् । हुनत, यो चलचित्रमा धेरै कलाकारहरु छन् । आशिरमान देशराज, आना शर्मा, संयम पुरी, प्रमोद अग्रहरि लगायतका कलाकारको भीडमा रोजिशालाई नोटिस हुन सजिलो भने छैन ।
उनले बोलेको एउटा संवाद, अहिले विवादस्पद रुपमा चर्चित छ । ‘थुतुनो र …’ सम्हालेर राख्नुपर्छ भन्ने संवाद बोलेकी रोजिशाको फरक गेटअप दर्शकले पर्दामा देख्न पाउनेछन् ।
रोजिशा आफूलाई यो चलचित्रबाट धेरै आशा भएको बताउँछिन् । उनले, यो चलचित्रको प्रतिक्रियापछि आफू चलचित्र क्षेत्रमा कसरी अगाडि बढ्ने भनेर सोच्ने बताइन् ।

