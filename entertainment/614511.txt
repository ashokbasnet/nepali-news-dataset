बाबु बोगटी, नायकको रुपमा सफल कि असफल ?

बाबु बोगटीलाई धेरैले गायकको रुपमा चिन्छन् । तर, उनै बाबुले चलचित्रमा पनि अभिनय गर्ने योजना बनाए । ‘बाटो मुनिको फूल’ हिट भएपछि उनको डिमाण्ड पनि चलचित्र क्षेत्रमा नबढेको होइन ।
चलचित्रमा लागेपछि बाबुको गायन यात्रा कमजोर बन्यो । उनले केही चलचित्रमा अभिनय पनि गरे । तर, चलचित्रमा पनि बाबुको उम्दा क्रेज बनेन । उनै, बाबु अभिनित चलचित्र ‘देश खोज्दै जाँदा’ भदौ ८ गतेबाट रिलिज हुँदैछ । यो चलचित्रको प्रदर्शन मिति बारम्बार सरिरहेको थियो ।
बाबु अहिले नेपालमा छन् । तर, उनी नेपालभन्दा बढी अमेरिकामा नै बस्ने गर्छन् । गायनबाट चलचित्रमा पाइला चालेका उनको करिअर खासै सुखद हुन सकेन । ‘सान्नानीदेखि तुलसी आँगनमा रोपौला’ जस्ता गीतले नै उनलाई आजपनि चर्चित बनाइरहेको छ । गायकबाट नायक बनेका धेरै कलाकार असफल भएका छन् । बाबुले पनि गायकबाट नायक बन्दा सफलताको खासै स्वाद भने चाख्न पाएनन् ।
भुटानी शरणार्थीको कथामा निर्माण भएको चलचित्र ‘देश खोज्दै जाँदा’ले उनलाई कुन सफलता दिने हो, त्यो भदौ ८ गतेपछि मात्र थाहा हुनेछ ।

