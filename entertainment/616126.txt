‘संरक्षण’ कसरी मलिनाको डेब्यू चलचित्र ?

तपाइलाइ सुन्दा अचम्म लाग्न सक्छ, केही चलचित्रमा अभिनय गरिसकेकी पूर्व मिस नेपाल मलिना जोशीले साउन २७ गतेबाट रिलिज हुन लागेको चलचित्र ‘संरक्षण’लाई आफ्नो डेब्यू चलचित्र भनेकी छिन् ।
चलचित्रको प्रचारका लागि मोफसल जौडमा रहेकी नायिकाले तराइको कथा उठान गरेको यो चलचित्र आफ्नो डेब्यू भएको बताएकी छिन् । मलिनाका अनुसार, उनले काम गर्ने संझौता गरेको पहिलो चलचित्र ‘संरक्षण’ हो । उनले अगाडि भनिन्-‘तर, रिलिज हुने बेलामा भने यो मेरो चौथो चलचित्र बनेको छ ।’
एउटा राम्रो टिमले मिहिनेतका साथ बनाएको चलचित्र भएकाले पनि यसले व्यापारिक रुपमा सफलता पाउने मलिनाको भनाइ छ । तराइको कथालाई मुख्य बिषय बनाएर निर्माण भएको यो चलचित्रलाई पुर्णेन्द्र झाले निर्देशन गरेका हुन् ।
चलचित्रमा निखिल उप्रेती, सौगात मल्ल, अशिष्मा नकर्मी, प्रमोद अग्रहरि लगायतका कलाकारको पनि मुख्य भूमिका छ । प्रदिपकुमार उदय, नरेन्द्र महर्जन, श्वेता शाह, नन्दु श्रीवास्वतले यो चलचित्र निर्माण गरेका हुन् । यसैविच, आज बेलुकी चितवनमा यो चलचित्रको प्रिमियर हुँदैछ ।

