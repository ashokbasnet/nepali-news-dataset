निर्माता संघले सुनायो प्रगती विवरण

नेपाल चलचित्र निर्माता संघले उद्योग वाणिज्य महासंघको नव-निर्वाचित कार्य समितीलाइ सम्मान गरेको छ । आकाश अधिकारीको नेतृत्वमा रहेको निर्माता संघले सो समारोहमा ६ महिने कार्यपत्र पनि प्रस्तुत गरेको छ । भवानी राणा नेतृत्वको उद्योग बाणिज्य महासंघमा निर्माता संघका अध्यक्ष आकाश अधिकारी पनि सदस्य छन् ।
निर्माता संघले सम्मान गरेपछि अध्यक्ष राणाले नेपाली चलचित्र क्षेत्रको विकासका लागि संघले सधै नै सहयोग गर्ने बताइन् । निर्माता संघले ६ महिनामा नेपाली चलचित्रको सेन्सर सजिलो बनाउने, नेपाली चलचित्रको समस्या र समाधानको बारेमा राष्ट्रपतिलाई जानकारी गराएको, चलचित्रको शेयर बाँडफाँडको मुद्दालाई अगाडि बढाएको, बजेटमा राय र सुझाव दिएको, विदेशमा नेपाली चलचित्रको नियमित प्रदर्शन र महोत्सव तथा नेपाली चलचित्र क्षेत्रलाई उद्योगको रुपमा स्थापित गराउन पहल गरेको बताएको छ ।
अध्यक्ष अधिकारीले निर्माताको हक र हितका लागि सधै संघले काम गर्ने बताए । यस्तै, महासचिव रोज राणाले फुटेको नयाँ निर्माता संघका कारण केही समय आफूहरु कानुनी उल्झनमा परेपनि अब सो उल्झनबाट मुक्त भैसकेको बताउँदै काम गरेर देखाउने बताए ।

