तीजमा मञ्जु गाउने दीपा नाच्ने

काठमाडौ, साउन ११ –
‘झल्को आउँछ मलाई तीजमा आमाको
आलु बोडी अनि तरकारी तामाको
जब आउँछ नजिक चाड र पर्व
सम्झना आउँछ माइतीको देश
लगाउ पोते साडी चिटिक्क पारी
कति राम्रो लाग्छ आफ्नै भाषा भेष’
गायिका मञ्जु पौडेलले यी शब्द भाका हाली गाउँदा साडी चोलोमा सजिएकी हाँस्यकलाकार दीपाश्री निरौला भने छमछमी नाच्दै थिइन् ।
उनलाई साथ दिए कविता शर्मा, गीता राई लगायत अरु दिदी बहिनीहरुले । साच्चैको तीज नै लागेको झल्को दिने गरी मञ्जु पौडेलको तीज गीतको भिडियो जाउलाखेलमा सुटिङ हुँदै थियो ।
केही दिनभित्रै टेलिभिजन च्यानलहरुमा सार्वजनिक गरिने तीज गीतको भिडियोलाई लिएर दीपाश्री र मञ्जु दुबै उत्साहित छन् । पौडेलले भनिन् ‘तीजको गीतको नाममा दोहोरी र रत्यौली आइरहेको बेलामा यो गीतले भने दर्शकको मन छुने कुरामा विश्वस्त छु ।’ अभिनेत्री दीपाश्री यो गीतले अधिकांश दिदी बहिनीको मनको कुरा बोलेको बताउँछिन् । ‘खास विशेषता भनेको यो गीत तीजको बेला खाने कुराहरुको चर्चा परिचर्चा गरिएको छ’ उनले भनिन् ‘दर खाने कुरामा विकृति आइरहेको बेला यो गीतको सन्देश उत्कृष्ट छ’ । अहिले बजारमा आइरहेको गीत हेर्दा र सुन्दा आफैलाई लाज लाग्ने गरेको सुनाउदै तीजको गीतले दुख, पीर र ब्यथाहरु बोल्नुपर्ने दीपाको भनाई छ ।
गायिका मञ्जु पौडेलकै शब्द र संगीत रहेको गीतको भिडियोको निर्देशन प्रकाश भट्टले निर्देशन गरेका हुन् ।
– अर्जुनकुमार संग्रौला
