साहित्यकार नेत्रमणि आचार्य सम्मानित

गोरखा, चैत १७ - साहित्यकार नेत्रमणि आचार्य च्वाईस सम्मानबाट सम्मानित हुनु भएको छ। 
च्वाईस मिडिया प्रालिद्वारा सञ्चालित च्वाईस एफ एम ९० थोप्लो ४ मेगाहर्जले आफ्नो दोस्रो बार्षिकोत्सवका अबसरमा आचार्यलाई सम्मानित गरेको हो ।
गोरखामा शनिबार भएको कार्यक्रममा नेपाल प्रेस काउन्सिललका अध्यक्ष बोर्णबहादुर कार्कीले आचार्यलाई सम्मान पत्र प्रदान गर्नुभयो । आचार्यले साहित्य र सस्कृतिको संरक्षणका लागि समाजमा पुर्‍याएको योगदानको कदर गर्दै उहाँलाई यसबर्षको च्वाईस सम्मान प्रदान गरेको प्रालिका अध्यक्ष आशिष खनालले बताउनुभयो ।
सम्मान ग्रहण गर्दै साहित्यकार आचार्यले च्वाईस सम्मानबाट सम्मानित हुन पाएकोमा खुसी ब्यक्त गर्नुभयो । ‘मैंले साहित्य र सस्कृतिका क्षेत्रमा यति काम गरेछु कि आज सम्मान हुन पाए ।’ आचार्यले भन्नुभयो ‘मेरो भाग्यलाई पनि म धन्य ठान्छु, विशेष समारोहमा सम्मानित हुन पाएँ ।’ उहाँका एक दर्जन बढि साहित्यिक पुस्तक प्रकाशित छन् । आचार्यले प्रकाशन गरेका रचना मञ्जरी र दर्जी सुजेरो कविता संग्रह, ऋतु प्रवाह खण्डकाब्य, बुधोत्पती, छन्दज्ञान, शिलान्यास, श्रावणी दर्पण, गुरु पण्डितगोपाल आचार्यको जीवनी, आत्रेय गोत्रीय पोखरेलहरुको पुजा पद्धती, अठार थुम्कीलगायतका साहित्यीक संग्रह लोकप्रिय छन् ।
पिता भवदत्त आचार्य र माता दीर्घमाया आचार्यबाट वि सं १९८७ साल असोज २८ गते गोरखा नगरपालिका ५ हिलेपोखरीमा उहाँको जन्म भएको थियो । आचार्य ज्येष्ठ रेडियोकर्मी पनि हुनहुन्छ । रेडियो गोरखामा उहाँले ६ बर्षदेखि उहाँले धार्मिक कार्यक्रम सञ्चालन गर्दै आउनु भएको छ ।
