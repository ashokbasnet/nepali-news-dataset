सुन्तली र धुर्मुसले हँसाए धनकुटेलीलाई

धनकुटा, माघ २५ - शनिबार धनकुटाका दर्शकहरु रंगिन भए । रंगमञ्चमा देखिएका हास्य कलाकारहरुले मनको कुरा भनेर हसाँएपछि दर्शक आफै भन्दै थिए 'आज त निकै रमाईलो र हाँसियो ।' हास्य टेली सिरियल मेरीबास्सैका सिताराम कटेल (धुर्मुस) र कन्जना घिमिरे (सुन्तली)ले भरपुर मनोरन्जन दिए ।
शनिबार रात छिपिन्दै जाँदा चिसोले काँपीरहेका दर्शकहरु धुमुर्स र सुन्तलीको प्रहसनले रमाईलोमा भुलेका थिए । ‘सच्चा नागरिक’ शीर्षकको प्रहसन गरेका उनीहले संविधान निर्माण प्रक्रियामा राजनीतिक दलहरुले गरिरहेको भुमिकाको विषयमा जमेर ब्यंग्य गरे । राजनीतिक अस्थिरताको कारण जलस्रोतको धनी नेपालमा पानीको हाहाकार भएको र धनकुटाबासी पनि बर्षौ देखि यही पीडामा परेको कुरा राख्दा दर्शकले ताली बजाएर साथ दिएका थिए ।
त्यस्तै धनकुटामा एयरपोर्ट बनाउने योजनादेखि क्षेत्रीय सदरमुकामको दुरदशा र सामाजिक विकृति र विसंगतिको विषयमा पनि जमेर उनीहरुले ब्यंग्य गरे । महिला अधिकार र सामाजिक न्यायको लागि अहिले सच्चा देशभक्त र राजनेता आवश्यक रहेको उनीहरुले बताए । टेलिभिजनमा देखिरहेका कलाकारहरु प्रत्यक्ष देख्न पाएपछि फोटो खिच्नको लागि समेत युवा युवतीहरुको भीड लागेको थियो । धनकुटेली दर्शकहरुमा कलाकारलाई सम्मान गर्ने परम्परा रहेको अनुभुती आफूले पाएको सिताराम कटेल (धुर्मुस)ले बताए । यस अगाडी खड्का जी र मुस्कान पासाको रुपमा देखिएका सिताराम कट्टेलको बहुरुपको विषयमा पनि धनकुटाका दर्शक परिचित भए । नेपाली कलाकारको अवस्था र नेपाली उखान टुक्काको प्रस्तुति उनले गरेर दर्शकलाई हसाएका थिए ।
पर्यटन प्रवद्र्धनका लागि हातेमालो गर्न र लागु औषध प्रयोग विरुद्ध जनचेतना जगाउन नमस्ते नेपाल र एनवाई भोर्डसले आयोजना गरेको विविध साँस्कृतिक कार्यक्रममा धनकुटाका कलाकार पियुस श्रेष्ठले पपगीत गाएर दर्शकलाई नचाएका थिए । त्यस्तै टिन्ज ग्रुप डान्स सेन्टर धनकुटा, सुम्निमा पाराहाङ क्लब, मार्गदेवि क्लबका कलाकारहरुले गीत र नृत्य प्रस्तुत गरेका थिए ।
