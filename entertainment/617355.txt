मेहन्दीकी पारखी दुर्गा सारी लगाउन जान्दिनन्

हातभरि मेहन्दी लगाएर लरक्क परेर हिँड्न मन पराउँछिन् गायिका दुर्गा खरेल । उनलाई मेहेन्दीमा सजिन साउन आउनु पर्दैन ।आफ्नो हातमा लगाएको मेहन्दीको बुट्टा हेरेर मख्ख पर्ने उनी अरुको हातमा राम्रा बुट्टा देख्दा लोभिन्छिन् ।
‘मलाई मेहन्दी असाध्यै राम्रो लाग्छ । म त बेला बेलामा लाइरहन्छु,’ दुर्गाले भनिन् । तर, साउनको तीन हप्ता बित्न लाग्यो, उनको हातमा मेहन्दीको बुट्का कुँदिएको छैन । किन त ?
‘साउनको अन्तिम दिन लगाउने योजना छ,’ उनको जवाफ छ, ‘साउन छोएसी त रित पूरा भैहाल्छ नि ।’
मेहन्दीलाई साइतको रुपमा बुझेकी छिन् दुर्गाले । कहीँ यात्रा गर्ने योजना बनेपछि हातमा मेहन्दीको बुट्टा कुँदिहाल्छिन् । माडवारी समुदायको महिलाहरुले धेरै मेहन्दी लगाएको उदहारण दिँदै उनी भन्छिन्, ‘नयाँ काम सुरु गर्दा मेहन्दी लगाउनु राम्रो मानिन्छ ।’
महेन्दीको सौखिन भए पनि हरियो चुरा र रातो साडी लगाएर मन्दिरमा लाइन बस्ने उनको चलन छैन । बिहान बेलुका घरमा धुप बाल्ने गरे पनि भोकै बसेर ब्रत बस्ने गरेकी छैनन् । उनलाई भोको बस्दैमा पुण्य कमाइन्छ भन्नेमा विश्वास पनि छैन ।
म भन्दा आमा सौखिन
उनकी आमा झापामै बस्छिन् । आमा आफुभन्दा मेहन्दीमा सौखिन भएको दुर्गा बताउँछिन् । पहिला–पहिला उनी आफैं आमाको हातमा राम्रो बुट्टा बनाएर मेहन्दी लगाइदिन्थिन् । उनी काठमाडौ बस्न थालेपछि आमाको हातमा मेहन्दी अरुले नै लगाइदिन्छन् । झापाबाट काठमाडौ फर्किने बेलामा चाहिँ आमाले आफुलाई लाइदिने गरेको बताइन् । अचेल त उनलाई अरुको हातमा मेहन्दीको बुट्टा बनाउन अल्छि लाग्छ ।
साडी लाउन आउदैन
साडी उनलाई असाध्यै मन पर्ने पोशाक हो । अरुले साडी लगाएर हिँडेको देख्दा लोभिन्छिन् पनि । उनी आफैंलाई भने साडी लगाउन आउदैन । कहिलेकाहीँ तीजमा साडी लगाउँछिन्, तर उनलाई लगाइदिने मान्छे चाहिन्छ ।
अरु लुगा धेरै भए पनि साडी एउटा मात्रै भएको दुर्गाले बताइन् । त्यो पनि माइली दिदीले तीन वर्ष अघि उपहारमा दिएकी रहिछन् ।
नयाँ गीतको रेकर्डिङ
‘काले काले’ बोलको गीतवाट राम्रै चर्चा कमाएकी दुर्गाले यसपाली किनेर ‘ल्याइदेउ घुँघरु’ गाएकी छिन् । उनको आफ्नै शब्द र स्वर रहेको गीतमा अर्जुन पोखरेलले संगीत दिएका छन् । अघिल्लो गीतको तुलनामा धेरै चर्चा पाउने विश्वास दुर्गाको छ ।
‘यो गीत लोक शैलीको फास्ट छ, त्यसकारण राम्रै चर्चा पाउनेमा आशावादी छु ।’ उनले भनिन् ।

