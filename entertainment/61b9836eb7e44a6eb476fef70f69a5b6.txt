अमेरिका र युकेको पढाई छाडेर मिस नेपालको दौड

काठमाडौं, चैत २३ – मिस नेपाल २०१५ को ताज पहिरिन यतिबेला १९ जना प्रतिष्पर्धी दौडमा छन् । बिहान उठेदेखि बेलुका नसुतेसम्म उनीहरुलाई एकछिन फुर्सद छैन । व्यवहारिक ज्ञान, तालिम, शारीरिक तथा मानसिक अभ्यासमा उनीहरु तल्लिन छन् । मिस नेपालको अन्तिम प्रतिष्पर्धामा छनोट भएका १९ जनामध्ये तीनजना विदेशको पढाई छाडेर आएका हुन् । दुई वर्षअघिको मिस नेपालमा लण्डनमा पढ्ने सृष्टि श्रेष्ठले जित हात पारेकी थिइन् ।
अहिले पनि लण्डनमा पढ्ने दुई र अमेरिकामा पढ्ने एक युवती प्रतिष्पर्धामा सहभागी छन् । 
विदेशको पढाई छाडेर मिस नेपाल बन्न आएका प्रतिष्पर्धी यस्ता छन् 
दुर्गा गुरुङ
पोखराकी २३ वर्षकी दुर्गा गुरुङ सन् २०१२ मा लण्डनमा भएको ‘मिस युके नेपाल’ की विजेता समेत हुन् ।
उनी सात वर्षदेखि लण्डनमा पढ्दै आएकी छिन् । उनले त्यहाँ स्नातकसम्मको पढाई पूरा गरेकी छिन् ।
उनलाई सानैदेखि मिस नेपाल बन्ने रहर थियो । 
‘बुझ्ने भएदेखि नै मिस नेपाल बन्छु भन्ने थियो’ उज्यालो अनलाइनसँगको कुराकानीमा उनले भनिन् ‘पढाई सकेपछि बल्ल भाग लिन आएको हो ।’
मिस नेपाल महिला सशक्तिकरणलाई टेवा दिने उपयुक्त थलो भएको उनको बुझाई छ ।
‘यहाँ हामीले आफ्नो प्रतिभा देखाउन सक्छौं’ उनले भनिन् ‘अवसरको ढोका खोल्ने माध्यम समेत भएकाले मैले प्रतिष्पर्धा गरेको हो ।’

मिस नेपाल भएमा आवाज बिहीनहरुको प्रतिनिधित्व गर्ने उनले बताइन् । 

इभाना मानन्धर
काठमाडौंकी २३ वर्षकी इभाना अमेरिका बस्न थालेको ६ वर्षभन्दा बढी भयोे ।
उनले त्यहीँ बसेर स्नातक तहको पढाई पूरा गरिसकेकी छिन् ।
उनलाई पनि सानैदेखि मिस नेपालमा भाग लिने रहर थियो ।
‘सानैदेखि ठूलो इच्छा थियो, तर पहिले पढाईलाई प्राथमिकता दिएँ’ उनले भनिन्, ‘अमेरिकामा पनि यस्ता प्रतियोगिता त हुन्छन् तर मलाई नेपालमै भाग लिएर देशको नाम चिनाउन मन लाग्यो ।’
महिला हिंसा, अशिक्षा, कुपोषण, पछौटेपन लगायतका समस्या हल गर्न मिस नेपालले ठूलो भूमिका खेल्ने उनको बुझाई छ ।
‘म मिस नेपाल भएँ भने सबैभन्दा पहिले गाउँगाउँमा पुगेर महिलाले पढ्नुपर्छ भन्ने अभियान चलाउँछु’ उनले भनिन्, ‘एकजना महिला शिक्षित भए सिंगो परिवार शिक्षित हुन्छ, यही अभियान पूरा गर्ने मेरो सोच छ ।’
नुनिङ लिम्बु
धरानमा जन्मेर अहिले ललितपुर स्थायी घर भएकी नुनिङ मिस नेपालमा प्रतिष्पर्धा गर्नकै लागि लण्डनबाट आएकी हुन् ।
२२ वर्षकी नुनिङ चार वर्षदेखि लण्डनमा पढ्दै आएकी छन् ।
उनले लण्डनमा फेसन डिजाइनिङमा स्नातक गरिकी छन् ।
उनलाई पनि पहिलेदेखि नै मिस नेपालमा सहभागी जनाउने इच्छा थियो ।
‘फेसनमा त काम गरेको थिएँ, तर सौन्दर्य प्रतियोगितामा भाग लिन पाएको थिइन’ उनले भनिन्, ‘यसपटक मौका मिल्यो र सहभागी भएँ ।’ 
मिस नेपाल प्रतियोगिता सुन्दरताको मात्र नभएर प्रतिभाको प्रतिष्पर्धा भएको उनले बताइन् ।
‘हामी भित्रको प्रतिभा देखाउने उपयुक्त प्लेटफर्म भएकाले नै मैले यहाँ भाग लिएको’ नुनिङले भनिन् ‘मिस नेपालको ताज हात पर्यो भने म देशको नाम विदेशमा चिनाउँछु र समाजसेवामा लाग्नेछु ।’
हिडन ट्रेजरको आयोजनामा बैशाख पहिलो हप्ता हुने मिस नेपाल प्रतियोगितामा विजेताले मिस वर्ल्ड नेपाल २०१५ को उपाधी सहित एकलाख रुपैयाँ पुरस्कार पाउनेछिन् ।
यस्तै फस्ट रनर्सअपले मिस नेपाल अर्थको उपाधि सहित ६० हजार रुपैयाँ र सेकेण्ड रनर्सअपले मिस नेपाल इन्टरनेसनलको उपाधि सहित ४० रुपैयाँ पाउनेछन् । 
प्रस्तुति : मिलन तिमिल्सिना/उज्यालो
