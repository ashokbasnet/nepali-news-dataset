महिला निर्देशकको चलचित्रसँग तीन चलचित्रको भिडन्त

काठमाडौं, जेठ २ - आउँदो हप्ता पनि हलमा सिनेमा हेर्न गएका दर्शक अल्मलिने छन् । कुन चलचित्र हेर्ने, कुन नहेर्ने ? उनीहरुको लागि बिकल्प धेरै हुनेछ । किनभने गत शुक्रबार झै यो शुक्रवार पनि चारवटा चलचित्रहरु प्रर्दशनमा आउँदैछन् । ती चलचित्रहरु हुन ‘अन्तराल’, ‘खग्रास’, ‘माया दिउँ झै भो’ र ‘युज’ ।
यो शुक्रबार रिलिज गर्ने भनेर निकै प्रचार गरिएको चलचित्र ‘रिया’ र ‘दिल’ भने यो भिडन्तबाट पछि हटेका छन् । चलचित्र ‘रिया’ आउँदो शुक्रबार अर्थात जेठ १० गतेबाट र ‘दिल’ जेठ १८ गतेबाट प्रर्दशनमा आउने भएको छ ।
महिला निर्देशकको अन्तराल
चलचित्र ‘अन्तराल’लाई भने महिला निर्देशक दिपा बस्नेतले निर्देशन गरेकी हुन् । सोसल रोमान्टिक कमेडी थिमको चलचित्र भनेर प्रचार गरिएको चलचित्र हो ‘अन्तराल’ ।
चलचित्रलाई बिबी बस्नेत र डा. लक्ष्मीकान्त पाण्डेले संयुक्त रुपमा बनाएका हुन् । चलचित्रमा कमलमणी नेपाल, राजकुमार पुडासैनी, नम्रता सापकोटा, मानव सुवेदी, अशिष्मा नकर्मी, घनुभाई जोशी, लोकेन्द्र लेखक, उज्जवल शर्मा लगायतका कलाकारको अभिनय हेर्न पाईनेछ ।  
चलचित्रमा पहिलो मिस नेपाल रुबी राणाले पनि अभिनय गरेकी छिन् । चलचित्रमा संगीत शशी बिक्रम थापाले दिएका छन भने चलचित्रलाई शिव राम श्रेष्ठले खिचेका हुन् ।
चलचित्र ‘अन्तराल’बाट महिला निर्देशक दिपा बस्नेत निकै आशावादी देखिएकी छिन् । चलचित्रको प्रोमोशनमा उनी देश दौडाहामा पनि हिडिन् । “अन्तरालले मलाई स्थापित गरिदिए पुग्छ,” दिपा भन्छिन् “चलचित्रले लगानी उठाउने कुरामा त ढुक्क नै छु, कमाउनु नकमाउनु त पछिको कुरा हो ।”
दिपाका अनुसार चलचित्र अन्तराल सामान्य कथा हो, जसमा क्यारेक्टरहरुको बिभिन्न रंगहरुलाई देखाउन खोजिएको छ ।
चलचित्र ‘अन्तराल’ निकै होमवर्क गरेर बनाईएको चलचित्र हो । क्यारेक्टर छनौट गर्नमा नै निर्माण युनिटले धेरे समय खर्च गर्‍यो । चलचित्रकै लागि भनेर कलाकारहरुलाई बाईक, गाडी सिकाउने काम पनि निर्माण युनिटले नै गर्‍यो । चलचित्रको लगानी ४५ लाख रुपैयाँ हो ।
सशस्त्र द्वन्द्वका घटनामा आधारित खग्रास
यो शुक्रबार नै रिलिज हुने अर्को चलचित्र हो ‘खग्रास’ । माओवादी द्वन्द्वकालका केही घटनाहरुलाई आधार बनाएर निर्माण गरिएको चलचित्र ‘खग्रास’मा शसस्त्र द्वन्द्व र त्यसले निम्त्याएको परिणामलाई देखाउन खोजिएको छ ।
बैकल्पिक सिनेमा नेपालको प्रस्तुति चलचित्र ‘खग्रास’लाई शैलेश आचार्यले निर्देशन गरेका हुन । चलचित्रका केही दृश्यहरुको कारणले चलचित्र खग्रासले सेन्सरको झमेला पनि बिहोर्नु पर्‍यो ।
चलचित्रमा कलाकारहरुको रुपमा रंगकर्मी सुनिल पोख्रेल, संयोग पोख्रेल, सोनी केसी, दुर्गा बराईली, दिनेश शर्मा, विश्वबन्धु प्रसाई, मुक्ता रावल, एन्थोनी विलेट, आलेस, जुडीलगायतलाई हेर्न पाईनेछ ।
चलचित्र ‘खग्रास’को बुधबार काठमाडौंमा विशेष शो गरिएको थियो । जहाँ चलचित्र हेर्न राजनीतिक क्षेत्रका ब्याक्तित्वहरु, सिने क्षेत्रका विशिष्ट ब्यक्तित्वहरु र पत्रकारहरुको उल्लेखनीय उपस्थिति रहेको थियो । चलचित्र हेरिसकेपछि उपस्थित धेरैजनाबाट चलचित्रले राम्रै प्रतिक्रिया पायो । निर्देशक निकै खुशी देखिए ।
चलचित्र ‘खग्रास’को ७५ प्रतिशत सुटिङ्ग नेपालमा र बाँकी अमेरिकामा गरिएको हो । लमजुङ्ग, धादिङ्ग, काठमाण्डौ र भक्तपुरका रमणीय दृश्यहरुलाई चलचित्रमा देख्न सकिन्छ भने अमेरिकाको वासिङ्गटन डि.सी, न्युयोर्क, भर्जिनियालगायतका ठाँउहरुका दृश्यहरु पनि चलचित्रमा समेटिएको छ । चलचित्रमा संगीत सुगम पोख्रेल, ताराप्रकास लिम्बु र न्यु बज्राचार्यले दिएका छन् ।
समस्याबाट भागेर होईन, संर्घष गरेर जीवन जिउनुपर्छ भन्ने सन्देश चलचित्रले दिन्छ । चलचित्रको बजेट ७० लाख हो । संसारका अन्य ठाँउमा रहेका नेपालीलाई पनि उत्तिकै देश दुखेको हुन्छ भन्ने कुरा चलचित्रले देखाउन खोजेको छ ।
मुम्बईका ब्यापारीको माया दिऊ झै भो
चलचित्र ‘माया दिऊ झै भो’ निकै लामो समयदेखि भारतको मुम्बईमा बस्दै आएका दिपक अधिकारीले बनाएको सिनेमा हो । नेपालमा चितवन घर भएका उनी मुम्बईमा राम्रो ब्यापारीको रुपमा चिनिन्छन् । उनले धेरै भोजपुरी चलचित्रहरु पनि निर्माण गरि सकेका छन् । चलचित्र ‘माया दिऊ झै भो’ उनले पहिलो पटक बनाएको नेपाली सिनेमा हो ।
दर्शना आर्टसको प्रस्तुति चलचित्र ‘माया दिऊ झै भो’ मा बिराज भट्ट, पुजना स्त्री, सोनाली जोशी, पुष्कर भट्ट, जिनय आनन्द आदी कलाकारले अभिनय गरेका छन् । चलचित्रमा संगीत सुरेश अधिकारीले दिएका छन् । अकरम खानले खिचेको यो चलचित्रमा कथा, पटकथा सन्तोषको रहेको छ ।
सेक्सका लागि बेचिएकी केटीको कथा युज
बाबु बलामीले निर्माण तथा निर्देशन गरेको चलचित्र ‘युज’ पनि शुक्रबार नै रिलिज हुदैछ । पछिल्लो समाय सेक्सलाई कन्टेन्ट बनाएर धेरै चलचित्रहरु निर्माण भई रहेको बेलामा चलचित्र ‘युज’ले पनि सोही कुरालाई देखाउन खोजेको छ । चलचित्रमा सुवास मेचे, जयकिसन बस्नेत, सीमा केसी, बाबु बलामी आदी कलाकारको अभिनय रहेको छ ।
चलचित्रकी नायिका सिमा के.सीका अनुसार चलचित्र सत्य घटनामा आधारित छ । “मैले युज लाई मेरो अभिनय करियरकै टर्निङ्ग प्वाईन्ट का रुपमा लिएकी छु,” सिमा भन्छिन् “चलचित्रकै लागि भनेर तीन महिना अनुसन्धान गरेकी थिए ।”
नायिकाकै सब्द सापटी लिने हो भने बेचिसकेकी युवतीको कथा हो युज, जो बाँच्न पनि सकेकी छैन मर्न पनि सकेकी छैन । पीडाको कथा हो युज ।
– अर्जुनकुमार संग्रौला/उज्यालो ।
