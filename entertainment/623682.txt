‘मंगलम’ असोज ११ मा आउने, फस्टलुकमा साम्राज्ञी पनि अटाइन्

निर्माता छविराज ओझाले निर्माण गरेको चलचित्र ‘मंगलम’को प्रदर्शन मिति फाइनल भएको छ । लामो समयदेखि चुपचाप बसेका निर्माता ओझाले अन्तत असोज ११ गते चलचित्रको प्रदर्शन गर्ने भएका छन् । चलचित्र रिलिज हुनुभन्दा २० दिन अगाडि प्रदर्शन मिति फाइनल गरिएको छ ।
चलचित्रको वितरणको जिम्मा गोपालकाजी कायस्थले लिएका छन् । छविले अनलाइनखबरसँग भने-‘मैले पहिलेदेखि नै असोज ११ मा चलचित्र प्रदर्शन गर्ने बताउँदै आएको थिए । म आफ्नो निर्णयमा अडिग छु । भोलीबाट चलचित्रको फस्टलुक र ट्रेलर रिलिज गर्छौ ।’
यता, वितरक गोपालकाजी कायस्थले पनि चलचित्र असोज ११ गतेबाट आउने पुष्टी गरे । उनले भने-‘हो, असोज ११ गतेबाट चलचित्र रिलिज गर्ने निर्णय भएको छ । दशैको समयमा २ वटा नेपाली चलचित्र रिलिज हुँदा खासै फरक पर्दैैन ।’
नवल नेपाल निर्देशित चलचित्रमा शिल्पा पोख्रेल, पुष्पल खड्का, पृथ्वीराज प्रसाइको मुख्य भूमिका छ । यो मितिमा चलचित्र ‘छक्का पन्जा २’ आउने पक्का भैसकेको छ । अब, ‘छक्का पन्जा २’ले सोलो रिलिज नपाउने भएको छ ।

