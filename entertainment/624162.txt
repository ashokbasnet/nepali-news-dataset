महिला निर्देशकः सुचित्रा श्रेष्ठदेखि झरना थापासम्म को कति सफल ?
काठमाडौं । नेपाली समाजमा जस्तै फिल्म उद्योगमा पनि पुरुषको बोलबाला छ । त्यसमा पनि फिल्म निर्देशनको कुरा गर्दा महिलाहरुको उपस्थिति नाजुक छ ।
इतिहासदेखि आजका दिनसम्म आइपुग्दा महिला निर्देशकहरु औंलामा गन्न सकिने मात्र छन् । यद्यपि, पछिल्लो समय केही महिला निर्देशनको आगमन भएको छ । उनीहरुले बनाएका फिल्मलाई दर्शकले मन पनि पराएका छन् ।
नेपाली फिल्ममा पहिलो महिला निर्देशकको कुरा गर्दा सुचित्रा श्रेष्ठको नाम आउँछ । उनले ‘प्रेमयुद्ध’ नाम राखेर चलचित्र बनाउँदैखेरी राम्रो चर्चा भएको थियो । तर उक्त चलचित्र व्यापारिक रुपमा असफल भएपछि सुचित्रा हराइन् ।
पछिल्लो समयमा महिलाले निर्देशन गरेका चारवटा फिल्म दर्शकमाझ आए । आउनुस, यी निर्देशकको छोटो चर्चा गरौं ।
ब्यापारमा रेकर्ड ब्रेक गरिन् दिपाश्रीले

आम्दानीका हिसाबले समग्र नेपाली चलचित्र उद्योगको ५० वर्षको रेकर्ड ब्रेक गरेकी थिइन् दिपाश्री निरौलाले । अहिलेसम्मकै धेरै ब्यापार गर्ने फिल्मकी निर्देशकको रुपमा चिनिन्छन् दीपाश्री । प्रारम्भमा केही फिचर फिल्ममा समेत अभिनय गरेकी दिपाश्री पछिल्लो समय काँचको पर्दा र स्टेज कार्यक्रममा ब्यस्त थिइन् ।
हाँस्य टेलिश्रृङ्खला ‘तीतो सत्य’ मा अभिनय र सहायक निर्देशक भएर काम गरेकी दिपाश्री ‘तीतो सत्य’ प्रशारण बन्द भएपछि फिचर फिल्म निर्देशनमा प्रवेश गरेकी थिइन् । चलचित्र ‘छक्कापञ्जा’ वाट निर्देशनमा डेब्यु गरेकी दिपाश्रीले आम दर्शकलाई मन पर्ने फिल्म बनाएर देखाइदिइन् । फिल्मले १५ करोड बढी ब्यापार गरेको छ ।
दिपाकै निर्देशन रहेको दोस्रो चलचित्र ‘छक्का पञ्जा-२’ लाई दर्शकले कत्तिको मन पराउछन्, अहिल्यै भन्न सकिन्न । तर, धेरै पुरुष निर्देशक ‘छक्का पञ्जा’को ब्यापारबाट लोभिने गरेका छन् । राम्रो फिल्म यसरी बनाउन सकिन्छ भनेर एउटा सन्देश दिएकी छिन् दिपाश्रीले ।
पहिलो फिल्मबाटै सफल झरना

दुई दशकदेखि अभिनयमा सक्रिय झरनाले आफ्नै निर्देशनमा पहिलो पटक ‘ए मेरो हजुर-२’ निर्देशन गरिन् । केही नयाँ र केही पुराना कलाकारलाई अभिनय गराएको ‘ए मेरो हजुर-२’ युवा पुस्ताका दर्शकले निकै मन पराएका छन् ।
अभिनयमा स्थापित हुन ‘ए मेरो हजुर’ले भुमिका खेलेको धारणा राख्ने झरनाले फिल्मको स्त्रिmप्ट लेख्न मात्रै दुई वर्ष बढी खर्च गरेकी थिईन् ।
तीन महिनाको वर्कसपपछि सुटिङ सुरु गरेकी झरनाले मेहनतकै कारण आफु सफल भएको अनुभव गरेकी छिन् ।
‘मेरो मात्रै हैन सिंगै टिमको मेहनतले हामी सफल भएका हौं,’ झरनाले भनिन् ‘हामी सफल हुनुमा दर्शकको पनि हात छ ।’ विभिन्न चलचित्रको सुटिङमा जाने क्रममा उनले दर्शकहरुलाई सोध्ने गरेकी थिइन्, ‘तपाईंलाई कस्तो चलचित्र मन पर्छ ?’ दर्शकले भनेको जवाफलाई मनमा राखेकी झरनाले दर्शकको भावना अनुरुप चलचित्र बनाउने प्रयास गरेकी छिन् । नायिका साम्राज्ञी राज्यलक्ष्मी राणाको अभिनयको भन्दा कम चर्चा छैन, निर्देशक झरनाको ।
निर्देशकलाई स्पटमै किकआउट गर्ने रेखा

रेखा थापा आकस्मिकरुपमा निर्देशक बनेकी थिइन् । आफ्नै लगानीमा ‘हिम्मतवाली’ नाम राखेर फिल्म निर्माणको तयारीमा जुटेकी रेखाले सुरुमा निर्देशकको जिम्मा श्याम भट्टराइलाई दिएकी थिइन् ।
सुदुरपश्चिममा सुटिङ सुरु भएको दुई दिनपछि निर्देशक भट्टराइको काम उनलाई चित्त बुझेन । निर्देशकले राम्रो काम गर्न नसकेको भन्दै फिल्मबाट निकालेको घोषणा गरिन् र फिल्मको बाँकी सुटिङ आफ्नै निर्देशनमा गरिन् । निर्देशकका रुपमा उनको डेब्यु फिल्मले धुमधडाक व्यापार गरेन । यसलाई औसत फिल्म मानिन्छ ।
‘हिम्मतवाली’पछि निर्देशनमै सक्रिय हुने घोषणा गरेकी गरेकी रेखाले अर्को चलचित्र निर्देशन गरेकी छैनन् ।
रेखा जस्तै एक्कासी निर्देशक बनेकी अर्की नायिका हुन् सृजना बस्नेत । गोबिन्द गौतमलाई निर्देशक लिएर ‘गुडलक’ नामक फिल्म बनाउने तयारीमा थिइन् सिर्जना । गोबिन्द अन्य फिल्ममा ब्यस्त थिए भने स्त्रिmप्ट फाइनल गर्नेदेखि कलाकार छान्ने कामसमेत सिर्जना आफैंले गरिन् ।
सुटिङ गर्ने दिनसम्म पनि निर्देशक सम्पर्कमा नआएपछि सृजना आफैले सुटिङ सम्पन्न गरिन् । यद्यपि फिल्म ब्यापारिक रुपमा सफल हुन सकेन ।
एउटै फिल्मबाट चिनिएकी निलु

हृदयघातका कारण केही दिनअघि निधन भएकी स्व. निर्देशक निलु डोल्मा शेर्पा निर्देशित चलचित्र ‘हाउ फन्नी’ नेपाली फिल्मको अर्काइभमा राम्रो फिल्मको रुपमा स्थापित छ ।
पूर्व मिस नेपाल माल्भिका सुब्बाको लगानी रहेको ‘हाउ फन्नी’ मा केकी अधिकारी, प्रियंका कार्की, दयाहाङ राइ, अनुप विक्रम शाही, निशा अधिकारीलगायतले अभिनय गरेका थिए । कमेडी जनरामा फिल्म निर्देशन गरेकी निलुले यो फिल्मबाट निकै सम्भावना देखाएकी थिइन् । तर, अल्पायूमै उनको निधन भयो ।
फिल्ममा मौलिकताको खोजी गर्ने निलुकै निर्देशन रहेको सर्ट मुभी ‘कागज’ले अन्तर्राष्ट्रिय रुपमै चर्चा पाएको थियो ।

