ज्योतिषीको भरमा चलचित्रकर्मी, साइत हेरेरै गरिन्छ पोष्टर रिलिजदेखि फिल्म प्रदर्शन

चलचित्र ‘ए मेरो हजुर २’को ट्रेलर रिलिज र चलचित्र ‘छक्का पन्जा २’को गीत रिलिजको समय एकैदिनमा पर्‍यो । दुबै टिममा कार्यक्रमको समय सार्ने बिषयमा छलफल पनि भयो । तर, दुबै कार्यक्रम एकैदिनमा आयोजना भयो ।
यसको मुख्यकारण थियो, दुबै टिमले ज्योतिषीबाट लिएको समय । ‘छक्का पन्जा २’को ‘नाइलनको सारीमा’ बोलको गीतको रिलिज बिहान ८ बजेर ५ मिनेटमा युटुबमा गरियो । जबकी, पत्रकारलाइ युटुबमा गीत आइसकेपछि मात्र हलमा देखाइएको थियो । यसको पछाडिको मुख्यकारण थियो, ज्योतीषले दिएको समय ।
अष्ट्रेलियाका एक ज्योतिषसँग चलचित्रको लागि शुभ समय हेरेकाले पनि यसको निर्माणपक्षले ज्योतिषीले भनेकै समयमा युटुबमा गीत रिलिज गरेको थियो । यस्तै, चलचित्र ‘ए मेरो हजुर २’को ट्रेलर रिलिज पनि ज्योतिषीले दिएकोसमय अनुसार गरिएको थियो ।
नायक रमेश उप्रेतीेले चलचित्र ‘ऐश्वर्य’को टिजर रिलिज बिहानै ८ बजे नै गरिसकेका थिए । उनलाइ पनि ज्योतिषीले सोही समय दिएकाले युटुबमा ८ बजे अगाडि नै टिजर रिलिज गरिएको थियो । पोष्टर रिलिजको हकमा पनि उनले सोही हतारो गरे । जसले गर्दा ज्योतिषीले दिएको समय टर्छ भन्ने हतारोमा पोष्टरमा प्रदर्शन मिति कात्तिक ९ गते हुनुपर्नेमा कात्तिक २ गते भएको थियो ।
नायिका रेखा थापाले निर्माण गरेको चलचित्र ‘रुद्रप्रिया’को ट्रेलर सोमबार बेलुकी ४ बजेर २५ मिनेटमै गरियो । यो समय पनि ज्योतिषीले दिएका थिए । नेपाली चलचित्रको नाम जुराउनेदेखि प्रदर्शन मिति तोक्ने सम्मको समय अहिले ज्योतिषीको अनुसार हुन थालेको छ । विशेषगरि, ज्योतिषीले चलचित्रको कथावस्तु लेख्ने समयदेखि रिलिजको समय हेरिदिने र सोही अनुसार भनिदिने भएकाले पनि चलचित्रकर्मी मनदेखि सन्तुष्ट हुन्छन् । यसैले, उनीहरु ज्योतिषीकै कुरा अनुसार चलचित्रको कथा लेख्ने, सुटिङ सुरु गर्ने, प्रचार सामाग्री रिलिज गर्ने काम गरिरहेका छन् ।
नायिका झरना थापाले निर्देशन गरेको पहिलो चलचित्र ‘ए मेरो हजुर २’ बम्पर हिट भयो । आखिर, ज्योतीष समय अनुसार काम गर्दा चलचित्र हिट हुने हो कि के हो, हामीले उनलाइ यो प्रश्न गर्‍यौ । जसमा झरना भन्छिन्-‘हामीले सानैबाट घरमा भगवान्को आरधना गर्‍यौ भने सफल भइन्छ भनेर सिकेका छौ । त्यसैले पनि भगावनप्रति आस्था राखेर काम गर्ने बानी बसेको हो । फेरि, ज्योतिष विज्ञानले राम्रो भाइब्स आउने दिनमा काम गर्दा सबैकुरा राम्रो हुन्छ भन्छ । यसैले पनि हामी राम्रो भाइब्स आउने दिनमा काम गर्न चाहन्छौ ।’ तर, चलचित्र राम्रो नबनाएसम्म दर्शक हलसम्म नआउने झरनाको वुझाइ छ ।
यता, चलचित्र ‘छक्का पन्जा २’का निर्माता तथा कलाकार दीपकराज गिरी भन्छन्-‘म ज्योतिष विज्ञानमा त्यती साह्रो विश्वास गर्दिनँ । तर, हामी पुरुषहरु महिलाको प्रेसरमा हातभरी औठी लगाउँछौ । दीपाजी ज्योतीष शास्त्रमा धेरै विश्वास गर्नुहुन्छ ।’
दीपकका अनुसार, उनी चलचित्र चल्नका लागि भगवान् र चलचित्रको कथावस्तुमा विश्वास गर्छन् । ज्यातिषीले दिएको समय अनुसार किन अगाडि बढ्नु भएको भन्ने प्रश्नमा उनले भने-‘चलचित्र क्षेत्रमा अरुको बारेमा धेरै नकारात्मक कुरा सोच्ने मानिस छन् । ज्योतिषीले दिएको समय अनुसार काम गर्नुको कारण नकारात्मक भाइब्स मार्न पनि हो । कसैले, हाम्रो चलचित्रको बारेमा नराम्रो सोचेको छ भने सही समयमा काम गर्दा त्यो भाइब्स मर्छ ।’ ग्रहलाइ विज्ञानले पनि स्विकार गरेकाले सही समय हेर्न आवश्यक रहेको उनले बताए ।
हुनत, ज्योतिषीले दिएको समयमा हरेक काम गरेका सबै चलचित्र चलेका छन् भन्ने होइन । तर, धेरै चलचित्रकर्मी ज्योतीष विज्ञानको अन्सार चलचित्रको विभिन्न काम गरिरहेका छन् । जसमा, कोही सफल भएका छन् त कोही असफल । सही समयमा काम गर्दा प्रतिफल राम्रो आउने धेरैको वुझाइ छ ।
तर, चलचित्र सफल हुनका लागि राम्रो बन्नुपर्छ । राम्रो बन्नका लागि सबैभन्दा पहिला कथावस्तु नै पावरफूल बन्नुपर्छ भन्ने कुरा विर्सन भने हुँदैन ।

