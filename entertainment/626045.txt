नायिका सारिका अब ‘गायिका’, सार्वजनिक भयो ‘मोहनी’

केही चलचित्रमा अभिनय गरेकी नायिका सारिका घिमिरे अब गायिका बनेकी छिन् । केही नायिकाहरुले गीत गाउने प्रचलन बढ्दै गएको समयमा सारिकाले भने एल्बम नै सार्वजनिक गरेकी छिन् । सारिकाको ‘मोहनी’ एल्बमको काठमाण्डौमा विमोचन गरियो ।
संगीत तथा नाट्य प्रज्ञा प्रतिष्ठानका उप-कुलपति एंव संगीतकार शम्भुजित बाँस्कोटा, पत्रकार तथा गीतकार शान्तिप्रिय, गायिका संगीता राना, संगीतकार राजु सिंह, चलचित्र पत्रकार संघकी उपाध्यक्ष गीता अधिकारी, संगीतकार सन्तोष श्रेष्ठ, अर्जुन पोखरेल, गायिकाकी आमा रमा घिमिरेले एकसाथ एल्बमको विमोचन गरेका थिए ।
एल्बममा रमेश थापा मगरको शब्द तथा जीतेन लेप्चाको संगीत रहेको ‘के देखेर माया लायौ’, शान्तिपि्रयको शब्द तथा दीपक शर्माको संगीत रहेको ‘मुलको पानी’, सारिका घिमिरेको शब्द तथा संगीत रहेको ‘छमछम’, सारिका घिमिरे कै शब्द तथा डेनी निरौलाको संगीत रहेको ‘सान्नानी’ बोलका गीतहरु समावेश छन् ।
एल्बम विमोचन कार्यक्रममा ‘के देखेर माया लायौ’ बोलको गीतको भिडियो समेत सार्बजनिक गरिएको थियो । भिडियोमा सारिका र पुष्पल खड्काले मोडलिङ गरेका छन् । सुव्रतराज आचार्यले यो भिडियोको निर्देशन गरेका हुन् । गायिका घिमिरेले अभिनय र गायनलाइ एकसाथ अगाडि बढाउने बताइन् ।


