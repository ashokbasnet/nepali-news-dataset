दमकमा दीपाले भनिन्-‘छक्का पन्जा २’ले ‘छक्का पन्जा’को रेकर्ड तोड्छ

आगामी असोज ११ गतेदेखि प्रदर्शनमा आउन लागेको बहुप्रतिक्षित चलचित्र ‘छक्का पञ्जा-२’ को टोलीले प्रचारप्रसारका लागि बिहीबारदेखि मोफसलको दौडाह सुरु गरेको छ ।
झापाको दमकमा ‘एक्सप्रेस कमेडी टुर’ गर्दै टोलीले मोफसल दौडाह सुरु गरेको हो । शुक्रबार इटहरी, शनिबार हेटौँडा, आइतबार नारायणगढ, सोमबार बुटबल हुँदै पोखरासम्म टोली पुग्ने कार्यक्रम छ । दमकमा भएको कार्यक्रममा सयौंं दर्शकको उपस्थिति रहेको थियो ।
एक्सप्रेस कमेडी कार्यक्रमपछि भएको पत्रकार सम्मेलनमा बोल्दै चलचित्रकी निर्देशक दीपाश्री निरौलाले चलचित्रले रिलिज हुनु अगावै लाखौं दर्शकको ध्यान तान्न सफल भइसकेको बताइन् ।
साथै, उनले ‘छक्का पञ्जा-२’ ले अघिल्ला चलचित्र भन्दा बढी सफलता हासिल गर्ने पनि विश्वास व्यक्त गरिन् । ‘छक्का पञ्जा-२’ले हलमा गएका दर्शकलाई निराश बनाउँदैन’, उनले भनिन्,-‘चलचित्र नसकिञ्जेल दर्शक हाँसिरहनेछन् ।’
चलचित्रका मुख्य कलाकार एवम् निर्माता दिपकराज गिरीले चलचित्रले नयाँ पुस्ताको कथा बोकेको बताए । ‘छक्का पञ्जा’को सिक्वेल भएपनि विषयवस्तु विल्कुलै फरक छ’, उनले भने, ‘सामाजिक विषयमाथि बनेको यो चलचित्र दर्शकले एकदमै रुचाउनेमा हामी विश्वस्त छौं ।’ उनका अनुसार चलचित्र १ करोड ५० लाख रुपैयाँको लगानीमा तयार भएको छ ।
चलचित्र प्रचारका लागि कलाकार केदार घिमिरे, जितु नेपाल, नायिका प्रियंका कार्की, वर्षा राउत, स्वरुपपुरुष ढकाल लगायतको टोली अहिले मोफसल दौडमा छ ।

