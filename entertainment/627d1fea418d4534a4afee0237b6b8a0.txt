करिश्मालाई हाँस्य व्यंग्य प्यारो

काठमाडौं, भदौ ३ - सिनेमामा उनी राजेश हमालसँग खुबै सुहाउँछिन् । नयाँ पुराना धेरै नायकहरुसँग उनले चलचित्रको पर्दामा रोमान्स गरेकी छिन् ।
उमेरले ४० नाघेपनि उस्तै सुन्दरी देखिन्छिन, जत्ति पहिले देखिन्थिन् । उनी हुन्, करिश्मा मानन्धर ।
पर्दामा हमालसँग खुब ‘म्याचिङ्ग जोडी’ भनेर भनिए पनि उनी आफू भने हरिवंश आचार्य र मदनकृष्ण श्रेष्ठलाई आफ्नो मनपर्ने असली हिरो मान्छिन् । हमालसँग पर्दामा निकै सुहाउँने भएपनि कुनै कार्यक्रममा आमनेसामने हुँदा भने करिश्मा र राजेशको बोलचाल हुँदैन ।
‘मेरो नजरमा कोही हिरो हो त त्यो मदन र हरिवंश दाई नै हो’ करिश्मा भन्छिन् ‘आज आएर मलाई पनि लाग्दैछ कि म किन हाँस्यकलाकार नबनेर नायिका बनेछु, हाँस्यकलाकार बनेको भए मह झै सुपरस्टार हुन्थें कि ?’
सदावहार नायिका करिश्मा मानन्धर ‘मह’ निर्देशित टेलिश्रृंखला ‘१५ गते’ बाट आफू निकै प्रभावित रहेको बताउँछिन् । समाज परिवर्तनमा हाँस्यब्यंग्यले निकै ठूलो भूमिका खेलेको उनको बुझाई छ ।
अरु कलाकारभन्दा हाँस्य कलाकारहरुले नै अधिकांश दर्शकको मन जितेको उनी सुनाउँछिन् । भन्छिन् ‘नेपाली कलाकारिता क्षेत्रमा हाँस्यब्यंग्यले निकै ठूलो ठाउँ ओगटेको छ, हाँस्यब्यंग्यका कलाकारहरु नै अहिलेका सुपरस्टारहरु हुन् ।’
नेपाली दर्शक स्रोताको मनमा हाँस्यब्यंग्यले ८० प्रतिशत ठाउँ लिएको बताउँदै उनले भनिन् ‘चलचित्र र अन्य क्षेत्रका कलाकारले दर्शकको मनमा जम्मा २० प्रतिशत मात्र ठाउँ लिएका छन् ।’ हाँस्यकलाकरलाई मात्र नभएर कुनै पनि मानिसमा ‘सेन्स अफ ह्युमर’ हुनुले उसको व्यक्तित्वमा ठूलो प्रभाव पार्ने उनको बुझाई छ ।
नायिका करिश्मालाई फुर्सदमा लाईट कमेडी फिल्महरु हेर्न मन पर्छ रे । टेलिभिजन शोहरु पनि कमेडी मनपर्ने उनी हाँस्दै सुनाउँछिन ।
हाँस्य कलाकारहरुले आफ्नै बारेमा ब्यंग्य गर्दा उनलाई झन् मज्जा लाग्छ । उनी भन्छिन् ‘मेरो नाम लिएर हाँस्यकलाकारहरुले  कमेडी गर्दा मलाई स्पेशल फिल हुन्छ, अवार्ड नै जितेझैं लाग्छ ।’ उनले महिला हाँस्यकलाकार दिपाश्रीको प्रशंसा गर्न पनि छुटाईनन् । ‘दिपाश्रीको कामले सबैको मन जितेको छ’ उनले भनिन् ।
करिश्मा यतिबेला दुई चारवटा विज्ञापनको सुटिङ्गमा ब्यस्त छिन् । त्यस्तै केही दिनपछि नै उनी चलचित्र ‘वान वे’ को लागि ब्यस्त हुनेछिन् । उनी अभिनित चलचित्र ‘किन किन’ यतिबेला प्रदर्शन भईरहेको छ ।
–अर्जुनकुमार संग्रौला/उज्यालो ।
