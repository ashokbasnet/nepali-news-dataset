‘चेप्टे चेप्टे पेरुङ्गो’को कुरा गर्दै दया र दीया

चलचित्र ‘ह्याप्पी डेज’को एक लोक शैलीको गीतको भिडियो रिलिज गरिएको छ । नेपाली चलचित्रमा लोकलयका गीतहरु समावेश भैरहेको समयमा निर्देशक मिलन चाम्सले पनि आफू निर्देशित यो चलचित्रमा लोक भाकालाइ नै समावेश गरेका छन् ।
‘चेप्टे चेप्टे पेरुङ्गो’ बोलको गीत दशैं तथा तिहारमा घर–घरमा घन्किने अड्कल लगाउन सकिन्छ । यो गीतमा राजनराज सिवाकोटी र अन्जु पन्तको स्वर, राजनराज सिवाकोटीकै शब्द तथा संगीत छ ।
यो गीतको भिडियोमा चलचित्रका मुख्य कलाकार दयाहाङ राइ र दीया पुनलाइ फिचरिङ गरिएको छ ।
नृत्यमा कमजोर रहेका दयाहाङले नृत्य गरेका चलचित्रका गीतका भिडियो अहिले एकपछि अर्को सार्वजनिक भैरहेका छन् । चलचित्रमा भने दयाहाङ राइ, प्रियंका कार्की, संजय गुप्ता, विक्की जोशी लगायतका कलाकारको मुख्य भूमिका छ । चलचित्रमा सम्राट बस्नेतको एक्सन, कविराज गहतराजको कोरियोग्राफी छ । चलचित्रमा वीपी खनाल, भवानी शर्मा, हिराल जोशी, मिलन चाम्सको लगानी छ । चलचित्रको प्रदर्शन मिति भने तय गरिएको छैन ।


