अहँ, अहिल्यै त लेखक बन्दिनः केकी अधिकारी
नेपाली सिनेवृत्तमा पढन्तेहरुको सूची लामो छैन । अर्थात थोरै सेलिब्रेटी छन्, जो पठन संस्कृतिमा भिजेका छन् । ति सेलिब्रेटीको पंक्तिमा पर्छिन्, अभिनेत्री केकी अधिकारी ।
केकी पुस्तक-प्रेमी छिन् । बजारमा आएका नयाँ पुस्तक सकेसम्म छुटाउँदिनन्, छानीछानी खरिद गर्छिन् । लुगा वा जुत्ता किन्दा मूल्यको हिसाब गर्ने केकी कितावको किन्दा दोहोरो कुरा पनि गर्दिनन् । पछिल्लो समय अनलाइन सपिङ मार्फत किताब किन्न बानी परेकी केकीसंग अनलाइनखबरले गरेको पुस्तक संवादः
अहिले कुन पुस्तक पढ्दै हुनुहुन्छ ?
पाउलो कोहेलोको पुस्तक पढेर भर्खरै सिध्याएँ ।
नेपाली पुस्तक ?
बुद्धिसागरको फिरफिरेपछि अरु पढ्न भ्याएको छैन । अब अलि फुर्सद निकालेर पढ्छु ।
कहाँ किन्नु हुन्छ किताव ?
१ वर्षयता अनलाइनबाटै मगाउन थालेको छु । अहिले पसलतिर जाने झन्झट टरेको छ ।
केको आधारमा पुस्तक छनौट गर्नुहुन्छ ?
अनलाइनहरुमा हेर्छु । वेस्ट सेलरको सूचीले पनि किताब छान्न सहयोग पुग्छ । बाबाले पनि सुझाव दिनुहुन्छ । पत्रिकामा छापिएको समिक्षाले पनि पुस्तक छान्न सहयोग पुर्‍याएको छ ।
समग्रमा कस्ता छन् अहिलेका नेपाली साहित्य ?
विभिन्न शैली भित्रिन थालेको छ । कुनै लेखकले नयाँ प्रयोग गर्नुभएको छ भने कतिले पुरानै शैलीलाई निरन्तरता दिनु भएको छ । कतिपय लेखकहरुले साना कुराहरुलाई पनि असाध्यै धेरै विष्लेषण गर्नु हुन्छ । जुनकुरा पढ्दा दिक्क लाग्दैन ।

मासिक कति खर्च हुन्छ होला किताबमा ?
मैले त्यसरी हिसाब गरेको छैन । लुगा वा जुत्ता किन्दा किन्ने कि नकिन्ने भनेर सोच्छु । तर, किताब किन्दा केही सोच्दिन, राम्रो किताब छ भने किनिहाल्छु ।
कुन बेला पढ्दा स्वाद पर्छ ?
मलाई प्राय दिउँसो घरमा बसेर पढ्दा मज्जा आउँछ । बेडमा लमतन्न सुतेर पढ्छु ।
पढन मन नलागेर बिचमै छोड्नु भएको पनि छ कि ?
त्यस्तो पनि छ । कतिपय किताब पढ्दै जाँदा दिक्क लाग्छ र कतिपय किताव पढ्दा नकारात्मक हुने हो कि भनेर डर लाग्छ । अनि प्याक गरेर राख्छु । त्यसरी राखेको किताब पनि धेरै छन् ।
तपाईंको घरमा धेरै किताब कसले किन्छ ?
धेरै किताब त बाबाले किन्नुहुन्छ । अनि म ।
बाबा र छोरीले एउटै किताब किन्नु भएको छ कि छैन कहिल्यै ?
छ । सेतो धर्ती बाबाले पनि किन्नु भएको रहेछ मैले पनि किनेर ल्याएँ ।
लेख्ने रहर पनि त लाग्छ होला ?
हरेक किताब पढिसकेपछि आफुलाई पूर्ण भए जस्तो लाग्छ । केही लेखौं लेखौं जस्तो लाग्छ । वेला वेलामा आर्टिकल पनि लेख्छु । तर, पुस्तकै लेख्ने सोच चाहीँ बनेको छैन ।
तपाईंमाथि पुस्तक लेख्नु पर्‍यो भनेर कोही आएको छ कि छैन ?
अहिलेसम्म त्यसरी त कोही आएको छैन । तर, प्रकाशकहरुले तपाईं लेख्नु हुँदो रहेछ, किताब लेख्नुस् भन्नुहुन्छ । तर, तत्काल मेरो लेखक बन्ने कुनै सम्भावना छैन ।
तपाईंको विचारमा पढ्नै पर्ने ३ वटा नेपाली पुस्तक ?
कृष्ण धरावासीको राधा, बुद्धिसागरको कर्णाली ब्लुज र अमर न्यौपानेको सेतो धर्ती पढ्न पर्ने पुस्तक हुन् ।
तपाइसँग कति किताबको संग्रह होला ?
किताब त निकै धेरै छन् । गनेकै छैन ।
तपाइको किताब लगेर फिर्ता नगर्नेहरु कति होलान् ?
किताब लगेर फिर्ता नगर्नेहरु दुई-चार जना छन् । मैले पनि एकदुईटा किताब फिर्ता गर्नुपर्ने छ ।

