राजनराजको तीन वर्षको मेहनतः कुटुमा कुटु

काठमाडौं, जेठ २० – सिनेमा ‘दुई रुपैयाँ’ मा समावेस ‘कुटुमा कुटु’ अहिले युट्युबमा हिट भएको छ । गीतले नेपाली संस्कृतिको जगेर्ना गरेको भन्दै धेरैले खुशी व्यक्त गरेका छन् । धेरैले गीतमा फिचरिङ गरिएका अभिनेता तथा निर्देशक निश्चल बस्नेत र स्वस्तीमा खड्का लगायतका कलाकारको कामको तारिफ गरेका छन् ।

तर यो गीतको भिडियोमा निश्चल, स्वस्तीमा र अन्य कलाकारहरुले जति मेहनत गरेका छन् त्यो भन्दा धेरै मेहनत गरेर गायक तथा संगीतकार राजनराज सिवाकोटीले यो गीत  तयार पारेका हुन् । ‘वडा नम्बर ६’ र ‘छक्का पञ्जा’का लागि ‘सुर्के थैली’ र ‘पूर्व–पश्चिम रेल’ जस्ता गीत बनाईसकेका राजनराजको यतिबेला दुईवटा गीतहरु चर्चामा छन् । ‘कुटुमा कुटु’ सँगै उनले बनाएको ‘टाकन टुकुन’ लाई पनि दर्शकले रुचाएका छन् जुन गीत ‘कमलेको बिहे’ नामक सिनेमामा समावेश गरिएको छ ।
यी गीतले राजन राजलाई थप उचाई दिएका छन् । पछिल्लो समयमा उनको नाम आउने बित्तिकै नेपाली मौलिक गीत सुन्न पाइने भयो भनेर खुसी हुनेको सङख्या पनि ह्वात्तै बढेको छ । खासमा राजनरान गीत बनाउँदा के कस्ता कुराहरुमा ध्यान दिन्छन् त ? यसै विषयमा हामीले उनीसँग कुराकानी गरेको एक सामग्री ।
अहिलेको सफलता र चर्चालाई कसरी हेर्नुभएको छ ?
मैले चर्चा परिचर्चाको कुरालाई खासै ध्यान दिएको छैन । अहिले सम्म सबैको प्रतिकृया राम्रो आइरहेका छ । संगीतकर्मी, चलचित्रकर्मी, कलाकारहरु सबै जनाले राम्रो भएको कुरा सुनाउँदा मलाई खुशी लागेको छ ।
गीत तयार पार्दा के कुरामा ध्यान दिनुहुन्छ ? राजनराजको गीतमा फरकपन हुन्छ भनिन्छ नि ?
मैले संगीत क्षेत्रमा केही पनि फरक पन ल्याएको छु जस्तो लाग्दैन । हाम्रो पुरानो मौलिक, लोक शब्द र संगीतलाई प्रयोग गरेको हुन्छु । त्यो कारण पनि फरक सुनिएको होला । विषेश त शब्दमा ध्यान दिने मेरो बानी छ । राम्रो गीतको लागि शब्द अत्यन्तै महत्वपूर्ण पाटो हो । त्यस पछि मेलोडी पनि अहिलेको पुस्ताले रुचाउने खालेको चाहिन्छ । एरेन्जमेन्ट गर्दा हामीले मोडन तरिकाबाट फ्युजन गर्ने गरेको छु । यहि कारण हुनसक्छ मेरा गीतबाट दर्शक श्रोतालाई नयाँ टेस्ट आएको होला ।
‘कुटुमा कुटु’ बनाउन कति समय खर्चिनु भयो ? 
यो गीतको सुरुवात गरेको दुई वर्ष अगाडि देखि नै हो । यो गीतको दुई तीन लाईन शब्द लेखेर मेलोडी कम्प्लीट गरेर राखेको थिएँ । अनि कुन समयमा यो गीतले उचित स्थान पाउँछ  भन्ने पर्खाईमा थिएँ म । दर्शक, श्रोताको माग भएको खण्डमा यो गीतलाई सार्वजनिक गर्ने तयारीमा थिएँ । अहिले त्यो काम पुरा भएको छ । यो गीतको सबै काम सकाउँदा त तीन वर्ष नै भेट्यो । मेहनत गरे अनुसार दर्शकको साथ पाएको छु । खुशी लागेको छ ।  
‘वडा नम्बर ६’ र ‘छक्का पञ्जा’का लागि सुपरहिट गीत दिएको मान्छे, ’छक्का पन्जा-२’ मा हुनुहुन्न नि किन ?
‘छक्का पन्जा-२’ मा म रहने नरहने आधिकारी जानकारी आएको छैन तर चलचित्र छायाँकनमा गईसकेका कारण म छैन भन्दा पनि हुन्छ । यसको कारण केही पनि हैन । दीपा दिदी र दीपक दाई मेरो प्रिय हुनुहुन्छ । उहाँहरुले मलाई ‘वडा नम्बर ६’ र ‘छक्का पञ्जा’मा मौका दिनुभयो त्यो नै ठूलो कुरा हो । अहिले उहाँहरुको कथा अनुसार मेल नखाएका कारण म ‘छक्का पञ्जा २’ मा छैन । मलाई ‘छक्का पन्जा-२’ को कथा नै फरक धारको रहेको छ भन्ने जानकारी दीपक दाईले दिनु भएको थियो ।  ‘छक्का पन्जा २’ म मा नरहनुको कारण कथा मेल नखाएर हो ।
तपाईँले बनाएका प्राय गीतका भिडियोहरु उस्तै-उस्तै बनेका हुन्छन् किन ?
उस्तै-उस्तै भन्नाले भिडियोको डिजाईन उस्तै हुन्छ । गीतको पनि डिजाईन उस्तै हो । हामीले गीत बनाउँदा, मादल, सारङगी, मुरली, गिटार सधैँ त्यहि प्रयोग गरिरहेका हुन्छौँ । मात्र त्यसको प्रस्तुतिलाई फरक बनाउने हो । मेलोडी फरक बनाउनी हो । फ्रेम त त्यहि नै बन्छ । भिडियोको पनि त्यहि हो । कलाकारहरु परिवर्तन हुन सक्छन् । कोरियोग्राफीको डिजाईन परिवर्तन हुन सक्छ । 
दर्शक श्रोताको माग अनुसार निर्देशक निर्माताहरुले पनि काम गर्नै पर्यो । दर्शक श्रोताको रुची अनुसार गर्दा यस्तो हुन गएको होला । 
त्यसैले उस्तै-उस्तै भन्दा पनि त्यो एउटा शैलि हो । राजनराज सिवाकोटीको संगीत भनौ या कोरियोग्राफरको शैलि त्यो चाहि दर्शक स्रोतालाई मन परेको शैलि भनेर बुझ्नुपर्छ ।  
गीतलाई सुरु गर्दा कसरी गर्नुहुन्छ ? 
मैले कुनै पनि गीत सुरु गर्दा आफूलाई सुन्यमा राखेर काम गरेको हुन्छ । म जिरोमा छु , रित्तो छु , म संग केही पनि छैन भन्ने हिसाबले काम सुरु गरेको हुन्छु । कुटुमा कुटु र टाकन टुकुन पछि मलाई मैले पनि केही दर्शकको मन जित्न सकेको रैछु भन्ने महसुश भएको छ । यो कुराले मलाई, मैले अझ राम्रो गर्नुपर्छ भन्ने उत्साह र प्रेरणा दिएको छ । 
उज्यालो र forseenetwork.com को सहकार्य
