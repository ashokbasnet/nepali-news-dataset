दशैंमा घर जान नपाउनेले सुन्नैपर्ने गीतहरु
‘विछोडको पीडा नसकी खप्न दशैंको बेलामा
तिमीलाई भेटन आउँदैछु फर्की रमाइलो गाउँमा’
स्वर सम्राट नारायण गोपालले गाएका यी पँक्तीहरु झैं दशैंको बेलामा आफन्त र प्रियजनलाई भेटन विदेशबाट देश अनि शहरबाट गाउँ र्फकनेहरुको लर्को लागिरहेको छ ।
लामो दुरीका बस, माइक्रो अनि हवाइ उडानहरु प्याक छन् । सरकारी आँकडा अनुसार यो वर्ष दशैंमा २० लाख बढी ब्यक्ति काठमाडौंवाट बाहिरिएका छन् ।
हुन पनि शारदीय सुवास फैलदै गर्दा दशैं छेकोको मौसम पनि लोभलाग्दो हुन्छ । न उतिसारो गर्मी, न जाडो । वर्षौ शहरमा बसेकाहरु पनि गाउँमा गएर रमाउने चलन हुन्छ । काठमाडौं मात्रै हैन, पोखरा, बिराटनगर, नारायणगढ, बुटवल, नेपालगञ्जलगायतका शहरमा हुनेहरु पनि दशैं मान्न गाउँ जाने गरेका छन् ।
स्वदेशमा मात्रै हैन विदेशमा बस्नेहरु पनि सकेसम्म दशैंकै अवसर पारेर घर आउन चाहन्छन् । कतार, दुबईलगायत खाडी मुलुकमा बसेर भविष्य बनाउने योजना बनाइरहेका मात्रै हैन युरोप अमेरिकामा बसेर समुन्नत जीवन बाँच्ने योजना बनाइरहेकाहरु पनि दशैंमा घर पुगेकै हुन्छन् । अझ, दशैं र तिहारकै वरपर नेपालमा ‘एनआरएन सम्मेलन’ पनि हुने भएकाले स्वदेश र्फकनेहरुको बाक्लै घुइचो लाग्छ ।
यसो भन्दैमा सबैले गाउँ गएर परिवारसँग रमाउन पाउँछन भन्ने हैन । काम, जिम्मेवारी र अन्य विविध बाध्यताका कारण दशैंमा विदेशबाट देश या शहरबाट गाउँ र्फकन नपाउनेहरु पनि हुन्छन् ।
हो, आफ्नो घर जान नपाएर नियास्रीएका ति मनहरुमा मल्हम दल्न कलाकारहरुले अनेक गित रचेका छन् ।  जो आफ्ना घर जान पाएनन् तिनले दशैं तिहार समेटिएका गीत संगीत सुनेर भएपनि दशैंको न्यास्रो मेटनसक्छन् ।

विष्णु माझी र पशुपति शर्माको स्वर रहेको ‘रित्तो झोला’ बोलको गीतकै कुरा गरौं । यसमा दशैंमा विदा नमिलेर घर आउन नपाउनेहरुले मार्मिक कथा छ । प्रेमी विदेशमा काममा व्यस्त, यता स्वदेशमा उनकी प्रेमिका भने आफ्ना प्याराकै यादमा तड्पिएको भाव यसमा समेटीएको छ:
‘म त एक्लै गाउँ र बेसी
अहिले पनि फर्केन परदेशी’
विष्णु खत्री र अनुपा थापाको स्वर रहेको ‘जहाजको टिकट’ बोलको गीतले पनि विछोडकै पिडा ब्यक्त गर्छ । दशैंमा जहाजको टिकट नपाएर विदेशमै बस्न वाध्य नेपालीको पिडालाई यसमा व्यक्त गरिएको छ ।
गितमा पनि कतै सयपत्री फुलेका छन् । कतै धान झुलेका छन् । अनि कतै अम्बा पाकेका छन् । गाउँमा प्लाष्टिकको डोरीको पिङ बनाउने चलन भएपनि गीतमा बाबियोकै पिङको चर्चा छ ।
राजु परियार र जमुना रानाले पनि दशैं समेटेर गीत गाएका छन् । यसमा भने दशैं मान्न नपाउनेको पिडा छैन । बरु छुट्टी मिलाएर घरमा आएपछि परिवारै खुसी भएको प्रसंग छ ।
‘यसैपाली त आउनु भो घरैमा
पीङ खेलौला डाँडैको बरैमा…’
भिडियोमा बरको रुखमा हालिएको डोरी पिङमा झुण्डिदै गरेको दृश्यले एक पटक जोसुकैलाई गाउँ पुगेको आभाश दिलाउँछ ।
इन्द्र जिसी, जय देबकोटा, गोविन्द मधुर आचार्य लगायतको स्वर रहेको ‘परिवार’ शीर्षकको गीतमा छोराहरु नआउदा आमालाई दशैं नरमाइलो लागेको प्रसंग छ । खुमन अधिकारी र गायत्री थापाको ‘निधारैमा रातो टिका’ले पनि दशैको महत्वलाई प्रष्ट पारेको छ ।
नेपाली गायक गायिकाद्धारा गाइएका यस्ता थुप्रै गीत छन्, जसमा दशैं, तिहार, देउसी भैली लगायतको भाव समेटिएको छ । इन्टरनेटको पहुँचमा हुनेहरुले युट्युबमा सर्च गरेपछि मनपर्ने गीत प्रसस्तै भेट्न सक्नुहुन्छ । दशैंमा घर आउन पाउनु भएको छैन भने मन परेको गीत सुन्नुस् र रमाउनुस् ।






