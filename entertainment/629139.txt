दशैंमा खुमनले खुवाउने भए चुकाउनी
काठमाडौं । अघिल्ला दुई वर्ष खुमन अधिकारीको दशैं विदेशमै बिते । चाडवाडमा प्रायः घरमै हुने खुमनले साथीभाइकै सल्लाहमा दुईटा दशैं विदेशमा मनाएका थिए ।
‘इन्जोई गर्न सकिनँ,’ खुमनले भने, ‘घरमा जस्तो मज्जा त कहीँ गएर पनि हुँदो रहेनछ ।’
विदेशमा केही पल रमाए पनि टीकाको दिन उनलाई घरको धेरै सम्झना आयो । घरमै सबैजना जम्मा भए होलान् । मिठो परिकार खाएर रमाइरहेका होलान् जस्तो लागिरह्यो ।
स्याङ्जा कालीगण्डकी गाउँपालिकाका खुमनको दशैं यसपाली भने घरमै बित्नेछ । टीकाको दिनसम्म घरमै बसे पनि एकादशीपछि भने स्वदेशमै आयोजना हुने कार्यक्रममा उनले सहभागी हुनुपर्नेछ । उनको सेड्युलमा यसपाली मावली परेको छैन । पूर्णिमाको दिनसम्म भएपनि ससुराली चाहीँ पुग्ने कार्यक्रम छ ।
‘दशैंको सबैभन्दा सुन्दर पक्ष आशिर्वाद हो,’ उनी भन्छन्, ‘ठूलाबडाबाट आशिर्वाद लिँदा निकै रमाइलो लाग्छ । मान्यजनले दिएको आशिर्वाद लाग्छ ।’
समाजमा देखासिकी बढेकोमा चिन्तित छन् खुमन । देखासिकीकै भरमा अनावश्यक शपिङ गर्ने र ठूलो खसी किन्ने प्रवृत्ति देख्दा उनलाई दिक्क लाग्छ ।
पकाउने मामलामा पनि निकै सिपालु छन् उनी । मासुका विभिन्न परिकार उनी आफैं बनाउँछन् । स्याङ्जा, गुल्मी, पाल्पालगायतका जिल्लामा चुकाउनीको व्यापक प्रचलन छ । चुकाउनी बनाउने जिम्मा खुमनकै भागमा पर्छ ।
‘मैले बनाएको चुकाउनी निकै मिठो हुन्छ,’ उनी भन्छन्, ‘यसपाली पनि चुकाउने बनाएर ख्वाउनेछु ।’
गाउँमा हुँदा दशैंमा उनी बारीमा गएर खर काट्थे । खर बाटेर चौतारामा पिङ हाल्थे । अहिले त्यो अवसर पाउँदैनन् । उनी गाउँ पुग्दा भाइपुस्ताले पिङ हालिसकेका हुन्छन् । पिङ मच्चाउने सोख भने पूरा गरेरै छाड्छन् उनी ।
जेठानहरु उनकै उमेरका छन् । त्यसकारण साथी जस्तै व्यवहार गर्छन् । जेठानहरु मज्जाले जिस्किन्छन् । कहिलेकाहीँ जेठानहरु जिस्किँदै रित्तो खाम पनि दिन्छन् ।
अहिले त उनी दक्षिणा विरोधी भएका छन्, सानोमा भने मामाघर जाँदा हजुरबाले दक्षिणा दिएलगत्तै कति पैसा आयो भनेर खुसुक्क हेरिहाल्थे । जुट पत्ती बाहेक उनलाई तास खेल्न आउँदैन ।

