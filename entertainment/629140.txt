चण्डी पाठसँगै ‘महको म’ चाट्ने सुर
काठमाडौं । कलाकार लक्ष्मी गिरीलाई चण्डीका धेरै श्लोक कण्ठै छ । आफूलाई चण्डी पाठ कण्ठस्थ हुनुको श्रेय उनी हजुरआमालाई दिन्छिन् ।
हजुरआमा नेपालकी पहिलो नर्स । धार्मिक पनि । नवरात्र सुरु भएपछि घरमा पूजापाठ सुरु हुन्थ्यो । लक्ष्मी नउठ्दै हजुरआमाले पाठ गरेको उनी सुन्थिन् ।
‘हजुरआमाले पाठ गरेको सुन्दासुन्दै मलाई पनि चण्डीको धेरै श्लोक कण्ठ भयो,’ लक्ष्मी भन्छिन् ।
अहिले पनि उनी नवरात्र सुरु भएपछि घरमा चण्डी पाठ गर्न थालेकी छन् ।
पागल र माग्नेको संगत
दिउँसोतिर मन्दिर जान्छिन् । मन्दिर गएर मन शान्त हुने उनको विश्वास छ । फुर्सद भयो भने उनी भद्रकाली मन्दिर जान्छिन् । त्यहाँ विकलाङ्ग, पागल, माग्ने, ध्यान गरेर धर्म कमाउने अनेक मानिसहरु भेट्छिन् । सिंगै समाजको उपस्थिति देखिन्छ त्यहाँ ।
एक पटकको घटना हो । उनी भद्रकालीमा अली वर उभिएर त्यहाँको परिवेश नियालिरहेकी थिइन् । एउटा पागल आयो ।
हजुरआमाले पाठ गरेको सुन्दासुन्दै मलाई पनि चण्डीका धेरै श्लोकहरु कण्ठ भयो । अहिले पनि पाठ गर्छु
‘लक्ष्मी गिरी भन्या तैं हैन ?’, पागलले सोध्यो ।
‘हो कसरी चिनिस् ?’, लक्ष्मीले पनि टर्रो भावमा सोधिन् ।
‘स्वरले चिनें,’ यति भन्दै पागल आफ्नै बाटो लाग्यो ।
यसरी लक्ष्मी गिरी त्यहाँका माग्नेलगायत अन्य विकलाङ्गसँग कुरा गर्छिन् । केहि दिन्छिन् पनि ।
पशुपति बनकालीको गणेशस्थान पनि उनको मन बहलाउने अर्को उपयुक्त स्थान हो । प्रायः दिउँसो शान्त हुन्छ । मध्यान्हमा पुग्छिन् र चुपचाप बस्छिन् । त्यहाँ रहेका बाँदर र चराचुरुङ्गीको चर्तिकला हेर्दा निकै रमाइलो लाग्छ उनलाई ।
‘महको म’ चाट्ने सुर
परिकार बनाउने मामलामा पनि उनी अब्बल छिन् । उनको हातै मिठो । उनले पकाएको मिठो भएन भनेर अहिलेसम्म एकजनाले पनि भनेका छैनन् रे । घरमा मात्रै होइन । सुटिङमा समेत उनको उपस्थितिमा भान्सेले सुख पाउँछन् ।
दक्षिणालाई घुस बनाउनु राम्रो हैन । श्रद्धाले कसैलाई केही दिन्छ भने त्यो नराम्रो हैन । धर्मशास्त्रमा पनि गो व्राम्हण हितायत भनेर लेखेको छ
उमेरले हजुरआमा बनेकी गिरी अध्ययन गर्न अहिले पनि उत्तिकै जाँगर लगाउँछिन् । यसपालीको दशैंमा मदनकृष्ण श्रेष्ठको ‘महको म’ पुस्तक पढ्ने उनको योजना छ ।
फिल्म लाइनमा लाग्दा सुरुमा एकखालको फ्रष्टेसन जस्तो भयो । त्यतिबेला उनले सुकरातको किताब पढिन् ।
‘सुकरातको किताबले आत्मवल बढाएको महसुस् गरेँ । त्यहि कारण सुकरातको पुस्तक पटक-पटक पढेको छु,’ लक्ष्मी भन्छिन् ।
दक्षिणा नबनोस् ‘घुस’
अहिले त उनलाई दक्षिणाले खासै छुँदैन । तर, सानो छँदा दक्षिणा थोरै भएको भन्दै हजुरआमाले दिएको एक मोहर फालेर हिँडेको अहिलेसम्म बिर्सेकी छैनन् उनले ।
‘हजुरआमाले दिएको एक मोहोर थोरै भो भनेर फालेकी थिएँ, सम्झँदा अहिले पनि नरमाइलो लाग्छ,’ उनी भन्छिन् ।
कतिपयले दक्षिणालाई घुस बनाएको भने उनलाई चित्त बुझेको छैन । ‘दक्षिणालाई घुस बनाउनु राम्रो होइन । श्रद्धाले कसैलाई केही दिन्छ भने त्यो नराम्रो होइन । धर्मशास्त्रमा पनि गो ब्राम्हण हितायत भनेर लेखेको छ,’ उनी भन्छिन् ।
केटाकेटीलाई भने दक्षिणाले पनि प्रेरणा दिने उनको बुझाइ छ ।
 

