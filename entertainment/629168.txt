सेलिब्रेटीहरुको बाल्यकालको दशैं अनुभवः दक्षिणा पाउँदा मख्ख
केटाकेटी उमेरमा दशैंको मस्ती नै अर्कै हुन्छ । नयाँ लुगा लगाउने, मिठा परिकार खाने, खेल्ने, हाँस्ने र रमाउने । उमेर ढल्किँदै गएपछि दशैंको त्यो उल्लास मनबाट हराउँदै जान्छ । अनि, बाल्यकालको त्यो आनन्द मस्तिष्कको ‘हार्ड डिस्क’मा मिठो स्मृति बनेर ‘सेभ’ हुनपुग्छ । यहाँ केही सेलीब्रेटीको बाल्यकालको दशैं स्मृति ‘ओपन’ गरिएको छ ।
दक्षिणा पाउँदा मख्ख पर्थें: करिश्मा मानन्धर
म सानो छँदै मेरो बुवा बित्नुभयो । आमाले मलाई मामाघरमा लगेर राखिदिनुभयो । दशैं हामी मामाघरमै मनाउँथ्यौं । मामाघर वरिपरि कच्ची घरहरु हुन्थे ।
नवरात्रि सुरु हुनासाथ ती कच्ची घरहरुमा रातो माटोले पोत्ने र कमेरो लगाउने चलन हुन्थ्यो । त्यो दृश्य सम्झँदा अहिले पनि मलाई निकै रमाइलो लाग्छ ।
टीकाको दिन मलाई विशेष रमाइलो लाग्थ्यो । मान्यजनबाट पैसा पाइने कुराले फुरुंग हुन्थें । हुन पनि, मामाघरमा टीका लगाउन धेरै मानिस जम्मा हुन्थे । भान्जी भएकाले मलाई सबैले माया गर्थे । मलाई टीका लगाएर दक्षिणा दिन्थे । पैसा पाएपछि म मख्ख पर्थें ।
खाम हेर्न हतारिन्थ्यौं: कुञ्जना घिमिरे

दशैंमा टन्नै पैसा जम्मा हुन्थ्यो । टीका लगाएपछि कन्यालाई दक्षिणा दिने चलन । हामीचाहिँ कसले कति दिएछ भन्दै आफूले पाएको खाम खोलेर हेर्न हतारिन्थ्यौं ।
हाम्रो घरमा खसी काट्ने चलन थिएन । बा-आमा दुवै जना शाकाहारी । हामी मासु खानका लागि मामाघर जान्थ्यौं । अहो, मामाघरमा त झन् डबल मजा । मासु पनि खान पाइने, भान्जा-भान्जी भएकाले पैसा पनि धेरै पाइने ।
सानोमा मलाई घाँघर निकै राम्रो लाग्थ्यो । घरमा ‘घाँघरै किनिदिनुपर्छ’ भनेर अड्डी कस्थें । बाबाले किन्दिएको नयाँ घाँघर लगाएर गाउँ डुल्दा निकै रमाइलो लाग्थ्यो ।
दक्षिणा लिन मामाघरः निश्चल बस्नेत
मलाई सानोमा दशैं निकै रमाइलो लाग्थ्यो । एउटा कुराले भने नरमाइलो तुल्याउँथ्यो । छोरी मान्छेहरु गोजीभरि पैसा बोकेर हिंड्थे तर हामीलाई कसैले दिँदैथे ।
चेलीबेटीले गोजीमा पैसा बोकेको देखेपछि मलाई मामाघर जाऔं जाऔं लाग्थ्यो । टीकाकै दिन मामाघर हिँड्थेँ । दशैंको बेला चंगा उडाउन पाउँदा म निकै रमाउँथें । झापामा हुँदा खुब चंगा उडाएँ । काठमाडौं आएपछि भने चंगा उडाउन पाएको छैन ।
खसी किन्न कर गर्थें: दीपाश्री निरौला
घरमै खसी काटेर खाने चलन दशैंमा मात्रै हुन्थ्यो । म खसी किन्न खुब कर गर्थें । घरमा खसी किनेर ल्याएपछि ‘दशैं आयो’जस्तो लाग्थ्यो । नयाँ लुगाप्रति उस्तै रुची थियो । लुगा किन्न पनि कर गर्थे ।
आमाले लुगा ल्याइदिएपछि भने पक्का दशैं आएजस्तो लाग्थ्यो । घरमा कोही नयाँ मान्छे आउनेबित्तिकै ‘मेरो नयाँ लुगा’ भनेर देखाइहाल्थेँ । नयाँ लुगा लगाएर मामाघर जाँदा निकै रमाइलो लाग्थ्यो । प्रायः मामाघर बहिनी र म सँगै जान्थ्यौं । हाम्रो लुगा पनि एउटै खालको हुन्थ्यो ।
अहिले त भेज भएकी छु । हत्या हिंसा गर्नुहुन्न भनेर भेज भएकी हुँ । खसीको मासु खाने कुरा आएन । उमेर बढ्दै गएपछि दशैं पनि फिक्का हुँदोरहेछ ।
खाम हराउँदा टेन्सन भोः केकी अधिकारी

सानोमा हामी स-परिवार दशैं मान्न विराटनगर जान्थ्यौं । मामाघर जाँदा खुब रमाइलो लाग्थ्यो ।
टीका लगाएर पैसा दिनेबित्तिकै ट्वाइलेट गएर खुसुक्क खाम हेर्थें । मामाघरमा टीका लगाएर जम्मा गरेको सबै पैसा एउटै खाममा राख्थें ।
एकपटक सबै खाम हराए । निकै दुःखी भएँ । अहिले सम्झँदा आफैंलाई अचम्म लाग्छ । अहिले त सबैजना काठमाडौंमै हुनुहुन्छ । मामाहरु पनि यतै सर्नु भएकाले विराटनगर जाने सम्भावना टरेको छ ।
यो पनि पढ्नुहोस् 
कलाकारहरुको दशैं योजनाः कामदेखि घुमघामसम्म

