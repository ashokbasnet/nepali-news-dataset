उदितनारायणका छोराले विमानस्थलमा गरे बबाल
मुम्बई । चर्चित गायक उदितनारायण झाका छोरा आदित्यनारायणले विमानस्थलका कर्मचारीसँग अभद्र व्यवहार गरेपछि उनी विवादमा आएका छन् ।
गायक एवं अभिनेता आदित्यनारायणले भारतको रायपुर विमानस्थलमा बजेट एयरलाइन्स इन्डिगोका एक कर्मचारीलाई तथानाम गाली गरेको भिडियो नै सार्वजनिक भएको छ ।
‘तेरो कट्टु उतारिन भने म पनि आदित्यनारायण होइन,’ उनले कर्मचारीलाई भनेका थिए ।
आदित्यनारायण सोमबार दिउँसो इन्डिगोको रायपुर-मुम्बर्इ उडानमा थिए । विमानमा कुनै एक यात्रीले १५ किलोसम्म सामान नि:शुल्क लैजान पाउनेमा आदित्यनारायणले निर्धारित सीमाभन्दा ४० किलो बढी सामान लैजाँदै थिए । त्यसवापत उनले १३ हजार भारु तिर्नुपर्ने भयो । तर, आदित्यनारायणले सो रकम बुझाउन अस्वीकार गरेपछि इन्डिगोका कर्मचारीसँग भनाभन भयो ।
आदित्यनारायणले औंलाले अश्लील इशारा गर्दै चिच्याइ चिच्याइ कर्मचारीलाई गाली गरेका थिए ।
‘आदित्यनारायणले पैसा तिर्न मानेनन् र महिला कर्मचारीसँग असभ्य भाषा प्रयोग गरे,’ इन्डिगोका कर्पोरेट कम्युनिकेसन्स निर्देशक अजय जसराले भने ।
दुर्व्यवहार जारी राखेमा यात्राको अनुमती नदिने चेतावनी दिइएको थियो । आदित्यनारायणले अन्तमा कर्मचारीसँग माफी मागे । अनि मात्र उनलाई उडानका लागि बोर्डिङ पास दिइयो । – एजेन्सी

