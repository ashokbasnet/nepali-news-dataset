आँचलको मिसनः सिनेमा र ‘सोसल वर्क’
काठमाडौं । एक पटक एउटा बालकले उनको मुखमै थुकिदिए । ती बालकलाई उनी खाना खुवाउँदै थिइन्, बच्चाले त उनकै मुखमा पर्नेगरी थुकिदिए ।
अर्का एक बालकलाई उनले शौचालय लैजाँदै थिइन् । ती बालकले उनकै कपडामा दिसा गरिदिए ।
‘यस्ता घटना त मैले धेरै भोगेकी छु । तैपनि, म यसमै रमाएकी छु,’ नायिका आँचल शर्मा भन्छिन् ।
केही समयअघि प्रदर्शित चलचित्र ‘जोनी जेन्टलम्यान’मा नायिका आँचलले समाजसेवामा केन्द्रीत भूमिका निर्वाह गरेकी छन् । चलचित्रको पर्दामा मात्र होइन रहेछ, समाजसेवा भनेपछि आँचल रियल लाइफमा पनि हुरुक्कै हुन्छिन् ।
सानैदेखि आँचलमा समाजसेवाप्रति रुची रहेछ । स्नातक तह प्रथम वर्षमा पढ्दा उनले आफूलाई सक्रिय समाजसेवामा होमिन् । र, अध्ययन पनि सोही विषयमा अगाडि बढाइन् । काठमाडौं बानेश्वरस्थित ‘निःसहाय आश्रम’मा पनि काम गरिन् ।
वृद्धाश्रममा काम गर्दा आँचलले धेरै कुरा देखिन् र भोगिन् ।
धेरैलाई लाग्छ, छोराछोरीले हेला गरेपछि मात्र बाबुआमा वृद्धाश्रममा जाने गर्छन् । तर, कारण त्यति मात्र रहेनछ । छोराछोरी विदेशमै ‘सेटल’ भएपछि बाबुआमा उता जानुको साटो वृद्धाश्रमतिर लाग्ने गरेको पनि देखिन् ।
बुढाबुढी मात्र होइन, आँचलले धेरै बालबच्चाको पनि स्याहार गरेकी छन् ।
‘बच्चाहरुको हेरचाह गर्दा म पनि बच्चा नै हुँ कि जस्तो लाग्छ,’ उनी भन्छिन् ।
मानसिक समस्या भएका बालबालिकाको स्याहार गर्दा भने उनले अलि भिन्न अनुभव गरेकी छन् ।
‘ती बच्चाहरुलाई केही पनि थाहा हुँदैन । ट्वाइटेल भएको/नभएको पनि थाहा नहुने,’ उनी भन्छिन् ।
एकपटक आठ वर्षसम्म ननुहाएकी एक वृद्धालाई उनले नुहाइदिइन् । नुहाइदिँदा हातमा पञ्जा लगाउन नमिल्ने । तैपनि, उनले ती महिलालाई नुहाइदिइन् ।
‘मलाई यस्तो काम गर्दा कहिले पनि दिक्क लागेन,’ उनी भन्छिन्, ‘मैले यही क्षेत्रमा करिअर अगाडि बढाउने सोचेकी छु ।’
चलचित्र ‘जोनी जेन्टलम्यान’मा काम गरेपछि भने उनले सामाजिक काममा त्यति समय दिन भ्याइरहेकी छैनन् । तर, उनी अब यसमै अगाडि बढ्न चाहन्छिन् । यसो भन्दैमा अहिले नै कुनै आश्रम खोल्ने या एनजीओ चलाउने उनको सोच भने होइन ।
‘नायिका भएपछि पनि समाजसेवामा कुनै असर पर्नेछैन । झन्, हिरोइन भनेपछि बढी माया र साथ पाएकी छु,’ उनी भन्छिन् ।
समाजसेवा दुई प्रकारका हुन्छन् । एउटा विशुद्ध समाजसेवा, अर्को सामाजिक काम । नायिका आँचलचाहीं ‘सोसल वर्क’का रुपमा यसलाई अपनाउने पक्षमा छिन् ।
‘सामाजिक कामबाटै मैले आफ्नो पनि जीवन चलाउनुपर्छ,’ उनी भन्छिन् ।
कुनै सेलिब्रेटीले केही पैसा र खाद्यान्न एक पटक दिएर ‘समाजसेवा’ गरेको हल्ला चलाउनसक्छ । तर, ‘सामाजिक कार्य’ गर्न निकै गाह्रो हुने उनको अनुभव छ ।
‘यसमा धैर्य र इमानदारिता चाहिन्छ,’ उनी भन्छिन् ।
‘सोसल वर्क’बाट आफूले पनि केही पैसा कमाएको आँचल स्वीकार्छिन् ।
‘सानैदेखिको रुचि पूरा गर्न पाएकामा खुशी छु,’ उनी भन्छिन्, ‘चलचित्रको करिअरसँगै सोसलवर्कमा पनि लामो समयसम्म अगाडि बढ्ने सोच छ ।’

