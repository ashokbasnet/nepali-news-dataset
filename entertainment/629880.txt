यूएइमा हुने ‘म्यूजिक भिडियो अवार्ड’मा भव्य स्टेजदेखि क्रुज पार्टीसम्म’

गतबर्ष यूएइको अवुधाबीमा ‘संगिक्षा फिल्मस् प्रालि’ले दुबइको नमस्ते ट्राभल्ससँग मिलेर ‘नेपाली म्यूजिक भिडियो’ आयोजना गर्‍यो । अबुधाबीमा आयोजना भएको यो अवार्ड भव्य र सव्य रुपमा सम्पन्न भयो ।
अब, फेरि ‘दोश्रो नेपाली म्यूजिक भिडियो अवार्ड’ गर्नका लागि संगिक्षा फिल्मस् र नमस्ते ट्राभल्स एक भएका छन् । डिसेम्बर १ तारिखमा अबुधाबीको ‘फ्लोकोर्ट नेसनल हल’मा अवार्ड आयोजना हुँदैछ । यो हलमा पहिलो ‘नेपाली म्यूजिक भिडियो अवार्ड’ पनि आयोजना भएको थियो ।
नमस्ते ट्राभल्सका निर्देशक अशोक बाँनिया भन्छन्-‘हामीले नयाँ हल खोजेका थियौ । तर, सबै हल बुक भएकाले पहिले नै गरेको हलमा कार्यक्रम आयोजना गनुपरेको हो ।’
गतबर्ष अवार्ड आयोजना गरेको नमस्ते ट्राभल्स यसपटक पनि किन सहकार्य गर्न तयार भयो त, बाँनियाले भने-‘गतबर्ष हामीले निकै राम्रो प्रतिक्रिया पायौँ । कार्यक्रमको शैलीलाइ दर्शकले मन पराउनुभयो । यसैले, यसबर्ष यही अवार्डलाइ निरन्तरता दिन लागेका हौ ।’
यसपटक अवार्डमा फरकपन के हुन्छ, अशोक भन्छन्-‘गतबर्ष केही हतारमा कार्यक्रम भएको थियो । यसबर्ष हामीले स्टेजलाइ फरक शैलीले तयार पार्नेछौ । साथै, यसपटक दुबइको समुन्द्रमा क्रुज पार्टीको पनि आयोजना गरिएको छ ।’ कलाकारलाइ २ दिन अबुधावीमा राखेर दुबइको समुन्द्रमा क्रुज पार्टीको आयोजना गर्ने तयारी नमस्ते ट्राभल्सले गरेको छ ।
यूएइमा रहेका नेपालीहरुमाझ नेपाली चलचित्र र संगीतमा राम्रो क्रेज छ । यसैले, अहिले यूएइका विभिन्न शहरमा कन्सर्टदेखि अवार्डहरु आयोजना भैरहेका छन् । बाँनिया भन्छन्-‘कार्यक्रम भव्य र सव्य हुन्छ । हामीलाइ यूएइमा रहेका विभिन्न संघसंस्थाले सहयोग गर्दै आउनुभएको छ र गर्नुपनि हुन्छ । यसैले, यसपटक गतबर्षको भन्दा भव्य रुपमा अवार्ड हुन्छ ।’
अवार्डको उद्देश्य को हो, बाँनियाले भने-‘मुख्यरुपमा त नेपाली गीतसंगीतको विकास र प्रवर्द्धनका लागि नै कार्यक्रम गर्न लागिएको हो । नाफा भएको रकम हामी समाजसेवामा पनि लगाउँछौ ।’
यसपटक, आयोजकले नेपालबाट जाने कलाकार, पत्रकार र आयोजकको टोलीलाइ चार तारे होटल ‘क्यापिटल होटल’मा राख्ने तयारी गरेको छ । कार्यक्रम गरिने हल र होटल बुक भैसकेको अशोकले अनलाइनखबरसँग बताए ।
स्टेजमा कलाकारको दरिलो प्रस्तुतीको अपेक्षा आफूहरुले नेपाल आयोजकबाट गरेको उनको भनाइ छ ।

