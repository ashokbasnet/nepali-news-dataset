राउटेकी आमा बन्दै रेखा थापा !

काठमाडौं, मंसिर ३० - नायिका रेखा थापाले गत भदौमा आफ्नो जन्मदिन मनाउने क्रममा आफूले केही बालबालिकालाई निशुल्क पढाई रहेको घोषणा गर्दा धेरैलाई उनको चर्चा कमाउने दाउका रुपमा लिएका थिए ।
चुनाव पनि आउन लागेको र एकीकृत नेकपा माओवादीको राजनीतिमा पनि लागेका कारण उनको त्यो घोषणालाई चुनाव जित्ने रणनीतिका रुपमा बुझिएको थियो ।
मतदाता नामावलीमा नाम नभएका कारण उनी एमाओवादीकोतर्फबाट उम्मेदवार बन्न पाइनन् र सभासद हुने उनको सपना पुरा हुन पाएन । अहिले चुनावी माहौल पनि सकिइसकेको छ  तर रेखा थापाको समाज सेवा भने अघि बढिरहेको छ । उनी यतिबेला समाज सेवा गर्ने भन्दै सुदुरपश्चिमका राउटे बस्तीमा पुगेकी छिन् । त्यसैले अब उनले जन्मदिनमा घोषणा गरेको समाज सेवा चर्चा कमाउने दाउ मात्र नभएको पुष्टि पनि भएको छ ।
उनी कम्तिमा पनि चार जना राउटे बच्चालाई काठमाडौं ल्याउने र पढाउने योजना बनाएर सुदरपश्चिम पुगेकी छिन् । ‘पहिलो चरणमा चार जना राउटेको बच्चलाई काठमाडौं ल्याउँछु र पढाउँछु’ डडेलधुरा जाँदै गरेकी उनले टेलिफोनमा भनिन ‘उनीहरुको शिक्षा, दिक्षा र भविश्यमा रोजगारीको जिम्मसमेत मैंले लिन्छु ।’ आफूले पालन पोषण गरेका राउटे बालबालिकालाई ठूलो भएपछि आफू आमा बनेर नागरिकता दिने योजना समेत उनले सुनाईन् । रेखाले सुर्खेतको बिकट ठाउँमा बसोबास गर्दै आइरहेका राउटे समुदायका ५२ परिवारलाई एक महिनासम्मको लागि पुग्ने ५२ बोरा चामल र केही रकम वितरण गरेकी छिन् । आइतवार डडेलधुरा पुगेकी नायिका थापाले सोमबार राउटे बालबालिकाहरुसंग २४ घण्टा जंगलमा बिताउने तयारी पनि गरेकी छिन । रेखा थापाको आफनै अध्यक्षतामा रहेको रेखा थापा फाउन्डेसनले राउटे चेपाङलगायतका बालबलिकाको हितमा काम गर्ने योजना अगाडि  सार्न अहिले आफू राउटेहरुको बसोबास रहेको ठाउँमा पुगेको थापाले बताईन् । रेखा थापा फाउन्डेसनले ५ देखि ९ बर्षसम्मका राउटे बच्चाहरुलाई काठमाडौंमा ल्याएर शिक्षा तथा पालनपोषण गर्ने पनि तयारी गरेको छ । अहिलेलाई नायिका रेखा थापाले अफना् चलचित्र काली हङकङमा प्रदर्शन गर्दा उठेको रकमबाटै राउटेहरुलाई सहयोग गरेकी हुन् ।
यसअघि भदौ जन्मदिन मनाउँदा उनले आफू सोच परिवर्तन नेपाल अर्थात थर्ट फर चेन्ज नेपाल (टिएफसी) नामक संस्थाकवे अध्यक्ष रहेको भन्दै यही संस्थाको माध्यमबाट द्वन्द्व पीडित ५ जना बालबालिकाको गाँस, बास कपासको प्रबन्ध मिलाएको बताएकी थिईन । त्यतिबेला आगामी दिनमा यही संस्थाबाट अझ धेरै बालबालिकाको लागि काम गर्ने बताउने उनले अहिले भने आफ्नै नाममा रेखा थापा फाउन्डेसन खोलेकी हुन् । टिएफसीले द्वन्द्व पीडित बालबालिकाका लागि काम गर्ने र फाउन्डेसनले राउटे बालबालिकाका लागि काम गर्ने उनले स्पष्ट पारिन् ।
तस्बिर सौजन्य : रेखा थापा फाउण्डेसन
