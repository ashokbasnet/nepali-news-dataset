चलचित्र हुँदै रोजको राजनीतिक यात्रा

निर्माता तथा निर्देशक रोज राणाको चलचित्र यात्रा सधै नै चर्चित बन्यो । चलचित्र निर्माणदेखि अभिनय हुँदै निर्देशनसम्म आइपुग्दा उनी विवाद र चर्चामा सधै रहे ।
उनले आफै निर्देशन गरेको चलचित्र ‘मेरो पैसा खोइ’को निर्माण र प्रदर्शनको शैली निकै रोचकलाग्दो छ । यो चलचित्र सुरुवातमा त एक भारतीय निर्देशकले निर्देशन गरिरहेका थिए । तर, उनी चलचित्र निर्देशन गर्दै गर्दा भारत भागेपछि रोज आफैले निर्देशनमा हात हालेर चलचित्र पुरा गरे ।
चलचित्र रिलिजको मेसो पनि रोचक छ । चलचित्र असोज ११ गते रिलिज गर्ने योजना रोजको थिएन । उनी, कात्तिक ९ गतेलाइ टार्गेट बनाएर बसेका थिए । तर, एकाएक वितरकबाट असोज ११ गते रिलिज गर्ने कुरा आएपछि, उनले एक सातामै चलचित्रको डबिङ, मिक्सिङ, प्रचार सबै भ्याए । चलचित्र हलमा रिलिज भयो ।
रोजको यो हतारोको पछाडि मंसिरमा हुन लागेको प्रदेशको निर्वाचन थियो । उनी, प्यूठान क्षेत्र नम्बर २ बाट प्रदेशको निर्वाचनमा उम्मेदवार बन्ने तयारीमा थिए । यसैले, उनले कात्तिकसम्म पर्खिएनन् ।
प्यूठान क्षेत्र नम्बर २ बाट रोजसहित ३ जनाको नाम सिफारिश गरिएको छ । यसमा रोजको नाम पहिलो नम्बरमा छ । निर्माता रोज भन्छन्-‘म राजनीतिमा लामो समयदेखि सक्रिय छु । यसैले, प्यूठानका कांग्रेसका नेता तथा कार्यकर्ताले मेरो नाम १ नम्बरमा सिफारिश गर्नुभएको छ ।’
रोज चलचित्रसँगै अब राजनीतिक रुपमा पनि अगाडि बढ्ने तयारीमा छन् । प्यूठान क्षेत्र नम्बर २ बाट प्रदेशको निर्वाचनका लागि आफूले टिकट पाउनेमा ढुक्क रहेको रोज बताउँछन् ।

