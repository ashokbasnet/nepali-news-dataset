खुमन अधिकारीः रेस्टुराँ छिर्दा ग्राहक, निस्किँदा गायक !
कहिलेकाहीं यस्तो लाग्छ, मानौं खुमन अधिकारीको घर ‘रोधी’ हो । घरमा गितांगेको अभाव हुने कुरै भएन । खुमन आफैं खुंखार गायक । आमा गाउँछिन्, दाइ गाउँछन् र दिदी पनि । त्यसैले त, उनको घरमा बेलाबखत दोहोरी चल्छ ।
खुमन भन्छन्, ‘पारिवारिक जमघटमा मजाले दोहोरी जम्छ ।’
‘जोर शंख फुकेर’, ‘स्याङ्जालीलाई नभन जाली’, ‘भन्ने गर्थे बाले सबै काले काले’जस्ता गीत गाइसके, खुमनले । औंला भाँचेरै गन्ने हो भने उनले गाएका गीतको संख्या सात हजार नाघ्यो ।
यस्तो पनि थियो, खुमनले नगाए तीजको रौनक नै नआउने ।
फ्ल्यासब्याक
स्याङ्जामा स्कुले पढाइ सिध्याएर स्नातक अध्ययनका लागि खुमन काठमाडौं हान्निए । र, ताहाचल क्याम्पसमा भर्ना भए ।
डेरा घट्टेकुलोमा । कलेज आउजाउ गर्ने क्रममा उनी एक दिन रेसुङ्गा दोहोरी साँझमा पसे । यो रेस्टुराँ पुरानो बसपार्कको सिटी मार्केटमा थियो ।
गाउने रहर थियो । गाउँघरमा हुँदा उधुम गाउँथे पनि । कति पटक त पुरस्कार नै पाए ।
शहरमा अरुले दोहोरी गाएको सुनेपछि उनमा तलतल जाग्यो । ग्राहकको बहानामा रेसुङ्गा दोहोरीसाँझ छिरेका उनले वेटरलाई भने, ‘यहाँ गाउन पनि पाइन्छ ?’
वेटरले ‘हुन्छ’ भन्ने भावमा टाउको हल्लाए ।
अब खुमन निर्धक्क मञ्चमा उक्लिए, माइक समाए । र, ‘मैले छुँदा छोइन्छ भने त’ गीत घन्काइदिए । राजु परियारको स्वरमा आएको यो गीत त्यसबेला खुब ‘हिट’ थियो ।
गीत सकिँदा नसकिँदै दर्शकले पर्रर ताली बजाए । गज्जब भयो । काउन्टरमा बसिरहेका साहुलाई घत परेछ क्यारे । उनले बोलाए, खुमन सम्मुखमा पुगे । साहुले सोधे, ‘भाइ कुन दोहोरीमा गाउनुहुन्छ ?’
खुमनको जवाफ, ‘कहिँ पनि गाएको छैन ।’ साहुजीले सपर््राइज दिए, ‘भोलिदेखि गाउन आउनु ।’ नसोचेको परिणाम पनि हात लाग्यो ।
रेस्टुराँको ढोकाबाट प्रवेश गर्दा ग्राहक थिए, फर्किंदा जागिरे ।
फेरियो दैनिकी
दिउँसो कलेज, साँझ दोहोरी । पहिलो महिनाको तलब आयो, तीन हजार । त्यही पैसाले मोबाइल किने । एक वर्ष त्यसरी नै बित्यो ।
त्यसपछि उनी खड्ग गर्बुजाको ‘भञ्ज्याङ दोहोरी साँझ’मा पुगे । संयोगले भेटिइन्, सीता पोखरेल । उनले भनिन्, ‘भाइको स्वर मीठो रहेछ, रेकर्ड गर्ने भए म लगानी गर्छु ।’
के खोज्छस् कानो, आँखा ।
उनी स्टुडियोमा पुगे । गीत रेकर्ड गराए-
‘ईश्वर पनि देब्रे परेछन्
यो दुःखीको घर छाडे निरमाया
अन्त कतै डेरा सरेछन् ।’
त्यसपछि त के थियो ! अब स्टुडियोमै उनको ‘मोल’ बढ्यो । त्यहाँ रहेका अरु दुई जनाले ‘मेरो पनि गीत गाइदिनुपर्‍यो’ भने । उनले सोही दिन थप दुई गीत गाइदिए ।
पहिलो गीत २२ मिनटको थियो । त्यो सिध्याएर राजकुमार बगरको शब्दमा ‘मनको देउतैले’ गाए । यही गीतले उनलाई चर्चामा ल्यायो ।
एकै दिन १० गीतको रेकर्डिङ
पत्याउनुहोस्/नपत्याउनुहोस्, खुमनले एक दिनमै १० वटासम्म गीत रेकर्ड गराए । भदौ ०६६ को कुरा हो ।
त्यस दिन भने उनी थाके, भोलिपल्टलाई रेकर्डिङ राखेनन् ।
अहिले पनि औसतमा दैनिक तीन वटा गीत रेकर्ड गरेकै हुन्छन् । सात हजारमध्ये हजार गीत त हिट नै छन् ।
कतिपय गीत चलेनन् । त्यसको कारण बताउँछन्, ‘अडियोको जमानामा साइड ए र बी भन्ने हुन्थ्यो । साइड ए का गीत हिट हुन्थ्यो भने बीको त्यति चल्दैनथ्यो ।’
खुमनलाई लाग्छ ‘अहिलेजस्तो प्रविधिको विकास भएको भए सबै गीत हिट हुन्थे ।’ किनकि, त्यसबेला थोरै गीतको मात्रै भिडियो बन्थ्यो ।
जब ५० हजार दर्शकको सामुन्ने उभिए !
अहिलेसम्म उनी कति पटक स्टेजमा उक्लिए ? हिसाब राखेर साध्ये भए पो !
विदेश गएको वेला ३/४ घण्टासम्म लगातार गाउँछन् । लगभग सबै गायिकासँग स्टेजमा गाएका खुमनले देवी घर्तीसँग धेरै गाएका छन् ।
धनगढीको एउटा कार्यक्रम भने गज्जब भयो । दर्शकको अपार भीड । करिब ५० हजारको संख्यामा थिए, दर्शक । यतिका दर्शक उनले कहिल्यै झेलेका थिएनन् ।
मञ्चमा उक्लिए । उनको कानमा निरन्तर गुञ्जिरहेको थियो, दर्शकको हुटिङ, ‘खुमन अधिकारी, खुमन अधिकारी ।’
प्रविधिको युगमा उनी पनि त्यसमा अभ्यस्त बन्दैछन् । मोबाइल एकखालको रोग नै बनेको छ, बाथरुममा पनि मोबाइल साथमै हुन्छ ।
गीतको स्तर घटेकामा उनी सन्तुष्ट छैनन् । स्तरहीन गीतले बढावा पाएकामा चित्त दुख्छ रे, उनलाई ।

