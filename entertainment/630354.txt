पुस्तक लगेर फिर्ता नगर्ने धेरै छन्ः केकी अधिकारी
पुस्तकलाई निकै माया गर्ने नायिका हुन्, केकी अधिकारी । लुगा वा जुत्ता किन्दा पसलेसँग बार्गेनिङ गर्ने केकी किताब किन्दा भने मुल्यको हिसाब गर्दीनन् । पछिल्लो समय अनलाइन सपिङमार्फत किताब किन्न थालेकी केकीसँग अनलाइनखबरले गरेको कुराकानीः
अहिले कुन पुस्तक पढिदैछ ?
तत्कालै कुनै पुस्तक पढन भ्याएकी छैन । पछिल्लो समय पाउलो कोहेलेको पुस्तक पढेँ ।
पछिल्लो पटक पढेको नेपाली पुस्तक ?
बुद्धिसागरको ‘फिरफिरे’पछि अरु पढ्न भ्याएकी छैन ।
कतिवेला पढ्दा मज्जा आउछ ?
मलाई प्राय दिउँसो घरमा पढ्दा मज्जा आउँछ । बसेर पढ्दा मज्जा आउँदैन । बेडमा सुतेर पढ्छु ।
पुस्तक कहाँ किन्ने गरिएको छ ?
एक वर्ष भो अनलाइनवाटै मगाउन थालेकी छु । अचेल पसलतीर जाने झन्झट टरेको छ ।
पुस्तक छनौट गर्ने आधार ?
अनलाइनहरुमा दिइने वेष्ट सेलर पुस्तकको सूचीका आधारमा किन्छु । बाबाले पनि सुझाव दिनुहुन्छ । पत्रिकामा छापिएको समिक्षाले पनि पुस्तक छान्न सहयोग पुर्‍याएको छ ।
समग्रमा कस्ता छन् अहिलेका नेपाली साहित्य ?
विभिन्न शैलि भित्रन थालेको छ । कतियय लेखकले एक्सपेरीमेन्ट गरेका छन् भने कतिले पुरानै शैलिलाई निरन्तरता दिएका छन् । कतिपय लेखकले चाँही साना तिना विषयमा पनि असाध्यै धेरै विश्लेषण गरेको पाइन्छ, जुनकुरा पढ्दा दिक्क लाग्दैन ।
मासिक कति खर्च हुन्छ पुस्तकमा ?
हिसाब गरेकी छैन । लुगा वा जुत्ता किन्दा धेरै सोच्छु तर, राम्रो पुस्तक छ भने किनिहाल्छु ।
पढन मन नलागेर छाडेको कुनै पुस्तक ?
छन् नी । कतिपय पुस्तक पढ्दैजाँदा दिक्क लाग्छ  । कतिपय पुस्तक पढ्दा नकारात्मक भइने हो कि भनेर डर लाग्छ । अनि प्याक गरेर राख्छु । त्यसरी राखेका पुस्तक पनि धेरै छन् ।
तपार्इको घरमा धेरै पुस्तक कसले किन्छ ?
धेरै पुस्तक त बाबाले नै किन्नुहुन्छ ।
बाबा र छोरीले एउटै पुस्तक किनेको रेकर्ड छ ?
छ । ‘सेतो धरती’ बाबाले पनि किन्नु भएको रहेछ मैले पनि किनेर ल्याएँ ।
लेख्ने रहर पनि त लाग्छ होला ?
हरेक किताब पढिसकेपछि आफुलाई पूर्ण भएजस्तो लाग्छ । केही लेखौं लेखौं जस्तो लाग्छ । वेला वेलामा आर्टिकल पनि लेख्छु । तर, पुस्तकै लेख्ने सोच चाँही आइसकेको छैन ।
तपाईमाथि पुस्तक लेख्नु पर्‍यो भनेर कोही आएको छ कि छैन ?
अहिलेसम्म त्यसरी त कोही आएको छैन । तर, प्रकाशकहरुले ‘तपाई लेख्नु हुँदोरहेछ, लेख्नुस्’ भन्नुहुन्छ । तत्काल मेरो लेखक बन्ने कुनै सम्भावना छैन ।
पढनैपर्ने तिनवटा नेपाली पुस्तक ?
कृष्ण धरावासीको ‘राधा’, बुद्धिसागरको ‘कर्नाली ब्लुज’ र अमर न्यौपानेको ‘सेतो धर्ती’ पढ्नैपर्ने पुस्तक हुन् ।
तपाईसँग कति पुस्तक होलान् ?
पुस्तक त धेरै छन् । हिसाबै गरेको छैन ।
तपाईको किताब लगेर फिर्ता नगर्नेहरु कति होलान् ?
किताब लगेर फिर्ता नगर्नेहरु छन् । एकदुईजनालाई किनाउनुपर्ने पनि छ । मैले  पनि एकदुईटा किताब फिर्ता गर्नुपर्नेछ ।

