शिवहरीको खप्परमा लेखिएकै हो त ?
कहिलेकाहीँ अचम्मै हुन्छ । जस्तो कि, शिवहरी नेपाल ‘बैरागी’को जीवनमा भयो । के भयो त ? फ्याट्टै यसको जवाफ दिनुअघि ‘फ्ल्यासब्याक’मा जाऔं ।
खसमा शिवहरी नेपाल हास्य टेलिशृंखला ‘मेरी बास्सै’का सभासद् । अर्थात्, संविधानसभा निर्वाचनका लागि पार्टीले टपक्कै टिपेर ‘सभासदको लाहाछाप’ लगाइएका व्यक्ति ।
जोसँग न राजनीतिक चेत, न निष्ठा । पैसा खर्चिएर वा टाउको कन्याएर (चाकडी गरेर) सभासद् पड्काए । त्यसैलाई कटाक्ष गर्न उनको इन्ट्री भयो, जिरे खुर्सानीमा ।
शिवहरीकै भाषामा, ‘कोही चन्दामा भा’छन्, कोही धन्दामा भा’छन् ।’ उनी सभासद् त हुन् तर, पुङ न पुच्छरका । त्यसैले बेलाबखत थेगो ओकल्छन्, ‘पार्टीलाई सहयोग गरेको, समानुपातिकमा परेको ।’
अनि, यस्तो भयो
‘ल बधाई छ ।’
दिनभर आफ्नै फार्मेसीको कामले व्यस्त शिवहरीलाई फोन आयो, ‘तपाईंको नाम सभासदको मनोनयनमा पठाएका छौं ।’
उनी छक्क परे । मख्ख परे ।
खुसी लाग्नु स्वाभाविकै थियो । टेलिभिजन स्त्रिmनमा ‘समानुपातिकबाट सभासद्’ भएका उनलाई लागेको थिएन, कुनैदिन ठीक त्यस्तै ‘अफर’ आउँछ भन्ने । तर, चाडपर्वको छेकमा उनले नसोचेको अफर पाए । सभासद हुने । चार जना सम्भावित पात्रमध्ये उनी पनि ‘समानुपातिक सांसद’का लागि सिफारिसमा परे ।
‘हेर्दाहेर्दै सभासद् भइयो गाँठे’ शिवहरीले टेलिशृंखलामा भन्ने गर्थे, ‘खप्परमा त ले’र आ’रैछ नि ।’
अब कताकता लाग्न थालेको छ, उनले खप्परमा लिएरै आएका पो छन् कि । फ्याट्टै सांसद हुन केबेर ? ‘अलिअलि प्रयास गरियो भने त पक्कै भइन्छ होला,’ उनले अनुमान गरे, ‘किनभने मैले आफ्ना ठाउँका दाजुभाइलाई रिझाएरै राखेको छु ।’ तर, टिकट पाउनका लागि त नेताको चाकडी गर्नुपर्‍यो होला ?
‘अब, चार जनामध्ये कसले लबिङ गर्छ भन्ने कुरा हो । टिकट माग्दै जाने खालको मान्छे परिन म,’ शिवहरीले थपे, ‘न मेरो पाखुरी बलियो छ, न म पैसा भएको मान्छे, न धुपरौ छ । यी तीनै कुरा नभएको मान्छेलाई गाह्रो हुन्छ ।’
त्यसो त उनको लागि यो ‘चिठ्ठा’ परेको होइन । किनभने नेपाली कांग्रेस निकट रहेर उनले धेरै काम गरेका छन् । अहिलेपनि कतिपय पदीय जिम्मेवारी सम्हालिरहेकै छन् । त्यही सिलसिलामा उनलाई सिन्धुपाल्चोकको क्षेत्र नम्बर १ बाट प्रदेशसभाको लागि समानुपातिकतर्फ संसदको सम्भावित उम्मेदवारमा समेटिएको हो ।
एउटा फिल्म हेरेर १७ सयको खाम बुझिएन
सञ्चारमन्त्रीसँग उनको ‘तँ-तँ र म-म’ सम्बन्ध रहेछ । र, यसअघि उनलाई केहि राम्रा अफर पनि आएका रहेछन् । जस्तो कि, चलचित्र जाँच समिति -सेन्सर बोर्ड)को सदस्य ।
तर, उनीसँग समय भइदिएन रे । फार्मेसी व्यवसायमा जमेका उनी दिनरात यसैमा घोटिएका रहेछन् ।
‘हुन त साँझतिर यसो तीन-चार बजे गएर फिल्म हेरिदिनु पर्ने रहेछ,’ उनले थपे, ‘फिल्म हेर्ने अनि १७ सय रुपैयाँको खाम बुझेर हिँड्ने ।’ तर, उनले यसका लागि खासै जाँगर देखाएनन् ।
‘नेताकहाँ हजुर, हजुर भन्दै कपाल कन्याउन के जाउँ जस्तो लाग्छ, यसैमा -फार्मेसीको काममा) नै ठीक छु जस्तो पनि लाग्छ,’ शिवहरीले भने ।

