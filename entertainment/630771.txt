खड्गीलाई गिनिज बुकको रन्को, तर प्रमाण जुटाउन धौधौ

काठमाडौं । द्वन्द्व निर्देशक राजेन्द्र खड्गी केही समयदेखि गिनिज बुकमा नाम लेखाउन प्रयासरत छन् । सबैभन्दा बढि फिल्ममा द्वन्द्व निर्देशन गरेको विश्वकिर्तिमान उनले आफ्नो नाममा गर्न चाहेका हुन् ।
आफूले हालसम्म पाँच सयभन्दा बढि फिल्ममा काम गरिसकेको खड्गीको दावी छ । यद्यपि, यसको प्रमाण जुटाउन समस्या परेको उनले बताए ।
‘अहिले एग्रीमेन्ट पेपर जुटाउन ब्यस्त छु, तर कति निर्माताको मृत्यू भइसकेकाले समस्या परेको छ,’ खड्गीले अनलाइनखबरसँग भने ।
उनले यति धेरै फिल्ममा काम गरेको पुष्टि गर्नका लागि सम्झौतापत्र अनिवार्य हुन्छ । तर, कतिपय फिल्ममा उनले सम्झौतापत्र लिँदै नलिइ पनि काम गरे ।
‘निर्माता/निर्देशक साथी भएपछि कति फिल्ममा सम्झौतै नगरी पनि काम गरियो,’ खड्गी भन्छन्, ‘फिल्म हेर्दा द्वन्द्व निर्देशक भनेर नाम आउँछ, तर सम्झौतापत्र छैन ।’
छ महिनाको पारिश्रमिक दुई सय
पहिलो पटक खड्गीले चलचित्र ‘विश्वास’मा दुई वटा फाइटको कम्पोजिनसन गरेका थिए । २०४१ सालमा शिव श्रेष्ठ नायक र नवीन श्रेष्ठ खलनायक भएको फिल्मका लागि कराँते स्टाइलको फाइट चाहियो । गुरु गोपाल भुटानी कराँते स्टाइलको फाइट कम्पोज गर्न लगाए ।
मासिक ७ सय तलब लिएर कराँते प्रशिक्षक भएका खड्गीले गुरुको आदेश पाएपछि तत्कालै प्रशिकको काम छोडे र फिल्ममा लागे । दुईवटा फाइटको सुटिङ सकाउन झण्डै छ महिना लाग्यो । काम सकेपछि पारिश्रमिक लिन गए । दुईसय रुपैँया हात पर्‍यो । पारिश्रमिक सम्झँदै खड्गी भन्छन् ‘मोहोर कप चिया थियो, रुपैयाँ प्लेट मम थियो । ठिकै हो जस्तो लाग्यो ।’
मान्छे कुट्दै पैसा उठाउँदै
‘विश्वास’मा काम गर्नकै लागि भनेर कराँते प्रशिक्षकको जागीर छाडेका खड्गी त्यसपछि पुरै बेरोजगार भए । ४० को दशकमा ब्यक्तिले चलचित्र बनाउने चलन सुरु भएको थिएन । शाही नेपाल चलचित्र संस्थानले दुई वर्षमा एउटा फिल्म बनाउथ्यो ।
बेरोजगार भएर हल्लिरहेको वेला राम्रै आम्दानी हुने काम पाए । काम त पाए, तर अलि अप्ठयारो । मान्छे कुटेर पैसा उठाउनु पर्ने । उनले साथीहरुसँग छलफल गरे, काम गर्ने कि नगर्ने ? अन्तिममा गर्ने निचोड निकाले ।
‘हामीले हप्ता उठाएका होइनौं, मात्रै अर्काको पैसा लिएर नतिर्नेहरुलाई कारर्वाही गरेका हौं ।’
एकचोटि कसैले उनलाई मान्छे पिटेर आफ्नो पैसा उठाइदिएमा पाँच सय दिने प्रस्ताव राखे । खड्गी त्यसमा सहमत भए । उनको ग्याङ कुट्नु पर्ने मान्छे भएको ठाउँमा पुग्यो । एक जनालाई कुट्नु पर्ने थियो, तर तीनजना रहेछन् ।
‘एक जनाले बद्मासी गरेको छ, तीनै जनालाई कुट्न मिलेन अनि मैले दिमाग लगाएँ,’ खड्गी भन्छन् ।
तीन जना भएको ठाउँमा उनी पुगे र सोधे ‘एक्सक्युज मी फलानो नाम गरेको व्यक्ति को हुनुहुन्छ होला ?’ तीन मध्ये एउटाले गजक्क पर्दै भन्यो, ‘मै हुँ किन ?’
त्यसपछि त ‘पैसा लिएपछि तिर्न पर्दैन ? भन्दै खड्गीले डङ डङ गोद्न थाले । अरु दुईजना टाप । त्यसरी मान्छे कुट्दा कुटाउने ब्यक्ति पनि सँगै गएका हुन्थे । पर बसेर हेर्थे । कुटाइ खाने मान्छे ढल्यो । खड्गी पाँच सय लिएर बाटो लागे ।
एक वर्षको अवधिमा खड्गीको हातको पिटाइ धेरैले खाए । एक वर्षपछि उनको ग्याङले निर्णय गर्‍यो, ‘अब मान्छे कुट्न छोडौं ।’ मान्छे कुटेर पैसा उठाउनु राम्रो हैन भन्ने निष्कर्ष निकाल्यो त्यही ग्याङले । बरु अरु नै काम गरौं तर, मान्छे नकुटौं भन्ने सहमति भयो । आफुले कुटेका केही मान्छेहरुसँग पछि पनि भेट भयो उनीसँग । चित्त दुखाएनन् रे ।
‘विजय पराजय’ मा खड्गीले पहिलोपटक द्वन्द्व निर्देशक भएर काम गरे । अर्को फिल्म ‘मनकामना’वाट त अर्वाडै पाए । त्यसपछि उनको बजार यस्तो बढ्यो कि लगातार २४ घन्टासम्म पनि काम गर्थे ।
एक पञ्चमा राँगा ढले
३८ सालतिर हेटौंडामा दैनिक पाँच/सातवटा राँगाको खपत हुन्थ्यो । हम्मरले टाउकोमा हाँनेर राँगो मार्ने चलन थियो । खड्गी १८ वर्षे लक्का जवान थिए । ब्यापक एक्सरसाइज गर्थे ।
हेटौंडा बजारको पीपलबोट छेउमा राँका काट्ने चलन थियो । राँगा काट्ने ठाउँमा पुगेर एक दिन खड्गीले भने ‘मुड्कीले हानेर ढाल्दिन्छु ।’ धेरैले पत्याएनन् । उनले अड्डी लिए ‘म एक मुड्कीमै ढाल्दिन्छु ।’ केही मान्छे जम्मा भए खड्गीले एक मुड्कीमै राँगा ढाले । उक्त घटनाले खड्गीलाई हेटौडा बजारमा चर्चित बनायो ।
त्यसपछि हरेक दिन हम्मरको साटो उनको मुड्कीकै भरमा राँगा ढल्न थाल्यो । पाँचहजार बढी राँगा उनले मुड्की हानेरै ढालेको उनको दावी छ ।
त्यसरी राँगा ढल्नुमा बलभन्दा पनि बुद्धिले काम गरेको बताउँछन् उनी ।
‘म मात्रै हैन ढंग पुर्‍याएर पञ्च हान्यो भने अरुले पनि ढाल्न सक्छन्,’ पञ्च, टाइम र प्राक्टिसले राँगा ढलेको उनको भनाई छ ।

