'दुई थोपा हाँसो' लिएर सिस्नुपानीका कलाकार युएईका मजदुर क्याम्पमा

उमाकान्त पाण्डे/उज्यालो । युएई, माघ ११ - युएईका मजदुर क्याम्पमा दुई थोपा हाँसो लिएर यती बेला सिस्नुपानीको टोलीले विभिन्न ठाउँमा प्रस्तुती देखाइरहेको छ ।
वैदेशिक रोजगारीका क्रममा युएईमा रहेका नेपालीलाई दुई थोपा हाँसो लिएर नेपालबाट आएका सिस्नुपानीका कलाकार टोलीले नेपाली नागरिकको सद्भावना सन्देश सम्प्रेशण गरिरहेका छन् । भूकम्पले पारेको प्रभाव, संविधान जारी भएपछिका खुसी र भारतको नाकाबन्दीलाई व्यंग्यात्मक प्रस्तुती गर्दै विदेशमा पसिना बेचिरहेका नेपालीलाई दुई थोपा हाँसो लिएर सिस्नुपानीका कलाकार मध्यपूर्वी खाडी मुलुकको यात्रामा निस्केका हुन् ।
विदेशमा हड्डी घोटेर कमाएको पैसा र उनै नेपालीले पठाएको रेमिट्यान्सबाट धानिएको मुलुकले परदेशी नेपालीलाई राज्यले उचित सम्मान गर्नुपर्ने आवाज कलाकारले आफ्नो प्रस्तुतीमा उठाएका छन् । कलाकारको टोलीमा सिस्नुपानीका अध्यक्ष लक्ष्मण गाम्नागे, महासचिव टंक आचार्यसहित योग प्रशिक्षक डा. राजु अधिकारी, व्यङ्ग्य कवि अर्जुन पराजुली, कलाकार मनोज गजुरेल र गायक शिशिर योगी छन् ।
कलाकारले युएईको दुबईमा गएको शुक्रबार बरदुबईमा रहेको याक एण्ड यती नेपाली रेस्टुरेन्टमा पहिलो कार्यक्रम गरेको थियो । त्यस्तै टोलीले शनिबार दुबईमा मुख्य मजदुर क्याम्प रहेको अलकुजमा पुगेर कामदार बस्ने घरकै ठूलो हलमा कार्यक्रम गर्यौ । नेपाली समाज युएईले स्थानीय सम्योजन गरेको कार्यक्रममा डेढ सय बढी नेपालीको उपस्थिती रहेको समाजका महासचिव मडी भुर्तेलले जानकारी दिनुभयो । 
एनआरएन रसअलखेमाले आइतबार त्यहाँ गरेको कार्यक्रममा पनि उत्तिकै नेपालीको उपस्थिती थियो । रसअलखेमामा कार्यरत नेपालीहरुको बाक्लो उपस्थितीमा कार्यक्रम भएको हो । त्यस्तै टोलीले आबुधाबीमा रहेको इन्डियन सोसियल सेण्टरमा सोमबार पनि प्रस्तुती देखाउने छ । काइट ग्रुप र एनआरएन आबुधाबीको सम्योजनमा भएको कार्यक्रमलाई ब्यबस्थापन गर्न ग्रिन लाइन ट्राभल्सले सहयोग गर्ने भएको हो । 
टोलीले पहिलो चरणमा माघ ७ देखि कार्यक्रम लिएर यात्रामा निस्केको हो । दुबईपछि कतार,बहराइन, र मलेसियामा गरी माघ २९ सम्ममा टोली नेपाल फर्किने कलाकार मनोज गजुरेलले बताउनु भयो । कलाकारको टोलीले आफ्नो प्रस्तुती निशुल्क रुपमा प्रस्तुत गरिरहेका छन् ।
