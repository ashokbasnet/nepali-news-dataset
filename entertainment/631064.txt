निर्माता संघका कार्यसमितीकै सदस्य जुध्छन्, अरुको समस्या कसरी मिलाउलान् ?

निर्माताहरुको हकहितका लागि भन्दै चलचित्रमा लगानी गर्ने निर्माताहरुको छाता संगठनको रुपमा खोलिएको हो, चलचित्र निर्माता संघ, नेपाल । चलचित्र निर्माता संघले हरेक ३ बर्ष नयाँ कार्यसमिती पाउँछ । चुनाव लड्दा थुप्रै आश्वासन बाँड्ने चुनावी प्रतिस्पर्धीहरु चुनाव लडेपछि निर्माताको हकहितका लागि आवाज उठाउन खासै जमेर लाग्दैनन् । यसैले, निर्माताको समस्या सधै नै उस्तै छ ।
निर्माता संघको पदाधिकारी हुनु भनेको, निर्माताको हक हितका लागि काम गर्छु भनेर बाचा गर्नु नै हो । तर, निर्माता संघको कुर्सीमा बस्नेहरु आफू-आफू नै मिल्दैनन्, अरुको समस्या कसरी समाधान गर्लान् र ?
यो कुराको गतिलो उदाहरणका लागि टाढा जानु नै पर्दैन । यहि, विजयादशमीको घटनालाइ हेर्दा हुन्छ । निर्माता दीपकराज गिरीले ६ महिना अगाडि नै चलचित्र ‘छक्का पन्जा २’को प्रदर्शन मिति तय गरे । असोज ११ गतेबाट चलचित्र रिलिज गर्ने भन्दै उनले प्रचार पनि आक्रामक बनाएका थिए ।
तर, उनको चलचित्रसँग निर्माता तथा निर्देशक रोज राणाले असोज ११ को एक साता अगाडि मात्र ‘मेरो पैसा खोइ’ ल्याएर जुधाए । अब, दुइ चलचित्रको बक्स अफिस त व्यापार सबैसामु छर्लङ्गै छ ।
वितरकको बार्गेनिङको खेलमा ‘छक्का पन्जा २’ पनि परेकै हो, रोजले त वितरककै कारण चलचित्र एक सातामै सकेर रिलिज गरेका थिए । अब पाठकलाइ यो पनि जानकारी गराउ कि, यी दुबै चलचित्र निर्माता संघको कार्यसमितीमा छन् । रोज निर्माता संघको महासचिव हुन् भने दिपकराज गिरी निर्माता संघको कार्यसमिती सदस्य ।
अरु निर्माताको समस्या हल गर्छु भनेर निर्माता संघको कुर्सीमा पुगेका यी दुइले नै आफ्नो समस्या हल गर्न सकेनन् र एकसाथ चलचित्र जुधाए । रोजको चलचित्र चल्नु अगाडि निर्माता छविराज ओझाको चलचित्र पनि एक्कासी वितरक गोपालकाजी कायस्थका कारण असोज ११ गते रिलिज हुने पक्का भएको थियो ।
वितरक कायस्थले ‘छक्का पन्जा २’ टिमसँग चलचित्र वितरणको बार्गेनिङका लागि छविको चलचित्र अगाडि सारेको पनि घाम जस्तै छर्लङ्ग छ । छवि पनि चलचित्र निर्माता संघ, नेपालको सचिव भैसकेका निर्माता हुन् । निर्माता-निर्माता आफै यसलाइ सक्छु र उसलाइ सक्छु भन्दै जुधेपछि वितरक र हलवालालाइ पछि दोष दिनुको कुनै तुक रहदैन ।
चलचित्र निर्माता संघको कार्यसमितीमै बस्ने निर्माताविच यस्तो घम्साघम्सी हुन्छ भने, यी निर्माताले अन्य साधारण सदस्यहरुको चलचित्रको समस्या समाधान गर्लान् भनेर कुन आधारमा भन्न सकिएला ? यसैले, कमसेकम चलचित्र निर्माता संघका पदाधिकारीले एकले अर्काको चलचित्रसँग नजुधाउने निर्णय गरेर नयाँ शैलीको सुरुवात गर्ने कि ?

