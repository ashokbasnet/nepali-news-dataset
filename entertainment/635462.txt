‘झोला’ निर्देशकको ‘भोर’, दाइजोको कथा पर्दामा

चलचित्र ‘झोला’का निर्देशक यादव भट्टराइले सामाजिक कथावस्तुलाई उठान गरिएको एक नयाँ चलचित्रको छायांकन सकेका छन् । उनले गुपचुप रुपमा काम गरेको दोश्रो चलचित्र ‘भोर’को छायांकन सकिएको छ ।
मध्यपूर्वी जनकपुरमा छठ पर्वको अवसरमा पत्रकार सम्मेलनको आयोजना गर्दै चलचित्रको छायांकन सकिएको घोषणा यादवले गरेका हुन् । निर्देशकले भने-‘मैथिली भाषीहरुको बाहुल्यता रहेको स्थानमा उनीहरुकै सामाजिक समस्यालाई चित्रण गर्दै ‘भोर’ निर्माण गरिएको छ ।’ मधेसमा देखिएको दाइजोको समस्यालाई यो चलचित्रले पर्दामा उतारेको छ । यो चलचित्रमा अधिकांश मैथिली कलाकारहरुको अभिनय छ ।
कृष्ण धारावासीको कथामा तयार भएको यो चलचित्रका कार्यकारी निर्माता देवेन्द्र प्रसाद सुवेदी हुन् भने राज तिमिल्सिना र रामगोपाल थापा यसका निर्माता हुन् । यो चलचित्रमा राम नारायण ठाकुर, मदन ठाकुर, परमेश झा, विएन पटेल, राजेश सक्सेना, डली सरकार, अनितरानी मण्डल, संगीता देव, सारथी लामा लगायतका कलाकारको मुख्य भूमिका छ । दिपक बज्रचार्यको छायांकन, उज्ज्वल ढकालको सम्पादन रहेको यो चलचित्रको नामको अर्थ बिहानीको किरण भन्ने वुझिन्छ ।

