गायक-गायिका र संगीतकारविच फाटो, यसकारण आफै गीत गाउँदैछन् संगीतकार

केही गीत चलेपछि अहिले गायक-गायिकालाई विश्व घुम्न, नेपालमै आयोजना हुने महोत्सवमा पुग्न खासै गाह्रो छैन । विदेशमा आयोजना हुने कार्यक्रममा पुग्ने गायक-गायिकाले ह्यान्डसम रकम प्राप्त गर्दै आएका छन् । गीत गाउँदा पनि पारिश्रमिक लिएर गाउने गायक-गायिका, पछि सोही गीतको म्यूजिक ट्रायक लिएर विश्व घुम्छन्, मनग्गे आम्दानी गर्छन् ।
तर, सो गीतमा लगानी गर्ने निर्माता, गीत लेख्ने गीतकारदेखि मेलोडी बनाउने संगीतकारले गायक-गायिकाले स्टेजमा गीत गाएको रकमको प्रतिशत त परको कुरा, नाम समेत नलिइदिदा चित्त दुखाउन थालेका छन् । यही कुराले गर्दा, अहिले गायक-गायिका र संगीतकारविच फाटो आउन थालेको छ ।
अहिले, यही कुराले केही संगीतकार आफै गीत गाउने तयारीमा पनि छन् । स्टेज कार्यक्रमदेखि चलचित्रका गीतमा संगीतकारकै आवाज सुन्न थालिएको छ । आखिर, किन गायक-गायिकाप्रति संगीतकारको यस्तो आक्रोश, हामीले संगीतकार बसन्त सापकोटासँग यो बिषयमा कुरा गरेका थियौ । बसन्तले ३ बुँदामा यसरी कारण खुलाएका छन्ः
हामीले आफै गीत गाउन थाल्नुको पछाडि २-३ वटा कारण छ । जुन कारणलाई म म बुँदागत रुपमा बताउन चाहन्छु ।
१. अहिले गायक-गायिका भन्दा पनि मेलोडी र शब्द चलेको छ । गायक-गायिका जो राख्दा पनि गीत चल्ने अवस्था छ ।
२. अहिले मिडिया सहज छ । मिडियामा हामी पछाडि पर्‍यौ, तर गायक-गायिका मात्र मिडियामा हाबी भएका छन् । कुनै कन्सर्टमा जाँदा गायक-गायिकाले संगीतकार, निर्माता र गीतकारको त नाम नै लिदैनन् । एकपछि अर्को गीत गाउँछन् र दंग पर्छन् । हाम्रो नाम लिन किन उनीहरु आवश्यकता ठान्दैनन् ? युटुबमा गीत हेर्दा पनि दर्शकले संगीतकार र गीतकारको नाम वास्ता गर्दैनन् । संगीतकार हरेक कोणबाट पछि पर्नुपर्ने कारण के त ?
३.एउटा गीत बजारमा निकाल्न गायक-गायिकाको मात्र भूमिका रहँदैन । त्यसको पछाडि लगानी गर्ने निर्माता, गीतकार, संगीतकारको भूमिका सबैभन्दा महत्वपूर्ण हुन्छ । गायक-गायिका विश्व घुमेर लाखौ कमाउँछन् । तर, त्यो गीतको पछाडिका सर्जकहरु सधै मरिरहनु परेको छ । गायक-गायिकाले गीतको सर्जकलाई एक प्रतिशत पनि रकम दिन आवश्यक ठान्दैनन् । गीत गाउँदा पनि पैसा लिने गायक-गायिकाले बाहिर गएर पनि मनग्गे पैसा कमाउँछन्, तर त्यो गीतको सर्जकलाई केही प्रतिशत दिन किन आवश्यक ठान्दैनन् ?
संगीतकार सापकोटाले आफुहरु संगीतकार कै रुपमा चिनिन चाहेको बताए । तर, अब गायक-गायिकाले गीतका निर्माता र सर्जकलाई कुनै प्रतिशत रकम नदिने हो भने अब आफूले गीत पनि गाउन नदिने बताए । उनले भने-‘अब म कुनै संझौता नै नगरि काम गर्दिनँ । कसैले संझौता अनुसार गाएको खण्डमा गाउन सक्छन् नत्र गीत गाउन नदिने मेरो निर्णय हो ।’
नेपालमा अहिले संगीतकारहरुले संगीत मात्र होइन, गीत गाउन पनि थालेका छन् । राजनराज सिवाकोटी, बसन्त सापकोटा, अर्जुन पोखरेल, कालिप्रसाद बास्कोटा, ताराप्रकाश लिम्बु लगायतले गीत गाइरहेका छन् । गायक-गायिकाले संझौता अनुसार काम नगर्ने हो भने अब, एउटा संगीतकारको संगीतमा अर्को संगीतकारले गीत गाउने तयारी पनि आफूहरुले गरेको बसन्तको भनाई छ ।

