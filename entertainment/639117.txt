झ्यालिन्चाः एउटी युवतीको आत्मा विलाप

अक्षरका शिकारी अर्थात कुमार नगरकोटी र अभिनयका भकारी दयाहाङ राई जब एउटै लयमा मिसिन्छन्, तब के होला ? जिज्ञासा मेट्न, अनामनगरस्थित मण्डला नाटघर पुगे हुन्छ । त्यहाँ नगरकोटीको कथा र राईको निर्देशनमा नाटक मञ्चन भइरहेको छ, झ्यालिन्चा ।
नाटक हेरिरहँदा तपाईका आँखा थाक्दैनन् । मञ्चमा मात्र दुई पात्र उपस्थित हुन्छन् । उनीहरुले बाचन गर्ने कथाले तपाईलाई यसरी डोहोर्‍याउँछ, ५० मिनेट बितेको पत्तो हुँदैन । पृष्टभूमीमा मुन्दुमको दृश्य र ढ्याङ्ग्रोको आवाजसँगै नाटक यसरी सुरु हुन्छ ।
एक युवती, जसले शरद यामको कुनै सुनौलो साँझको वर्णन गर्दै दर्शकलाई शहरको प्रेक्षालयमा प्रवेश गराउँछिन् । झमझम पानी बर्सिरहेको छ । बर्सादी ओडेका दर्शक पानीका छिटा बोकेर प्रेक्षालयमा बस्छन् । मञ्चमा एक लेखकको पर्दापण हुन्छ । बिलभ्ड राइटर, हासबीरा ।
लेखकको उपन्यास ‘झ्यालिन्चा’ भर्खरै प्रकाशित भएको छ । सोहि पुस्तकको प्लट कसरी तयार भयो भन्ने सन्दर्भ स्वैरकाल्पनिक ढंगबाट पेश गर्दै नाटक अघि बढ्छ ।
लेखक खासमा पाश्र्व संगीत पनि गर्ने गर्छन् । त्यसैको मेसोमा उनी बगैंचामा पुग्छन् । उनी एउटा संगीत संयोजन गर्ने मुडामा छन्, सारंगी र सन्तुरको समायोजन गरेर । त्यसैको नोटेसन नोटबुकमा उतार्न थाल्छन् । यस्तैमा एक छेपारो, जो कुनै ट्याटु पसलबाट खरिद गरेर ल्याएको हो, त्यसले ध्यान भंग गर्छ । घरी नोटबुकमा चढेर, कहिले हातमा काउकुती लगाएर ।
त्यसै दिन उनले बगैंचामा प्याजी रंगको झ्यालिन्चा देख्छन् । यसअघि उनले त्यहाँ झ्यालिन्चा कहिल्यै देखेका थिएनन् । त्यो बजैनी रंगको झ्यालिन्चा के थियो, कसरी आइपुग्यो, किन आइपुग्यो ? यसको नाटकिय बेलिबिस्तार हो, झ्यालिन्चा ।
खासमा माओवादी द्वन्द्वबाट गुमनाम मृत्युवरण गरेकी एक ग्रामिण युवतीको कथा हो यो । एकदिन लखतरान भएर आइपुगेका माओवादीलाई उनले खाना ख्वाउँछिन् । अर्को दिन त्यही ठाउँमा नेपाली सेना आइपुग्छ । माओवादीलाई सहयोग गरेको आशंका उनलाई पक्राउ गरिन्छ । जंगलमा पुर्‍याइन्छ । बलात्कार गरिन्छ । र, मारिन्छ । मारेपछि ऐंसेलु घारीमा लासलाई पुरिन्छ ।
उनी बेपत्ता हुन्छिन् । तर बेपत्ताको सूचीमा अटाएकी छैनन् । त्यही युवतीको आत्मा झ्यालिन्चा बनेर उड्दै लेखकको बगैंचामा पुग्छिन् ।
नाटकमा बिजय बराल लेखक बनेका छन् । तक्लु टाउको र फ्रेन्चकट दाह्रीमा उनको व्यक्तित्व खुलेको छ । लेखक वयानले नाटकलाई गतिशिल तुल्याउँछ । त्यससँगै उनले हाउभाउद्वारा मञ्चमा दृश्य निर्माण गर्छन् ।
रञ्जना ओली कहिले पत्नी, कहिले ग्रामिण युवती, कहिले गलफ्रेन्ड त कहिले वेटर्सको चरित्रमा देखिन्छन् । एउटै गेटअपमा पनि उनले हाउभाउद्वारा यति धेरै विविधता पस्किएकी छिन् । नाटकमा प्रकाश र ध्वानीको बेजोड समायोजन छ । अनुपम शर्माको संगीत, रोहित पौडेल र अनुप न्यौपानेको प्रकाश व्यवस्थापन तारिफयोग्य छ । नाटक निर्देशनमा उमेश तामाङ, बिकाश जोशी र सोमनाथ खनालले सघाएका छन् ।
सिल्भर स्त्रिmनमा छाइरहेका दयाहाङ राई लामो विश्रामपछि यहि नाटकमार्फत रंगमञ्चमा फर्किएका हुन् । नगरकोटीको कथालाई उनले नाटकिय रुप दिएका हुन् । मञ्चको सेटिङ, कलाकार, प्रकाश, ध्वनीदेखि अभिनयसम्मको कुशल समायोजनबाट ५० मिनेट लामो झ्यालिन्चा निर्माण भएको छ । यसमा पात्रले एकोहोरो कथा बाचन गर्छन् । तर, त्यसबाट दर्शकले हाइ काड्नुपर्ने अवस्था यसकारण आउँदैन कि, कथा बाचनलाई सघाउन त्यहाँ दृश्य निर्माण गरिन्छ ।
नाटक हो । नाटकिय नहुने कुरै भएन । यद्यपी घटना र पात्र कृतिम लाग्दैन । अविश्वसनिय लाग्दैन ।
यो नाटक अनामनगरको मण्डलामा हरेक साँझ पाँच बजेदेखि मञ्चन भइरहेको छ । आगमी मंसीर चार गतेसम्म नाटक जारी रहने बताइएको छ ।

