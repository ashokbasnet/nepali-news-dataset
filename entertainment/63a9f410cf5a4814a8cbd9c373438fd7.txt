जनकवि दुर्गा लाल श्रेष्ठको कविता संग्रह नेदरल्याण्डमा विमोचन

काठमाडौं, असोज २० - जनकवि दुर्गालाल श्रेष्ठको नेपाल भाषामा लेखिएको कविता संग्रहको अंग्रेजीमा अनुवादित किताबको विमोचन भएको छ ।
श्रेष्ठले लेखेको  “बीनिभालय् ह्वःगु ख्वीप्यफ्वः स्वाँ” को अंगे्रजीमा अनुवादित “द ब्लोसम्स अफ सिक्स्टि फोर सनसेट्स” को विमोचन नेदरल्याण्डको आमस्टरडमको रोन्हे कांग्रेस एण्ड पार्टी सेन्ट्रममा नेपालका प्रथम पप गायक ओमबिक्रम बिष्ट, साहित्यकार श्रीलक्ष्मी श्रेष्ठ र नेपाल समाज नेदरल्याण्डका संस्थापक संरक्षक एवमं वल्र्ड नेवाः अर्गनाइजेशनका अध्यक्ष डा. बाल गोपाल श्रेष्ठले संयुक्त रुपमा विमोचन गर्नु भएको हो ।
फेरेनिखिंग नेपाल समाज नेदरल्याण्ड र गैर आवासीय नेपाली संघ नेदरल्याण्डको संयुक्त आयोजनामा विमोचन कार्यक्रम भएको हो । अमेरिकाका वेस्टन ओरिगन युनिभर्सिटीका भाषा विज्ञानका प्रोफेसर डाक्टर डाभिड हारगिभ्सले दुर्गा लाल श्रेष्ठले लेख्नु भएको ६४ वटा कविता अंग्रेजीमा अनुवाद गर्नु भएको हो ।
