गायिकाः कोही रमाउँदै, कोही हराउँदै

अर्जुनकुमार संग्रौला/उज्यालो ।
काठमाडौ, नेपाली संगीत बजारमा पछिल्ला केही बर्षयता एल्बमको बिक्री लगभग शून्य छ । गीत चलेपछि पाइने स्टेज कार्यक्रमको अवसर नै उनीहरुको आम्दानीको मुख्य श्रोत हो ।
तर सवैका गीत चल्दैनन् । गीत गाएर जीवन नचल्ने भएपछि राम्रै प्रतिभा भएका गायक गायिकाले पनि यो क्षेत्र छाडिसके । यसरी पलायन हुनेमा गायिकाहरु धेरै छन् ।
कुनै बेला गायिका सपनाश्रीको चर्चा राम्रै थियो । चलचित्रको पाश्र्व गायनमा महिला आवाजमा उनी निक्कै अगाडि थिइन् । दाम पनि राम्रो कमाइरहेकी उनले नेपाली संगीत बजारमा आफ्नो भविष्य सुरक्षित देखिनन् । त्यसैले करियरको शिखरमा रहेकै बेला उनी अमेरिका पलायन भइन् ।
चलचित्र पाश्र्व गायनमा राम्रो नाम र दाम कमाएकी अर्की गायिका शर्मिला बर्देवाले पनि विदेशकै बाटो रोजिन् । परिवार सहित अमेरिकामा रहेकी उनी नर्सिङ पेशामा छिन् ।
शास्त्रीय संगीतमा राम्रो दखल भएकी गायिका कुन्ती मोक्तानको क्रेज पनि पछिल्लो समयमा घटेको छ । यद्यपी आफ्नै शैलीको गीत गाउने कुन्तीको दिनचर्या भने संगीतमै वित्छ । विभिन्न विद्यालयमा उनी संगीत प्रशिक्षकको रुपमा काम गर्छिन् ।
कुन्तीका दुई छोरीहरु शितल र शुवानी गायन क्षेत्रमा हुँदाहँदै पनि जागिर पनि खान्छन् । पूर्णत संगीतमै लागेर बाँच्नसक्ने अवस्था अझै पनि नबनेको उनीहरुको बुझाई छ । शीतल सरकारी जागिरे हुन भने शुवानी निजी संस्थामा कार्यरत छिन् ।
लोकगीतबाट राम्रो चर्चा कमाएकी गायिका सिन्धु मल्लको पनि हिजोआज चर्चा सेलाएको छ । आधुनिक अनि पप गीततर्फ फड्को मार्दा उनी त्यसमा त्यति सफल भइनन् । छिटफुट स्टेज कार्यक्रममा देखिने गरेकी सिन्धु यतिबेला पारिवारिक जीवनमै रमाइरहेकी छिन् ।
केही समय अघिसम्म संगीत बजारमा एकछत्र राज गरेकी अञ्जु पन्तको क्रेज पनि बिस्तारै घट्दो छ । अञ्जुकै आवाजमा गीत रेकर्ड गराउन चाहने संगीतकारहरुको रोजाईमा अहिले नयाँ नयाँ गायिकाहरु पनि पर्न थालेका छन् । गायनमा पुरानैपनले मात्र होइन पारिवारिक झमेलाले पनि अञ्जुलाई पछि पारेको निकटस्थहरु बताउँछन् ।
सम्भावना बोकेकी गायिका आस्था तामाङ मास्के पनि दर्शक स्रोताको मनमा खासै पस्न सकिनन् । दुईवटा एल्बम बजारमा ल्याईसक्दा पनि उनले श्रोताको साथ खासै पाएकी छैनन् । संगीतमा निरन्तरता नभएर पनि हुन सक्छ उनको प्रतिभाले राम्रोसँग फुल्ने मौका नै पाएन । गीत लेख्ने, म्युजिक भिडियोको कन्सेप्ट समेत आफै तयार पार्ने आस्था संगीतमा भविश्य नदेखेर नै होला क्यानडा हान्निइन् ।
मायाज बारको गीतबाट हिट भएकी आस्था रावतले पनि त्यसपछि भने त्यस्तो कुनै कमाल गर्न सकिनन् । रिमिक्स गीतबाट चिनिएकी आस्थाले धेरै वटा गीत गाइसक्दा पनि भर्खर मात्र सोलो एल्बम निकाल्दैछिन् । आवाजकै कारणले गर्दा चलचित्रमा पनि मुलधार भन्दा बाहिरका केही थोरै गीतमात्र उनको भागमा पर्छन् । केही छिटफुट कन्सर्ट र आईटम गीत बाहेक उनको हात पनि खाली नै छ ।
धेरै गीतहरु गाइसके पछि ‘सिम्पल सिम्पल कान्छीको डिम्पल पर्ने गाला’ गीतबाट दह्रिएकी माण्डवी त्रिपाठी यतिबेला स्टुडियो चलाएर बसेकी छिन् । संगीतमा एक दशक बिताइसक्दा पनि केही समय अघि मात्रै उनले पहिलो एल्बम माण्डवी निकालिन् । लोक गीतदेखि लिएर चलचित्रको पाश्र्व गायनमा पनि राम्रो पकड बनाएकी माण्डवी गायिका मात्र भएर जिविकोपार्जन गर्न भने गाह्रो हुने बताउँछिन् ।संगीतकार बिपिन आचार्यसँग विवाह गरेकी उनी श्रीमानसँगै मिलेर रेकर्डिङ्ग स्टुडियो चलाउँछिन् ।
यही हाल छ गायिका मल्लिका कार्कीको । केही फिल्ममा पाश्र्व गायन समेत गरेकी उनको ‘मल्लिका’ नामको एल्बम बजारमा आएको छ । तर, त्यसले पनि खासै छाप छोडेन ।
सबैको अवस्था त्यस्तै छैन
अहिले काम, दाम र नामको खाँचो नभएकी गायिका हुन् इन्दिरा जोशी । कुर्ता सुरुवाल लगाएर स्टेजमा उत्रने ट्रेन्ड लाई ब्रेक गर्दै गायिका इन्दिराले स्टेज पर्फमेन्समा नौलोपना भित्र्याइन् । आफुले गीत संगीतमा ‘इन्ज्योय’ गरिरहेको बताउने इन्दिरा यसको बिकल्प नसोचेको बताउँछिन् । सिनेमाको आइटम गीतमा उनको राम्रो पकड देखिन्छ । तर उनलाई केवल उच्छ्रृङ्खल गीत गाउने गायिका भनेर समेत आलोचना गर्न थालिएको छ ।   
यसैगरी भारतको आसामबाट आएकी गायिका मिलन अमात्य पनि अहिले सिंढी उक्लिंदै गरेकी गायिकामा पर्छिन् । चलचित्र नोटबुकको ‘गाला रातै’ बोलको गीतले चर्चा कमाएकी मिलनले आसाममै हुँदा दशवटा एल्बम निकालि सकेकी थिइन् । मेनसन अमात्यसँग विवाह गरेर नेपाल आएपछि पनि उनले संगीतमा कमाल गरिरहेकी छिन् । सोलो एल्बम ‘मिलन’ बजारमा ल्याएकी उनलाई चलचित्रको पाश्व गायनमा पनि निकै रुचाइएको छ ।
गीत संगीतमा खासै जम्न नसकेपछि थुप्रै गायिकाले छिटफुट रुपमा गायनसंगै अन्य पेशा समेत गर्न थालेका छन् । केहीले भने पारिवारिक भूमिकामा आफुलाई केन्द्रीत गर्न थालेका छन् ।
गायिका जुना प्रसाई विवाह बन्धनमा बाधिएपछि पारिवारिक जीवनमै ब्यस्त छिन् भने अर्की गायिका प्राश्ना शाक्य पनि संगीतमा भन्दा बढी समय परिवारलाई नै दिइरहेकी छिन् । प्राश्नाले गायक अराज केशबसँग विवाह गरेकी हुन् ।
पाँच बर्षदेखि गीत संगीतको क्षेत्रमा संघर्ष गरिरहेकी योजना पुरी गीत गाएर मात्र बाँच्न सक्ने अवस्था नभएको बताउँछिन् । उनी पनि बिकल्पका रुपमा प्राश्नाले झैं एफएममा कार्यक्रम चलाउँछिन् ।
