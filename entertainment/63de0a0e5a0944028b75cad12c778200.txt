सिरियल शुटिङका लागि नेपालमा भारतीय कलाकार, नेपाली कलाकारले पनि गर्दैछन् काम

काठमाडौं, वैशाख ३ – इण्डोनेसियाली एक सिरियलको छायांकन अहिले नेपालको कास्की जिल्लामा रहेको धम्पुसमा भइरहेको छ । यस सिरियलमा नेपालका दुई कलाकारहरुले पनि काम गरिरहेका छन् । बासुदेव खनाल र रश्मी भट्ट यस सिरियलमा मुख्य कलाकारकै रुपमा छन् । त्यस्तै सिरियलमा भारतीय टेलिभिजना स्थापित र चलेका केही कलाकारहरु छन् ।  
सिरियलको छायांकनका लागि भारतीय टेलिभजनको दुनियामा इशानीको नामले परिचित अभिनेत्री राधिका मदान, रणवीरको नामले परिचित अभिनेता शक्ति अरोरा, सिरियल थपकी प्यारकीबाट धु्रुबका नामले परिचित भएका अभिनेता अंकित बटला, स्टार प्लसको सिरियल ‘वीरा’बाट वीराका नामले परिचित अभिनेत्री दिगंगना सूर्यवंशी, सिरियल उतरन, बन्धन, नागार्जुन लगायतमा काम गरिसकेका कलाकार मुर्नाल जैन लगायतका कलाकारहरु अहिले नेपाल आएका छन् ।  नेपालमा छायांकन भइरहेको यस सिरियलमा कलाकारहरुले आफूलाई सजिलो लाग्ने भाषाको प्रयोग गरिरहेको जानकारी छ । अर्थात नेपाली कलाकारले नेपली भाषाको प्रयोग गरिरहेका छन् भने भारतीय कलाकारहरुले हिन्दी भाषाको । तर पछि भने यसलाई  इण्डोनेशियाले आफ्नै भाषामा डबिङ गरेर प्रसारण गर्नेछ ।  यस सिरियललाई  श्रीधर  जेट्टीले निर्देशन गरिरहेका छन् । सिरियलमा अभिनेत्री रश्मी भट्ट अभिनेत्री राधिका मदानको माइजुको भूमिकामा छिन् । त्यस्तै अभिनेता बासुदेव खनाल  पनि यस सिरियलमा मुख्य भूमिकामै छन् । इन्डोनेशियाको चर्चित र ठूलो निर्माण कम्पनी मल्टिभिजन प्लस र नेपालको माउण्टेन रिभर फिल्मस्को सहकार्यमा यसको निर्माण भएको हो । स्रोतका अनुसार नेपालमा यस सिरियलका दुई भागको छायांकन हुनेछन् । तर पछि दर्शकले मन पराएको खण्डमा थप भागहरु शुटिङ गर्न पनि कलाकारहरु सहित निर्माण टोली नेपाल आउने छ । नेपालमा शुटिङ भएको यस सिरियलमा अभिनेत्री राधिका मदान नेपाली पोषाकमै देखिएकी छिन् । इन्डोनेशियाको ए एन टेलिभिजनले १ मे देखि यस सिरियललाई टेलिकास्ट गर्नेछ । 
उज्यालो र forseenetwork.com को सहकार्य
