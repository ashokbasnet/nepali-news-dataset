न नेपाली, न हिन्दी, एक महिना हलमा पुरानै फिल्म

डिसेम्बर १ तारिखमा चलचित्र ‘पद्यमावती’ रिलिज हुने पक्का थियो । तर, भारतमा यो चलचित्रको बिषयवस्तुलाई लिएर चर्को विरोध भएपछि यसको प्रदर्शन मिति पछि सरेको छ ।
संजयलिला भन्सालीको निर्देशनमा तयार भएको चलचित्रमा दीपिका पादुकोण, रणवीर सिंह, साहिद कपुरको मुख्य भूमिका छ । राजपुत समाजको चर्को विरोधपछि चलचित्रलाई तोकिएको मितिमा प्रदर्शन नगर्ने यसको निर्माणपक्षले निर्णय गरिसकेको छ ।
यो चलचित्रको प्रदर्शन मिति पोष्टपोन्ड भएसँगै नेपालका हलहरु पनि प्रभावित हुने देखिएको छ । कारण, अब एक महिना नयाँ नेपाली चलचित्र पनि रिलिज हुने छैनन् ।
मंसिर १ गते ‘झ्यानाकुटी’ रिलिज भएको थियो भने अब मंसिर २९ गते हलमा चलचित्र ‘सुपर गोर्खे’ लाग्दैछ । ३ हप्ता हलमा नेपाली र हिन्दी चलचित्र नै रिलिज हुने छैनन् । जसकाकारण, हलहरु मर्कामा पर्ने देखिएको छ ।
डिसेम्बर २२ मा रिलिज हुने चलचित्र ‘टाइगर जिन्दा हे’ले करिब १ महिनापछि मात्र नेपाली चलचित्र हलहरुलाई राहत दिन सक्छ । पौषको १४ देखि भने लगालग नेपाली चलचित्र रिलिज हुनेछन् । तर, करिब १ महिना नेपाली चलचित्र हलहरुमा नेपाली र हिन्दी चलचित्र रिलिज हुनेछैनन् । नेपालमा मंसिर १० र २१ गते हुन लागेको निर्वाचनका कारण नयाँ नेपाली चलचित्र रिलिज नभएका हुन् ।

