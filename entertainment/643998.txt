‘बाँध मायाले’मा आर्यन र श्रृष्टीको यस्तो लुक्स

नायक आर्यन अधिकारीका लागि चलचित्र क्षेत्र फापिरहेको छ । बक्स अफिसमा एउटा मात्र चलचित्र रिलिज भएपनि उनले आधा दर्जन चलचित्रमा काम गरिसकेका छन् । यसैले पनि आर्यन करिअरको ‘लक्की’ समयमा दौडिरहेको छ भन्दा फरक पर्दैन ।
उनै, आर्यन यतिबेला नायिका श्रृष्टी श्रेष्ठको साथमा रोमान्स गरिरहेका छन् । निर्देशक सविर श्रेष्ठको सपनाको प्रोजेक्टमा यो जोडीले काम गरिरहेको हो । यो चलचित्रको हाल धमाधम नवलपरासीमा छायांकन भैरहेको छ ।
चलचित्रको केही तस्बिर नायक अधिकारीले आफ्नो फेसबुकमा पोष्ट गरेका छन् । जहाँ, उनको कपाल ‘कर्ली’ छ । आर्यन र श्रृष्टी एकअर्कासँग मुस्कुराएका छन् । यो तस्बिरले पनि यी दुइले चलचित्रमा भरपुर रोमान्स गर्दैछन् भन्ने वुझ्न लामो समय सोच्नै पर्दैन ।
श्रृष्टी र आर्यनको जोडीलाई दर्शकले कस्तो प्रतिक्रिया दिने हुन्, त्यो त चलचित्र रिलिज भएपछि नै थाहा हुनेछ । तर, आर्यन, श्रृष्टी र सविरकै लागि यो चलचित्र विशेष बन्ने पक्का छ । 

