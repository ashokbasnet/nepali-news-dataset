विकास बोर्डले कलाकारको अभिनय क्षमता बढाउन सुरु गर्‍यो यस्तो काम

चलचित्र विकास बोर्डले भारतको पुनेमा आयोजना हुन लागेको ‘स्क्रीन अभिनय सम्बन्धी फाउन्डेशन कोर्ष’का लागि नायक तथा नायिकाहरुलाई नाम दर्ता गर्न आह्वान गरेको छ ।
भारतीय दुतावासको आयोजना तथा चलचित्र विकास बोर्डको सहकार्यमा २० दिनसम्म यो कोर्सको तालिम चल्नेछ । तालिममा सहभागी हुन चाहनेहरुले भारतीय दूतावासबाट निर्धारित गरिएको दरखास्त फारमको साथ एकप्रति फोटो, शैक्षिक योग्यताको प्रतिलिपी, अभिनय सम्बन्धी अनुभवका कागजातहरु सहित जनवरी ३ सम्म बोर्डमा नाम दर्ता गर्न सक्नेछन् ।
तालिम हिन्दी र अंग्रेजी भाषामा हुने बोर्डले जनाएको छ । भारतीय फिल्म और टेलिभिनज संस्थानमा यो तालिमको आयोजना गरिएको हो ।चलचित्र विकास बोर्डमा निकिता पौडेल अध्यक्ष पदमा नियुक्त भएसँगै उनले कलाकारको अभिनय क्षमता वृद्धिका लागि यो कदम चालेकी हुन् ।
निकिताको नियुक्ती भएसँगै चर्को आलोचना भएपनि उनले कामले ती आलोचनाको जवाफ दिने संकेत दिएकी छिन् । आशा गरौ, बोर्ड अध्यक्षले चलचित्र क्षेत्रको विकास र चलचित्रकर्मीको हितका लागि अन्य थुप्रै काम गर्नेछिन् ।

