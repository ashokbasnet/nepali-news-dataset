टेलिभिजनमा फर्किंदै ‘इकु’
काठमाडौं । हाँस्य टेलिश्रृङ्खला ‘मेरी बास्सै’ मा ‘इकु’ बनमान्छेको भुमिका हेरेर मनोरञ्जन लिनुभएका दर्शककका लागि खुसीको खबर छ । ‘इकु’ फेरि टेलिभिजनको पर्दामा आउँदैछन्, पुरानै गेटअपमा ।
दर्शकले ‘इकु’ चरित्रलाई अत्यधिक मन पराएकाले पुनः टेलिभिजनमा आउन लागेको सुलेमान शंकर ‘इकु’ ले बताए ।
‘अहिले पनि मलाई धेरै दर्शकले इकु भनेर चिन्नुहुन्छ त्यही कारण अब ‘इकु’ टेलिभिजनमा देखाउने योजनामा छु,’ उनले भने । उनले कहिलेबाट यो श्रृंखला आउँदैछ भन्ने चाहिँ खुलाएनन् ।
‘जंगलबाटै आउनुभएको हो ?’
‘मेरी बास्सै’ टेलिश्रृङ्खलामा इकु हिट भएपछि धेरै कार्यक्रमबाट उनलाई निम्ता आउन थाल्यो । आयोजकहरुले ‘इकु’ कै रुपमा सुलेमानलाई स्टेजमा प्रस्तुत गर्न चाहन्थे । उनले पनि नाइनास्ती गरेनन् । जहाँ जाँदा पनि ‘इकु’को डे्रस सहित पुग्थे ।
स्कुल पढ्दै गरेका केटाकेटी उनलाई देखेपछि निकै रोमान्चित भएर सोध्थे ‘अंकल तपाईं जंगलबाट हिँड्दै आउनु भएको हो ? के खानुहुन्छ ? राती कहाँ सुत्नुहुन्छ ?’
केटाकेटीबाट यति धेरै माया पाएका सुलेमान अहिले केही बालबालिकाको अभिभावक बनेका छन् । काठमाडौको मुलपानीमा भूकम्पपीडित बालबालिकालाई आश्रय दिएका सुलेमानले स्नेहा आश्रम सञ्चालन गरेका छन् ।
भूकम्प पीडितलाई सहयोग गर्ने उद्देश्यले विभिन्न जिल्लामा गएको बेला उनले केही बालबालिका भेटे, जसले भूकम्पको कारण बाबुआमा गुमाएका थिए । उनले सोचे ‘भूकम्पमा बाबुआमा गुमाएकाहरुको भविष्य डामाडोल हुनसक्छ ।’
त्यसपछि विभिन्न स्थानमा भेटिएका वालवालिकालाई आफुसँगै लिएर आएका सुलेमानले अहिले सबै बालबालिकालाई एकै ठाउँमा राखेर पालनपोषण गरेका छन् ।
‘केही स्कुलले फ्रिमा पढादिएका छन्, खुवाउने र पाल्ने काम म आफैंले गरेको छु,’ उनले भने ।
‘मासु तपाई खानुस् भुत्ला मलाई’
सुलेमान कुसुमे रुमाल-२ को सुटिङमा व्यस्त थिए । केदार घिमिरे ‘माग्ने बुढा’ले फोन गरेर भेट्न बोलाए ।
उनी सुटिङ सकाएर वानेश्वर गए । घिमिरे र सिताराम कट्टेल ‘धुर्मुस’ सँगै रहेछन् । मेरी बास्सैमा नयाँ क्यारेक्टर ‘इकु’ बारे कुरा भयो । पुरै जंगली गेटअपमा । माग्ने बुढाको कुराको कुरा सुलेमानलाई मन पर्‍यो र उनी इकुका लागि आवश्यक पर्ने डे्रसको तयारीमा लागे ।
मौलिक पोशाकको खाँचो थियो । सबैभन्दा पहिला कुखुराको मासु बेच्ने पसलमा गए र भने ‘मासु तपाईंहरु खानुस्, भुत्ला मलाई दिनुस् ।’ केही दिनपछि मासु पसलबाट खबर आयो, ‘भुत्ला तयार छ ।’ कुखुराको भुत्ला लिएर गए र डे्रस अर्डर गरे ।
पहिलो दिनको सुटिङ रानीवारीको जंगलमा थियो । इकुको गेटअपमा ऐना अगाडि उभिँदा आफै झसंग भए । ‘म आफैंलाई त यस्तो डर लागेको छ । दर्शकले मन पराउलान् त ?’ मनमा धुकचुक थियो । तर, दर्शकले मन पराए ।

