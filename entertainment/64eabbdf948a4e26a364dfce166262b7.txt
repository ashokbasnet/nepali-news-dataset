धुर्मुस सुन्तलीलाई पुत्री लाभ, धुमुर्सले भने ‘मिनी सुन्तली’ आईन्

काठमाडौं, फागुन ३० – चर्चित हाँस्य जोडी धुर्मुस र सुन्तलीलाई पुत्रीलाभ भएको छ ।
शुक्रबार विहान सवा सात बजे सुन्तली अर्थात कुञ्जना घिमिरेले छोरीलाई जन्म दिएकी हुन् । काठमाडौंको थापाथलीमा रहेको नर्भिक अस्पतालमा सुन्तलीले छोरी जन्माएकी हुन् ।
चिकित्सकले चैत्र १५ गतेको ‘डेट’ दिएपनि आमा र बच्चाको स्वास्थ्यलाई मध्यनजर गर्दै समय अगाडि नै शल्यक्रिया गरेर बच्चालाई जन्म दिइएको हो ।
धुर्मुस अर्थात सितारामल कट्टेलले सुगर बढेको भन्दै श्रीमती कुञ्जनलाई पहिले ओम अस्पताल भर्ना गरेका थिए । 
तर पछि कुञ्जनाको स्वस्थ्यमा सुधार आउन नसकेपछि उनलाई नर्भिक अस्पताल सारिएको थियो । आमा र बच्चा दुवैको स्वास्थ अवस्था राम्रो रहेको अस्पतालले जनाएको छ ।
‘छोरी त राम्री छे,’ सितारामले भने, ‘छोरीेले रियाक्सन दिएर हैरान भइसकें, जे होस घरमा लक्ष्मी आईन्, असाध्यै खुशी छु ।’
छोरीको नाम के राख्ने भनेर आफूहरुले सोचि नसकेको भन्दै उनले न्वारान अघिसम्म छोरीको नाम ‘मिनी सुन्तली’ रहने उनले बताए । विवाह भएको पाँच वर्षपछि सिताराम बाबु बनेका हुन् । उनीहरुको विवाह २०६५ मंसीर १४ गते भएको हो ।
–अर्जुनकुमार संग्रौला/उज्यालो ।
