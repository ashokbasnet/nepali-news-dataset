अमेरिकामा ‘पञ्चायत’लाई सुखद प्रतिक्रिया

केहि समय अगाडि आयोजना भएको ‘सन फ्रान्सिस्को चलचित्र महोत्सव’मा चलचित्र ‘पञ्चायत’ले विदेशी भाषाको उत्कृष्ट चलचित्र र नायिका विधामा अवार्ड जित्न सफल भएको थियो । सोहि चलचित्रको प्रिमियर अमेरिकाको भर्जिनिया शहरमा आयोजना गरिएको छ ।
चलचित्रको प्रिमियर र विशेष प्रदर्शनका लागि नायक सरोज खनाल अहिले अमेरिकामा छन् । चलचित्रको प्रिमियरमा निकै प्रशंसा मिलेको निर्माणपक्षले बताएको छ । चलचित्र हेरेर निस्किएका दर्शकले खुलेरै तारिफ गरेपछि नायक खनाल पनि दंग देखिएका छन् ।
चलचित्रको कथावस्तु, कलाकारको अभिनयलाई दर्शकले रुचाएका छन् । शिवम् अधिकारीको लेखन तथा निर्देशनमा यो चलचित्र तयार भएको हो । चलचित्रमा सरोज खनाल, निता ढुंगाना, रुपा राना, गीता अधिकारी, गणेशी गिरी, जाहान्वी बस्नेत लगायतका कलाकारको मुख्य भूमिका छ ।
गणेश गिरीको प्रस्तुतीमा तयार भएको चलचित्रका निर्माता सुशान्त श्रेष्ठ र शंकर सुवेदी हुन् । रवि अधिकारी चलचित्रको कार्यकारी निर्माता हुन् । चलचित्रमा टंक बुढाथोकीको संगीत, रामेश्वर कार्कीको छायांकन, विपिन मल्लको सम्पादन छ । चैत्र २ गतेबाट यो चलचित्र नेपालमा चल्नेछ ।

