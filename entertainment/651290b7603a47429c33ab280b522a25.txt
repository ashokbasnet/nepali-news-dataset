धुर्मुस सुन्तलीबिनाको मेरी बास्सै टिभीमा आउँदै

काठमाडौं, चैत २ – मिडिया हब र धुर्मुस सुन्तलीबिच हुने वार्ता सहमतिमा टुङ्गिएन भने मेरी बास्सैमा न फतौरी बूढी हेर्न पाइने छ न मुस्कान पाशाको रमाईलोमा हाँस्न नै । मिडिया हबले मेरी बास्सैको निर्देशक नै फेरेपछि खड्का जी, धुर्मुस, नक्कली केपी लगायत दर्जनौँ स्वरुपमा देखिँदै आएका सीताराम कट्टेलको अभिनय हेर्नबाट दर्शक बञ्चित हुँदैछन् । आर्थिक हिसाब किताबमा कुरा नमिलेपछि, लामो समयदेखि नै केदार घिमिरे अर्थात माग्ने बूढा मेरी बास्सैमा नदेख्दा नै खल्लो महसुस गर्ने दर्शकका लागि धुर्मुस र सुन्तली पनि मेरी बास्सैमा नआउने हो भने नुन, बेसार, मसला, अमिलो र नुनिलो बिनाको अचार खाएजस्तै हुनेवाला छ । 
सोमबार सार्वजनिक भएको खबर अनुसार अब मेरी बास्सैको निर्देशन यही श्रृङ्खलाका क्यामराम्यान मनराज श्रेष्ठ गुर्जुधाराले गर्दैछन् । बुधबार प्रशारण हुने श्रृङ्खलामा हाँस्यकलाकार ज्योति काफ्ले पूर्व प्रधानमन्त्री डाक्टर बाबुराम भट्टराई र हालका प्रधानमन्त्री केपी ओलीको भूमिकामा देखिनेछन् । 
सुरुवातदेखि नै लेखन र निर्देशनमा सक्रिय केदार र सितारामको जोडी मेरी बास्सैमा नदेखिँदा यसको निर्माता संस्था र प्रशारण च्यानललाई मात्र अप्ठ्यारो पर्दैन बिज्ञापन दाता पनि अलमलमा पर्न सक्छन् ।
यसबारे सिताराम कट्टेल धुर्मुसको प्रष्टिकरण यस्तो छ : 
यो मिडिया हबसँगको छलफल गरेर उहाँहरुले ल्याउनुभएको हो । मिडिया हबसँग नै सबै अधिकार छ, नाम हामीले जुराए पनि । हामी मंगलबार प्रसारण हुने श्रृखलामा छैनौँ । आउँदा दिनमा हामी रहने या नरहने, कसरी जाने भन्ने विषयमा विभिन्न चरणमा वार्ता भएका छन् । मिडिया हबले बन्द भएका सम्पूर्ण हास्यब्यङ्ग्य टेलिश्रृङ्खला पुनः प्रसारणमा लैजाने भनेको छ । अहिले हाम्रो अन्य कामका कारण ब्यस्तता बढेको छ । मेरी बास्सैमा त्यती लामो समयसम्म काम गरेको हुनाले धेरै माया छ । भोलिका दिनमा हामी पनि रहने भयौँ भने, हामी नै नेतृत्व गरेर लैजान्छौँ । तर पहिलो भागसम्मलाई उहाँहरुले नै गर्नुभएको छ । 
यसको सबै अधिकार मिडिया हबमा छ । मिडिया हबकै सम्पत्ति भएकाले उहाँहरुले जसलाई पनि प्रसारण गर्न दिनसक्नुहुन्छ । टेलिसिरियलहरु बन्द गर्दै प्रसारण गर्दै गर्नु भन्दा पनि निरन्तरता दिनु पर्छ जस्तो लाग्छ । 
- ForseeNetwork.com र उज्यालोको सहकार्य ।
