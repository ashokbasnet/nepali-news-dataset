‘उनी बेचिएपछि....को प्रदर्शनी सुरु

काठमाण्डौं, मंसिर ११ -  जिएस संचार प्रालिद्वारा निर्मित चेतनामुलक नेपाली चलचित्र ‘उनी बेचिएपछि.... को शनिबार काठमाडौंमा पहिलो प्रदर्शनी गरिएको छ ।  
जोरपाटीमा रहेको चामुण्डा उच्चमाविको अडीटोरीएम हलमा आयोजित विशेष कार्यक्रममा चलचित्रको पहिलो प्रदर्शनी गरिएको हो ।

 

कार्यक्रममा सिन्धुपाल्चोकका युवा नेता सरेस नेपालले सिन्धुपाल्चोकनुवाकोट लगायतका जिल्लाहरुमा फरक तरिका र फरक बाटो हुँदै चेलीबेटी बेचविखन जारी रहेको बताउनुभयो । चलचित्र निर्देशक घनश्याम तिमल्सिनाले नेपाली निसेकर्मी र संचार माध्यमहरुले चेलीबेटी बेचविखनको विरोधमा आवाज उठाएपनि बेचिएर फर्किएका चेलीबेटीहरुको पुनर्स्थापना बारे नबोलेकोले आफुले यो चलचित्र निर्माण गरेको बताउनुभयो । करिब २५ लाख रुपैयाँको लागतमा निर्माण भएको यो चलचित्रमा माइती नेपालको पनि सहयोग रहेको छ ।  
पहिलो प्रदर्शन पछि दर्शकहरुले यथार्थपरक चलिचत्र बनाएकोमा निर्माण पक्षलाई बधाई दिएका थिए भने कलाकारहरुलाई बास्तविकतामाथि कुशल अभिनय गरेकोमा खुसी व्यक्त गरेका थिए । यो चलचित्र नुवाकोटबाट आफन्तद्वारा भारतमा बेचिएर गाउँ फर्किएकी युवतीको यथार्थ कथामा आधारित छ ।
चलचित्र उनी बेचिएपछिमा कविता थपा, गोविन्द बलामी, श्रीधर न्यौपाने, मन्जिरा लामा, शिवराज गिरीलगायतको मुख्य अभिनय रहेको छ । दिप मेहेरको कथा र प्रेमराज परियारको संगित रहेको यो चलचित्रमा सुजाता बर्मा र प्रेमराज परियारको गायनमा दुई वटा चेतनामुलक गीत रहेका छन् । भक्तपुरको छालिङ, कास्की र सिन्धुपाल्चोकका विभिन्न स्थानमा छायाङकन गरिएको चलचित्र दुई घण्टा लामो छ । छायाँकनमा सागर गौतमले निकै मेहनतका साथ दृश्यहरुलाई कैद गर्न सफल भएका छन् भने दिपक लामाले दृश्य सम्पादनमा आफ्नो कौशलता प्रदर्शन  गरेका छन् । निर्माण पक्षले माईती नेपालको सहयोगमा चेलिबेटी बेचविखन धेरै हुने जिल्लाहरुमा चलचित्र निःशुल्क देखाउने तयारी भईरहेको बताएको छ ।
