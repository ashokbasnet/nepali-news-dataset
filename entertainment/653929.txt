‘रानी महल’मा हिरो फाइनल भएपछि उत्साहित बर्षा

छायांकनमा नजाँदै चर्चामा छ चलचित्र ‘रानी महल’ । नामले पनि यो चलचित्र रोमान्टिक प्रेमकथामा आधारित छ भन्ने वुझ्न गाह्रो हुँदैन । यो चलचित्र निर्माण हुने भनेको लामो समय भैसकेको छ । तर, चलचित्र विविध कारणले अड्कियो ।
सुरुमा नायक प्रदिप खड्काले यो चलचित्रमा काम गर्ने पक्का थियो । तर, पछि यो चलचित्रमा प्रदिपले काम गरेनन् । केहि दिन अगाडि मात्र यसको निर्माणपक्षले नायक पल शाहलाई चलचित्रका लागि अफर गर्यो । तर, चलचित्र ‘सत्रु गते’ रिलिज अगावै कुनै चलचित्रमा काम नगर्ने भन्दै पल तर्किए ।
पल तर्किएपछि २ नायकको खोजीमा रहेको निर्माणपक्ष फेरि समस्यामा पर्‍यो । तर, अब चलचित्रका लागि नायक फाइनल गरिएको वुझिएको छ । केहि दिनमै चलचित्रको घोषणा गरेर नायक पनि सार्वजनिक गरिनेछ ।
हिमाल सुरेश न्यौपानेको निर्देशनमा तयार हुन लागेको यो चलचित्रमा नायिका बर्षा सिवाकोटी निकै अगाडि फाइनल भएकी हुन् । बर्षाले यो चलचित्रका लागि लामो समय पर्खिइन् । यो चलचित्रको कथावस्तु मन परेकाले पनि बर्षा उत्साहित थिइन् । यो विचमा उनले ‘भैरे’ नामक चलचित्रको छायांकन सकिन् भने केहि चलचित्रको अफर छाडिन् ।
अब, भने चलचित्र छायांकनमा जाने भएको छ । चलचित्र छायांकनमा जाने भएपछि बषर्ा उत्साहित छिन् । लामो समयको पर्खाइपछि पनि चलचित्र बन्ने भएपछि उत्साहित देखिएकी बर्षा यसका लागि आफूले धेरै मिहिनेत गरेको समेत सुनाउँछिन् ।
करिअर विचमा केहि सुस्ताएपनि बर्षा फेरि चर्चामा आउन थालेकी छिन् । उनको हातमा राम्रा प्रोजेक्ट समेत पर्न थालेका छन् । उनको भाग्य ‘भैरे र रानी महल’ले फेर्छ कि, प्रतिक्षा गरौ ।

