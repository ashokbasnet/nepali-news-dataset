हललाई बोर्डको यस्तो निर्देशन, रिलमा खिचिएका चलचित्रको लाइब्रेरी बनाइने

चलचित्र विकास बोर्डले यो बर्षको चैत्र मसान्तसम्म इ-टिकेटिङ जडान नभएका चलचित्र घरहरुमा अनिवार्य रुपमा हार्डवेयर सामान तथा इन्टरनेट सेवा जडान गर्न निर्देशन दिएको छ ।
श्रावण १ गतेबाट काठमाण्डौका हलहरुमा बक्स अफिस लागू गराउने घोषणा पश्चात बोर्डको यो निर्देशन आएको हो । बोर्डको अध्यक्षमा निकिता पौडेल आएसँगै बक्स अफिस लागू गर्ने तयारी सुरु भएको छ ।
काठमाण्डौमा श्रावण १ र काठमाण्डौ बाहिरका हलमा माघ १ गतेबाट बक्स अफिस लागू गर्ने निर्णय भए अनुसार बोर्डले सबै हलमा हार्डवेयर र इन्टरनेट सेवा जडान गर्न भनेको हो ।
यस्तै, चलचित्र विकास बोर्डले १६ एमएम र ३५ एमएममा खिचिएका चलचित्रहरुलाई संग्रह बनाएर राख्ने तयारी पनि थालेको छ । बोर्ड अध्यक्ष निकिता पौडेलका अनुसार यी प्रविधीमा खिचिएका चलचित्रलाई डिजिटल प्रविधीमा रुपान्तर गरेर संग्रह गरिनेछ । जसका लागि मन्जुकुमार श्रेष्ठ र प्रदिप कुमार उदय सम्मेलित कार्यसमिती पनि तयार गरिएको छ ।
एनएफडीसी र मुम्बइमा रिलमा रहेका चलचित्रहरुलाई डिजिटल प्रविधीमा रुपान्तर गरेर संग्रह गरिनेछ । निकिता पौडेल विकास बोर्डमा आएसँगै चलचित्र क्षेत्रमा सुधारको संकेत देखिएको छ । निकिताले आफूले काम गरेर देखाउने बताउँदै आएकी छिन् ।

