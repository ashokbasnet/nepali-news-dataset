मौलिकता बचाउन देवीकाले ल्याइन् ‘बाजा बजाउँदै’…

काठमाडौं । मौलिक पञ्चेबाजा जोगाउने उद्देश्यका साथ गायिका देवीका केसी गुरुङले नयाँ गीत ल्याएकी छन्– ‘बाजा बजाउँदै…।’
पछिल्लो समय नेपालमा विवाह परम्परा पनि फाष्टफुड शैलीमा सम्पन्न हुन थालेको धारणा राख्ने देवीका भन्छिन्, ‘मौलिकताको बारेमा नयाँ पुस्तालाई जानकारी गराउने उद्देश्यले यो शैलिको गीत बनाएको हुँ ।’
मागी विवाहकै बाहुल्यता रहेको नेपाली समाजमा पछिल्लो समय प्रेम र अदालती विवाहसम्ममा युवा पुस्ता रमाउन थालेका छन् । विवाहमा मौलिक बाजा त इतिहास भैसकेको छ । देवीकाका अनुसार कुनै समय गाउँमा विवाह हुँदा पञ्चबाजा र नौमति बाजा अनिवार्य मानिन्थ्यो । अहिले धेरै गाउँमा पञ्चै बाजा बज्दैन ।
शहरी क्षेत्रमा सीमितले विवाहमा बाजा बजाए पनि ब्याण्ड बाजाले मौलिक नेपाली बाजालाई विस्थापित गरेको उनको बुझाइ छ ।
भोलिको पुस्ताले मौलिक नेपाली बाजा कस्तो हुन्छ भनेर प्रश्न गर्नु नपरोस् भन्नका लागि आफूले पञ्चैबाजामा गीत निकालेको उनको दावी छ ।
अन्य गीतको तुलनामा पञ्चैबाजायुक्त गीत महंगो भएको बताउँछिन् । भाका मात्रै हैन म्युजिक भिडियो निर्माणमा पनि बाजासहित बाजा बजाउन जान्ने ब्यक्ति खोज्नुपर्छ । ‘गाउँमा अहिले बाजा बजाउन जान्ने मान्छे पाउनै मुस्किल छ’, उनले भनिन् ।
बाजा बजाउँदै देश–विदेशमा हामीले चिनाउने,
हामीले नै हो साहिली संस्कार बचाउदै …
बोलको गीतमार्फत युवा पुस्तालाई संस्कार बचाउन आग्रह गरेकी देवीका स्रोता तथा दर्शकको सकारात्मक प्रतिक्रिया पाएर मख्ख छिन् । गीतका शब्द वसन्त थापाका हुन् भने देवीकालाई युवराज छन्त्यालले साथ दिएका छन् ।


