पत्रकार युवराज घिमिरेलेले अभिनय गरेको ‘साढे सात’ चाँडै प्रदर्शन हुने

१३ माघ, काठमाडौं । वरिष्ठ पत्रकार युवराज घिमिरेले अतिथि कलाकारको भूमिका निर्वाह गरेको चलचित्र ‘साढे सात’ फागुन पहिलो साता रिलिज हुने भएको छ ।
आन्दोलनको रिपोर्टिङका लागि तराई पुगेको एक फोटो पत्रकारको भौतिक र मनोवैज्ञानिक द्वन्द्वमा केन्द्रित चलचित्र ‘साढे सात’मा पत्रकार घिमिरेले अतिथि कलाकारको भूमिका निर्वाह गरेका छन् ।
चलचित्रमा वरिष्ठ पत्रकारको भूमिका आवश्यकता परेपछि निर्देशक साम्तेन भुटियासहित कलाकार सुनिल थापा, सत्यराज, स्वरुपराज आचार्य, नरेशदेव पन्त, डिजे सन्तोष पत्रकार घिमिरेलाई भेट्न तत्कालीन अन्नपूर्ण पोष्ट दैनिकको कार्यालय पुगेका थिए ।
‘युवाराज दाइलाई भन्न त भनौंला तर, मान्नुहोला जस्तो लागेको थिएन सजिलै मान्नुभयो,’ निर्मातासमेत रहेका चलचित्रका नायक सत्यराज आचार्यले भने ।
यसमा घिमिरे सम्पादककै भूमिकामा देखिएका छन्, जसले आफ्ना रिपोर्टरहरुलाई रिपोटिङका लागि खटाएका छन् ।
सत्यराजको भनाइ अनुसार पत्रकार घिमिरे अभिनयका लागि सजिलै राजी भएपछि उनले आन्दोलनको रिपोटिङका लागि आवश्यक पर्ने प्रेस लेखेको ज्याकेट, कार्ड र डायरीहरु पनि ब्यबस्था गरिदिए । उक्त दृष्यको सुटिङ तत्कालिन अन्नपूर्ण पोष्टको कार्यालयमा भएको थियो । ‘युवराज दाई हाम्रो फिल्ममा डेढ मिनेटजति देखिनुहुन्छ । उहाँ प्रधान सम्पादकको भूमिकामा हुनुहुन्छ ।’ सत्यराजले भने ।
यस चलचित्रमा सत्यसहित मेनुका प्रधान, सुनिल थापा, कामेश्वर चौरासिया, सुप्रिया कट्वाल, शिशिर बाङ्देल लगायतका कलाकार छन् ।
नेपाल पत्रकार महासंघ, अन्तराष्ट्रिय पत्रकार संघ (आइएफजे)ले केही वर्ष पहिले मधेसलाई पत्रकारका लागि असुरक्षित र जोखिम क्षेत्रको रुपमा प्रस्तुत गरेको रिपोर्ट सार्वजनिक गरेपछि सोही विषमा फिल्म बनाएको सत्यराजको भनाइ छ ।
आउँदो ११ फागुनमा फिल्म रिलिज हुने भएको छ ।


