‘शेरबहादुर’लाई ‘पीजी’ सर्टिफिकेट

शुक्रबारदेखि रिलिज हुन लागेको चलचित्र ‘शेरबहादुर’ कलाकार सुनिल थापाका लागि विशेष छ । सुनिल यो चलचित्रबाट आफ्नो ‘राते काँइला’को परिचय फेरिनेमा ढुक्क छन् । यो चलचित्रलाई चलचित्र सेन्सर बोर्डले ‘पीजी सर्टिफिकेट’ दिएको यसको निर्माणपक्षले बताएको छ । चलचित्रको कुनै पनि दृश्य काटिएको भने छैन । केहि दृश्यमा रगत बढी प्रयोग भएकाले ‘पीजी सर्टिफिकेट’ पाएको निर्माता गौरी शंकर धुजु बताउँछन् ।
अब, यो चलचित्र हेर्नका लागि १६ बर्ष मुनिका बालबालिकाले बाबुआमाको साथ खोज्नुपर्नेछ । हलिउड चलचित्रबाट प्रभावित भनिएको यो चलचित्रको शिर्ष भूमिकामा सुनिल थापा देखिएका छन् ।
उनको साथमा चलचित्रमा कर्मा, मेनुका प्रधान, रविन्द्र झा मुख्य भूमिकामा छन् । आर राजवंशीले यो चलचित्रको निर्देशन गरेका हुन् ।

