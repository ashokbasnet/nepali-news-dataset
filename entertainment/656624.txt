आचारसंहित खारेज गर्न निर्माता संघको माग

चलचित्र विकास बोर्डले करिब २ बर्ष अगाडि चलचित्र निर्माणका लागि ल्याएको आचारसंहित खारेज गर्न चलचित्र निर्माता संघले माग गरेको छ । चलचित्र विकास बोर्डकी अध्यक्ष निकिता पौडेललाई वुझाइएको ज्ञापन पत्रमा आचार संहिता खारेजीको माग गरिएको हो । बोर्डले २ बर्ष अगाडि चलचित्र निर्माण र निर्देशनमा विभिन्न मापदण्डहरु लागू गरेकोथिजयो ।
सो मापदण्डमा चलचित्र निर्देशन गर्न चाहनेले मान्यताप्राप्त शिक्षण संस्थाबाट चलचित्र निर्देशन पढेको हुनुपर्ने वा नेपाली चलचित्रमा विभिन्न भूमिकामा १० वर्ष काम गरेको हुनुपर्ने प्रावधान थियो । त्यसैगरी, निर्माताको हकमा पनि नयाँ निर्माताले अनुभव लिएपछि मात्र फिल्म निर्माण गर्न पाइने व्यवस्था थियो । चलचित्र निर्माता संघका अध्यक्ष आकाश अधिकारीले यस्ता मापदण्डले कानुनी र व्यवहारिक जटिलता उत्पन्न गरेको भन्दै खारेजीको माग गरेका हुन् ।
चलचित्र निर्माता संघले वुझाएको ज्ञापनपत्रमा बक्स अफिस, चलचित्र नीति, सेन्सर समस्या र राम्रा विषयवस्तुमा बन्न लागेका चलचित्रलाई अनुवृत्ति (सब्सिडिज) आदि विषय पनि समेटिएका छन् । संघले बोर्डलाई विदेशी नियोगहरूमा नेपाली चलचित्र फेस्टिभल गरी नेपाली चलचित्रको प्रवर्द्धन गर्न पनि आग्रह गरेको छ ।
सेन्सरका सम्बन्धमा पनि निर्माता र सेन्सर बोर्डबीच थुप्रै असमझारी रहेकाले ती असमझदारी हटाउन बोर्डलाई मध्यस्ता बनेर काम गर्न संघले आग्रह गरेको छ । अध्यक्ष पौडेलले निर्माता संघका माग जायज रहेकाले आवश्यक अध्ययनपछि कार्यान्वयनका लागि पहल गर्ने प्रतिबद्धता जनाएकी छिन् ।

