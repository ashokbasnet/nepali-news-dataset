‘गुरुङको विषयमा लिम्बुले बनाएको फिल्म काम लाग्दैन’

२३ माघ, पोखरा । पोखरामा आयोजित अन्तर्राष्ट्रिय चलचित्र महोत्सवमा चलचित्र प्रदर्शनको साथै त्यससँग सम्बन्धित विभिन्न शीर्षकमा अन्तरसंवाद भयो । आदिवासी चलचित्र निर्माणका हिसाबले अग्रणी स्थान पोखरामा भएको कार्यक्रममा ‘राईज अफ इण्डिजिनियस’ शीर्षकमा भएको बहसमा सहभागीले आदिवासी चलचित्रलाई आदिवासीवाटै खतरा औंल्याए । सहभागी वक्ताले आदिवासी चलचित्रको कथ्य संरचनामा मुलधारको प्रभावमा परेकोमा चिन्ता समेत ब्यक्त गरे ।
महोत्सवमा व्यक्त केहीको विचार यहाँ प्रस्तुत गरिएको छ ।
कोठाभित्र बसेर लेखेर हुन्नः नवीन सुब्बा
नेपाली फिल्ममा जुन समस्या छ त्यहि समस्या अहिलेका आदिवासी चलचित्रमा पनि छ । अहिले गुरुङ, मगर, तामाङ, जिरेल लगायत १३ भाषामा फिल्म बनेको छ । ति फिल्म बनाउने निर्माता, निर्देशकले पनि मुलधारकै फिल्म निर्माताले झैं कोठामा बसेर स्क्रिप्ट लेख्ने अनि सुटिङ गर्न जाने चलन छ । यसलाई म यसरी भन्छु आदिवासी चलचित्रकर्मीलाई नेपाली वा अन्य फिल्मवाट हैन आदिवासी चलचित्रकर्मीबाटै खतरा छ ।
वास्तवमै राम्रो फिल्म बनाउने हो भने कोठाभित्र बसेर स्क्रिप्ट लेखेर हुन्न । सम्बन्धित विषयको विज्ञसँग कुरा गरेर त्यस जातीसँग सम्बन्धी भेषभुषालाई पनि ध्यान दिनुपर्छ । अहिले दयाहाङ राई चल्तीका हिरो भएका छन् तर, उनको फिल्मले आदिवासी फिल्मको प्रतिनिधित्व गर्दैन । यदि कसैले गुरुङको धर्म संस्कृतिमाथी फिल्म बनाउँछ भने लिम्बुले बनाएर हुन्न गुरुङ नै चाहिन्छ ।
आदिवासी फिल्मको रेकर्ड छैनः विजयरत्न तुलाधर
बिसं २०४४ सालमा नेपाल भाषाको चलचित्र ‘शिलु’ बनेपछि नेपालमा आदिवासी चलचित्र निर्माणको सुरुवात भएको थियो तर, त्यसपछि निरन्तर हुन सकेन । शिलु बनेको आठ वर्षपछि मात्रै नेवारीमा अर्को चलचित्र ‘राजमती’ बन्यो । त्यो विचमा अन्य केही भाषिक फिल्म बनेका थिए । भिडियो प्रविधिमा तर, ति फिल्म अस्तित्वमै आएनन् । पहिलो त भिडियो फिल्मले हल नै पाएनन् । दोस्रो कुरा कतिपयले सम्बन्धित निकायमा दर्तासमेत गरेनन् । त्यसकारण धेरै चलचित्रको रेकर्ड छैन । एक समय काठमाडौंका नेवार समुदायका धेरै युवा नेपाल भाषाको चलचित्र निर्माणमा जुटे । युवा पुस्ताले बनाएकामध्ये केही फिल्म प्रदर्शनसमेत भए । तर, ति कुनै पनि फिल्मको रेकर्ड छैन । किनकी धेरैले आफ्नो फिल्मलाई सञ्चारमन्त्रालय अन्तर्गत कुनै निकायमा लगेर दर्ता नै गरेनन् ।
६ फिट अग्लोलाई हिरो मान्ने संस्कार छः सुरेन्द्र थापामगर
हाम्रो नेपाली फिल्मको कथ्य संरचना राज्य निर्देशित छ । छ फिट अग्लो, छातीमा भुत्ला भएको, लामो नाक भएको पुरुषलाई हिरो मान्ने चलन छ । हाम्रा केटाकेटीले त्यहि सिके । त्यसकारण हाम्रा आदिवासी समुदायका युवायुवती क्षमता भएर पनि हिरो हुन सक्दैनन् । हिरोइन हुन पनि सर्लक्क ज्यान परेकी ठुल्ठूला आँखा भएकी युवती चाहिन्छ । अझ उसलाई झरनामा अर्धनग्न बनाएर नुहाएपछि फिल्म चल्छ भन्ने मान्यता छ । आदिवासीमा त्यस किसिमको संस्कार छैन ।
आदिवासीकै विषयमा आजसम्म कसैले पनि गहन चलचित्र बनाएको मैले पाएको छैन । कुनै चलचित्रमा कुनै कलाकारले घुम ओढ्दैमा वा कसैले घलेक लाउँदैमा त्यो आदिवासी चलचित्र हुन सक्दैन । आदिवासीको समग्र जीवनपद्धति फिल्ममा देखिनुपर्छ । हाम्रा चलचित्रमा उक्त कुराको अभाव छ ।
हाम्रो फिल्ममा सासुबुहारी बाझ्दैनन्ः जुना कुमारी गुरुङ
आदिवासी चलचित्रले भयंकर गर्याे त भन्दिनँ तर, भाषिक फिल्म सासु र बुहारीको झगडा भन्दा अलि माथि छ । भाषिक फिल्ममा हिरोइनलाई झरनामै नुहाउनुपर्छ भन्ने पनि छैन । कम्तिमा भेषभुषा झल्काउने काम त फिल्मले गरेको छ ।
 

