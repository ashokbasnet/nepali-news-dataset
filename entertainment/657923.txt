शृष्टीको बायोपिक गर्दा बेनिषाको अनुभव: सडकमा ‘दृष्टिविहिन’ भएर हिडेँ
शृष्टी केसीको जीवनमा आधारित बायोपिक ‘ब्लाइन्ड रक्स’को हालै सार्वजनिक भएको ट्रेलरले धेरैको ध्यानाकर्षण गरेको छ । केन्द्रिय भूमिका निर्वाह गरेकी नायिका बेनिषा हमालको ट्रेलरमा दमदार प्रस्तुति देख्न सकिन्छ ।
‘यो मेरो करिअरकै चुनौतिपूर्ण फिल्म हो,’ बेनिषा भन्छिन्, ‘त्यसैले यतिबेला एकदम प्रेसर महसुस गरिरहेकी छु ।’
फिल्मको ट्रेलरमा आएको कम्प्लिमेन्टले भने उनको हौसला बढाएको छ । धेरैले प्रारम्भिक प्रतिक्रियामा उनको अभिनयको सह्राहना गरेका छन् । यद्यपि उनको अभिनयको सम्पूर्ण पाटो भने सिंगो फिल्म हेरेपछि मात्रै मूल्यांकन गर्न सकिनेछ ।
निर्देशक मिलन चाम्सले बेनिषासँग दुई वटा फिल्मका विषयमा कुरा गरेका थिए । उनले दुईमध्ये एक रोज्न भनेका थिए । बेनिषाले ब्लाइन्ड रक्स रोजिन् ।
त्यतिबेला उनले सृष्टी केसीको बारेमा सुनेकी थिइन् र उनी एक दृष्टिविहिन मोटिभेसनल स्पिकर हुन् भन्ने थाहा थियो । त्यो भन्दा बढि थाहा थिएन । फिल्मको स्क्रिप्ट सुन्दा नै उनको आँखामा आँशु भरिएको थियो ।
फिल्म गर्ने भइसकेपछि उनले निर्देशकसित आफ्नो तयारीका लागि ३ महिनाको समय मागिन् । निर्देशकले चार महिना दिए । यो चार महिना उनले शृष्टीसँग बाक्लो संगत गरिन् । उनको घर–परिवारसँग झ्याम्मिइन् । बाटोमा दृष्टिहिनताको अभ्यास गर्दै हिँडिन् ।

‘म दिनुहँ ३ घन्टासम्म कालो चश्मा लगाएर, स्टिक समातेर, आँखा चिम्लिएर सडकमा निस्किन्थेँ,’ बेनिषाले सुनाइन् ।
साँच्चिकै दृष्टिविहिन ठानेर मानिसहरु उनलाई सहायता गर्थे । गाडी रोकिदिएर बाटो काट्न सघाउँथे ।
‘कहिलेकाहीँ त लाज लाग्थ्यो, तर आफ्नो भूमिकामा भिज्नका लागि मैले कठोटका साथ यो कठिन अभ्यास गरेँ,’ बेनिषा भन्छिन् ।
शृष्टीसँगको संगत र दृष्टिविहिनताको अभ्यासले उनलाई सुटिङमा निकै सजिलो भयो । तर, एक पटक भने उनी आफूमा फिल ल्याउन नसकेर धुरुधुरु रोएकी छिन् ।
त्यो दृष्य सम्झिँदै उनी भन्छिन्, ‘गीतको सुटिङ थियो । डान्स गर्ने क्रममा मेरो दृष्टी बिस्तारै कमजोर हुँदै जाने र मेरो अनुहारको भाव बदलिनुपर्ने थियो । अगाडि डेढ–दुई सय अडियन्स थिए । त्यतिबेला जति ट्राइ गर्दा पनि मैले फिलिङ्सनै लिन सकिनँ । केही नलागेपछि निर्देशकले सुटिङ केहीबेरलाई पोष्टपोन्ड गर्नुभयो । त्यसपछि म स्टेज पछाडि गएर खुबै रोएँ । निर्देशक आएर हौसला दिनुभयो । केही बेरको रोकावटपछि फेरि सुटिङ भयो । यसपटक आफूमा फिलिङ्स ल्याउन म सक्षम भएँ । त्यो सीन निकै राम्रो फिनिसिङ भयो ।’
वेनिषाको नजरमा शृष्टी
‘मैले ब्लाइन्ड रक्सको स्क्रिप्ट हातमा पर्नसाथै शृष्टीसँग भेट गरेँ । चार महिनासम्म उहाँलाई छायाँ जसरी पछ्याएँ । अहिले हामी एकदम राम्रो साथी भएका छौं । मलाई फिल हुन पनि छोडिसक्यो कि उहाँ एक दृष्टिविहिन हुनुहुन्छ ।
उहाँलाई मैले एउटा ‘मल्टि डाइमेन्सनल’ व्यक्तिको रुपमा पाएकी छु । साथीभाइबीचमा, स्टेजमा र घर–परिवारमा उहाँ आफ्ना छवि बेग्लाबेग्लै हुन्छ । सबैसँग चाँडै हेलमेल गर्नुहुन्छ । उहाँको अठोट र आत्मविश्वास अचम्मको छ । उहाँ दुखि र निराश भएको मैले देखिनँ । विगतमा आफ्नो दृष्टि गुमाउँदाको क्षण स्मरण गर्दा चाहिँ कहिलेकाही भावुक बन्नुहुन्थ्यो ।’
﻿
दबाबमा बेनिषा
बेनिषाले यो फिल्मलाई एउटा परिक्षाका रुपमा लिएकी छिन् । यसमा उनलाई जसरी पनि सफल बन्नु छ ।
अहिले चाहिँ उनी केही उत्साही र केही नर्भस छिन् । यो पहिलोपटक हो कुनै फिल्मलाई उनी एक्लैले काँधमा बोक्नुपरेको । यसअघि उनले अभिनय गरेका फिल्महरु नायकप्रधान थिए । यदि यो फिल्म सफल भयो भने उनको करिअरमा टर्निङ प्वाइन्ट हुन सक्छ ।
को हुन् शृष्टी केसी ?
शृष्टी केसी भक्तपुरकी बासिन्दा हुन् । उनी सानैदेखि बहुप्रतिभाशाली थिइन् । नाचगान गर्न, बोल्न र लेख्न पोख्त उनी आँखा नदेख्ने हुनुअघि रेडियो नेपालमा बाल कार्यक्रम चलाउँथिन् । उनले रेडियो कार्यक्रम साथीसँग मनका कुरा पनि खेलेकी छिन् ।

आठ कक्षा पढ्दै गर्दा उनको आँखामा समस्या आएको थियो । धुलो र घामले गर्दा आँखा चिलाउँथ्यो । आँखाका डाक्टरले एलर्जी भएको बताएर औषधि दिए । पछि अपरेसन नै गर्नुपर्‍यो । तर, अपरेसनपछि झनै दृष्टि घट्दै गयो र अन्तत: पूर्णरुपमा आँखा बन्द भए । कैयन हस्पिटल चाहार्दा पनि उनको आँखाको ज्योति फर्किएन ।
यद्यपि शृष्टीले जिन्दगीसँग हार मानिनन् । जिन्दगीमा आइपरेको विपत्तिलाई सामना गर्दै अघि बढिन् । पढाईलाई अगाडी बढाउँदै उनले स्नातकमा नेपाली साहित्यतर्फ टियू टप गरिन् ।
आज उनी दृष्टिविािहनहरुका लागि एउटा आइकन बनेकी छिन् । आजकाल उनी आफूजस्तै दृष्टिबिहिनका लागि नृत्य, फेसन, हाउभाउको तालिम दिन्छन् भने देश तथा विदेशमा भ्रमण गरेर ‘मोटिभेसनल स्पिच’ पनि दिन्छिन् । उनले ‘ब्लाइन्ड रक्स’ नामक दृष्टिविहिनहरुको संस्था सञ्चालन गरेकी छिन् ।

