बिगौती खान जाँदा टेन्सन भोः बसन्त सापकोटा
संगीतकार बसन्त सापकोटा स्कुल पढ्दा लोकगीत गुनगुनाउथे  । सानैदेखि सँगीत रसमा डुबेका बसन्तको हालसम्मको जीवनमा सँगीतकै ‘बसन्त बहार’ छाइरहेको छ । साथीहरुविच सोझा र दयालु मानिने बसन्तले सानोमा एक पटक बुबाको पैसा चोरेवापत पिटाइसमेत खाएका रहेछन् । यसको अर्थ के उनी बाल्यकालमा बदमास नै थिए त ? बसन्तको बाल्यकाल, उनकै शब्दमाः
मेरो सानोदेखिको नाम बसन्त नै हो । घरमा कहिलेकाँही ‘माइला’ भनेर पनि बोलाउनुहुन्थ्यो । गाउँमा जन्मिएँ, वाल्यकाल पनि गाउँमै बित्यो ।
म सानोमा निकै जाँगरिलो थिएँ । अहिले पनि ‘अल्छि’ त छैन । सानोमा आमा बुबासागै बिहान घाँस काट्न जान्थेँ । सिजन अनुसारका सबै काम गर्थेँ । खाना पकाउन पनि मलाई निकै जाँगर लाग्थ्यो । म आमालाई सघाउथेँ । मलाई अहिले पनि हरेक किसिमका खाना बनाउन आउँछ ।
बुबा शिक्षक हुनुहुन्थ्यो । रेडियो शिक्षा तालिमका लागि भनेर बुबालाई स्कुलले ठूला छ वटा ब्याट्री लाग्ने रेडियो दिएको थियो । म त्यही रेडियोमा गीत सुन्थेँ । मलाई त्यतिवेला नारायण गोपाल, धर्मराज थापा, पाण्डव सुनुवार, नारायण रायमाझी,  प्रेमराजा महत, हरिदेवी कोइरालालगायतको नाम थाहा थियो । उहाँहरुको गीत निकै मन पथ्र्यो ।
स्कुलमा म राम्रै विद्यार्थीका रुपमा चिनिन्थें । कक्षामा चौथो या पाँचौ हुन्थेँ । हाँजीरी जवाफलगायतका कार्यक्रममा म जहिल्यै फष्ट हुन्थेँ । गीत संगीतमा पनि उत्तिकै अब्बल थिएँ ।
भोलि गएर के बन्ने भन्ने विषयमा सानोमा खासै चासो थिएन । बुबा जतिवेला पनि ‘पढ है बाबु’ भन्नुहुन्थ्यो । पढाइबाहेक ध्यान दिन पाइएन । स्कुलमा हाम्रा साथीहरुको ७ जनाको समूह थियो । उनीहरुसँग सम्बन्ध निकै राम्रो थियो । झगडा कहिल्यै भएन । अरुको बारीमा गएर काँक्रा फर्सी या फलफुल चोर्ने योजना हाम्रो कहिल्यै बनेन । समुह नै मिलेर चोर्ने काम गरिएन ।
हो, एक पटक बुबाको पैसा चोर्दा भने मज्जैको कुटाई खाएको छु । दसैंमा अहिलेजस्तो शिक्षकको तलब बैंकमा पठाउने चलन थिएन । एकजना शिक्षकले स्कुलमा ल्याएपछि बाँड्ने चलन थियो । बुबाले पाँचपाँचका नोट ल्याएर राख्नु भएको रहेछ । मैले हरेक दिन झिक्दै गएछु । पछि बुबाले थाह पाउन् भो । अनि बेस्मारी कुट्नुभयो । चोरेको पैसाले मालगेडी र खाना बिस्कुट किनेर खाएको म सम्झन्छु । कुटाइको पिडा मालगेडीको गुलीयोले भुलायो ।
अर्को घटना पनि छ । मेरो ठुली आमाको घर नजिकै थियो । दाईले भन्नुभयो, ‘ठूली आमाको घरमा भैंसी ब्या छ बिगौती खान जा ।’
म सुटुक्क ठुली आमाको घर गएँ । तर, घरमा म हराएको भन्ने भएछ । दाईले पनि म ठुलीआमाको घर गएको कुरा कसैलाई भन्नुभएनछ । छोरो हरायो भनेर खोज्दाखोज्दै बुबा राती १२ बजे ठुलीआमाको घर पुग्नुभयो ।
भोलिपल्ट पिट्नु त भएन तर, ‘भनेर जान पर्दैन ?’ भनेर गाली गर्नुभयो । यसरी बिगौतीसँगै गाली पनि खाइयो ।
कलाकारको रुपमा मैले राजेश हमाललाई चिनेको थिएँ । किनकी उहाँ विभिन्न कार्यक्रममा पोखरा गइरहनुहुन्थ्यो । हामी पोखराको विन्दवासीनी हलमा सिनेमा हेथ्र्यौं । भिड असाध्यै हुन्थ्यो । तीन चार दिनपछि बल्ल टिकट पाइन्थ्यो । सबैभन्दा अगाडी बसेर हेथ्र्यौ । ‘फ्रन्ट बेन्चर्स’ हाम्रा लागि त्यतिवेला बाल्कोनी अर्कै ग्रह हो कि जस्तो लाग्थ्यो ।

