‘कृ’ ले उठाउला लगानी ? निर्माता भन्छन्, नाफा कमाउँछु
नेपाली चलचित्र क्षेत्रका एक उत्साही निर्माता हुन् सुवास गिरी । उनी आफ्नो फिल्ममा मन फुकाएर खर्च गर्छन्, मेकिङमा सम्झौता गर्दैनन् । उनले निर्माण गरेको महत्वाकांक्षी फिल्म ‘कृ’ले यतिबेला देशभरका सिनेमाघर कब्जा गरिरहेको छ । फिल्मले विशेषगरी युवा दर्शकलाई हलसम्म तानेको देखिन्छ ।
अन्य नेपाली फिल्मको सापेक्षतामा अत्यन्त महंगो बजेट -करिब साढे तीन करोड) रुपैयाँमा यो फिल्म निर्माण भएको हो । फिल्ममा गिरीको ४० प्रतिशत, भुवन केसीको ४० प्रतिशत र अर्का निर्माता श्री पराजुलीको २० प्रतिशत सेयर रहेको छ ।
उठाउला त लगानी ?
प्रदर्शनको छैटौं दिनसम्म आइपुग्दा फिल्मले लगानी उठाएर मुनाफा आर्जन गर्न सक्ने विश्वास बढेको गिरी बताउँछन् । उनका अनुसार फिल्मले हालसम्म ४ करोड ५० लाखको ग्रस आम्दानी गरेको छ । यसमध्ये गत शनिबार एकै दिन १ करोड ७७ लाखको व्यापार गरेको उनले जानकारी दिए ।
‘सोमबार अलिक खस्केको ब्यापार मंगलबार फेरि माथि उठेको छ,’ उनले भने, ‘सम्भवतः अर्को हप्ता हामी मुनाफामा जानेछौं ।’
ओभरसिज राइट र ब्राण्ड प्रायोजनबाट फिल्मले रिलिज अगावै एक करोड ३० लाख -ओभरसिज राइट ८० लाख र ब्राण्डको ५० लाख) कमाएको थियो । त्यसैगरी व्यापारबाट हालसम्म एक करोड ५० लाख खुद आम्दानी गरेको छ यसरी कुल आम्दानी दुई करोड ८० लाख पुगेको छ । अब ७० लाख खुद आम्दानी गरेको खण्डमा फिल्मले लगानी उठाउने छ र मुनाफामा जानेछ । फिल्म सुरुवातीरुपमा एक सय १८ हलमा रिलिज भएको थियो, जुन आफैंमा एउटा रेकर्ड हो । तीमध्ये धेरैमा फिल्मले दोस्रो साताको यात्रा तय गर्ने निर्माताको विश्वास छ ।
नेपालमा बनेको अहिलेसम्मकै महंगो फिल्म ‘कृ’ ले यदि मुनाफा आर्जन गर्‍यो भने त्यो नेपाली फिल्म उद्योगकै निम्ति सुखद समाचार हुनेमा शंका छैन ।
ठूलो लगानीको ‘दूस्साहस’
सामान्यतया नेपाली फिल्महरु अझै पनि ५० लाखदेखि एक करोडको लागतमा बन्ने गर्छन् । गिरीले सुरुमा अढाई करोड लागत अनुमान गरेर फिल्म निर्माणको घोषणा गरेका थिए । कतिपयले यसलाई ‘दुस्साहस’ का रुपमा लिए ।,
‘नेपाली फिल्मको बजार सानो छ, यत्रो लगानी गर्नु मुर्खता हो,’ आफूमाथि त्यतिबेला आएका टिप्पणी उद्वृत गर्दै गिरी भन्छन्, ‘तर, राम्रो फिल्म बनाएमा दर्शक हलसम्म आउँछन् र लगानी उठ्छ भन्ने मेरो विश्वास थियो ।’
फिल्ममा एक्सन सिक्वेन्स धेरै भएकाले लगानी उच्च भएको गिरी बताउँछन् । त्यसैगरी प्रदर्शनकै छेकोमा स्कटल्यान्डमा गएर एउटा गीत सुटिङ गरिएको थियो, जसले करिब ३० लाख बजेट थपिएको छ ।
अघिल्ला फिल्मको नाफा-घाटा
गिरीले यसअघि चार वटा फिल्म निर्माण गरेका छन् जसमा उनले मिश्रति परिणाम हात पारे । पहिलो फिल्म ‘हो यही माया हो’ मा उनले ५० लाख रुपैयाँ हालेका थिए । सो फिल्म चुर्लुम्म डुब्यो । फिल्मबाट पब्लिसिटीमा खर्च भएको आठ लाख पनि नउठेको गिरी बताउँछन् ।
‘त्यतिबेला म फिल्म निर्माणमा कच्चा थिएँ, त्यसैले धेरै गल्ति गर्न पुगेँ र घाटा खाएँ,’ उनले भने ।
पहिलो फिल्मले ऐया भन्न नपाए पनि गिरी हतोत्साही भएन् । उनले आर्यन सिग्देलसँगको सहकार्यमा ‘नोभेम्बर रेन’ निर्माण गरे । फिल्म हिट भयो । यो फिल्मबाट उनले अघिल्लो फिल्मबाट खाएको घाटा पूर्ति गरे ।
त्यसपछि फेरि आर्यनसँग मिलेर ‘क्लासिक’ बनाए । यो फिल्म एक करोड २५ लाख रुपैयाँ लगानीमा बनेको थियो । लगानी उच्च भएकाले फिल्म राम्रै चले पनि नाफा आर्जन गर्न सकेन । यद्यपि घाटा पनि भएन ।
गिरीले निर्माण गरेको चौंथो फिल्म हो ‘पर्व’ । केही समयअघि मात्र प्रदर्शनमा आएको यो फिल्म फ्लप भयो । प्रदर्शनको बेला चुनाव परेकाले फिल्मको व्यापार प्रभावित बनेको गिरी बताउँछन् । एक करोड ५ लाखको लगानीमा बनेको यो फिल्मबाट उनले ३५ लाख घाटा खाएका छन् ।
यसरी जन्मियो ‘कृ’
विभिन्न फिल्ममा सम्पादन गरेका सुरेन्द्र पौडेल एक दिन एउटा थिम लिएर गिरीकहाँ आए । उनले सोचेको फिल्मको टाइटल थियो केशर ।
बदलामा आधारित कथा नौलो थिएन । तर, यसको ‘ब्याक एन्ड फोर्थ स्टोरीलाइन’  ले गिरीलाई आकषिर्त गर्‍यो । यस्तो प्रस्तुतिकरणमा नेपाली फिल्म कमै बनेका छन् । यिफल्म एक्सनप्रधान भएकाले महंगो हुने आकलन उनले गरे तर मेकिङ दमदार भयो भने यसले नेपाली फिल्ममा एउटा नयाँ आयाम थप्न सक्छ भन्ने उनलाई लाग्यो । त्यसैले उनी फिल्म बनाउन सहमत भए ।
सुरुमा यो फिल्मको नाम ‘केशर’ राखिएको थियो । पछि कृ बनाइयो ।
अनमोलको इन्ट्री
एक्सनप्रधान फिल्ममा हिरो कसलाई लिने भन्ने सल्लाह हुँदा दुवैको मुखबाट निस्कियो ‘अनमोल केसी’ । यसअघिसम्म चकलेटी व्वाईका रुपमा चिनिएका अनमोललाई एक्सन अवतारमा प्रस्तुत गर्न सके दर्शकहरु तानिने उनीहरुको ठहर थियो । सुरज र सुरेन्द्र प्रस्ताव लिएर अनमोललाई भेट्न पुगे ।
‘यस्तो रोल त मैले अहिलेसम्म गरेको छैन,’ अनमोलले प्रारम्भिक प्रतिक्रिया थियो, ‘मेरो उमेर भन्दा म्याच्योर्ड क्यारेक्टर रहेछ ।’
तर, अनमोल पनि जोखिम मोल्न तयार भए । उनले फिल्मको माग बमोजिम डान्स, एक्सन र बडीबिल्डिङको तयारी गर्न १० महिनाको समय मागे । निर्माता-निर्देशक तयार भए ।
कुरा आयो अनमोलको पारिश्रमिकको । उनले फिल्मका लागि जम्मा १८ महिना दिनुपर्ने अनुमान गरियो । त्यसपछि अनमोलले मुख फोरेर भने, ‘मैले एउटा फिल्म ९-१० महिनामा सक्छु र ९-१० लाख पारिश्रमिक लिन्छु । यसलाई दोब्बर समय लाग्ने भयो । त्यसैले त्यहीअनुसार पारिश्रमिकमा विचार गर्नुपर्ला ।’
गिरीले आनाकानी गरेनन् । उनी २० लाख रुपैयाँ अनमोललाई दिन तयार भए । कुनै पनि नेपाली हिरोले लिएको यो अहिलेसम्मकै ठूलो अमाउन्ट थियो, जसले ठूलै चर्चा पायो ।
छोराले फिल्म खेल्ने भएपछि भुवन केसीले फिल्मको लगानीमा इन्ट्रेस्ट देखाए । गिरी त्यसका लागि पनि तयार भए । उनले भुवनलाई ४० प्रतिशत सेयर दिए ।
अदितीको इन्ट्री
नायिकपछि नायिकाको खोजी भयो । फिल्ममा गाउँले युवतीको भूमिका थियो । यसका लागि अडिसन आह्वान गरियो । तर, चित्तबुझ्दो नायिका फेला परेन ।
यही बीचमा भुवनले मोडल अदिती बुढाथोकीको नाम प्रस्ताव गरे, जो मुम्बईमा थिइन् । यसअघि उनलाई विभिन्न नेपाली फिल्मको अफर गएको भए पनि उनले अस्वीकार गर्दै आएको चर्चा भयो । त्यसपछि भुवनले आफ्नो साथी मनोज राठी (फिल्म वितरक) को ज्याक लगाए । राठीकी एक साथीकी छोरी थिइन् अदिती ।
बुवाको आग्रहपछि अदिती नेपाल आउन तयार भइन् । उनको स्त्रिmन टेस्ट लिइयो र सबैलाई चित्त बुझेपछि फिल्ममा अनुवन्ध गरियो । अदितीलाई पनि आफूले चलनचल्तिको भन्दा राम्रो पारिश्रमिक दिएको गिरी बताउँछन् । यद्यपि उनले अमाउन्ट खुलाउन चाहेनन् ।
ट्रेलरको किर्तिमान
फिल्मको सुटिङ काठमाडौंबाट सुरु गरियो र घान्द्रुकसम्म पुग्यो । फिल्ममा अनमोलका दुई किसिमको चरित्र थिए । एउटामा लुरेलाम्रे देखिनुपर्ने र अर्कोमा बलिष्ठ । सुरुमा बलिष्ठ अनमोलको सुटिङ गरियो । त्यसका लागि अनमोलले आफ्नो तौल बढाएर करिब ८० किलो पुर्‍याएका थिए । त्यसपछि फेरि तौल घटाउन उनले २ महिना ब्रेक लिए र ६० किलोमा झरे ।
फिल्मको फस्र्ट लुक नआउँदासम्म निर्माण पक्षले अनमोलको नयाँ लुक्सलाई लुकाएका थिए । त्यसबीचमा उनी कतै सार्वजनिक कार्यक्रममा देखिएनन् । अदिती पनि मिडियामा आइनन् ।
जब फिल्मको ट्रेलर सार्वजनिक भयो, त्यसले किर्तिमानी भ्यूज पायो । २४ घन्टामा अत्यधिक भ्यूज पाएको नेपाली फिल्मको ट्रेलरको रेकर्ड राख्यो । ट्रेलरमा अनमोल चकलेटीभन्दा एक्सन रोलमा बढि जमेका थिए, जुन उनका फ्यानहरुका लागि अनपेक्षित थियो ।
प्रदर्शनपछिको प्रतिक्रिया
फिल्म प्रदर्शनमा आएपछि मिश्रति प्रतिक्रिया पाइरहेको छ । फिल्मको प्राविधिक पक्षको सबैले सह्राहना गरेका छन् । मेकिङ साँच्चै उत्कृष्ट छ पनि । साथै अनमोलको कामको पनि सर्वत्र प्रशंसा भएको छ । यो फिल्मबाट उनका फ्यानहरु बढेकोमा शंका छैन ।
तर, फिल्मको कथा पुरानो ढर्राको भएको र पटकथा पनि त्रुटीपूर्ण रहेको टिप्पणी कतिपय समिक्षकहरुले गरेका छन् ।
‘कृ’ पछि ‘भैरवी’
निर्माता गिरी लामो रेसका घोडा हुन् । आफ्नो पहिलो फिल्म चुर्लुम्म डुब्दा उनी आत्तिएर भागेनन् । सफल असफल जे भए पनि आफू निरन्तर स्तरीय फिल्म बनाइरहने उनी बताउँछन् ।
कृलगत्तै उनले नयाँ फिल्मको घोषणा गरिसकेका छन्, ‘भैरवी’ । यसमा उनले प्रदिप खड्कालाई मुख्य भूमिकामा अनुवन्ध गरेका छन् । अनमोल आफ्नो बुवाको फिल्म ‘क्याप्टेन’ मा आवद्ध भएकाले भैरवीमा उनलाई लिन नसकेको गिरीले बताए । यद्यपि अनमोलसँग काम गर्ने उनको धित मरेको छैन ।

