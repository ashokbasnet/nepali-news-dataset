सरोज खनालले बाबु बनेर वर्षालाई अन्माए
काठमाडौं । एघार वर्षे गायक अधिश्री कसपालको गीत ‘छोरी अन्माउँदा’को भिडियो सार्वजनिक गरिएको छ । सार्वजनिक भिडियोमा सरोज खनाल र वर्षा शिवाकोटीलाई फिचरिङ गरिएको छ ।
घरकी एक्ली छोरी अन्माउँदा एक पितालाई पर्ने चोटलाई भावुक तरिकाले भिडियोमा प्रस्तुत गरिएको छ । गीतमा सुरेश अधिकारीको संगीत र सुभाषचन्द्र ढुंगेलको शब्द छ । निकेश खड्काले निर्देशन गरेको भिडियोमा धिरजजंग शाहको छायांकन र प्रकाश तुलाधरको सम्पादन छ ।
कार्यक्रममा संगीतकार अधिकारीले सुभासचन्द्रको गीत फरक धारको पाएको बताउँदै आफूले गहिरो र गम्भीर किसिमको संगीत प्रयोग गरेको उल्लेख गरे ।
‘गीतको शब्द र संगीतको भाव अनुसार अधिश्रीले गाउन सक्ला या नसक्ला भन्ने मलाई द्विविधा थियो,’ संगीतकार अधिकारीले भने, ‘तर उसले एउटा परिपक्व गायकले गाए जसरी गीत गाइदियो ।’
﻿

