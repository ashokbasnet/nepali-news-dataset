गीत चोरी प्रकरणः भुवन केसीसँग रन्जित गजमेरको चित्त दुखाई

दार्जिलिङवासी भेट्रान संगीतकार रन्जित गजमेर उनी अहिले नेपालमा छन् । संयोग कस्तो भने यति नै बेला उनले आफ्नो चोरी भएको विषयमा गुनासो लिएर प्रहरी कार्यालय धाउनु परेको छ ।
३३ वर्ष अगाडि बनेको सम्झना फिल्मको सुपरहिट गीत ‘उकालीमा अघिअघि…’ को एउटा अंश बिनाअनुमति भुवन केसीले आफ्नो फिल्म ‘कृ’ मा समावेश गरेका थिए । ओरिजिनल गीतका रचनाकार र संगीतकार रन्जित गजमेरलेे नेपाल आएपछि यो कुरा थाहा पाए । र, उनी भुवनप्रति रुष्ट बनेका छन् ।
‘भुवन त मेरो एकदम नजिकको आत्मिय साथी पो हो त,’ उनले अनलाइनखबरसँग टेलिफोनमा भने, ‘मेरो सिर्जनालाई यसरी कपि गर्नुअघि यसो एक कल फोन गरेर सोधेको भए के बिगि्रन्थ्यो ?’
आफू नेपाल आएपछि पनि भुवनले सम्पर्कको प्रयास नगरेकोमा पनि उनको चित्तदुखाई छ । गजमेरले भने, ‘अरु बेला नेपाल आउनासाथ फोन गथ्र्यो, भेट्न आउँथ्यो । तर, यसपाला कुनै खोजिनिती नै गरेको छैन ।’
त्यसो त भुवन आज नै आफ्नो फिल्म ‘कृ’ प्रदर्शनका लागि छोरा अनमोल केसीलाई लिएर जापानतिर लागिसकेका छन् । गजमेर भने आजै सम्झनाका निर्माता-निर्देशक शम्भु प्रधानको साथ लागेर टेकुस्थित महानगरीय प्रहरी परिसर पुगेका थिए । तर, आज सार्वजनिक विदाले गर्दा प्रहरी कार्यालय बन्द थियो, र उनीहरु फर्के । भोली फेरि बयानका लागि जाने रन्जितले बताए ।
आफ्नो फिल्मको गीत चोरी गरिएको भन्दै निर्देशक प्रधानले कृका निर्माताद्वय भुवन केसी र सुवास गिरीविरुद्ध केही दिनअघि प्रहरीमा उजुरी गर्न पुगेका थिए । तर, प्रहरीले संगीतकारको पनि बयान लिनुपर्ने भन्दै उजुरी दर्ता गरेको थिएन । साथै प्रहरीले मुद्दा अघि बढाउनुको साटो दुवै पक्ष बसेर सहमति गर्न पनि सल्लाह दिएको छ ।
तर, प्रधान सहमतिको मुडमा छैनन् । उनले कृले कमाएको पैसाको ५० प्रतिशत हिस्सा आफूले पाउनुपर्ने माग गरेका छन् । यसका लागि अदालत पनि जाने उनी बताउँछन् ।
रन्जितले भने व्यक्तिगतरुपमा आफूले क्षतिपूर्तिको माग गरेका छैनन् । ‘म गीतको सर्जक हुँ, तर फिल्म निर्माताको हिसाबले सबै अधिकार शम्भुजीसँग छ,’ उनी भन्छन्, ‘त्यसैले म व्यक्तिगतरुपमा क्षतिपूर्ति माग्दिनँ । अर्काको गीत यसरी सुटुक्क चोरी गर्नेले कानून बमोजिम सजाय पाउनुपर्छ भन्ने मात्रै मेरो माग हो ।’

