विवाहको ३० औं वर्षगाँठ मनाउँदै दिपकराज, यसरी हात पारेका थिए प्रधानपञ्चकी छोरी

हास्य कलाकार दिपकराज गिरी आज आफ्नो विवाहको ३० औं वर्षगाँठ मनाइरहेका छन् । १७ वर्षको किशोरावस्थामा २०४४ साल फागुन २५ गते उनको बिहे भएको थियो ।
गिरीले शुक्रबार बिहानै फेसबुकमा फेसबुकमा श्रीमतीसहितको तस्वीर पोष्ट गर्दै लेखेः ‘मेरो माया ९९ तिम्रो माया सय, थाहै नपाई ३० वर्ष कति चाँडै गए । साथ, सहयोग, माया, स्नेह, जिम्मेवारी सबैका लागि तिमीलाई धन्यवाद ।’
काठमाडौंको थानकोट घर भएका गिरीले आफ्नै गाउँकी मेनुकालाई दुलही बनाएर भित्र्याएका थिए । उनीहरुका अहिले २ छोरा र एक छोरी छन् । एक छोरा र एक छोरीको विहेवारी पनि गरिदिइसकेका छन् दिपकले । सिनामंगलमा पनि उनले घर बनाएका छन् ।
बिहेको कथा: बहिनी भन्दाभन्दै दुलही
दिपकराज सानैदेखि पढाईमा कमजोर थिए । उनको रुची कोर्सबुकमा भन्दा सिनेमामा अत्यधिक थियो । ‘सिनेमा नहेरेको त दिनै हुँदैनथ्यो,’ उनी भन्छन्, ‘कहिले त दिनमा तीन वटासम्म हेथेँ ।’
कामधाम केही पनि नगर्ने, फिल्मको किरो, एसएलसीमा दुईपल्ट फेल । । परिवारको जेठो छोरो । दिपक सानो छँदै आमाले धर्ति छोडेकी थिइन् । परिवारमा महिला सदस्यको सख्त आवश्यकता थियो । यस्तो अवस्थाका हजुरबा-हजुरआमाले दिपकको बिहे गरिदिने विचार गरे ।
एक दुई ठाउँमा केटी हेर्न पनि लगियो, तर आवारा भन्ने थाहा पाएपछि कसैले छोरी दिन तयार भएन । त्यसो त दिपक प्रेममा पनि परेका थिए । गाउँकै एउटी क्षेत्रिनी केटीसँग उनको ७ कक्षा पढ्दादेखि चक्कर थियो । तर अन्तरजातीय भएकाले परिवारले उनीहरुको सम्वन्धलाई स्वीकारेनन् । त्यसपछि दिपकले आफ्नी गर्लपफ्रेन्डसँग भाग्ने प्रस्ताव राखेका थिए ।
‘तर उनले परिवारको अनुमति बेगर बिहे गर्न हिम्मत गरिनन्, त्यसैले त्यो सम्वन्ध यत्तिकै तोडियो,’ दिपक भन्छन् । गाउँमा उनले आँखा लाएकी अर्की केटी पनि थिइन्, प्रधानपञ्चकी छोरी मेनुका । आफूभन्दा ४ वर्ष कान्छी मेनुकालाई उनी बहिनी भनेर सम्वोधन गर्थे । तर मनमनै उनलाई जीवनसाथी बनाउने सपना देखिरहेका थिए ।
‘म मेनुकासित बिहे गर्छु,’ उनले परिवारका अग्रजहरुसँग मुखै खोलेर भने । अग्रजहरुले गम खाए । केटीमा खोट केही थिएन । त्यसपछि दिपकका बुवाहरु केटी माग्न गए । उनलाई भने लगिएन । प्रधानपञ्चले के सोचे कुन्नी, छोरी दिन तयार भए ।
‘त्यतिबेला केटाकेा करिअर भन्दा पनि परिवार कति खान्दानी हो भनेर हेरिन्थ्यो,’ दिपक भन्छन्, ‘हाम्रो १५-१६ रोपनी जग्गा-जमीन थियो, सायद त्यही हेरेर दिए होलान् ।’ परम्परागत रुपमा विहे भयो ।

विवाहपछि फेरिए दिपक
बिहेपछि दिपकको जीवनले यू टर्न लियो । त्यही वर्ष एसएलसी पास भए । आवारा भएर हिँड्ने र दैनिक फिल्म हल धाउने क्रम पनि बन्द भयो । यसमा ठूलो हात थियो मेनुकाको ।
दिपक भन्छन्, ‘उनी मेरो जीवनमा आएपछि कुनै पनि कुरामा फेल हुनु परेको छैन ।’ मेनुकाको रुपमा दिपकले एक समझदार श्रीमती पाएका छन् । जो दिपकलाई निशर्त माया गर्छिन्, हरेक कदममा साथ दिन्छिन् ।
उनी कलाकारीतामा लाग्दा परिवारका अन्य सदस्यहरुको साथ थिएन । बुवा चाहन्थे छोरा प्रहरीमा जागिर खाएर उच्च पदमा पुगुन् । दिपकले सईमा नाम निकालेका पनि थिए । तर, तालिमका क्रममा भागे ।
मेनुकाले भने सँधै उनको कलाकारितामा सपोर्ट दिइरहिन् । कलाकारिताका प्रारम्भिक दिनहरु संघर्षपूर्ण थिए । घर चलाउन दिपकले एक पैसा दिन नसकेका दिनहरुमा पनि मेनुकाले गुनासो गरिनन् । न अहिले आफूलाई समय दिन नसकेकोमा नै उनले कुनै असन्तुष्टी जनाउँछिन् ।
मेनुका पूर्णरुपमा गृहणी हुन् । घरधन्दाबाट बाहिर निस्किने चाह उनले कहिल्यै देखाइनन् । श्रीमतीले यसरी घर जिम्मा लिएपछि दिपकलाई आफ्नो पेशामा केन्दि्रत हुन सजिलो भएको छ ।
कलाकारीतामा लामो समयदेखि दिपकले दिपाश्री निरौलासँग सहयात्रा गर्दै आएका छन् । यी दुईबीचको सम्वन्धबारे मिडियामा विभिन्न गसिप आउँछन् । यसले मेनुकालाई कति पिरोल्दो हो ?
दिपक भन्छन्, ‘पहिले-पहिले अलिक चित्त दुखाउँथिन् । अहिले वास्तै गर्न छाडिसकिन् । कलाकारितामा लागेकाहरुबारे आउने आफवाहहरु साँचो हुँदैनन् भन्ने उनलाई थाहा भइसक्यो ।’
त्यसो त आफ्नो जीवनमा मेनुका जस्तै दिपा पनि निकै महत्वपूर्ण भएको दिपक बताउँछन् ।

