जन्मदिनमा फ्यानको सन्देशले भावुक बने रमेश उप्रेति

आज बुधवार नायक रमेश उप्रेतीको जन्मदिन । बिहानै फेसबुक खोले । शुभकामना सन्देशहरुको ओइरो लागिसकेको थिए । केही सन्देशहरुले उनलाई भावुक बनाए ।
‘मलाई माया गर्नेहरु यति धेरै हुनुहुन्छ होला भनेर मैले सोचेकै थिइन्,’ रमेशले अनलाइनखबरसँग भने, ‘उहाँहरुका ती मायाका शब्दलाई म ब्यक्त गर्न सक्दिनँ ।’
त्यसो त आफ्नो जन्मदिनबारे पनि उनलाई फेसबुकले नै सम्झाइदिएको थियो । सुरुमा फेसबुक खोल्दा जन्ममिति हचुवा राखेका रमेशले केही महिनाअघि मात्रै अपडेट गरेर मिलाएका हुन् ।
बिहानभरि फोनमार्फत साथीभाईको शुभकामना लिएरै बसेका रमेश भन्छन्, ‘कुनै पनि मान्छेलाई बाँच्नका लागि धन-दौलत भन्दा साथीभाई महत्वपूर्ण हुँदा रहेछन् ।’
सोमवार भएको हवाइजहाज दुर्घटनाको खबरले उनलाई निकै चिन्तित बनाएको थियो । उक्त दुर्घटनामा भर्खरका युवायुवतीको निधन सुनेर विचलित भएका रमेशले बुधवार बिहानदेखि केही  फ्रेस भएको बताए ।
‘आज बिहानभरि साथीभाइसँगै कुराकानी भएकाले अघिल्लो दिनको घटना क्रमश हराउदै गएको छ । आफुलाई राहत भएको महसुस् गरेको छु,’ रमेशले भने ।
केहीवर्ष अमेरिका बसेका रमेश चलचित्र क्षेत्रमा फर्किएका छन् । उनले आफै निर्माण तथा अभिनय गरेको चलचित्र ‘ऐश्वर्य’ हिट पनि भयो । अब यहि मुलुकमा अभिनयमै सक्रिय हुने उनको योजना छ ।
‘म चाहन्छु म मरेको दिन कोही पनि खुसी नहोओस्, त्यसका लागि धेरै राम्रो काम गर्नुछ,’ उनको भनाई थियो ।

