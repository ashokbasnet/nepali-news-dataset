‘नाई नभन्नु ल ५’मा अभिषेकको इन्ट्री, स्वस्तिमासँग रोमान्स गर्दै

नेपाली चलचित्रमै सर्वाधिक धेरै सिक्वेल बनेको चलचित्र हो, ‘नाई नभन्नु ल’ । यो चलचित्रको अब पाँचौ सिक्वेलको निर्माण हुँदैछ । पाँचौ सिक्वेलमा अधिकांश कलाकारको नाम सार्वजनिक भएपनि, मुख्य नायकको नाम भने सार्वजनिक भएको थिएन । यसैले, पनि यो चलचित्रमा अघिल्ला चलचित्रकै कलाकार देखिन्छन् या नयाँ कलाकारको इन्ट्री हुन्छ भन्ने कौतुहलता दर्शकमा थियो ।
निर्देशक विकासराज आचार्यले यो चलचित्रबाट नयाँ नायक भित्राएका छन् । चलचित्र ‘नाई नभन्नु ल ४’बाट नायक पल शाहलाई चलचित्र क्षेत्रमा भित्राएका विकासले ‘नाई नभन्नु ल ५’बाट अभिषेक नेपाल नाम गरेका नयाँ कलाकारलाई यो क्षेत्रमा भित्राएका छन् । अभिषेक ‘कान्तिपुर फिल्म एकेडेमी’मा अध्ययनरत छन् ।
यो चलचित्रमा अभिषेक नायिका स्वस्तिमा खड्काको प्रेमीको भूमिकामा देखिदैछन् । चलचित्रको छायांकन सोमबारबाट पूर्वका विभिन्न स्थानमा हुँदैछ । चलचित्रमा सामिप्यराज तिमिल्सिना र विकासराज आचार्यको कथा, पटकथा तथा संवाद छ ।
प्रियंका कार्की, अनुभव रेग्मी, केकी अधिकारी लगायतका कलाकार पनि यसमा मुख्य भूमिकामा छन् । चलचित्रलाई भदौ ८ गतेबाट रिलिज गर्ने तयारी समेत गरिएको छ । 

