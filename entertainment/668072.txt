मनोज गजुरेलको अनुभवः मासु खान छोडेपछि व्यापक फेरिएँ
पछिल्लो समय कलाकार मनोज गजुरेलले आफ्नो खानपान सम्बन्धि व्यवहारमा व्यापक फेरबदल ल्याएका छन् । मासु र सोमरसबाट टाढिएका छन् ।
गजुरेलकै शब्दमा भन्दा उनले चौपाया खान छोडेको चार वर्ष भयो । दुई वर्षदेखि ‘दोपाया’ पनि खाएका छैनन् । ‘नो-पाया’ (माछा र अन्डा) पनि छाड्ने क्रममा छन् ।
देश-विदेश डुलिहिँड्ने कलाकार यसरी अनुशासनमा बस्न कति गाह्रो हुँदो हो ?
मनोज भन्छन्, ‘संकल्प दह्रो भएपछि खानपानमा नियन्त्रण राख्न सकिँदो रहेछ । मलाई गाह्रो लागेको छैन । पेट मेरो हो, मुख मेरो हो कसैले पनि जबरजस्ति गर्न सक्दैन ।’
उनले मासु सजिलै छोडेका भने होइनन् । सुरु-सुरुमा पार्टीहरुमा जाँदा मासु देख्यो कि नाक र मुख सक्सकाइहाल्थ्यो । तर, उनले आफ्नो मन बलियो बनाए । मासुलाई ‘स्किप’ गरेर पनिर र च्याउतिर लम्किए । बिस्तारै त्यही मिठो लाग्न थाल्यो ।
‘सुरु-सुरुमा मेरो शरीर र मनको लडाई हुन्थ्यो । शरीरले नखा-नखा भन्थ्यो, मन ले खाखा भन्थ्यो । अन्ततः मनलाई जितेर शरीरको पक्षमा निर्णय गर्न सफल भएँ,’ गजुरेलले भने ।
अहिले त आफ्नो शरीरले मासु ‘अटो रिजेक्ट’ गर्न थालेको गजुरेल बताउँछन् । माछा र अन्डा भने आक्कलझुक्कल खाँदैछन् ।
‘म पूर्ण भेज भइसकेको छैन, भेजोन्मुख छु,’ उनले भने ।
गजुरेलले अहिलेसम्म के-केको मासु खाए उनैलाई थाहा छैन । जानेर वा थाहा पाएर भने गाईको मासु खाएका छैनन् ।
‘तर, विदेशतिर जाँदा झुक्किएर खाइयो कि थाहा छैन,’ उनले भने । सम्भव भएसम्म उनी कुनै पनि नौलो खानेकुरा मुखमा हाल्नुअघि कसैलाई सोध्ने गर्छन्, ‘यो भेज हो कि नन भेज ?’

‘प्रकृतिले मानिसलाई शाकाहारी प्राणी बनाएको हो, मांशाहारी होइन,’ गजुरेलले दार्शनिक पारामा भने, ‘त्यसैले पूर्ण मानिस भन्नका लागि सबैले माछामासु छोडेकै जाति ।’
तर, माछामासु छोड्न नसक्नेहरुलाई पनि उनले घृणाले हेर्दैनन् । माछामासु खाइरहेकाहरुसँगै एउटै टेबलमा बसेर खाँदा उनलाई संकोच लाग्दैन ।
पछिल्लो समय गाईको मासुका विषयमा तीव्र विवाद चलिरहेको छ । गजुरेल यो विवादमा मिसिन चाहँदैनन् । तर, यति भन्छन्, ‘गाई मात्र किन, कुनै पनि जनावरलाई मारेर खानु राम्रो होइन ।’
रक्सीलाई पनि बाईबाई
मासुसँगै गजुरेलले मदिरालाई पनि बाईबाई भनेका छन् । उनले पिउन छोडेको पनि दुई वर्ष भइसक्यो ।
कहिलेकाहीँ साथीहरुले रक्सी पिउन हत्ते गर्छन् । पहिले सँगै पिइरहेको मान्छे अहिले चाहिँ किन छुट्टन्िछस भनेर हातमा गिलास थमाइदिन्छन् । उनी समाउँछन् र पिएको जस्तो गर्छन् । केहीबेरमा मातेको अभिनय पनि गरिदिन्छन् । तर, रक्सीलाई सुटुक्क कतै लगेर पोखिदिन्छन् ।
पहिले उनले सबै खालको रक्सीको स्वाद चाखेका छन् । लोकल ठर्रादेखि रेड लेवल, ब्ल्याकलेवल सम्म । अहिले भने यी सबै उनका लागि बिराना भएका छन् ।
‘रमाइलो गर्नका लागि रक्सी नै पिउनु पर्छ भन्ने छैन,’ उनले भने, ‘म नाचगान र हाँसोठट्टा गरेर रमाइलो गर्छु ।’

रक्सीमासु छोडेपछि
रक्सी र मासु छोडेपछि आफूमा व्यापक परिवर्तन आएको गजुरेलले महसुस गरेका छन् ।
‘म सिंह राशीको मान्छे, झनक्क रिस उठ्थ्यो । तुरुन्तै कुल पनि हुन्थेँ,’ उनले भने, ‘तर रक्सी-मासु छोडेपछि मेरो स्वभाव शान्त र स्थिर बनेको छ ।’
उनको अनुभवमा पहिले मासु खाएको दिन दिमाग नै डल हुन्थ्यो । सिर्जनशिलता घट्थ्यो । शरीर चिलाएजस्तो हुन्थ्यो । अहिले यी समस्याहरु छैनन् ।
रक्सी पिएको रात १२ बजे ब्यूँझेर पनि भोमिट गरेका छन् । त्यतिबेला बेक्कारमा खाएछु जस्तो ग्लानीभाव हुन्थ्यो ।
‘अहिले शरीरमा एकनासको स्फुर्ति छ । तन्दुरुस्त पनि छु,’ उनले सुनाए ।
आफूलाई रक्सी र मासु परित्याग गर्न ध्यान र योगले सघाएको गजुरेल बताउँछन् । उनले लामो समयदेखि ध्यान र योग अभ्यास गर्दै आएका छन् ।
 
 
 

