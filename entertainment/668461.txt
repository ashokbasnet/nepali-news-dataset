गीत चोरी प्रकरणको पटाक्षेप, शम्भु भन्छन् इन्डष्ट्रीलाई पाठ सिकाएँ
सम्झना फिल्मको ‘उकालीमा अघि-अघि’ बोलको गीत ‘कृ फिल्ममा चोरिएको विषयमा उत्पन्न विवाद पटाक्षप भएकोे छ । शम्भु प्रधानलाई ११ लाख क्षतिपूर्ति दिएपछि कृका निर्माता सुवास गिरी हिरासतमुक्त भएका छन् ।
शम्भुले दिएको जाहेरीका आधारमा प्रहरीले गिरीलाई मंगलबार पक्राउ गरेको थियो । उनले हिरासतमै रात काटे । बुधबार दुवै पक्षबीच लामो छलफल र खिचातानी भयो ।
महानगरीय प्रहरी परिसरमा थुप्रै फिल्मकर्मीहरु पुगेका थिए । उनीहरुले शम्भुलाई लचिलो बन्न आग्रह गरे पनि शम्भु डग्मगाएनन् । उनले शुरुमा ११ लाख क्षतिपूर्ति पाउनुपर्ने र फिल्म तथा यूट्यूबबाट आफ्नो गीत हटाउनुपर्ने माग राखेका थिए ।
प्रधानका माग पूरा गर्न गिरी सहमत भएका छन् । अब यूट्यूवमा राखिएको कृको गीतमा ‘उकालीमा’ गीतको अंश हटाइने छ । फिल्मबाट पनि हटाइने छ । तर, विदेशमा प्रदर्शन गर्दा भने यो अंश नहटाउन आफूले सहमति दिएको शम्भूले अनलाइनखबरलाई बताए ।
‘विदेशमा प्रदर्शन गर्दा चाहिँ छुट दिनुपर्‍यो भनेर मसँग हातै जोडेपछि मैले पनि सहमति दिएँ,’ उनले भने ।
भुवन कसरी उम्किए ?
कृ फिल्मको प्रचार सामग्रीहरुमा निर्माताको रुपमा सुवास गिरी र भुवन केसीको नाम छ । तर, भुवन केसी भने यो लफडाबाट अलग रहन सफल भए ।
खासमा चलचित्र विकास बोर्डलाई प्रहरीले कृ फिल्मका निर्माताहरु कोको हुन् भनेर सोधेको थियो । त्यसको जवाफमा बोर्डले निर्माताको रुपमा सुवास गिरीको मात्र नाम दर्ता रहेको जानकारी गराएको थियो । त्यसैले यो प्रकरणमा गिरी मात्र मुछिए र उनले व्यक्तिगतरुपमा क्षतिपूर्ति तिर्नुपर्‍यो ।
यदि यो विवाद अदालतमा पुगेको भए चाहिँ भुवन केसी पनि तानिने थिए ।
आज टेकुस्थित प्रहरी कार्यालयमा भुवन केसी पनि पुगेका थिए । उनले शम्भूलाई उनले माग गरेको क्षतिपूर्ति रकम धेरै भयो भन्दै घटाउन आग्रह गरे । तर, शम्भूले सुनेनन् ।
‘यदि मलाई तिमीहरुले सुरुदेखि नै कोअपरेट गरेको भए म एक रुपैयाँ मात्र लिएर पनि मान्थेँ, तर तिमीहरुले मलाई एक महनासम्म दुख दियौ । त्यसैले अब पछि हटि्दनँ ।’ उनले जवाफ दिए ।
प्रहरीले बोलाउँदा समयमा उपस्थित नभएको र आफूलाई थाहा नदिइ विदेश गएको शम्भुको भनाई थियो ।
शम्भूले आफूले चालेको कदम सिंगो चलचित्र क्षेत्रका लागि पाठ भएको बताए ।
‘अब कुनै पनि गीत चोर्नुअघि संगीतकारले सय पल्ट सोच्नेछ,’ उनले भने ।
अल्मोडालाई उन्मुक्ति
कृका संगीतकार अल्मोडाले भने यो प्रकरणबाट पुरै उन्मुक्ति पाएका छन् । शम्भुले निर्माता विरुद्ध मात्र उजुरी गरेका थिए । प्रहरीले पनि उनलाई बोलाउने आवश्यकता सम्झिएन  ।
अल्मोडा यसअघि पनि पटकपटक गीत चोरीको आरोपमा मुछिदै आएका छन् ।

