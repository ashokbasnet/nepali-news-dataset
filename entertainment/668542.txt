एक जोर लुगा किन्न दिनभर लाग्छः सुप्रिया कटुवाल
एक सयभन्दा बढी म्युजिक भिडियोमा अभिनय गरेकी सुप्रिया कटुवालले केही फिचर फिल्ममा पनि अभिनय गरेकी छिन् । टेलिभिजन प्रस्तोता समेत रहेकी सुप्रिया सपिङमा रमाउने व्यक्ति हुन् । उस्तै पर्‍यो भने सपिङ गर्दा दिन पुरै बिताइदिन्छिन् । सेतो र गुलावी रङमा आफु खुलेको महसुस गर्ने पेशलासँग अनलाइनखबरले गरेको सपिङ संवादः
सपिङ गर्न कत्तिको रुची छ ?
सपिङ गर्न त मज्जै लाग्छ । तर, कहिलेकाहीँ भनेजस्तो सामान नपाउँदा दिक्क लाग्छ ।
तपाईंले नियमित सपिङ गर्ने ठाउँ कहाँ हो ?
मेरो त्यस्तो नियमित भन्ने छैन । जहाँ पनि जान्छु । अलि हतार भएको वेला भाटभटेनी छिर्छु । फिक्स प्राइस भएकाले सामान किन्न त सजिलै हुन्छ । तर, कहिलेकाँही झुर सामान पनि पर्छ ।
सपिङ गर्न एक्लै जानुहुन्छ कि साथी लिएर ?
मलाई सपिङ गर्न दिनभरि लाग्छ । त्यसकारण एक्लै जान्छु । चित्त बुझेन भने धुईधुइती सामान खोज्ने वानी छ । साथीहरुलाई बोर होला भनेर पनि लान्नँ ।
बार्गेनिङ गर्न कत्तिको खप्पिस हुनुहुन्छ ?
आफुले भने जस्तै पाएँ भने त्यति वार्गेनिङ गर्दिन । अलि चित्त बुझेन भने मज्जैले बार्गेनिङ गर्छु ।
फुटपाथमा कहिल्यै सामान किन्नुभएको छ ?
किनेको छु । आफुलाई मन पर्ने रंग र साइजको पाएँ भने फुटपाथमा पनि किन्छु ।
सामान किन्दा ब्रान्डमा कत्तिको ध्यान दिनुहुन्छ ?
ब्राण्ड पनि हेर्छु । तर, ब्राण्डविना सामान प्रयोगै नगर्ने चाहीँ होइन ।
अहिलेसम्म तपाईंले किनेको महंगो वस्तु ?
केही अघि जाराको ब्याग किनेको थिएँ तर, एउटा कार्यक्रममा हरायो ।
लुगाफाटोमा मासिक कति खर्च हुन्छ ?
बढीमा १५ हजार जति ।
घरमा आवश्यक सामग्रीहरु तपाईंले किन्ने गर्नुभएको छ कि छैन ?
सबै मैले नै किन्ने हो । सानो छँदा बाबा-ममीलाई किन्न लगाउथेँ । अहिले आफ्नोलागि सबै म आफैं किन्छु ।
उधारो किन्ने गर्नुभएको छ कि छैन ?
उधारो पनि किन्ने गरेको छु । तर, चाँडै पैसा तिरिहाल्छु ।
सपिङ सेन्टरमा कहिल्यै सामान टिपेर हिँड्नुभएको छ ? 
अहँ त्यस्तो गरेको छैन । सोच पनि आउदैन ।
सपिङ गर्दा आफ्नै पैसाले पुग्छ कि परिवारसँग पनि माग्नुहुन्छ ?
आफ्नो लागि आफ्नै कमाईले पुर्‍याउँछु ।
विदेशमा कत्तिको सपिङ गर्नुभएको छ ?
थाइल्याड र दुवई जाँदा सपिङ गरेको छु । विदेश जाँदा प्रायः म साथीहरुका लागि उपहार ल्याइदिन्छु ।
अनलाइन सपिङ कत्तिको गर्नुभएको छ ?
एकपटक एउटा साडी किनेको थिएँ । तर, स्क्रिनमा देखे जति राम्रो रहेनछ ।

