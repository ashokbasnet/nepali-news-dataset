नाई नभन्नु ल ५ : केकी स्वस्तिमाकी होइन, अनुभवकी दिदी
विकास आचार्य निर्देशित फिल्म ‘नाई नभन्नु ल ५’ मा स्वस्तिमा खड्काकी फुपुको रोल वर्षा सिवाकोटीले अस्वीकार गरिन् । त्यसपछि त्यो रोलमा अर्की वर्षा (राउत) लाई अफर गएको र उनले पनि रिजेक्ट गरेको चर्चा चल्यो ।
पछिल्लो समय यो रोल नायिका केकी अधिकारीले स्वीकार गरेको चर्चाले बजार तातिरहेको छ । यस बारेमा केकीले मुख खोलेकी छिन् । उनले आफू यस फिल्ममा स्वस्तिमाको नभएर बालकलाकार अनुभव रेग्मीको दिदीको भूमिकामा रहेको खुलाइन् ।
‘सबैले मलाई नसोधिकन अनुमानका आधारमा लेखिरहनु भएको छ,’ केकीले अनलाइनखबरसँग भनिन् ।
नाइ नभन्नु ल  न्चाइजमा पहिलोपटक केकीको इन्ट्री भएको हो । यसअघि उनलाई नाई नभन्नु ल १  र ३ मा पनि उनलाई अफर गरिएको थियो । तर दुवै फिल्म उनले छोडेकी थिइन् । तर रोल चित्त नबुझेर होइन ।
‘राम्रो ब्यानरमा काम गर्न जसलाई पनि मन हुन्छ, मलाई पनि छ’ केकीले भनिन्, ‘तर, विगतमा विविध कारणले विकास दाईसँग काम गर्न जुरेको थिएन । यसपाली जुर्‍यो । म उत्साहित छु ।’
नाई नभन्नु ल १ का बेला आफ्नो परिक्षा परेको र ३ का बेला अर्को फिल्मसँग जुधेकाले गर्न नसकेको केकीले बताइन् ।
‘मैले विगतमा उहाँहरुसँग काम गर्न नसक्दा फेरि अफर गर्नुहुन्न कि जस्तो लागेको थियो, तर सँधै सम् रहनु भएको छ । यसपाली चाहिँ जसरी पनि गर्छु भन्ने थियो,’ केकीले भनिन् ।
त्यसो त केकी यतिबेला आफ्नै प्रोडक्सनको फिल्म ‘कोहलपुर एक्सप्रेस’ को दौडधुपमा छिन् । सो फिल्मको ट्रेलर हालै मात्र रिलिज भएको छ ।

