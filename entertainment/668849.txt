एक महिनामै सकियो सलोन र साराको ‘सुश्री सम्पत्ती’को छायांकन

निर्देशक सुव्रतराज आचार्यको निर्देशनमा तयार भैरहेको चलचित्र ‘सुश्री सम्पत्ती’को छायांकन सकिएको छ । एक महिनासम्म पोखरामा चलचित्रको छायांकन गरिएको थियो । निर्देशक सुव्रतले एउटा गीत बाहेक सम्पूर्ण दृश्यको छायांकन समाप्त भएको जानकारी दिए ।
पोखराको सुन्दर दृश्य तथा कलाकारको मिहिनेतका कारण चलचित्र राम्रो बनेको सुव्रतले जानकारी दिए । यो चलचित्रले २ जना यूवकको कथा भन्नेछ । उनीहरुको जीवनमा आउने विभिन्न खालको आरोह र अवरोहलाई चलचित्र मार्फत देखाउन खोजिएको छ । चलचित्रमा सलोन बस्नेत, सारा सिर्पाली, विनोद न्यौपाने, प्रमोद अग्रहरी, राजाराम पौडेल, जयनन्द लामा, विशारद बस्नेत लगायतका कलाकारको मुख्य भूमिका छ ।
राउल इन्टरटेनमेन्टको ब्यानरमा रमेश त्वयनाले निर्माण गरेको यो चलचित्रमा नायिका प्रियंका कार्कीको विशेष भूमिका छ । सुव्रतकै कथा रहेको चलचित्रमा रमेश त्वयना, विज्ञान राई, नुनम सुब्बा, रोमन सिलाकारको लगानी छ । अभिमन्यु निरवीको पटकथा रहेको चलचित्रलाई अर्जुन तिवारीले खिचेका छन् । चलचित्रलाई भदौमा रिलिज गर्ने योजना यसको निर्माणपक्षको छ ।

