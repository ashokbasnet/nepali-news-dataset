विद्यालय भवन हस्तान्तरण गर्न गोहोरेमा लड्दै पुगे नायक राजेश हमाल (भिडियोसहित)

काठमाडौं, फागुन १ – पछिल्लो समयमा कलाकारहरुको सामाजिक सेवा एवम् पुनर्निर्माणमा सक्रियता  बढ्दो छ । धुर्मुस सुन्तलीले विभिन्न स्थानमा बस्ती बसाएर उदाहरणीय काम गरिसकेका छन् भने सामाजिक काममा रेखा थापा, स्वेता खड्का, कुमार कट्टेल (जिग्री) र अर्जुन घिमिरे (पाँडे) लगायतका कलाकारहरु आ–आफ्नो स्थानबाट सामाजिक सेवामा लागेका छन् । यसैबिच  महानायक राजेश हमाल पनि देशका विभिन्न स्थानमा विद्यालय स्थापनाको लागि अगाडि सरेका छन् । महानायकको सक्रियतामा हालै २०७२ बैशाखको महाभूकम्पको केन्द्रविन्दु गोरखा जिल्लाको श्रीनाथकोट गाविस, गोहोरेमा  पाँच कोठाको विद्यालय भवन निर्माण गरिएको छ । लामो समयदेखि शिक्षा क्षेत्रमा काम गरिरहेको संस्था घाँसी नेपालका अभियन्ता महानायक राजेश हमालले शुक्रबार गोरखको गोहोरेमा पुगेर विद्यालय हस्तान्तरण समेत गरेका छन् ।  
भूकम्पले पूर्ण रुपमा क्षति गराएको श्री जनकल्याण मावि एक वर्षमा निर्माण गरी घाँसी नेपालले  विद्यालय हस्तान्तरण गरेको हो । झण्डै ३६ लाख रुपैयाँ लगानीमा बनेको विद्यालय हस्तान्तरणको लागि संस्थाका मानार्थ सदस्य तथा अभियन्ता अभिनेता राजेश हमाल पुगेका थिए । कार्यक्रममा प्रमूख जिल्ला अधिकारी जितेन्द्र बस्नेत, घाँसी नेपालका अध्यक्ष माधव प्रसाद घिमिरे लगायतको उपस्थिती थियो । विद्यालय हस्तान्तरण कार्यक्रममा पुगेका महानायक राजेश हमाल लड्दै पुगेका थिए ।

सन् २००७ मा दर्ता भई देशभर दुरदराजका विद्यालयहरु तथा आर्थिक अवस्था कमजोर भएका विद्यार्थीहरुलाई शिक्षा आर्जनमा सहयोग गर्दै आएको घाँसी आदर्श समाज नेपालले तीन बर्षमा तीन सय कक्षा कोठा निर्माण अभियान थालेको थियो । सोही अभियान अन्तर्गत यसअघि तनहुँको जामुनेमा रहेको राधा माविका लागि चार कोठे भवन निर्माण गरेको थियो । गोरखाको जनकल्याण मा.वि भने घाँसी मोडलको पहिलो विद्यालय हो ।
यो संस्थाले हाल देशभरका २७ विद्यालयको तथ्यांक संकलन गरी चार विद्यालयको निर्माण सम्पन्न गरिसकेको छ भने केही विद्यालय निर्माणको क्रममा छन् । 
उज्यालो र forseenetwork.com को सहकार्य
