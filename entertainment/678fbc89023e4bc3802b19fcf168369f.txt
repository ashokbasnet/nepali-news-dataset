स्थानीय प्रशासनको आदेशमा कपिल शर्माको प्रस्तुति रोकियो

काठमाडौं, मंसिर २६-शनिबार काठमाडौंको दशरथ रंगशालामा हुन लागेको भारतीय चर्चित हाँस्यव्यंग्य कलाकार कपिल शर्माको प्रस्तुति स्थगित भएको छ । जिल्ला प्रशासन कार्यालय काठमाडौंको मौखिक आदेशमा कार्यक्रम स्थगित भएको हो ।
कपिल शर्मा लगायतका कलाकारको उपस्थितमा एनसेलले पर्पलफेस्ट कार्यक्रम आयोजना गर्न लागेको थियो । 'प्रमुख जिल्ला अधिकारीज्यूले बोलाएर सुरक्षाको कारण स्थगित गर्न अनुरोध गर्नुभएकाले हामीले बाध्य भएर कार्यक्रम स्थगित गर्नुपर्‍यो' एनसेलका कर्पोरेट संवाद विज्ञ मिलन शर्माले उज्यालो अनलाइनसँग भन्नुभयो ।
उहाँका अनुसार झण्डै १० हजार टिकट बिक्री भएको थियो । टिकट लिएका सबैले सम्बन्धित काउन्टरबाट पैसा फिर्ता लिन सक्ने उहाँले बताउनुभयो । संविधान निर्माणको बेला देशको सुरक्षा संवदेशीलतालाई ख्याल गर्दै जिल्ला सुरक्षा समिति बैठकले कार्यक्रम स्थगित गर्न अनुरोध गरेको थियो ।
कार्यक्रममा कपिलसँगै भारतीय चर्चित गायक सोनु निगम र नेपाली कलाकारहरु जीतु नेपाल, सुगम पोखरेललगायतको पनि प्रस्तुति हुनेगरी तयारी भएको थियो । कार्यक्रम स्थगित भएको जानकारी कलाकारहरुलाई दिन बाँकी रहेको एनसेलले जनाएको छ । शर्मा र निगम शनिबार नै नेपाल आउने कार्यक्रम रहेपनि कार्यक्रम नै स्थगित भएपछि उनीहरु नआउने पक्का भएको छ ।
