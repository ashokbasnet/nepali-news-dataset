सौगात मल्लले भने –‘म बोल्न अभिनेता बनेको हैन’

काठमाडौं, कात्तिक १७ – अभिनेता सौगात मल्ल अभिनित सिनेमा ‘फाटेको जुत्ता’ यो सातादेखि प्रदर्शनमा आउँदैछ । यतिबेला उनी यहि सिनेमाको प्रचार प्रसारमा व्यस्त छन् । प्रचार प्रसारमा निर्माण टोलीसँग हिँडेपनि मिडियासँग भने सौगात खासै खुलेर कुराकानी गर्ने कलाकारमा पर्दैनन् । उनी प्रायः कार्यक्रममा उपस्थित त हुन्छन् तर कम बोल्छन् । सानैदेखि अलि कम बोल्ने बानी उनको छ । 
कात्तिक १७ देखि प्रदर्शनमा आउन लागेको ‘फाटेको जुत्ता’को प्रमोशनका क्रममा भने हामीसँग कुराकानी गर्दै उनले मिडियासँग कम बोल्नुको कारण मात्रै हैन सिनेमामा लाग्नुको कारण पनि खुलाएका छन् । उनको अनुभव उनकै शब्दमा ।
बाल्यकाल
मेरो बाल्यकाल नवलपरासीमा बितेको हो । सबैको बाल्यकाल रमाइलो हुन्छ जस्तो मलाई लाग्छ । मेरो पनि रमाइलो रह्यो । बाल्यकाल यस्तो समय हो जुन बेला हामीलाई के सही हो र के गलत भन्ने नै थाहा हुँदैन । 
हामी त्यो पललाई रमाइलोसँग बिताइरहेका हुन्छौँ । जे छ त्यही परिस्थितीअनुसार रमाईएर चल्ने गर्छौं । अहिलेको समय भनेको प्रायः काममा ध्यान जाने समय हो । तर त्यो समयमा न त समयको ख्याल हुन्त नत अरु केही र कसैको । हामी आफ्नो बिताइरहेको क्षणमा नै रमाइरहेका हुन्छौं । 
बाल्यकालमा म अलि चकचकेँ थिए । साथीहरुसँग मिलेर चकचक गरिन्थ्यो । हामी अरुको बारीमा भएको फलफूल चोर्न पनि जान्थ्यौँ । मैले विद्यालय स्तरको अध्ययन परासीबजारमा गरेँ । स्कूलमा साथीभाइहरुसँग सानो तिनो झगडा पर्‍थ्यो । विशेष गरी कक्षा तीन र चारमा पढ्दा झगडा गरियो । 
पहिलो प्रेमको अनुभव
स्कूल पढ्दादेखि नै म अलि रोमान्टिक खालको थिएँ जस्तो लाग्छ (हाँसो) । माया प्रेमको कुरा गर्ने हो भने स्कुल पढ्दा पनि कसैलाई हेरिन्थ्यो । झट्ट हेर्दा कोही राम्रो लाग्थ्यो । तर माया प्रेममा भने परिएन । मैले त प्रेम पत्र पनि लेखिन (हाँसो) । 
पहिलो प्रेमको अनुभव भने छ मसँग । त्यो प्रेम भनेको विशेष हुन्छ । जे कुरामा पनि रमाइलो हुने । जे कुरा पनि रमाइलो लाग्ने । पहिलो पटक प्रेमको आर्कषण हुदाँ मैले एसएलसी दिइसकेको थिएँ । त्यो अघि भने मलाई त्यस्तो केही पनि भएन । याद पनि छैन ।
पहिलो डेटको कुरा गर्ने हो मनमा एक किसिमको खुशी र डर दुबै महसुश भएको थियो । हामी त रेष्टुरेण्ट र पार्कको साटो बाटोमा डेटिङ गएका थियौँ । डेटिङ्गमा खासै त्यस्तो कुरा त भएन । घर र स्कूल कै कुरा हुन्थ्यो । त्यस्तो खासै बोलिदैनथ्यो ।
सानैबाट सिनेमाको रहर
सानैदेखि सिनेमामा रुचि थियो । अनि कसैले आफ्नो सिनेमामा लिइहाल्छ की ! भनेर ज्यान ठूलो बनाउँदै गएँ । तर त्यो मेरो सोच थियो । के जीमा पढ्दा देखि नै मलाई कलाकार बन्न मन थियो । जति सक्यो छिटो अभिनेता बनौँ भन्ने सोच्थेँ तर त्यस्तो भएन । 
अभिनयको लागि सबै अभ्यासहरु म घरमै गर्थेँ । १४ वर्षको उमेरमा भैरहवामा आयोजना भएको कार्यक्रममा म ‘मिस्टर लुम्बिनी’ भएको थिएँ । जतिसक्यो छिटो हिरो बन्नुपर्छ भनेर नै मैले ज्यान बनाएको थिएँ । मैले ज्यान बनाएको देखेर मेरो ट्रेनरले मलाई यति सिकिसकेपछि तिमीले केही गर्नुपर्छ है भन्नुहुन्थ्यो । गुरुले भनेपछि नै म त्यो कार्यक्रममा सहभागी भएको थिएँ । तर त्यसपछि भने म कहिल्यै पनि त्यस्तो कार्यक्रममा सहभागी भएको छैन । 
फरक चरित्रमा देखिनु मेरो चाहना
सिनेमामा भने मलाई एउटै रुपमा मात्र नदोहोरिएर फरक–फरक चरित्रमा देखिन मन लाग्छ । यहि कारण पनि म प्राय सिनेमामा फरक अवतारमै देखिने गरेको छु । 
मलाई कलाकारितामा लागेर सबैले चिन्नुहुन्छ यो मेरो लागि सबैभन्दा ठूलो खुशी हो । दर्शकले जुन किसिमको माया दिनुहुन्छ त्यो देखेर मलाई खुशी लाग्छ । मैले यो क्षेत्रमा लागेर पाएको दुखभनेकेहीपनि छैन ।
अलि–अलि अप्ठ्यारो सबै कुरामा र सबै क्षेत्रमा हुन्छ । कहिलेकाही मिडियाबाट केही नराम्रा कुराहरु आउँदा पनि केही फरक पर्दैन । किन भने मलाई उहाँहरुले पनि आफ्नो काम गरिरहनु भएको छ जस्तो लाग्छ । 
बोल्न हैन काम गर्न आएको हुँ
धेरैले मलाई कम बोल्छ भन्नुहुन्छ । तर मैले यो क्षेत्र बोल्नलाई हैन काम गर्न लाई छानेको हो । मलाई सानै देखि अभिनयमा रुचि भएका कारण म अहिले यहाँ छु । जुन क्षेत्रमा काम गर्न मन लाग्दैन, म गर्दिन । यहाँ म रमाईलो गर्न आएको हो ।
मेरो बानी कस्तो छ भने, अरुले बोलेको कुरा म दिनभरी सुन्नसक्छु तर आफूले बोल्न भने त्यति मजा लाग्दैन । जुन कुरा मज्जा लाग्दैन त्यो कुरा गर्नु राम्रो हुदैन । त्यहि भएर पनि हो म खासै मिडियासँग बोल्ने गर्दिन ।    
उज्यालो र www.gufgaff.com को सहकार्य
