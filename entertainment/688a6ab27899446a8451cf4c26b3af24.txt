लमजुङमा हसाएँ ‘जिरे खुर्सानी’ टोलीले

आश गुरुङ/उज्यालो
लमजुङ, साउन ३२ – हाँस्ने र हँसाउने कार्यक्रम विरलै हुने लमजुङमा विहीवार राती भने सदरमुकामवासी धोको पुर्‍याएर हाँसे ।
लमजुङ जेसिजले आयोजना गरेको ब्ल्यू डाइमण्ड कमेडी यात्रा २०७० मा जिरे खुर्सानी टेलिचलचित्रका कलाकारहरुले दर्शकलाई हँसाएका हुन् ।
देशको विग्रँदो राजनीतिक अवस्था, संविधान बन्न नसेकेको अवस्था, राजनीतिक दलका नेताहरुको भारत लगायतका विदेश भ्रमण, भड्किलो बन्दै गएको तीज र नेपाली गीत संगीत र म्यूजिक भिडियोप्रति कलाकारहरुले ब्यंग्य गरेका थिए ।
दर्शकहरुले खचाखच भरिएको भवनमा कलाकार जितु नेपाल ‘मुन्द्रे’ ले प्रचण्ड, बाबुराम भट्टराई, झलनाथ खनाल, माधवकुमार नेपाल लगायत कसैले पनि मुलुकलाई हाँक्न नसकेको र विरोधी पार्टीले सरकार चलाउन नदिएकोप्रति ब्यंग्य गर्दै अब विश्वकै सवैभन्दा होचो ब्यक्ति चन्द्रबहादुर डाँगीलाई प्रधानमन्त्री बनाइनुपर्ने बताए । राजनीतिक दलहरुको कार्यशैलीप्रति ब्यंग्य गर्दै राजनीतिक दलका शीर्ष नेताहरु भारत जाने क्रमलाई बन्द गरी आपसमा मिलेर आगामी संविधान सभाको निर्वाचन सम्पन्न गराउनुपर्ने समेत बताए ।
कलाकार पूर्ण थापा ‘सुब्बा दाजु’ र रबी डंगोल ‘बेइमान’ को जोडीले माओवादी, कांग्रेस, एमाले, फोरम लगायतका राजनीतिक दलको स्वार्थका संविधान बन्न नसकेको भन्दै ब्यंग्य गरे ।
उनीहरुले संविधानभित्र ६०१ भाइरसको साथमा मुख्य दलहरु पसेर विगारे आरोप लगाए । कलाकार देवीराम पराजुली ‘भोक लाग्यो’ र निरज नेपाल ‘डण्डा घुमाएर’ ले लोडसेडिङप्रति ब्यंग्य गरेका थिए ।
कार्यक्रममा लमजुङ जेसीजकी संस्थापक अध्यक्ष एवं गायिका जमुना जोशीले गीत गाएर दर्शकहरुलाई मनोरञ्जन दिलाएका थिए । सकिल खान लागायतका स्थानीय सांस्कृतिक परिवारले विभिन्न नृत्य प्रस्तुत गरेका थिए । संस्कृतिको जगेर्ना र मनोरञ्जन गर्ने उद्देश्यले सशुल्क आयोजना गरिएको कार्यक्रमबाट बचेको रकमले द्वन्द्वपीडित, असाहय, एकल महिला तथा कैदीबन्दीलाई सहयोग गरिने लमजुङ जेसिजका अध्यक्ष राजु अर्यालले बताए । म्याग्दी, पोखरा, दमौली हुँदै लमजुङ आएको टोलीले पहिलो चरणको कार्यक्रम लमजुङमा समापन भएको जनाएको छ ।
