ऋषि र सरिताकी ९ वर्षकी छोरीलाई १० फिल्मको अफर

काठमाडौं, कात्तिक ११ – निर्देशक ऋषि लामिछाने र अभिनेत्री सरिता लामिछाने वैवाहिक बन्धनमा बाँधिएको २० वर्ष पूरा भएको छ । उनीहरुको यो २० वर्षे यात्रा निकै सुन्दर रह्यो । व्यावसायिक काम देखि घर व्यवहारिक काममा एकले अर्कालाई सहयोग गर्दै अघि बढेका यी दुईको जीवन यात्रा निकै लोभ लाग्दो छ । यी दुईले सानो–सानो कुरा पनि एकअर्कालाई सेयर गर्ने गर्छन् । सरिता भन्छिन्, ‘म त एक सय रुपैयाँको कुचो किन्दैछु भने पनि उहाँलाई भन्छु ।’
घरमा बस्दा पनि काम 
लगातार सिनेमा र टेलिसिरियलमा सक्रिय रहेकी सरिताले छोरी हुर्काउनको लाग बीचमा झण्डै ८ वर्ष ब्रेक लिइन् । त्यो समयमा उनले छोरी जन्माइन् र हुर्काइन् । उनी टेलिभिजनमा नआउँदा उनले कामबाट बिदा लिएको भान धेरैलाई भयो । धेरैलाई अब सरितालाई पर्दामा देख्न नपाउने चिन्ता पनि भयो । तर उनले आमा भएर घरमा छोरी हुर्काइरहेकी थिइन् भने  काम पनि गरिरहेकी थिइन् । त्यस अवधिमा एकदमै  सीमित र विशेष कामहरु गरेको सरिता बताउँछिन् । त्यसबखत  केही कामहरु यस्ता आए जसमा सरिता नै हुनु पर्ने माग भयो ।

यहि  माग अनुरुप उनले केही कामहरु गरिन् । उनको सहजताको लागि उनकै घरमा छायाकंन गर्ने व्यवस्था समेत गरिन्थ्यो । खासमा अहिले बसेको घरमा सरिता र ऋषि तीन वर्षअघि मात्रै सरेका हुन् । त्यसअघि उनीहरु बस्ने घरमा छायांकन गर्न मिल्ने सुविधा पनि थियो । घर ठूलो थियो । यहि कारण उनले आमा बनेर घरमा बस्दाको समयमा घरमै छायांकन गर्थिन् । छोरी जन्माएको ९ वर्षमा मुश्किलले छोरीलाई ९ रात छोडेको सरिता बताउँछिन् । अहिले सरिता परिचयमा सक्रिय छिन् । एक महिनाअघि देखि ‘परिचय सीजन २’ सुरु भएको छ । 
भाँडा माझेर सघाउँछन् ऋषि
विवाहपछि नै सरीतालाई अभिनेत्रीको रुपमा स्थापित गराएका हुन् निर्देशक ऋषि लामिछानेले । ऋषिले सरिताको व्यावसायिक काममा सहयोग गर्ने कुरामा दुई मत छैन । उनी घरको काममा पनि सरितालाई सघाउँछन् । मीठो खाना पकाउन  नआए पनि सरितालाई भाँडा माझेर उनी सहयोग गर्छन् । उनी आफूलाई अरु काम भन्दा भाँडा माझ्दा एकदमै मजा लाग्ने बताउँछन् ।  तर कहिलेकाहीँ छोरीको लागि केही खाने कुराहरु  भने उनले पकाउने गरेका छन् ।
छोरीलाई  बाबाको हातको खाना मीठो लाग्ने भएका कारण ऋषिले छोरीको लागि भएपनि खाना पकाउन काम गर्छन् । यस बारेमा सरिता भन्छिन्, ‘बाबाले पकाएको उनले प्राय खान पाउँदिनन् । त्यसकारण कहिलेकाहीँ बाबाले पकाएको पनि खानुपर्छ भनेर होला । बाबाले पकाएको खाना कति मीठो छ भन्छिन् । उनको त्यो कुरालाई म कसरी बुझ्छु भने, कहिलेकाही बाबाले पकाएको पनि खानुपर्छ भनेर उनले बाबालाई फकाएकी हुन् ।’
हुन त ऋषि र सरिताले सहयोगीको रुपमा शोभालाई राखेका छन् । तर उनी बिहान स्कुल जाने भएका कारण बिहानको खाना पकाउने जिम्मा सरिताको भागमा छ । ऋषिले बिहान उठेर बेड मिलाउने काम पनि गर्छन् । बेलुका सुत्ने समयमा भने बेड मिलाउने जिम्मा सरिताको छ ।  
६ वर्ष देखि ऋषिको ड्राईभर सरिता
६ वर्ष अगाडि सानो दुर्घटनामा परेपछि ऋषिले गाडी चलाउन छाडेका छन् । मामाघर बुढानिलकण्ठ जाने क्रममा उकालोको घुम्तीमा गाईलाई बचाउने क्रममा उनको दुर्घटना भएको थियो । त्यससमय देखि सरिताले नै गाडी चलाउँदै आएकी छिन् । ऋषि भने सरिताको  छेऊमा बसेर यात्रा गर्ने गर्छन् । तर उनी मोटरसाइकल भने मजैले कुदाउँछन् । ऋषिको मोटरसाइकल चलाउने शैलीको बारेमा सरिता भन्छिन्, ‘उहाँले मोटरसाइकल चलाउँदा म तपाईँको श्रीमती पनि छु है पछाडि । घरमा छोरी पनि छिन् । मलाई यहि छोडिदिनु म जान्छु भनेर सम्झाउन पर्ने अवस्था आउँछ । यसमा जिस्किँदै ऋषिले भने, ‘मलाई त गर्लफ्रेण्ड राखेर हिँडेको जस्तो लाग्छ ।’ 
९ वर्षकी छोरीलाई १० फिल्मको अफर
 
छोरीलाई के बनाउने भन्ने विषयमा ऋषिले  ९ वर्षको बच्चाको भविष्य अहिले नै कसरी निर्धारण गर्ने भन्दै केही पनि भन्न चाहेनन् ।  तर सरिताले भने छोरीले यहि क्षेत्रमा केही गरिदिए हुन्थ्यो भन्ने आफ्नो इच्छा भएको बताइन् । अहिले सम्म उनले जम्मा एउटा दुधको बिज्ञापनमा काम गरेकी छिन् । तर उनलाई ९ वर्षको उमेरमा १० वटा सिनेमाको प्रस्ताव आइसकेको छ । केही दिनअघि मात्रै मुख्य भूमिकाकै लागि प्रस्ताव आएको ऋषिले बताए । तर ऋषि र सरिताकी छोरी अभिनय  गर्दिन भन्दै तर्किने गरेकी छिन् । दुधको विज्ञापनमा काम गराउँदा पनि सरिताले दुई दिन लगाएर फकाएकी थिइन् । 
उज्यालो र www.gufgaff.com को सहकार्य
