गायिका टीका पुनको ‘तीज ट्रेजेडी’

विष्णु विश्वकर्मा/उज्यालो ।
काठमाडौं, भदौ ८ – वर्ष दिनमा एकपटक आउने तीज । सबै महिला दिदी बहिनी माइत जान्छन् । धीत मर्नेगरी दर खाँदै दिदी बहिनीसँग नाच्छन्, गाउँछन् । तर गायिका टीका पुनका लागि भने पछिल्ला केही वर्षयता तीज ‘हर्ष न विस्मात’ अर्थात तीजसँग ट्रेजेडी नै परेको छ । कारण उहाँ तीजमा माइत जान सक्नु भएको छैन । यस वर्षको तीज विशेष कार्यक्रमका लागि भारतको दिल्ली पुगेकी पुनलाई माइती घर सुर्खेत पुग्ने आँट पलाएको छैन, पछिल्ला ८ वर्ष यता ।
वर्षमा एक पटक आउने तीजमा महिला दिदी बहिनीलाई नचाउन उहाँले सयौँ तीज गीत गाइसक्नु भएको छ । २०६५ सालमा ‘जलेसी जमुना’ बोलको गीतबाट शुरु भएको उहाँको गायन यात्रा अहिले पनि उत्तिकै चम्किलो छ । 
जलेसी जमुना बोलको गीतबाटै उत्कृष्ट गायिका घोषित भएकी पुनको वास्तविक गायन यात्रा त्यहीबाट शुरु भएको हो । त्यसअघि उहाँ सुर्खेतमा आयोजना हुने फाट्टफुट्ट कार्यक्रममा गाउने गर्नुहुन्थ्यो । तर त्यही एउटा गीतले टीका पुनलाई त्यतिबेलाका चर्चित बिमा दुरा, लक्ष्मी न्यौपाने जस्ता लोकदोहोरी हस्ती जत्तिकै चर्चा र अब्बल दर्जा दियो । 
‘शुरुमा हल्काफुल्का गाउने भए पनि त्यो गीतबाट यसरी भाग्य चम्किएला भन्ने सोचेकी थिँइन’ बबरमहलस्थित डेरामा बस्दै आएकी पुनले सुनाउनुभयो ‘तर बजारमा आएकै वर्ष त्यो गीतले मलाई देश विदेशमा एक उत्कृष्ट गायिका भनेर चिनायो ।’
 
त्यसयता लोकदोहोरी र तीज गीतमा गुञ्जिन थालेको उहाँको स्वर अहिले यति प्रिय बनेको छ की गीत सुनेरै यो गीत टीका पुनले गाएको हो भनेर दर्शक श्रोताले ठम्याउन भ्याउँछन् ।
माइती पीडा 
छमछमी नाच्ने गीत गाएर सबैलाई खुशी दिन सक्ने गायिका टीका पुन आफै तीजमा माइतीघर सुर्खेत नगएको ८ वर्ष भयो । सानैमा बुवा बितेपछि बुवाको मायाबाट वञ्चित पुनकी आमाले २०६७  सालमा धर्ती छाड्नु भएको थियो । 
गायन यात्रा शुरु हुन पहिल्यै नै काठमाडौंमा बसाई हुन थाले पनि उहाँ आमा छदाँ निरन्तर माइती घर जानुहुन्थ्यो । तर जब आमा बित्नुभयो । त्यति बेलादेखि घरकै कान्छी छोरी टीका पुनको माइतीघर जाने चाहना क्रमशः हराउँदै गयो । 
‘सानैमा बुवा बितेपछि आमाकै मायामा हुर्केकी थिएँ । जब आमा पनि बित्नुभयो । त्यसपछि खोई किन किन माइत जानै मन लाग्दैन’ आखाँका डिलमा टिलपिल देखिएका आशु पुछ्दै अवरुद्ध भएको गलाबाट सानै स्वरमा उहाँले भन्नुभयो ‘दाजु दिदीले कति आइज भनेर बोलाउनुहुन्छ । तर आमालाई सम्झेर रुन्छु मात्रै । तीजमा घर जान आँट आउँदैन ।’
दसैं बरु तीज जस्तै 
गायिका टीका पुनलाई दसैं बरु तीज जस्तै हो । चल्तीका गायिकालाई घर जाने एउटा बाहना दसैं र तिहारमा जुर्छ । यदि देश विदेशमा कार्यक्रम परेनन् भने टीका केही दिनका लागि भएपनि दसैंमा घर पुग्छिन् । 
‘दसैं त अहिलेसम्म छुटाएको जस्तो लाग्दैन । जे जस्तो भए पनि एकपटक घरमा सबैसँग बसेर दसैंँ मानेर फर्किएकी छु । तीजमा नगए पनि दसैं बरु मलाई तीज जस्तै लाग्छ ।’ उहाँले भन्नुभयो ।
पछिल्ला केही वर्षयता तीज गीत छाडा र भड्किला भएकाप्रति चिन्तित पुन नेपाली सस्ंकृति र तीजको मर्म बुझेर मात्रै गीत गाउन आग्रह गर्नुहुन्छ । तीज मान्दा आफ्नो गच्छे अनुसारको खर्च गर्न पनि उहाँको आग्रह छ ।
‘आजकै दिनमा तीज गीत के हो ? भनेर सोध्नु पर्ने बेला आयो भने भोलि आउने पुस्तालाई तीज गीतका बारेमा कसरी बुझाउने ?’ प्रश्न गर्दै उहाँले भन्नुभयो ‘कम्तीमा गीत गाउनेले अब तीज गीत र यसको मर्मअनुसार गाईदिनुपर्यो । म बिन्ती गर्छु सस्कृति हामीले जोगाए मात्रै जोगिने हो । नत्र जोगिन सक्दैन ।’
चौध देशको भ्रमण  
नेपालका विभिन्न ठाउँमा आयोजना हुने महोत्सव कार्यक्रम जस्तै टीका पुन विदेशमा हुने कार्यक्रममा पनि उत्तिकै सहभागी हुन्छिन् । तीज विशेष र अन्य सांगितिक कार्यक्रम गरी उहाँ अहिलेसम्म १४ देश पुगिसक्नु भएको छ । त्यसमा अष्ट्रेलिया, बेलायत जस्ता धेरै नेपाली बस्ने देश पनि सलंग्न छन् ।
