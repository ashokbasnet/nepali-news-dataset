कलिला हातका सशक्त कला

भोजपुर, जेठ २४ - उदयपुरको त्रियुगा नगरपालिका ३ गाईघाटका झंकार सापकोटा उमेरले १८ मात्रै टेकेका छन् ।
तर, उनको कला वेजोड छ । सानैदेखि चित्र बनाउन रुची राख्ने झंकार कलिलै उमेरमा राम्रो चित्र कोर्न सफल भएका छन् ।
त्रियुगा जनता बहुमुखी क्याम्पसबाट १२ को परीक्षा दिएर बसेका उनी २४ घण्टामा १०/१२ घण्टा चित्र बनाउनमै व्यस्त हुन्छन् ।
विद्यालयस्तरमा हुने चित्रकला प्रतिस्पर्धामा वर्षेनी उनले अरुलाई उछिनेका छन् । उनका चित्रहरु गाईघाटका विद्यालयका प्राय सबै लाईब्रेरीमा सजिएका छन् ।
आफ्नो चित्र देखेर स्कुलका साथीभाई तथा सरहरुले नयाँनयाँ चित्र बनाउन माग गर्ने गरेको उनी बताउँछन् ।
वाटर कलर पेन्टिङ्ग, क्यानभास आर्ट (कपडामा बनाईने चित्र), पेन्सिल स्केज जस्ता चित्र उनको रुची हो । उनले बनाएका सबैभन्दा बढि चित्रहरुमा विश्व प्रख्यात व्यक्ति, खेलाडी, ग्रामीण तथा प्राकृतिक कलाहरु छन् ।
चित्रकलामा सानैदेखि रुचि भएका उनको ललितकला पढ्ने ईच्छा भएपनि पारिवारिक वातावरण भने नमिलेकोमा उनी अलिक दुःख व्यक्त गर्छन् ।
चित्रकलासम्बन्धी नवीनतम ज्ञानको खोजी गर्न उनी इन्टरनेटमा पनि त्यत्तिकै अभ्यस्त हुन्छन् । आफ्नै एक्लो प्रयासमा यहाँसम्मको यात्रा तय गरेका झंकारको कलालाई प्रवद्र्धन गर्दै उनलाई थप वातावरण बनाईदिन सके भविश्यमा असल चित्रकार बन्नेमा उनका गुरुहरु आशा व्यक्त गर्छन् ।
झंकार सापकोटाले बनाएका केही चित्र
