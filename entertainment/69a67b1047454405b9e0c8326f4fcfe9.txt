गोलीगाँठो भाँचिएर पनि स्टन्ट गर्दैछन् टम क्रुज (भिडियोसहित)

माघ, १४ – टम क्रुज गोलीगाँठो भाँचिएर पनि सुटिङमा जाने गरेका छन् । उनले नोर्टन शोमा बोल्दै आफ्नो खुट्टाको गोलीगाँठो ठिक नभए पनि चलचित्रको पदर्शन मिति तोकिसकेकाले सुटिङमा जानु परेको बताएका छन् ।  

उनले भने ‘मेरो एंकल भाँचिसकेको छ तर म राम्रो गरिरहेको छु । फिल्मका केही स्टन्टको छायांकन बाँकी नै छ । त्यसैले सुटिङको महत्वपूर्ण स्टन्ट गर्नकै लागि दिनको १० घण्टा आराम गर्नेगरी सात दिनसम्म बसेको थिएँ । म पुरै रुपमा निको भैसकेको छैन, तर हामीले फिल्मको प्रदर्शन मिति पाइसकेका छौं ।’

उनको ६ महिना अघि लण्डनमा चलचित्र ‘मिशन इम्पोशिबल ६’ को छायांकन गर्दा स्टन्ट गर्ने क्रममा उनको खुट्टाको गोलीगाँठो भांचिएको थियो । त्यसपछि केही समयका लागि फिल्मको छायांकन रोकिएको थियो ।

टम क्रुजले सुटिङको दौरान स्टन्ट गरिरहेको फोटोहरु इन्टाग्राममा पनि सेयर गरेका छन् । क्रिस्टोफर म्याक्वेरीको निर्देशन रहेको चलचित्र सन् २०१८ जुलाई २७ मा प्रदर्शन हुनेछ ।
