‘मिलनको बकपत्र’ बजारमा

काठमाडौं, माघ १३ – श्रीपञ्चमी तथा सरस्वती पूजाको पूर्वसन्ध्यामा पत्रकार मिलन तिमिल्सिनाको कृति 'मिलनको बकपत्र' बजारमा आएको छ । उज्यालो नाईन्टी नेटवर्कको साहित्यिक कार्यक्रम ‘श्रुति संवेग’ मार्फत मिलनको कृति विमोचन भएको हो ।

 

लेखकले आफ्नो बाल्यकालदेखि अहिलेसम्मका घटनाक्रमलाई सरल र जीवन्त ढंगले कृतिमा उतार्नुभएको छ । कृतिमा ग्रामीण जीवन र परिवेशको यथार्थ चित्रण गरिएका व्यंग्य मिश्रित लामा छोटा ३१ निबन्ध संग्रहीत छन् ।

‘मिलनको बकपत्र’ विमोचन गर्दै उज्यालो नाईन्टी नेटवर्कका अध्यक्ष गोपाल गुरागाईंले कृतिले सबैलाई बाल्यकालको झल्को दिने बताउनुभयो । बिमोचन कार्यक्रममा गुरागाईं सहित स्रष्टाहरु नारायण श्रेष्ठ र पदम गौतमले सामाजिक परिवेश र ग्रामीण जीवनलाई मिलनले आफ्नो कृतिमा सरल ढंगले उतारेको भन्दै यस्ता कृतिमा पनि स्रष्टाहरुको कलम चल्नुपर्ने खाँचो औँल्याउनुभएको थियो ।

कृतिका लेखक मिलन तिमिल्सिनाले पुस्तकमा आफू जस्तै युवाहरुका साझा अनुभव र अनुभूति समेट्न खोजेको बताउनुभयो । उहाँले धेरै रमाइला र केही पीडादायी क्षण झल्काउने कृतिले सबैलाई एकपटक आफ्नो अतित सम्झाउने बताउनुभयो । कृतिमा उल्लेख सम्झना र झझल्को आफ्नो निजी खोस्टो मात्रै नभई समाज र देशकै साझा गहना हुने उहाँको विश्वास थियो ।

कृतिमा उहिले र अहिलेको समाज तुलना गर्दै त्यो बेलाका कामलाग्दा र उदाहरणीय व्यक्तित्व र परिवेश अहिले पनि उत्तिकै सार्थक छन् भन्ने कुरा झल्काउन खोजिएको छ । कार्यक्रममा ‘मिलनको बकपत्र’का प्रकाशक सेन्चुरी प्रिन्टिङ एण्ड पब्लिकेशनका अध्यक्ष राजन फुयालले मिलनको बकपत्रले सबैलाई आफ्नो अतित र परिवेश सम्झाउन प्रेरित गर्ने बताउनुभयो ।

कृति ‘मिलनको बकपत्र’को विमोचन शुक्रबार राति सवा ९ बजे उज्यालो नाईन्टी नेटवर्क सहित देशका विभिन्न एफएम स्टेशनबाट प्रसारण हुने कार्यक्रम ‘श्रुति संवेग’ कार्यक्रममा सुन्न सकिन्छ ।
