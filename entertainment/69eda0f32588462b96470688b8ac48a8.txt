फ्राईडे रिलिज : एउटै निर्माताका सिनेमा जुधे

काठमाडौं, भदौ १५ - फ्राईडे रिलिजमा यो हप्ता शुक्रवारदेखि तीन नेपाली चलचित्रहरु प्रर्दशन भएका छन् । ती चलचित्रहरु हुन ‘फुल स्टप’, ‘नमस्ते’ र ‘बर्षात’ । चलचित्र ‘फुल स्टप’ र ‘बर्षात’का निर्माता एउटै हुन् ।

 

माता मनकामना प्रोडक्सनको ब्यानरमा बनेका यी दुई चलचित्रहरु शुक्रबारबाट मोससलमा एक आपसमा जुधेका छन् । चलचित्रको वितरकको कारणले गर्दा आफ्नौ चलचित्रहरु जुधेको बताउँछन निर्माता मोहनकृष्ण श्रेष्ठ । उनी भन्छन “यसबाट हामीलाई अवश्य पनि हामीलाई असर त पर्ने नै देखिन्छ, तर हामीसँग अर्को विकल्प पनि छैन ।” चलचित्र फुल स्टप देशभरिका ३६ हलहरुमा लागेको छ  भने बर्षात अहिले उपत्यका बाहिरका ४५ वटा हलहरुबाट प्रर्दशनमा आएको छ । यता चलचित्र नमस्ते भने काठमाडौंका १३ वटा हलहरुमा लागेको छ |

तीर्थभक्त भिजन प्रा लिको ब्यानरमा बनेको नेपाली कथानक चलचित्र नमस्तेलाई विजय विक्रम बस्नेतले निर्देशन गरेका हुन् । चलचित्र नमस्तेलाई हाँस्यप्रधान चलचित्र भनिएको छ । चलचित्रमा दिलिप रायमाझी, नवनायक राजिब हिमाशिव, गोपाल ढकाल छन्दे, किरण के.सी, शुसिल पोख्रेल, सोनिया के.सी, कल्पना शाही लगायतका कलाकारले अभिनय गरेका छन् । चलचित्रमा संगीत बिकास चौधरीले दिएका छन भने द्वन्द अष्ट महर्जनको रहेको छ । यो चलचित्र मोफसलमा २२ गतेबाट मात्र रिलिज हुनेछ । चलचित्र राम्रो बनेको बताउँदै चलचित्रका नवनायक राजिब हिमाशिव यो चलचित्र आफ्नो करियरको लागि यु टर्न दिने चलचित्र सावित हुने बताउँछन् ।

त्यस्तै चलचित्र फुलस्टप पनि शुक्रबार बाट नै रिलिज भएको छ । मोहन कृष्ण श्रेष्ठ, गजेन्द्र रञ्जित र बेनीज्योति गुभाजुले संयुक्त रुपमा निर्माण गरेको चलचित्र फुलस्टपको निर्देशन कमलकृष्णले गरेका छन् । चलचित्रमा संगीत पनि कमलकृष्णकै छ । “सस्पेन्स थ्रिलर सिनेमा फुलस्टप मुटु कमजोर भएकाहरुले नहेर्नुहोला” विनिता बताउँछिन् । कृष्ण श्रेष्ठले खिचेको यो सिनेमामा द्वन्द्व चन्द्र पन्तको रहेको छ भने चलचित्रको कोरियोग्राफी साईमन राजवंशीले गरेका छन् । चलचित्रका मुख्य कलाकारहरुमा विनिता बराल र सविन श्रेष्ठलाई देख्न पाईनेछ । कलेज पढ्ने विद्यार्थीको कथा हो फुल स्टप । तर नायिका विनिता बराल त्यो कथालाई पृथक रुपमा देखाउन खोजिएको दावी गर्छिन । यो चलचित्र पचास लाख रुपैयाँमा बनेको बताउँछन यसका निर्माता मध्येका एक मोहन कृष्ण श्रेष्ठ ।

शुक्रबार रिलिज भएको अर्को चलचित्र हो बर्षात । सानु शाक्यले निर्देशन गरेको यो चलचित्रमा रेखा थापा, सविन श्रेष्ठ, निर्मल सेन्चुरी लगायतका कलाकारले अभिनय गरेका छन् । चलचित्रको संगीत सम्भुजित बाँसकोटा र अर्जुन पोख्रेलले दिएका छन् । चलचित्र बर्षातको  निर्माण गजेन्द्र रन्जित र मोहन कृष्ण श्रेष्ठले संयुक्त रुपमा गरेका हुन् । चलचित्र बर्षात चालिस लाख हाराहारीमा बनको हो । चलचित्रमा रोशन श्रेष्ठको द्वन्द रहेको छ भने यो चलचित्रलाई शिवम अधिकारीले लेखेका हुन् । यो चलचित्र काठमाडौ उपत्यकामा भने असोज ५ गतेबाट प्रर्दशनमा आउने छ ।

– अर्जुनकुमार संग्रौला/उज्यालो
