​मनिषालाई छोरी गोविन्दालाई ज्वाईं भन्दै हँसाए प्रधानमन्त्रीले

काठमाडौं, फागुन १२ – सार्वजनिक समारोह र भेटघाटमा पुग्दा केही न केही भनेर हँसाउने प्रधानमन्त्री केपी शर्मा ओलीले बुधबार मुम्बईमा पनि यसै गर्नुभयो । ६ दिने भारत भ्रमणमा रहनुभएका प्रधानमन्त्री ओली मुम्बई आएको खबर थाहा पाएपछि त्यहाँ रहनुभएकी नेपाली चेली एवं बलिउड नायिका मनिषा कोइरालाले कलाकारसँग भेटवार्ता एवं अन्तक्र्रिया कार्यक्रम आयोजना गर्नुभएको थियो । 
कलाकारको निम्तालाई सहजै स्वीकार्ने प्रधानमन्त्री ओलीले व्यस्त भ्रमण तालिकाबाट कलाकारसँग भेट गर्ने समय पनि मिलाउनुभयो । मुम्बईको होटल ग्रान्ड हायातमा भएको कार्यक्रममा मनिषासँगै, गोविन्दा, मुरलीधर, उदितनारायण झा, तब्बु, बप्पी लहरी, बपीन अली लगायत चर्चित बलिउड कलाकारहरुको उपस्थिति थियो । 
प्रधानमन्त्री त्यहाँ पुग्ने बित्तिकै बलिउड कलाकारहरुले भव्य स्वागत गरे । स्वागत गर्नेहरुको पंक्तिमा मनिषा र गोविन्दा अग्रपंक्तिमा थिए । ओलीले मनिषालाई छोरी र गोविन्दालाई ज्वाईं भन्दै हँसाएका प्रधानमन्त्रीसँगै रहेका उनका एक सहयोगीले उज्यालो अनलाइनलाई जानकारी दिए । मनिषा नेपाली चेली भएकाले प्रधानमन्त्रीले छोरी भन्नुभएको हो । यस्तै गोविन्दाकी पत्नीकी आमा पनि नेपाली हुन् । 
केही वर्ष पहिले मनिषाको बिहेमा नेपाल आउँदा गोविन्दाले आफ्नो ससुराली नेपाल हो भनेका थिए । सँगै आएकी उनकी पत्नीले पनि आफ्नो आमा नेपाली रहेकी र कामको सिलसिलामा मुम्बई जाँदा उतै आफ्नो जन्म भएको बताएकी थिइन् । त्यसैले ओलीले गोविन्दालाई ज्वाईं भनेर ठट्टा गरेका हुन् । 
बलिउड कलाकारसँग रमाइलो कुरा सँगै प्रधानमन्त्री ओलीले नेपालका प्राकृतिक सौन्दर्यलाई चलचित्रका पर्दामा उतारेर फाइदा उठाउन सकिने बताउनुभयो । प्रधानमन्त्रीले भन्नुभयो, ‘नेपालका हिमाल, झरना, नदीजस्ता रमणीय प्राकृतिक दृश्य चलचित्रमा प्रयोग हुनसक्छ ।’ प्रधानमन्त्री ओलीले नेपालमा ‘चलचित्र नगरी’ बनाउन तयारी थालिएको जानकारी दिँदै त्यसबाट फाइदा लिन बलिउडका कलाकारलाई सुझाव दिनुभयो ।
तस्बिर : रासस
