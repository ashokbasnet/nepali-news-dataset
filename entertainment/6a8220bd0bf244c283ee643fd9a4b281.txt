एक अर्काको नामै सुन्न चाहँदैनन् इरफान र नवाजुद्दीन

फागुन १३ – बलिउडमा अभिनय कलाबाट आफ्नो छुट्टै पहिचान बनाएका दुई अभिनेता नजावाद्दीन सिद्धिकी र इरफान खान अहिले एक अर्काको नाम नै सुन्न रुचाउँदैनन् । लञ्च बक्समा सँगै देखिएपछि यी दुईले सँगै काम गरेका छैनन् ।
अभिनेता इरफान खानको पछिल्लो चलचित्र किस्सा तथा नावाजुद्दीनको चलचित्र बदलापुर अहिले प्रदर्शन भैरहेका छन् । बदलापुरले राम्रो व्यापर गरिरहेको छ भने इरफानको किस्साले भने राम्रो प्रतिक्रिया पाएको छ ।
तर यी राम्रो अभिनय कला भएका दुई कलाकारको सम्बन्ध अभिनय जस्तै राम्रो भने छैन । यी दुवै जना एक अर्काको नाम सुन्ने बित्तिकै रिसाउने गर्छन् । हालसालै एउटा टेलिभिजनमा अन्तर्वाता दिने क्रममा पत्रकारले इरफानसँग नवाजुद्दीनको नाम लिएपछि उनले अन्तर्वाता नै छोडेर हिँडेको खबर आएको छ ।
यस्तै अंग्रेजी पत्रिका डिएनएलाई दिएको अन्तर्वातामा नवाजुद्दीनले आफूलाई इरफानसँग तुलना गरेको सुन्दा रिस उठ्ने बताएका छन् । उनले भने ‘जब कसैले मेरो तुलना इरफान खानसँग गर्छन मलाई एकदमै रिस उठ्छ । इरफान म भन्दा अग्रज हुन् र सम्मान पनि गर्छु । तर उनीसँग मेरो तुलना गर्दा भने नराम्रो लाग्छ ।’
यसरी तुलना गर्दा दर्शकले आफुहरु दुवैको कलाकारिता नबुझेको जस्तो लाग्ने नवाजुद्दीनले भनाई छ ।
– एजेन्सीको सहयोगमा
