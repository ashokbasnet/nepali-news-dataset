पैसा र बैंशले बन्छन् कलाकारहरु

सूर्यकुमार क्षेत्री/ उज्यालो । काठमाडौ – पर्दामा देखिन कत्तिको क्षमता चाहिन्छ ? त्यसका लागि कस्तो सीप र रुप चाहिन्छ ? धेरै दर्शकको मनमा उठ्ने यो एउटा प्रश्न हो । तर नेपालमा पैसा र बैंश खर्चिएर कलाकार बन्नेको कुनै कमी छैन । नेपाली चलचित्र क्षेत्रमा त्यस्ता कलाकारको बाढी नै आएको छ भन्दा अन्यथा हुन्न ।

 

त्यस्तै रुपरंगले झपप्क भएका पनि नायिका र मोडल बनेका छन् । नायक बन्नकै लागि दश लाख देखि एक करोडसम्म खर्चिएकाहरु अहिले रित्तो हात घर फर्किएका छन् । आफू अभिनित चलचित्र फ्लप भएपछि घर फर्कने कलाकार हुन झापाका दिल श्रेष्ठ । नायक बन्नकै लागि एक करोड खर्च गरेर ‘पर्खि राख हैं’ नामको चलचित्र बनाएका दिल श्रेष्ठको अहिले पुर्पुरोमा हात छ ।

रंग पत्रकार प्रकाश सुवेदी भन्छन्— ‘श्रेष्ठ आफ्नै लगानीमा कलाकार बनेका थिए तर फिल्म नचलेपछि समस्यामा परेका छन् ।’

त्यस्तै हिरो बन्ने भूत चढेर लाखौं डुबाएका अर्का एक बुटवलका युवा हुन् राम पौडेल । बुटवल मणिग्रामका नारायण भण्डारीले जग्गा बेचेर बनाएको ‘माझीघाटैमा’ नामको चलचित्रमा पौडेलको पनि लगानी थियो । त्यहि लगानीले रामलाई नायक त बनायो तर त्यो चलचित्र रिलिज भनें भएन । निर्माता भण्डारी र पौडेल मिलेर केही स्थानीय हलमा च्यारिटी सो गरेरै चित्त भनें बुझाए । त्यसपछि तीन बर्ष गुमनाम भएका राम अहिले चलचित्र ‘फर्कि आउ’ मार्फत चलचित्र क्षेत्रमा फर्किएका छन् ।

कुनै बेला डबल रोल खेलेर चर्चा कमाएका लोकेन्द्र कार्कीको पनि त्यस्तै कथा छ । ‘शासन’ चलचित्र बनाएका कार्की अहिले गुमनाम छन् । गोजीको पैसा खर्चेर फिल्म बनाएका कार्कीको पनि दिल श्रेष्ठको जस्तै स्थिती बनेपछि फेरि चलचित्र क्षेत्रमा फर्किन सकेका छैनन् ।

केही दिनअघि देखि प्रदर्शनमा आएको चलचित्र ‘सायद’ का निर्माता सुनील रावल पनि यस्तै पात्र हुन् । ‘सायद’मा मुख्य भूमिका निर्वाह गरेका रावलले एक अर्का लगानीकर्ताको सहयोगमा ७० लाख खर्चिएर चलचित्र निर्माण गरेका थिए । नायक बन्नेको जति ठूलो ताँती छ उति नै लर्को छ हिरोइन बन्नको पनि ।

छैन पारिश्रमिक

नामको लागि बिना पारिश्रमिक चलचित्र र म्यूजिक भिडियोमा खेल्ने धेरै छन् । पछिल्लो समयमा टेलिभिजन र ठूलो पर्दामा छाएका धेरैजसोले त्यसैगरी अभिनय यात्रा थालेका हुन् । स्रोतका अनुसार भर्खरै हिट भएको चलचित्र चपली हाइटकी नायिका बिनिता बरालले पनि सो चलचित्रमा बिना पारिश्रमिक अभिनय गरेकी हुन् । केशव चौलागाईले निर्माण गरेको एक चलचित्रमा नायिकाको भूमिका पक्का भएपनि पछि एकाएक बिनितालाई हटाइएको थियो ।

त्यसैले नेपाली चलचित्रमा नायिक पाएमा बिना पारिश्रमिक नै खेल्न तयार भएकी बिनिताको त्यहि ईखलाई निर्माण पक्षले ‘क्यास’ गरेको श्रोतको भनाई छ ।

त्यसरी बिना पारिश्रमिक चलचित्रमा अभिनय गर्नेको लहरो नैं छ । सुष्मा कार्की, सुनिता गन्धर्व, सोनिया केसी, सुमिना घिमिरे, जिया केसीले सुरुमा हात पारेका म्यूजिक भिडियो र चलचित्रमा पैसा नलिएरै वा ज्यादै न्यून पारिश्रमिकमा अभिनय गर्ने कलाकारमा पर्छन् ।

तपाईँसँग पनि नेपाली सिने उद्योगका बारेमा तितामिठा कुरा छन् भने कमेन्ट बक्समा बाँड्नुहोस् ।
