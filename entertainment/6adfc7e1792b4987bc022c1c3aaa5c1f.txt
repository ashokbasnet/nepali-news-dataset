छविको जन्मदिनमा रेखाले पठाईन सन्देश

अर्जुनकुमार संग्रौला/उज्यालो । काठमाडौं, मंसिर ८ – नेपाली चलचित्र क्षेत्रका बा भनेर सबैले चिन्ने निर्माता छविराज ओझाको आइतबार ५० औ जन्मदिन परेको थियो । त्यस्तै फिल्म निर्माणमा हात हालेको पनि ठ्याक्कै २५ बर्ष पुगेको अवसरमा काठमाण्डौंमा एक भब्य कार्यक्रमको आयोजना गरि दुईवटा केक काटियो । कार्यक्रममा चलचित्र क्षेत्रमा उनले ल्याएका अनुहारहरु प्रशस्त देखिन्थे । तर उनैले चलचित्र क्षेत्रमा ल्याएकी नायिका तथा उनकी पूर्वपत्नी रेखा थापा भने उपस्थित भईनन् । कार्यक्रम हलमा किन रेखा आईनन् त ? भन्ने विषयमा निकै गाइँगुई पनि चल्यो । निम्ता पुगेर पनि नआएकी नायिका रेखालाई छविले मञ्बाटै सम्झिए । नायिका थापाले आफु उपस्थित हुन नसकेपनि छविलाई सन्देश पठाएर जन्मदिनको शुभकामना भने दिईन् ।
रेखालाई शीर्ष भूमिकामा प्रस्तुत गरेर छविले आधा दर्जन फिल्म निर्माण गरे । रेखाको शीर्ष भूमिको रहेको हिम्मत, किस्मत, हिफाजत, कसले चोर्यो मन र रावणले व्यावसायिक सफलता समेत पाए ।
फिल्म क्षेत्रमा लागेको २५ वर्ष पूरा भएको अवसरमा एउटा केक काटिएको थियो जसलाई चार अभिनेत्रीहरुले सघाएका थिए । दीपाश्री निरौला, पुजना स्त्री, रजनी केसी र शिल्पा पोखरेलले उक्त केक काटेका थिए । त्यस्तै ५० औ जन्मदिनको अवसरमा राखिएको केकलाई वरिष्ठ चलचित्रकर्मी निर शाह, उद्धव पौडेल, राजकुमार राई लगायतले सामुहिक रुपमा काटेका थिए ।
त्यही अवसरमा निर्माता ओझाले सुपरहिट फिल्म ‘किस्मत’ को सिक्वेल ‘किस्मत २’ निर्माणको औपचारिक घोषणा समेत गरे । त्यस्तै, छविराज प्रोडक्सनको फिल्म ‘हवल्दार सुन्तली’ चैत २७ गतेदेखि सार्वजनिक प्रदर्शनमा आउने औपचारिक जानकारी पनि गराईयो ।
नेपाली फिल्म क्षेत्रमा दर्जन बढी कलाकार र प्राविधिकलाई अवसर दिएका निर्माता ओझाले हालको स्थानसम्म ल्याउन सहयोग गर्ने सबैलाई धन्यवाद दिए । ‘मलाई सबैले मायाले छवि बा भन्छन् अब म हजुर बा पनि बन्न चाहान्छु’ लिखित पत्र बढ्दै छविले भने, ‘२५ वर्षदेखि फिल्म क्षेत्रमै रहें अबका बाँकी वर्षमा पनि यही क्षेत्रमा लाग्छु ।’
राजेश हमाल, विपना थापा, रेखा थापा, आर्यन सिग्देल जस्ता चर्चित कलाकारले निर्माता ओझाकै फिल्मबाट ‘डेव्यू’ गरेका हुन् । कार्यक्रममा महानायक राजेश हमाल, आर्यन सिग्देल पनि उपस्थित भएनन् ।
