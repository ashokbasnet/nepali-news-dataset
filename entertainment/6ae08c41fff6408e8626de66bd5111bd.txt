परदेशमा पनि चम्किँदै नेपाली गीत संगीत

उमाकान्त पाण्डे/ उज्यालो । युएई, मंसिर २५ – अचेल विदेशमा रहेको युवाले घरदेशमा रहेकी आफ्नी प्रियसी वा आमा बुवाका लागि खासै पत्र लेख्दैनन । न त उहिलेको जस्तो घरमा रहेकी प्रियसीले हाते पत्रसँग आफ्नो सम्झना आउँदा सुन्नका लागि भन्दै परदेशी श्रीमानका लागि गीतको चक्का नै पठाउँछन् ।
सम्बन्ध हिजोआज बिना तारको सेटमा सीमित हुन लागेको छ । जसोतसो गरेर जोडेको एउटा मोबाइल सेटमा भरिएका गीत संगीतको धुनमा घरपरिवारको सम्झना गर्नेहरु धेरै छन्, परदेशमा ।
खासगरी खाडी मुलुक संयुक्त अरब एमिरेट्स यूएईको दुबईमा कार्यरत नेपालीहरु यहाँ रहेका बिभिन्न नेपाली संघसस्थाले आयोजना गर्ने बिभिन्न मौसमी कार्यक्रममा उपस्थित भएर साँगीतिक तिर्सना मेटाउने गर्छन् । त्यसरी संघसँस्थाले आयोजना गर्ने कार्यक्रमदेखि अत्याधुनिक प्रविधिको प्रयोग गरेर नेपाली गीत संगीत डाउनलोड गरेर सुन्नेहरु पनि उत्तिकै छन् । आफु पनि त्यसै गर्ने गरेको यूएईमा कार्यरत सिन्धुपाल्चोकका अनुप खत्री बताउनुहुन्छ । ‘काम गर्ने ठाउँ होस् या साथीभाइको गेट टु गेदर नेपाली गीत घन्काइ हाल्छौ’ खत्रीले भन्नुभयो ।  
तर यहाँ रहेका कतिपय नेपालीहरुले यहाँ आयोजना गरिएका कार्यक्रमले आफ्नो सांगीतिक तिर्सना मेटाउन नसकिने बताउँछन् । नेपालमा नयाँ रिलिज भएका गीतहरु छिट्टै अन्लाईनहरुमा पनि पाउन असजिलो हुने गरेकोले चाहे जस्तो गीत नेपालमा जस्तो सजिलै सुन्न नपाईने यूएईको अलएनमा कार्यरत राल्पाका केबी गुरुङको भनाइ छ । उहिले उहिले आफुले मनपराएका गीत संगीत नेपाल बाट कोही आफन्त साथीभाइ आउँदा क्यासेट मगाउने र यहाँ ल्याएर सुन्ने गरेको पनि पाइन्थ्यौ । त्यतिबेला इन्टरनेटको पहुँच नपाएका नेपालीहरुले दुबइको वरपर नेपाली पसलहरुमा राखिएका सिडी क्यासेटहरु खरिद गरेर कपी गर्ने र एक अर्कामा बाँड्ने गर्थे । दुईवर्ष अघिसम्म बरदुबईको आब्रा चोकमा नेपाली क्यासेटहरुको शुक्रबारे हार्ट बजारनै लाग्ने गथ्र्यौ ।
नेपालका सबै क्षेत्र र भेगका नेपालीहरु यूएईमा बस्ने गरेकाले एउटै खालका गीतहरु नभएर जुन गीत संगीतमा आफ्नो दुःख कथाले मेल खाएको हुन्छ, तिनै गीत संगीत धेरै स्रोता दर्शकले मन पराउने गरेको यूएईमा कार्यरत मोरङका रमेश खड्काले बताउनुभयो ।  
अन्लाईन रेडियो, यूट्यव च्यानल र बिभिन्न प्रविधिको प्रयोग गरेर नेपाली स्रोताले गीत संगीत सुन्ने हेर्ने गरेको लामो समय यूएईमा काम गरेका र हाल बहराइनमा कार्यरत नेपाली लोक गायक अशिम महतको भनाई छ । बिदेशमा रहेका नेपालीले पूर्वदेखि पश्चिमसम्मका गीतहरुलाई गाएर बोलेर कलाकार र दर्शक स्रोता बीचको पुललाई बचाई राख्न लागिपरेको उहाँ बताउनुहुन्छ ।गीत संगीतले रुवाउँछ र त्यसैले रुवाएको मनलाई हसाउँछ,  अनि सारा दुःख भुलाउछँ । बिरामीका लागि गीत संगीत औषधी हो । समय परिवर्तनका लागि सिजन हो भने आम मानव जीवनका लागि सुखदुःखको साथी हो, सङगीत । यसकारण ठाउँ र परिस्थिति अनुसार गीत संगीत सुन्ने स्रोता दर्शक बीच भिन्नता हुने गरेको अन्तराष्ट्रिय नेपाली कलाकार समाज यूएई च्याप्टरका अध्यक्ष मोहराज शर्माको भनाइ छ ।
पाइरेसीका कारण नेपाली साँगीतिक उद्योग नै धरापमा रहेको यस क्षेत्रमा लागेका हरु बताउछन् । नेपालमा राम्रै चलेका गीत गाउँने गायक र गायिकाहरु पनि अहिले यूएईमा आएर काम गरिरहेका छन् । समय समयमा यहाँ आयोजना हुने गरेका कार्यक्रममा नेपालबाट ल्याइएका कलाकार भन्दा स्थानीय कलाकारको प्रस्तुतिलाई बढी रुचाइएको पनि पाईन्छ ।
रक्तिम परिवारको शाखा सँस्थाको रुपमा यूएईमा रक्तिम परिवार पनि संगठित छ । स्वदेशमा मात्र नभएर बिदेशमा रहेका नेपालीमाझ नेपाली साँस्कृतिक क्रान्तिमय चेतना आफुले पाएको अनुभव छ, जनगायक जीवन शर्माको । उज्यालोसँग कुरा गर्दै शर्माले भन्नुभयो, ‘देश छोडेर समुन्द्र पारको देशमा रहेका नेपालीहरुमा स्वदेशप्रतिको माया र समर्पण झन उच्च प्रकारले बढेको पाईन्छ ।’
