अफिसकी दिदीलाई एकोहोरो प्रेम गर्थे पल, अहिले आँचलसँग जोडिन्छ नाम

काठमाडौं, फागुन १० – नायक पल शाहको मंगलबार जन्मदिन परेको छ । अहिले एक सफल मोडल र सबैले चाहने कलाकारको रुपमा स्थापित भएका पलले यो स्थानसम्म आइपुग्न धेरै नै मेहनत गरेका छन् । 
उनले मोडलिङबाट करिअरको सुरुवात गरेका हुन् । तर उनले मोडलिङ भन्दा पनि पहिले यहि क्षेत्रमा काम गरेका थिए भिडियो सम्पादको रुपमा । यो कुरा धेरैलाई थाहा नहुन पनि सक्छ । मिडिया प्लसमा भिडियो सम्पादकको रुपमा काम गर्ने क्रममा उनको लगाव मोडलिङ तर्फ बढ्यो । उनले मोडलिङ गर्ने अवसर पनि पाए ।  
उनलाई निर्देशक बिज्ञान राईले पहिलो पटक म्युजिक भिडियो खेल्ने मौका दिएका थिए । उनको पहिलो म्युजिक भिडियो ‘तिम्रै यादमा’ हो जसलाई बिज्ञान राईले नै निर्देशन गरेका छन् । पहिलो म्युजिक भिडियो पछि उनलाई अन्य गीतहरुमा पनि मोडलिङ गर्ने अवसर मिल्न थाल्यो । उनले मोडलिङ गरेका गीतहरु दर्शकले पनि रुचाए । 
छोटो समयमै पललाई मोडलिङमा निकै फलिफाप भयो । पलले अहिलेसम्म झण्डै तीन सय म्युजिक भिडियोहरुमा काम गरिसकेका छन् । मोडलिङमा उनको सफलता र मोडलिङले नै उनलाई दिएको स्टारडम पछि सिनेमाका अफरहरु पनि आउन थाले । 
उनले ‘नाई नभन्नु ल–४’ बाट सिनेमामा डेब्यु गरे । यस हिसावले उनलाई सिनेमामा निर्देशक विकास राज आचार्यले ब्रेक दिएका हुन् भन्न सकिन्छ । पहिलो सिनेमाले नै पललाई  एक राम्रो अभिनेताको रुपमा स्थापित गराई दियो । सिनेमा हेरेपछि उनको अभिनयको प्रशंसा गर्नेहरु धेरै थिए ।  
हाल उनी दोस्रो सिनेमा ‘जोनी जेन्टलम्यान’को सुटिङ सकाएर ‘म यस्तो गीत गाउँछु’को छायांकनमा जुटेका छन् । 
कामका साथै पल प्रेमका कारण पनि चर्चामा आउँछन् । उनको पहिलो प्रेम किस्सा त निकै चाख लाग्दो छ । उनले एकपटक मिडियासँग कुराकानी गर्ने क्रममा आफ्नो पहिलो प्रेमको कुरा सार्वजनिक गरेका थिए । मोडलिङमा आउनु भन्दा पहिले उनी तराई टिभिमा काम गर्थे । त्यस बखत उनी उमेरका हिसावले दिदी पर्ने एक जना युवतीलाई एकोहोरो प्रेम गर्थे । उनलाई ती युवतीको प्रेमी भएको कुरा पनि थाहा थियो । तर उनी त्यो थाहा पाउँदा पाउँदै एकोहोरो प्रेममा परेका थिए ।  
सिनेमामा आईसकेपछि भने उनको नाम अभिनेत्री आँचल शर्मासँग जोडियो । यी दुईले सिनेमा ‘नाई नभन्नु ल–४’ मा पर्दा बाँडेका छन् । पहिलो सिनेमा पछि नै उनीहरुको अफेयरको हल्ला सुरु भएको हो । तर मिडियामा अफेयर चलेको हल्ला चलेपनि पल र आँचलले भने आफूहरु मात्र मिल्ने साथी भएको बताउँदै आएका छन् । 
उज्यालो र forseenetwork.com को सहकार्य
