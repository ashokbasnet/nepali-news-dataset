जाँगरिला सीताराम : फलाम पिटेरै घरगाडी

श्यामशितल परियार/उज्यालो ।                 
लमजुङ, वैशाख १० – केश पाकिसकेका छन् । दिन प्रतिदिन उमेर ढल्कँदो छ । तर हातपाखुरा चल्न छाडेका छैनन् । लमजुङ बेसीशहरका सीताराम कामीलाई घन, रैती, मैरी, सनासो र चर्खासँगै दैनिकी चलाउनुका मज्जा छुट्टै छ ।

घाम उदाएदेखि नअस्ताएसम्म उहाँ आफ्नै आरनमा व्यस्त हुनुहुन्छ । आरनमा हँसिया, बञ्चरो, कोदालो बनाउनु र अर्जाप्नु उहाँको दैनिकी हो ।
सीतारामको पुख्र्यौली बसोबास धादिङ हो । उहाँले लमजुङलाई कर्मथलो बनाएको २२ वर्ष बढी भैसक्यो । त्यतिबेला लमजुङको बेंसीशहर छिर्दा उहाँसँग श्रीमती र चारजना सन्तान बाहेक केही थिएन । आरनमा पाखुरा बजारेरै उहाँले बेसीशहरमा घर, घडेरी र गाडी जोड्नुभएको छ ।
 
‘आरनबाटै छ जनाको पालनपोषण मात्र होइन बेसीशहरमा घर बनाउनुका साथै एउटा हाते ट्याक्टर, एउटा ठूलो ट्याक्टर, मोटरसाइकललगायत साधन पनि किनेको सीताराम बताउनुहुन्छ ।
फलामले बनायो लखपति 
हातको सीप र मनको जाँगरले सीताराम कामीलाई अहिलेको अवस्थामा ल्याईपुर्याएको हो । फलामको काम गर्नेलाई हेँला गरिने समाज भए पनि उहाँलाई त्यहि फलामको कामले लखपति बनाएको छ ।
 
घरैमा फलामका सामाग्री बनाउन सिकेका सीतारामले केही सयम बालीघरे प्रथामा पनि काम गर्नुभयो । बालीमा काम गर्दा जीवन धान्न धौ धौ हुने र पैसाको मुख देख्नै नपाइने अवस्था रहेको उहाँले विर्सिनुभएको छैन । तर अहिले अवस्था फेरियो । सीतारामले सीप भयो भने पैसा कमाउन देशभित्रै जति पनि अवसर छन् भन्ने पुष्टि गर्नुभएको छ । 
युवाले चाख दिएनन्
गर्न सके पख्र्यौली पेशाबाटै राम्रो कमाउन सकिने उदाहरण बनेका सीताराम भन्नुहुन्छ, ‘युवाहरु खाडी धाएका छन्, पुख्र्यौली पेशा हराउँदै गएको छ, युवापुस्ताले यसमा खासै चाख देखाएको छैन ।’
गाउँघरबाटै फलामका समान बनाउने पेशा हराउँदै गएको छ । तर, फलामका सामान बनाउन, मर्मत गर्न सके मनग्गे आम्दानी गर्न सकिने सीतारामले बताउनुभयो ।
दैनिक ५ हजारको कारोबार
‘फलामका काम लिएर बेसीशहर, गाउँशहर, उदीपुर, भोटेओडार, चिती, बाँझाखेत, भुलभुले, खुदी, सिम्पानी, चण्डीस्थान, नाल्मालगायतका ठाउँबाट समेत ग्राहक सीतारामको आरनमा पुग्ने गरेका छन्  । 
आरनमा दैनिक ५ हजार रुपैयाँ बराबरको कारोबार हुने उहाँ बताउनुहुन्छ ।
आरनमा अरु तीन जनाले पनि रोजगारी पाएका छन् । उहाँको आरन व्यावसायमा परिवारको पनि साथ सहयोग मिलेको छ । व्यवसाय सञ्चालनमा छोरा नरेशले पनि आफूलाई सहयोग गर्ने गरेको सीतारामले बताउनुभयो ।
