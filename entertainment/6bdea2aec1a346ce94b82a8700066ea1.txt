सलमान खानको ‘टाइगर जिन्दा हे’ लाई टक्कर दिँदै द रक

कात्तिक २२ – बहुप्रतिक्षित बलिउड चलचित्र ‘टाइगर जिन्दा हे’ को ट्रेलर सार्वजनिक भएको छ ।
ट्रेलर सार्वजनिक भएको एक दिनमै १ करोड ६० लनखभन्दा बढी पटक हेरिएको छ । सलमान खान र कटरीना कैफ पाँच वर्षअघि कबीर खानले निर्देशन गरेको चलचित्र ‘एक था टाइगर’ मा सँगै देखिएका थिए । त्यसैको सिक्वेल ‘टाइगर जिन्दा हे’ लाई निर्देशन गरेका छन् अली अब्बास जफरले । 

‘एक था टाइगर’ ‘फाइट सिन’ गरेकी कटरीनाले यो चलचित्रमा अझै मेहनत गरेको देख्न सकिन्छ । चलचित्रको छायांकन पनि अष्ट्रिया, ग्रीसलगायतका देशहरुमा गरिएको छ । आदित्य चोपडाको निमार्ण रहेको ‘टाइगर जिन्दा हे’ विशाल, शेखरको संगीत रहेको छ । 
चलचित्रले डिसेम्बर २२ मा क्रिसमसको अवसर पारेर रिलिज हुँदैछ । यो वर्षको बलिउडको सबैभन्दा बहुप्रतिक्षित चलचित्र हो ‘टाइगर जिन्दा हे’ ।  अर्को हप्ता बलिउडको कुनै पनि चलचित्र रिलज नभए पनि हलिउड चलचित्र ‘जुमान्जीः वेलकम टू द जंगल’ रिलज हुने भएको छ । डब्लूडब्लूडब्लूका पूर्व रेसलर द रक अभिनित चलचित्र ‘जुमान्जीः वेलकम टू द जंगल’ को पहिलो भाग सन् १९९५ मा रिलिज भएको थियो । जुन सुपरहिट भएको थियो । 
ड्वेन जोनसन अर्थात द रक अभिनित यो चलचित्र ‘फेन्टासी एडभेन्चर’ मा आधारित चलचित्र हो । भारतमा यो चलचित्र अंग्रेजी, हिन्दी, तामिल तथा तेलगु भाषामा सार्वजनिक हुनेछ । ज्याक कास्डनले निर्देशन गरेको यो चलचित्रमा ड्वेन जोनसन अर्थात रकका अलावा ज्याक ब्ल्याक, केविन हार्ट, करेन जिलियनलगायतका कलाकारको अभिनय रहेको छ । 


सलमान खानको चलचित्र रिलिज भएको अर्को हप्तामै द रकको चलचित्र सार्वजनिक हुने भएकाले ‘टाइगर जिन्दा हे’ को व्यापारमा धक्का लाग्ने सम्भावना देखिएको छ ।
