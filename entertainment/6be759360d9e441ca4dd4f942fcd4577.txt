अस्पतालको बेडमा बोल्न थाले अम्बर गुरुङ

काठमाडौं, फागुन ९ - वरिष्ठ संगीतकार अम्बर गुरुङको स्वास्थ्य स्थिति स्थिर र सुधारोन्मुख रहेको अस्पतालले जनाएको छ ।  संगीत तथा नाट्य कला प्रतिष्ठानका उपकुलपतिसमेत रहेका संगीतकार गुरुङको स्वास्थ्यमा समस्या देखिएपछि अस्ति बिहीबार काठमाण्डू धापासीको ग्राण्डी अन्तर्राष्ट्रिय अस्पतालमा भर्ना गरिएको छ ।
गएको केही वर्षदेखि पार्किन्सन्स र मधुमेहबाट पीडित गुरुङ अचानक घरमा लड्दा टाउकोमा चोट लागेको छ । ७७ वर्षिय गुरुङको अवस्था खतरामुक्त रहेको र उहाँ कुराकानी गर्न सक्ने अवस्थामा रहनुभएको डाक्टरले बताएका छन् ।
उहाँको शुक्रबार सिटी स्क्यान लगायतका परीक्षण भएको छ । परीक्षणबाट मष्तिष्घात नभएको स्पष्ट भएपनि शारीरिक कमजोरी बढ्दो क्रममा रहेकाले केही समय उच्च निगरानीमा उपचार गरिने डाक्टरको भनाई छ ।
