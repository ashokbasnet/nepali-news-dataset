फुट्यो हर्के हवल्दार, डिठ्ठा साप बनाउँदै फूलमान साहू

सूर्यकुमार क्षेत्री/उज्यालो । काठमाडौं, असार २६ –बिगत दुई बर्षदेखि कान्तिपुर टेलिभिजनबाट प्रसारण हुँदै आएको हास्य टेलिश्रृखंला हर्के हवल्दार फुटेको छ । आन्तरिक विवादका कारण हर्के हवल्दार फुटेको हो ।

 

कान्तिपुर टेलिभिजनमा हरेक आइतवार प्रसारण हुँदै आएको हर्के हवल्दारले ८० औं भाग देखाईसकेको छ । श्रृखंलाका मुख्य पात्र बिष्णु सापकोटा अर्थात ‘हर्के हवल्दार’ र किशोर भण्डारी अर्थात ‘फूलमान साहू’बीचको विवादले टेलिश्रृखंला टुक्रिएको निर्देशक प्रकाश सुवेदीले बताए । विवादका कारण अहिले हर्के हवल्दारबाट किशोर भण्डारी र उनी नजिकका केही छुट्टिईसकेका छन् । भण्डारी ७७ औं भागदेखि श्रृखंलामा देखिन छोडेका छन् ।

‘बिष्णु र किशोरबीच कुरा मिलेन, बिष्णुले किशोरसँग काम गर्न सक्दिन भने समस्या आयो’ निर्देशक प्रकाश सुवेदीले भने । यसबारे सोध्दा किशोर भण्डारीले भने ‘धेरै कुरा नगरौं मैले हर्के हवल्दार छोडें, कुरा नमिलेकै हो ।’

हर्के हवल्दार छोडेपछि किशोर भण्डारी उही पुरानै फूलमान साहूको भूमिकामा नयाँ हास्यश्रृखंला ‘डिठ्ठा साप’मा देखिने भएका छन् । भण्डारीका अनुसार डिठ्डाको चार भाग सुटिङ्ग भैंसकेको छ । नेपाल टेलिभिजन र कान्तिपुर टेलिभिजनमध्ये कुनै एउटा च्यानलमा  ‘डिठ्ठा साप’ प्रशारण हुने भण्डारीले जानकारी दिए । भण्डारीले छाडेपछि अहिले हर्के हवल्दारमा फूलमान साहूको भूमिकामा नयाँ अनुहार ल्याइएको छ ।
