चौधरी ग्रुपको नालीबेली

विनोद ढकाल/ उज्यालो – राणा प्रधानमन्त्री वीर शम्सेरले राजस्थानका ४ मारबाडी परिवारलाई औपचारिक ‘निस्सापत्र’ पठाएर नेपालमा ब्यापार ब्यवासाय सुरु गर्न निम्तो दिएका थिए । तीनैमध्येका एक मारबाडी मंगल साहुको पसलमा काम गर्न करिब १ सय २५ वर्ष पहिले भुरामल चौधरी नेपाल आए ।

काठमाडौंको मखन टोलमा मंगल साहुको कपडा पसलमा काम गरेका भूरामलले पछि डुलुवा ब्यापारीको काम गरे । भारतबाट नयाँ डिजाइनका साडी ल्याएर दरबारमा रानीहरुलाई बिक्री गर्ने र रानीहरुको अर्डर बमोजिमका कपडाहरु ल्याएर बेच्ने काम गरे । भुरामलका छोरा लुनकरणदासले पनि वच्चा उमेरम बाबुको यो काममा सघाए ।

तर भुरामलको तेश्रो पुस्ता विनोद चौधरी अहिले बहुराष्ट्रिय कम्पनीका मालिक छन् । नेपाल, भारत, श्रीलंका, माल्दिभ्स, सिंगापुर, अमेरिका, दुबई लगायतका देशमा उनको उद्योग र ब्यवसाय छ ।

बाजेको कपडा ब्यापार विस्तार भएर नातिको पालामा आइपुग्दा टेलिभिजन, फ्रिजजस्ता विद्युतीय सामाग्रीको एसेम्बल, चाउचाउ लगायतका फाष्ट मुभिङ कन्जुमर गुड्स (एफएमसिजी), बैङ्किङ, हस्पिटल, होटल ब्यवसाय, गाडी, रियलस्टेट, हाइड्रोपावरको क्षेत्रसम्म  आइपुगेको छ । चौधरी ग्रुपको यीनै आरोह अवरोधका कथाहरु समेटिएका छन् उद्यमी विनोद चौधरीको आत्मकथामा ।

पत्रकार सुदीप श्रेष्ठको सहयोगमा लेखिएको ४ भाग र १२ अध्यायको पुस्तकमा चौधरीले बाबुबाजेको ब्यवसाय, ब्यवसायमा आफ्नो प्रवेश, राजनीतिक संलग्नता, बिभिन्न ब्यापारीक घरानाहरुसंगको प्रतिस्पर्धा, बहुराष्ट्रिय कम्पनीको सुरुवात जस्ता विषयलाई समेटेका छन् ।

डुलुवा ब्यापारीको काम छाडेर पछि भुरामलले जुद्धसडक (हालको विशालबजार नजिकै) मा कपडा पसल खोले । बाबु लुनकरण दासले डिपार्टमेन्टल स्टोर र विराटनगरसम्म ब्यापार विस्तार गरे । त्यसलाई विनोद चौधरीले विस्तार गरेर विदेशसम्म पुर्‍याए ।

आफ्नो ब्यवसाय सुरक्षित गर्न तत्कालीन अधिराजकुमार धिरेन्द्रलाई विना लगानी ४९ प्रतिशतको साझेदार बनाएका चौधरीले जनमतसंग्रहमा पञ्चायतलाई जिताउन चन्दा पनि दिए । पछि नेपाली कांग्रेससंग नजिकिए, संविधानसभा चुनाबमा एमालेका तर्फबाट संविधान सभा सदस्य पनि भए । उद्यमी ब्यापारी आफ्नो ब्यवसाय सुरक्षित गर्न कसरी राजनीतिक शक्तिसंग संबन्ध बनाउँछन् भन्नेबारे पुस्तकमा पढ्न पाइन्छ ।

चौधरीले भनेका छन् ‘उद्यमी ब्यापारीले ब्यवसाय अघि बढाउन सत्ता र शक्तिमा जो आएपनि सहकार्य गर्नुपर्छ ।’

नेपाल उद्योग वाणिज्य महासंघमा दोश्रो कार्यकालका लागि अध्यक्षमा पराजित भएपछि नेपाल उद्योग परिसंघ खोलेका चौधरीले नीजि क्षेत्रभित्र प्रतिस्पर्धा र खुट्टा तानातानको  अवस्थाबारे पनि पुस्तकमा उल्लेख गरेका छन् ।

चौधरी ग्रुपले भारतको टाटा इन्टरप्राइजेजको ताज होटलसंगको सहकार्यमा श्रीलङ्का र माल्दिभ्समा होटल पनि सञ्चालन गर्‍यो । जिङ्क नामक नयाँ ब्राण्डको स्थापना गरेर थाइल्याण्डको कम्पनीसंगको साझेदारीमा बिभिन्न देशमा होटल सञ्चालन गरेको छ ।

अमेरिकामा पनि होटल र दुबइमा रियलस्टेट ब्यवसाय पनि सुरु गरेको छ । भारतका आसाम, सिक्किम, उत्तराखण्ड, रुद्रपुर, गुजरात लगायतका क्षेत्रमा वाइवाइ चाउचाउको फ्याक्ट्रि स्थापना गरेका चौधरीले पुस्तकमा नेपाल र विदेशमा लगानीको वातावरणको पनि तुलना गरेका छन् ।

देशमा सशस्त्र द्वन्द्व हुँदा स्वदेशी र विदेशी लगानीकर्ताहरु नेपालमा लगानी गर्न डराए । त्यतिबेला नै चौधरीले नवलपरासीमा गंगादेवी चौधरी उद्योग ग्रामको स्थापना गरे । नेपाली नागरिकले विदेशमा लगानी गर्न नपाउने नीतिगत ब्यवस्था भएपनि उनकै भाषामा ‘कानुनले छाडेका छिद्रहरु पहिल्याउदै’ विदेशमा लगानी गरे । त्यसका लागि के कस्ता तरिका अपनाए भन्ने कुरा पनि उनले पुस्तकमा लेखेका छन् । चौधरीले आफुले ब्यवसाय गर्दाका अनुभव मार्फत ब्यापार ब्यवसाय गर्नेहरुका लागि टिप्स पनि दिएका छन् ।

नक्कली बिल बनाएर भ्याट छली गर्नेमा चौधरी ग्रुप अन्तर्गतका कम्पनीहरुको नाम सार्वजनिक भएका थिए । त्यसबाहेक चौधरी ग्रुपसंग जोडिएर बिभिन्न अनियमितता र कर छलीका घटनाहरु सार्वजनिक भइरहन्छन् । पाठकले ती विषयमा विनोद चौधरीको धारणा बुझ्न पनि चाहेका छन्, जुन पुस्तकमा समेटिएको छैन । पुस्तकमार्फत विनोदले आफुले थाहा दिन चाहेका कुरा मात्र लेखेका छन्, एकजना उद्यमीका कस्ता कुरा पाठकले थाहा पाउन चाहन्छन् भन्नेबारेमा उनले ध्यान दिएका छैनन् ।  

सरल भाषाशैली, छोटा र सरल बाक्यमा लेखिएकाले किताब पढेर बुझ्न सजिलो छ । आत्मकथा भएपनि अनावश्यक गन्थन धेरै नभएकाले पढ्न दिक्कलाग्दो छैन । नेपालको ठूलो ब्यापारीक तथा औद्योगिक घरानाको आरोह अवरोहको नालीबेली भएकाले यो धेरैका लागि रुचीको पुस्तक पनि हुनसक्छ । राणाशासनदेखि हालसम्मको ब्यापारिक माहौल बुझ्न पनि यसले केही मात्रामा सघाउँछ ।

बिभिन्न ब्यापारिक साझेदार, साथिभाई र परिवारका सदस्यसंग भएको कुराकानीको रुपमा अंग्रेजी र हिन्दी संवादहरु पनि छन् । जसमा अंग्रेजी संवादको नेपाली अर्थ प्रस्तुत गरिएको छ भने हिन्दी संवादको अर्थ प्रस्तुत गरिएको छैन, यसले हिन्दी नबुझ्ने पाठकलाई खल्लो महशुस हुन्छ ।

सामान्य पृष्ठभूमिबाट अन्तराष्ट्रिय क्षेत्रसम्म ब्यवसाय विस्तार गर्न सफल चौधरी ग्रुपको आरोह अबरोहको कथा र चौधरी ग्रुपले भोगेका समस्या र गरेका चलाखीहरुबाट ब्यापार ब्यवसायमा आफ्नो भविष्य बनाउने युवा वर्गलाई पक्कै प्रेरणा मिल्नेछ । नेपालको उद्योग ब्यापार क्षेत्रको जानकारी राख्न चाहनेका लागि पनि पुस्तक पठनीय छ ।

पुस्तकको नाम : विनोद चौधरी (आत्मकथा)
प्रकाशक : नेपालय
मूल्य : ३९५ रुपैयाँ
पृष्ठ : ३२७
