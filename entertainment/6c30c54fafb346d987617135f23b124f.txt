यसकारण हाम्रो जोडी सरसफाई दूत : धुर्मुस

काठमाडौं, फागुन १३ – हाँस्य कलाकार सिताराम कट्टेल(धुर्मुस) र कुञ्जना घिमिरे (सुन्तली) लाई सरकारले सररफाई दूत घोषणा गर्यो । सरकारले यस्तो घोषणा गरेसँगै धुर्मुस र सुन्तलीले सरसफाईका विभिन्न कार्य गर्दै आएका पनि छन् । 
गएको माघ २९ गते बसेको मन्त्रीपरिषदको बैठकले सन् २०१७ सम्ममा देशलाई पूर्ण सरसफाई युक्त देश निर्माण गर्ने उद्देश्य सहित अभियान सञ्चालन गर्ने भन्दै यो जोडीलाई सरसफाई दूत घोषणा गरेको हो । 
तपाईंहरुलाई सरकारले सरसफाई दूत किन बनायो भन्ने प्रश्नमा धुर्मुसले भने ‘हामीले नेपालका विभिन्न जिल्लामा खुल्ला दिसा मुक्त क्षेत्र घोषण गरिएका ठाउँमा कार्यक्रम लिएर जाने गर्थ्यौं । सरसफाईकै कुरा गर्थ्यौं । त्यसैले सरकारले हामीलाई सरसफाईको कार्यमा अझ सहयोग मिल्ने भएकोले यस्तो घोषणा गरेको हो ।’ आफूहरु विभिन्न जिल्लामा सरसफाईका कार्यसँग सम्बन्धित चर्पिव्यय नामक टेलिफिल्म पनि देखाउने गरेको र त्यो टेलिफिल्मले धेरै सन्देश बोकेको धुर्मुसले बताए । आफूहरुले गर्ने गरेका सरसफाई सम्बन्धी कार्यले सरसफाइ अभियानमा सहयोग पुगेको भन्दै सरकारले थप सहयोगमा साथ र सहयोगका लागि हामीलाई सरसफाई दूत बनाएको धुर्मुसले बताए ।
सरकारको सन् २०१७ सम्ममा देशलाई खुल्लादिशा मुक्त क्षेत्र घोषणा गर्ने अभियानमा आफूहरुको योगदान पहिलेदेखि नै भएको पनि उनले बताए । उनले भने ‘हामीले गरेका सरसफाई सम्बन्धी कार्य अझ प्रभावकारी हुन्छन् होला भनेर सरकारले हामीलाई तीनवर्षे कार्यकालका लागि सरसफाई दूत बनाएको हो ।’
‘सरकारले दिएको यो सम्मानलाई हामीले सम्मान मात्र मानेका छैनौं, सिंगो कलाकारिता क्षेत्रलाई राज्यले सम्मान गरेको हो जस्तो लागेको छ ।’ धुर्मुसले भने ‘त्यसैले पनि अब हामी सरसफाई सम्बन्धी अझ धेरै काम गर्न लागि पर्नेछौं ।’
– एरेडियो अडियो डटकम र उज्यालो अनलाईन डटकमको सहकार्यमा
