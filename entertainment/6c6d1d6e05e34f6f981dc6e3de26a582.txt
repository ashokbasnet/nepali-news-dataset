महको दसैँ अमेरिकामा, हरिवंशलाई मदनको टीका र आशीर्वाद

काठमाडौं, असोज १९ – वरिष्ठ हाँस्यव्यंग्य कलाकार मदनकृष्ण श्रेष्ठ र हरिवंश आचार्य महजोडीले यसवर्षको दसैँ अमेरिकामा मनाएका छन् ।
कार्यक्रमको सिलसिलामा अमेरिकामा रहेका उनीहरुले उतै टीकाटालो गरेर दसैं मनाएका हुन् ।
अमेरिकामासँगै रहेका मदनकृष्णले आफ्ना जोडी हरिवंश, उनकी श्रीमती रमिला र छोरा मोहितलाई टीका लगाइदिएका छन् । मदनले हरिवंशलाई भाइ र हरिवंशले मदनकृष्णलाई दाइको रुपमा मान्ने गर्छन् । नेपालमा छँदा  पनि उनीहरु एउटै परिवारमा जस्तै गरी दुःखसुख बाँड्ने गर्छन् । अहिले दुबै जोडी परिवार सहित अमेरिकामा रहेका कारण उनीहरुले यसवर्षको दसैं झनै नजिक भएर मनाउन पाएका हुन् । मदनकृष्णका छोरा समेत रहेका गायक यमन श्रेष्ठ तथा अरु हाँस्यव्यंग्य कलाकार किरण केसी र शिवहरि पौडेल पनि हाल अमेरिकामै छन् ।

तस्बिर साभार : मोहित आचार्य र यमन श्रेष्ठको फेसबुकबाट
