नेपथ्य ‘शान्तिको लागि शिक्षा’ संगीत यात्रा १० ठाउँमा

काठमाडौं, मंसिर २ – सांगीतिक ब्याण्ड नेपथ्यले देशका विभिन्न १० स्थानमा शान्तिका लागि शिक्षा संगीत यात्रा गर्ने भएको छ ।
मंसिर २१ गते चितवनको रत्ननगरबाट सुरु हुने यात्रा ललितपुर दरबार स्क्वायरमा समापन हुनेछ ।
ब्याण्डले मोरङको विराटचोक, झापाको दमक, सर्लाहीको लालबन्दी, कपिलवस्तुको तौलिहवा, बर्दियाको गुलरिया, दाङको लमही, आँबुखैरेनी, म्याग्दीको बेनी र कास्कीको गगनगौंडामा कार्यक्रम प्रस्तुत गर्ने जनाएको छ ।
‘नेपथ्यको सांगीतिक यात्राका क्रममा हामीले द्वन्द्वमा फँसेको मुलुक, विभिन्न आन्दोलनहरु र दुईवटा संविधानसभाको चुनावरुपी उथलपुथल देख्यौं,’ ब्याण्डका अगुवा एवं मुख्य गायक अमृत गुरुङ भन्छन्, ‘यस्तोमा मुलुककै कर्णधारहरुको आवाज मुखरित नभइरहेको बेला कम्तीमा उनीहरुको पढ्न पाउने अधिकार सुरक्षित होस् भनेर हामीले आफ्नै शैलीमा बोलिदिन थालेका हौं ।’
विद्यालयलाई द्वन्द्वमुक्त क्षेत्र बनाउने सबैखाले अभियान फेरि जगाउनु जरुरी भएको गुरुङको ठम्याइ छ ।
सन् २००० देखि २०१२ सम्मै ‘शान्तिको लागि शिक्षा’ र ‘सुन्दर शान्त नेपाल’ गरेर दुईवटा अभियानमा यो ब्याण्डले पटक पटक मुलुकको भ्रमण गरेको थियो ।
त्यसैलाई निरन्तरता दिँदै नेपथ्यले आगामी कार्यक्रमलाई ‘शान्तिको लागि शिक्षा संगीत यात्रा २०७०’ नाम दिएको छ ।
‘उही अभियान र उही नारा लिएर फेरि मुलुकका दस फरक स्थान पुग्ने भएकाछौं,’ अमृत भन्छन्, ‘यात्राको समापन भने काठमाडौं उपत्यका आएर गरिनेछ ।’
