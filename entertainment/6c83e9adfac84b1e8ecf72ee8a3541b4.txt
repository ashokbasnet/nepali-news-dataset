चलचित्र विकास बोर्डमा पप्पु पक्का!

मदन खनाल/उज्यालो

काठमाडौं, पुस २६ – चलचित्र क्षेत्रभन्दा बाहिरका व्यक्तिलाई चलचित्र विकास बोर्डमा अध्यक्ष नियुक्त गर्न लागिएको भन्दै चलचित्रकर्मीहरुले आन्दोलन गरिहेका बेला सूचना तथा सञ्चारमन्त्री राजकिशोर यादवले आफ्नै पार्टी निकटलाई बोर्ड अध्यक्ष नियुक्त गर्ने अन्तिम तयारी गरेका छन् । 

मन्त्री यादवले हालसालै मधेसी जनअधिकार फोरम (गणतान्त्रिक) मा प्रवेश गरेका पप्पु भनिने धर्मेन्द्र मरहथ्वालाई अध्यक्ष नियुक्त गर्न लागेको श्रोतले जनायो ।

‘उहाँले पप्पुलाई अध्यक्ष नियुक्त गर्ने पक्कापक्की गर्नुभएको छ’, श्रोतले भन्यो, ‘अब बस्ने मन्त्रीपरिषद बैठकमा अध्यक्ष नियुक्तिको प्रस्ताव गरिनेछ ।’ सिरहा जिल्लाका पप्पुले केही भोजपुरी चलचित्रमा काम गरेको श्रोतले जानकारी दियो । उनी केही समयअघि एमालेबाट फोरम गणतान्त्रिक प्रवेश गरेका हुन् ।

चलचित्रकर्मीहरुले चलचित्र क्षेत्रबाट नै अध्यक्ष नियुक्ति लगायतमा माग राख्दै चलचित्र विकास बोर्डमा ताला लगाएका छन् ।

नायिका रेखा थापाले बोर्ड अध्यक्षका लागि लबिङ गरेपनि आन्दोलनरत चलचत्रिकर्मीले उनलाई अध्यक्ष पदको दावेदार नस्वीकार्ने अडान लिएका छन् । ‘हामीलाई सेलिब्रेटी हैन, चलचित्रकर्मी र चलचित्रको मर्म बुझ्ने अध्यक्ष चाहिएको हो’, चलचित्र निर्देशक समाजका अध्यक्ष विमल पौडेलले भने, ‘विज्ञ चाहिन्छ, पढेर पिएचडी पाएको विज्ञ हैन, चलचित्रका समस्याबारे भिजेको विज्ञ चाहियो ।’
