दर्शक रुवाउने दोहोरी

पी.टी.लोप्चन/उज्यालो । 
काठमाडौं, चैत २५  - 
छैन मनमा लाएको घाम
भूकम्पमा च्यापिए बाउ आमा ।।
खैरनीमा गेट, अन्तै दिल बस्यो कि निरमाया हुनै छाड्यो भेट । 
झण्डै एक वर्षअघि गएको भूकम्पले बुबा आमा गुमाएपछि टुहुरो भएको पीडा महिला कलाकारले के पोखेका थिए, पुरुषबाट पनि उस्तै जवाफ आयो –
‘हाँसो खुसी मेरा नि तुरिए 
स्वास्नी बच्चा माटामा पुरिए । 
एउटाले बुबा आमा गुमाउँदा खुसीका दिन सकेको, अर्कोको श्रीमती र बच्चाको ज्यान जाँदा हाँसो र खुसी लुटिएको । दुवैले परिवारका सदस्य गुमाएको पीडा गीतमा ओकल्दा एकैछिन अघिसम्म बुरुक्क उफ्रिनेहरु एकाएक स्तब्ध भए । सायद यी दुवै पीडा धेरैको साझा भोगाइ भएर पनि हुनसक्छ, सयौं दर्शकले भरिएको राष्ट्रिय दोहोरी गीत प्रतियोगिता भइरहेको स्थान काठमाडौंको भृकुटीमण्डपमा एकाएक सन्नाटा छायो ।
धौलागिरी दोहोरी साँझका कलाकार नेपाली दोहोरी साँझ बसपार्कका कलाकार बीचको दोहोरी भूकम्पले परिवारका सदस्य गुमाउँदा बाँचेकाले भोगेको पीडा, जिन्दगीदेखि लाग्ने दिग्दारी र बाँचेर केही गर्नुपर्छ भन्ने आशाका तरंगमै केन्द्रित रह्यो । 
लाग्छ जीवन यत्तिकै सिधियो 
भरी काख नि त्यही बेला रित्तियो ।। 
परिवारका सदस्य गुमाएपछि जिन्दगीको अर्थ नदेखेको कुरा धौलागिरी दोहोरी साँझका कलाकार गीता श्रेष्ठ र प्रिती पुन मगरले प्रस्तुत गर्दा नेपाली दोहोरी साँझ बसपार्कका कलाकार राजु केसी, रत्न श्रेष्ठले भने संसारमा कोही सुखी नभएको भन्दै सान्त्वना दिने प्रयास गरे । 
कसैको मन छैन नि सुखमा 
सबैजना बाँच्या छन् दुःखमा  ।।
महिला पक्षको बुबा आमा र पुरुष पक्षको श्रीमती छोरी भूकम्पमा परी ज्यान गुमेको कथाबस्तुमा आधारित भएर खेलेको दोहोरीमा महिलाले सधैं पीडा व्यक्त गर्छन् । बाँचेर नि काम छैन, मलाई कालले नि लगेन जस्ता शब्दले आफन्त गुमाएका परिवारका एक जना सदस्य जीन्दगिदेखि कत्ति दिग्दारी हुन्छन् भन्ने देखाएको छ । जस्तो :
भाछु एक्लै बाँच्नु न मर्नु 
मै अभागी मरिन के गर्नु ।। 
यस्तो जीवन बाँच्नु नै भन्दा 
मर्न पाए हुन्थ्यो कि आनन्द ।।
श्रीमती छोरी गुमाएर पनि पुरुष भने शोकलाई शक्तिमा बदल्ने पात्रका रुपमा उभिन्छन् । गीतमा पुरुष पक्षबाट बाँच्नका लागि केही गर्नुपर्छ र संघर्ष नै जीवनको अर्को नाम हो भनेर बाँच्नका लागि प्रेरित गरेका हुन्छन् । 
नियतिले हेप्यो छल गरेर 
जान त्यसै सकिन्न मरेर ।।
कहिले झरी कहिले चर्को घाम 
संघर्ष हो जीवनको अर्को नाम ।।
विगत सम्झे बाँच्नै मन नलाउने 
आउला नि दिन, पालुवा पलाउने ।।
दोहोरीको मध्यान्तरसम्म मर्ने र जिन्दगी निस्सार लाग्ने कुरा मात्र व्यक्त गरिरहेका महिला पक्ष त्यसपछि विस्तारै विश्वस्त हुँदै जान्छन् र बाँच्ने आँट बटुल्न थाल्छन् । पुरुषले गरेको बारम्बारको आग्रह पछि महिलाले बाँच्ने साहसी बनाउदेऊ भन्दै अपिल गर्छन् गीतबाटै । 
दुःखी जीवन मेरै हो भन्नलाई 
सिकाइदेऊ न साहसी बन्नलाई ।।
सुख, दुःख, हाँसो खुसी सबै जिन्दगी । रातपछि दिन, पानी पछि घाम जस्तै दुःखपछि सुख पनि अवश्य आउँछ । जिन्दगीदेखि अत्तालिनु हँुदैन, बाँचेकाहरुले नै केही गर्न सक्छन् जस्ता प्रेरक कुरा गरेपछि महिला पक्ष अन्त्यमा सहमत हुन्छन् र भन्छन् 
जीवन के हो अब म चिन्नेछु 
दुःखलाई अँगाल्दै हिड्नेछु  ।। 
प्रकृतिले दिएको बज्रपात र आफन्त गुमाउँदा एक्लिएपछि बाँचेर पनि केही अर्थ नदेख्ने जिन्दगी र दुःखसँग लडेर जित्नुपर्छ र संसार बाँच्नेहरुले नै बनाउने हो भन्ने सवाल जवाफमा अन्त्यमा दुवै पक्ष सहमत भई साझा स्वरमा गाउँछन् ।  
हाँस अब दुःखी मन फेरेर 
चित्त बुझाउ संसारलाई हेरेर ।। 
अनि स्तब्ध भएर निहुरमुन्टे लाएका शीरहरु क्रमशः उठ्छन् र तालीको बर्षा हुन्छ .......।
