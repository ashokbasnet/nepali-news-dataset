हलमा तारेभिर र बैंक चोर

काठमाडौं, असार २ – यो शुक्रबार नेपाली सिनेमा घरहरूमा नेपाली चलचित्र तारेभिर रिलिज भएको छ । राजधानीका ११ सहित मोफसलका विभिन्न ३७ वटा सिनेमा घरमा यो चलचित्र प्रदर्शन हुँदैछ ।
देउकृष्ण देवानको निर्माण र प्रेम सुब्बाको निर्देशन रहेको यस चलचित्रमा नयाँ कलाकारहरूको बाहुल्यता रहेको छ । चलचित्रमा विष्णु चेमजोङ, नविन कार्की, रेखा फागो, देउकृष्ण देवान, मञ्जु श्रेष्ठलगायतका कलाकारको अभिनय रहेको छ । शुक्रबार एउटा मात्र नेपाली चलचित्र  तारेभिर रिलिज भएको हो ।
शुक्रबार बलिउडमा पनि एउटा मात्रै चलचित्र रिलिज भएकाले अघिल्लो हप्ता रिलिज भएका चलचित्रले राहत पाएका छन् । बलिउडमा बैंक चोर रिलिज भएको छ । बम्पीको निर्देशन रहेको कमेडी विधाको यस चलचित्रमा विवेक ओवेरोय, रितेस देशमुख, भुवन अरोरालगायतका कलाकारले अभिनय गरेका छन् ।  

गत साता सार्वजनिक भएको चलचित्र आधा लभले पनि राम्रै व्यापार गरिरहेको निमार्ण पक्षले जनाएको छ ।  आधा लभमार्फत नायिका ऋचा शर्माले प्रोडक्सनमा डेब्यु गरेकी छन् । एक दशक अभिनय गरेकी ऋचाको आफ्नै ब्यानरमा यो चलचित्र निर्माण भएको हो । चलचित्रको कथा निर्देशक थापाले नै लेखेका हुन् ।  थापाले निर्देशन गरेको यो दोस्रो चलचित्र हो । यसअघि उनले निर्देशन गरेको चलचित्र मुखौटा व्यवसायिक हिसाबले खासै सफल भएको थिएन । 
आधा लभको मुख्य भूमिकामा अर्पण थापा र ऋचा शर्मा नै रहेका छन् । चलचित्रमा टिका पहारी, मिथिला शर्मा, रेमन दास श्रेष्ठ, रोजिसा शाहीलगायतका कलाकारहरूले अभिनय गरेका छन । निमार्ण पक्षले ‘एक्सपेरिमेन्टल सिनेमा’ बताएको यस चलचित्रमा विभिन्न उमेर समूहका जोडीहरूको प्रेम कथा समेटेको छ । यस चलचित्रमा सिसन बानियाँले सिनेमाटोग्राफरको रुपमा डेब्यु गरेका छन् भने संगीत सुजिल कर्माचार्यले कम्पोज गरेका छन् । 
त्यस्तै अघिल्लो शुक्रबार रिलिज भको चलचित्र लालटिन पनि नेपाली सिनेमा घरमा लागिरहेको छ । भानु प्रताप ढकालको निर्माण र देवकुमार श्रेष्ठको निर्देशन रहेको लालटिनमा दयाहाङ राई र प्रियंका कार्कीको जोडी छ । चलचित्रमा केकी अधिकारी, मेलिना मानन्धर, अर्जुन जंग शाही, शिशिर भण्डारी, अर्जुन गुरुङ लगायतका कलाकारहरूको अभिनय रहेको छ । 
चैतमै रिलिज गर्ने तयारी भएको यस चलचित्रमा ग्यांग्स्टर र आपराधिक समूहका क्रियाकलापले समाजमा पार्ने प्रभावलाई देखाउन खोजिएको चलचित्रको निमार्ण पक्षको भनाई छ । 
यो शुक्रबार नेपालीमा तारेभिर र हिन्दीमा बैंक चोर चलचित्र रिलिज  भएकाले यी चलचित्रले राम्रै कमाई हात पार्ने अपेक्षा गरिरहेको समयमा अघिल्लो साता प्रदर्शनमा आएका नेपाली चलचित्र पर्व, रातो घर तथा जालोले अझै दर्शक तानिरहेकोले ती चलचित्रसँग प्रतिष्पर्धा गर्नुपर्ने देखिन्छ । विल्सन विक्रम राई, मेनुका प्रधान, निर शाह, गौरव पहारी तथा संयम पुरीलगायतका कलाकारको अभिनय रहेको चलचित्र रातो घरको निर्देशन सुरज सुब्बा नाल्बोले गरेका हुन् । कमेडी, एक्सन र थ्रिलरले भरिपूर्ण यस चलचित्रमा पैसाको पछाडि भाग्दा भएका विभिन्न अपराधिक घटनालाई देखाइएको छ । 
जेठ १९ गते नै प्रदर्शनमा आएको चलचित्र  जालो अराज केशवले निर्देशन गरेका हुन् । विश्व रेकर्ड कायम गर्ने उद्धेश्यका साथ यो चलचित्र वन शटमै छायांकल गरिएको थियो । चलचित्रमा निर शाह, अनुप विक्रम शाही, मेनुका प्रधान, लक्ष्मी गिरीलगायतका कलाकारहरूको मुख्य भूमिका रहेको छ । 
गत साता रिलिज भएको  हिन्दी चलचित्र राब्ताले पनि दर्शकहरू बटुलिरहेको छ । दिनेश विजनद्वारा निर्देशित यस चलचित्रमा दिपिका पादुकोण, कृति सेनन, सुशान्त सिहं राजपुत, राजकुमार शर्मा, वरुण शर्मालगायतका कलाकारहरूले मुख्य भूमिका निर्वाह गरेका छन् । 
लभ आजकल, बदलापुर, ककटेल जस्ता सफल चलचित्रको निर्माण गरेका विजनले यस चलचित्रमार्फत निर्देशनमा पनि हात हालेका छन् । प्रेम कथामा आधारित चलचित्र राब्तालाई तेल्गु चलचित्र मेगाधीराको नक्कल गरेको आरोप लगाएपनि यसको लेखक र निर्देशकले खण्डन गर्दै आएका छन् ।
