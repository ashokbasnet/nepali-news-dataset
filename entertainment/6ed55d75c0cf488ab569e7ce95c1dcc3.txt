करमा कलाकार बनेकी गौरी मल्लसँग रगतले लेखिएका प्रेमपत्रका कुरा

काठमाडौं, पुस २० – नेपाली चलचित्रको अघिल्लो पुस्ताका दर्शकका लागि अत्यन्तै प्रिय नाम हो, गौरी मल्ल । नेपाली सिने नगरीमा उनको अभिनयको प्रशंसा उच्च छ । 
काठमाडौं बाँसबारीमा जन्मेकी गौरीले २०४३ सालमा सन्तान चलचित्रबाट आफ्नो कलाकारिता सुरु गरेकी हुन् । त्यसयता गौरीले दर्जनौँ चलचित्रमा आफ्नो सशक्त भूमिका निभाएकी छन् । कलाकारिता यात्राको बीचमा केही समय पलायन भए पनि उनी फेरि नेपाली चलचित्र र कलाकारीतामा फर्केकी छिन् । उनको आगमन पनि सुखद नै भएको छ । 
नायिकाभन्दा पनि फरक फरक चरित्रमा काम गर्नु पर्छ भन्ने मान्यता राख्ने गौरीले विशेष गरी चारित्रिक अभिनेत्रीको पहिचान बनाएकी छन् । उनका जीवनका केही चाखलाग्दा कुरा उनकै शब्दमा ।
कलाकार करमा बनेको 
म खासमा शिक्षिका हुँ । मलाई अझै पनि मेरा विद्यार्थीले गौरी म्याम म हजुरको विद्यार्थी हुँ । म फलानो हुँ नी भनेर चिनाउँछन् । एकदमै खुसीको अनुभूति हुन्छ । म आफूलाई भयंकर राम्री छु भन्ने पनि कहिल्यै भएन । ठीकै छु भन्ने लाग्थ्यो । म घरमा प्राय गुनगुनाउने चाँही गर्थेँ अनि अलिअलि नाच्थेँ । मेरो यो प्रतिभा चाँही आफन्तहरुले थाहा पाउनु भएको थियो । २०४२ हो या ०४३ तिर हो मलाई बसुन्धरा दिदीबाट फिल्मको कुरो आयो । म त छक्कै परेँ । न त म हेर्दै खेरी हिरोइन बनाऊँ बनाऊँ जस्ती राम्री थिएँ न त मेरो लक्ष्य हिरोइन हुने थियो । तैपनि प्रस्ताव आयो । बसु दिदीलाई चाँही मेरो बारेमा मेरी ठूली दिदीको जेठानीले भन्नु भएको रैछ । उताबाट फोटोको माग भयो । म जान्न जान्न भन्दा नि घरमा दिदीबहिनी आफन्तले जा जा भने घचेडेर पठाउनुभयो । लजाई लजाई फोटो खिचेर पठाएँ । सायद मलाई कलाकार बन्नु नै रैछ र सबैले मलाई जबरजस्ती धकेलेर पठाउनु भयो । फोटो हेरेपछि मलाई हुँदैन भन्नु भएछ । फेरि उहाँहरुसँग भेट भएपछि म स्वीकृत भएँ । त्यसमा म मुख्य भूमिकामा देखिएँ । फिल्मको नाम थियो सन्तान, जुन चलचित्रबाट करिष्मा जीले पनि डेब्यू गर्नु भएको थियो । 
१४ वर्षमा पाइलटले विवाहको प्रस्ताव, रगतले लेखेको प्रेमपत्र  
मलाई राम्री बन्नको लागि मेकअप गर्नु पर्छ भन्ने कहिल्यै पनि लागेन । अहिले पनि लिपिस्टिक, गाजल लगाएर राम्री हुन्छ भन्ने नै लाग्दैन । कहिले काँहि कार्यक्रमहरु भएको समयमा त्यही अनुसारको ड्रेसअप र मेकअप गर्नुपर्ने आवश्यकता हुन्छ । तर मेकअपनै गरेर हिँड्नु पर्छ भन्ने मेरो मान्यता छैन । म सानै उमेरमा हलक्क बढेकी थिएँ । त्यस कारण म १४ वर्षको हुँदानै विवाहको लागि माग्न आउनु भएको थियो । उहाँ पाइलट हुनुहुन्थ्यो । तर बाबाले रिसाएर हुँदैन भनेर फिर्ता पठाउनु भयो । पछि पनि विवाहको कुरा धेरै ठाउँबाट भयो तर घरमा छोरीको विवाह गर्न समय भएको छैन भन्नुहुन्थ्यो । भएको पनि थिएन ।
आफू खासै राम्री नलागे पनि विद्यालय हुँदा देखिनै प्रेम प्रस्तावको ओहिरो लागेर हैरान । त्यो समयमा अहिलेको जस्तो नेट, इन्टरनेटको सुविधा थिएन । फोन, मोवाइल पनि थिएन । चिठ्ठी धेरै पटक आएको थियो । पोस्टकार्डको त झन कुरै नगरौँ । कतिले केके भनेर प्रेम पत्र दिन्थे कतिले रगतले लेखेका पे्रमपत्र थमाउँथे । अब मान्छेको रगत हो की बाख्रा, खसीको रगतले लेखेको चिठ्ठी हो त्यो भने मलाई थाहा भएन । तर म ति सबै प्रेमपत्र बाबालाई लगेर दिन्थेँ । बाबाले नै सब कुरा पत्ता लगाएर सबलाई पन्छाई दिनुहुन्थ्यो । 
जुङ्गे मान्छेदेखि डराउने म केटाहरुसँग सिंगल सिंगल फाइट खेल्थेँ 
मेरो बाल्यकाल अचम्म तरिकाले बितेको छ । पहिला काठमाडौंको शिवपुरीमा मेरो विद्यालय सुरु भएको हो । अनि हनुमानढोकामा रहेको प्याफल विद्यालयमा पढेँ । त्यसपछि मेरो बुवाको सरुवा पाल्पामा भयो म त्यही गएँ अनि पछि तौलिहवा र बुटवल गएँ । वि.स २०४० सालमा एस.एल.सी दोश्रो श्रेणीमा पास गरेकी हुँ । ०४१ बाट कलेज सुरु गरेसँगै त्यही मैले पढाएँ पनि । म विद्यालयमा धेरै राम्रो पनि होइन र नराम्रो पनि होइन ठिकै पढाइ भएको विद्यार्थीमा पर्थेँ । 
मेरो एउटा उमेरमा मलाई जुङ्गे मान्छे देख्ने वित्तिकै एकदमै डर लाग्ने गथ्र्यो । त्यो बेला हाम्रो तुलसी घिमिरे दाइलाई देखेको भए त झन म भुतुक्कै हुन्थेँ होला । अझ विशेष गरी त्यो घुमेको जुङ्गा पाल्ने जो कोहीसँग पनि म निकै डराउँथे । एक किसिमको म काँतर नै थिएँ । पछि म निकै डरपोक भएँ भनेर नै मलाई र बहिनीलाई कराँते सिक्न पठाउनु भयो । केही समय कराँते सिके पछि मलाई संसारकै बेस्ट फाइटर मै हो भन्ने लाग्न थाल्यो । विस्तारै ममा डर हट्दै गयो । हुदाँहुदा केटा मान्छेलाई पनि सिङगल सिङगल भिड्ने हो आओ भन्थेँ । त्यो कराँतेको प्रशिक्षणपछि म डन टाइपकी हँुदै गएँ । विद्यालयमा केटी भन्दा पनि केटासाथीहरु धेरै थिए मेरा  । बेन्चमा खुट्टा राख्न बनाएको डण्डी भाँच्ने अनि माइक बनाएर बोल्ने गर्थे । मेरो हर्कत देखेर मम्मिबाबाले फेरि गाली गर्नुभयो । मलाई कराँतेबाट छुटाउनुभयो । केटीमान्छे, छोरी मान्छे जस्तो हुनुपर्छ भनेर सिकाउनु भयो । पछि विस्तारै मैले त्यो बानी हटाएँ । मेरी बहिनी लक्ष्मी मल्लले कराते सिकेर राष्ट्रिय स्तरको थुप्रै खेल पनि खेलिकी छिन् । उनको र मेरो आवाज मिल्छ । खासमा उनी पहिले सञ्चारकर्मी हुन् । थुप्रै अभिनेत्रीहरुको आवाजमा सिनेमाको डबिङ पनि गरेकी छन् । उनको आवाज र मेरो आवाज उस्तै भएर उनको साथीसँग मैले र मेरो साथीसँग उस्ले थुप्रै चोटी कुरा गरेका छौँ । 
झण्डै पहिलो चलचित्र नै खेल्न नपाएको 
प्रकाश थापाको निर्देशन, भगवान दास श्रेष्ठको निर्माण रहेको चलचित्र सन्तानमा काम गर्ने भएपछि घोड चढी सिक्नु भन्नु भयो । सिंहदरबारमा पहिला अहिलेको जस्तो घर थिएन । खुल्ला चौर थियो त्यही मज्जाले सिकियो । लगभग म पुर्णरुपमा घोडा दौडाउन सक्ने नै भएँ । मैले हर्सराइडिङ सिक्दा सिंहदरबारका कर्मचारीहरुले झ्यालबाट मलाई हेर्नु हुन्थ्यो । म भने उहाँहरुलाई शान दिदै, उतै हेर्दै घोडा कुदाइ रहेकी हुन्थेँ । यहि क्रममा एक दिन कतिबेल पर्खालनिर पुगिएछ थाहै पाइएन । घोडालाई घुमाउनु पर्ने, नघुमाए पछि बुरुक्क उफ्रेर मलाई त एकै चोटी पर पुर्याइदियो । पर्खालमा पुरै घस्रिएर मेरो अनुहारको छाला पुरै गएको थियो । मेरो बाबा आर्मी हुनुहुन्थ्यो । त्यसकारण तुरुन्तै उपचार सुरु भयो । तर एकापट्टीको मेरो गालामा कालो दाग बस्यो । सारै चिन्ता लाग्यो, अब सिनेमाको हिरोइन बन्न पाउदिनँकी भन्ने पीर लागि रह्यो । आफू घाइते भएको कुरा प्रकाश दाइलाई जानकारी गराएँ । उहाँले एक महिना समय छ त्यो बेलासम्म निको भएन भने अर्को हिरोइन खोज्नु पर्छ । चिन्ता नलिनु छिट्टै निको हुनुहोस् भन्नु भयो । त्यसपछि त मलाई झन् तनाब भयो । एकदिन  एक जना मान्छेले सानो सुपारी घोटेर लगाउनु यो दाग जान्छ भन्नुभयो । दिनमा तीन पटक लगाएँ नभन्दै निको भयो । मेरो जलेको जस्तो गालामा एकाएक चमक आयो अनि एक महिना नपुग्दै पूर्णरुपमा निको भएँ  । त्यसपछि त   चलचित्र खेल्ने मौका पनि गुमेन । 
शनिबार मेरो प्रिय दिन हो 
मेरो एउटा अचम्मको बानी छ । मलाई शनिबार काम गर्न मन लाग्दैन । चलचित्रमा काम गर्न थालेदेखि शनिबार मलाई छुट्टै मज्जा लाग्थ्यो । रमाइलो लाग्थ्यो । शनिबार मैले कहिल्यै पनि सिनेमाको काम र बाहिरको काम गरिन । शनिबार मेरै लागि बनेको हो जस्तो लाग्थ्यो मलाइ । एकदमै गर्नुनै पर्ने काम थियो भने गर्थँे नत्र शनिबारलाई शनिबारको रुपमानै हेर्थे म । मेरो प्रिय दिन भनेकै शनिबार हो । यो दिन म नितान्त आफ्नो व्यक्तिगत कामहरु गर्छु । 
पहिलो भेटमा निकै लजाएँ 
मेरो पूर्व श्रीमान भन्नुपर्छ, उहाँसँग फोनमार्फत चिनजान भएको हो । भेट्ने भन्दा भन्दै झण्डै एक वर्ष भएको थियो । अनि मेरो जन्मदिनको मौका पारेर हामीले भेटेका थियौँ । पहिलो भेटमा दुवैजनालाई सारै लाज लागेको थियो । त्यो समयमा एक जना उत्तर एकजना दक्षिणतिर फर्केर बसेका थियौँ । 
उज्यालो र forseenetwork.com को सहकार्य
