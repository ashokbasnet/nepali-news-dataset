‘ठमेल बजार’ र ‘काले दाइ’ की गायिकाले ल्याइन मौलिक तीज गीत (भिडियोसहित)

काठमाडौं, साउन ६ – संस्कृतिकर्मी चेतन कार्कीको संकलन तथा मीना पोखरेल निरौलाले गाएको तीजको गीत सार्वजनिक भएको छ ।  
२७ वर्षअघि चलचित्र कन्यादानका लागि चेतन कार्कीले लेखेको ‘तीजको रहर आयो बरिलै’ बोलको गीत अहिले पनि चर्चामा छ । त्यही गीतका रचनाकार कार्कीले संकलन गर्नुभएको तीज गीत ‘वर्ष दिनको तीजमा बाबा लिन आएका’ चलचित्र लुट–२ को ‘ठमेल बजार’ गीतकी गायिका मिना निरौलाले गाएको पहिलो तिज गीत हो । 
गीतमा संगीत संयोजन संगीतकार शिलाबहादुर मोक्तानको रहेको छ । शुक्रबार ललितपुरमा एक कार्यक्रमका बिच गीतको म्युजिक भिडियो युट्युबमार्फत सार्वजनिक गरिएको हो । समन अधिकारीले निर्देशन गरेको भिडियोमा अभिनेत्री मिथिला शर्मा र दिया मास्केले अभिनय गरेका छन् । 

गीतका संकलक कार्कीले यो तीजको झोरा रहेको बताउनुभयो । झोराको अर्थ गीतको थुँगा हुने उहाँले बताउनुभयो । गायिका निरौलाले लामो समयदेखि तीजको गीत गाउने आफ्नो रहर मौलिक गीत गाएर पूरा गर्न पाएकोमा खुशी लागेको बताउनुभयो ।
