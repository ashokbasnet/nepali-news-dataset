कसको पारिश्रमिक कति ? नम्रता र अनमोल महंगा

काठमाडौं, माघ १० – पछिल्लो समयमा नेपाली सिने कलाकारहरुले आफूले चाहेजति र मागेजति पैसा पाउन थालेका छन् । कतिलाई त अभिनय र अनुहार मन परेको भन्दै निर्माताहरुले आफूले नै उनीहरुले मागे भन्दा धेरै पारिश्रमिक दिएर सिनेमामा अनुबन्धित गर्ने चलन पनि आएको छ । अहिले मागेजति पैसा पाएर सिनेमामा काम गर्ने कलाकारहरुले एकताका निर्माताले जति दियो त्यसमै खुसी भएर काम गर्ने दिन पनि थिए । अहिले चलेका अधिकांश कलाकारहरुले पहिलो सिनेमामा पारिश्रमिकमा ध्यान दिएका छैनन् । उनीहरुले त्यसबखत मात्र काम र करिअरमा ध्यान दिएका छन् । तर केहीले भने पहिलोे सिनेमामै लाखौँ पारिश्रमिक पाएका छन् । जसमा अनमोल केसी, साम्राज्ञी राज्य लक्ष्मी शाह, सृष्टी श्रेष्ठ लगायतको नाम आउँछ । 
अनमोल केसी
अहिले सिने उद्योगमा सबैभन्दा धेरै स्टारडम भएका अभिनेतामा अनमोल केसी गनिन्छन् । उनी हत्तपत्त कुनै पनि सार्वजनिक कार्यक्रममा देखा पर्दैनन् र सिनेमामा पनि सिमितै देखिन्छन् । हाल सिनेमा ‘कृ’ मा व्यस्त अनमोलको पहिलो सिनेमा थियो ‘होस्टेल’ । उनले होस्टेलमा काम गरेबापत १ लाख ७५ हजार रुपैयाँ पारिश्रमिक पाएका थिए । उनको त्यो पारिश्रमिक बढेर अहिले २० लाख रुपैयाँ पुगेको छ । अनमोलले सिनेमा ‘कृ’ बाट आफ्नो पारिश्रमिक २० लाख रुपैयाँ पुर्याएका छन् । 
निखिल उप्रेती
सिनेमा ‘पिंजडा’बाट नेपाली सिने उद्योगमा ब्रेक लिएका अभिनेता निखिल उप्रेतीले पहिलो सिनेमामै मोटो रकम लिएको बताइन्छ । उनले पहिलो सिनेमा ‘पिंजडा’मै डेढ लाख रुपैयाँ पाएका थिए रे । त्यसपछि पनि उनले लगातार मोटो रकममै दर्जनौँ सिनेमामा काम गरे । उनले काम गरेका प्राय सिनेमाहरु सफल पनि भए । हाल निखिल एक सिनेमामा काम गरेबापत १२ लाख रुपैयाँ पारिश्रमिक लिँदै आएका छन् । केही समय अघि उनले एक सिनेमामा काम गरेबापत २५ लाख रुपैयाँ माग राखेका खबरहरु पनि आएका थिए । तर उनलाई त्यो रकम दिन कोही पनि निर्माताहरु तयार भएनन् । 
दयाहाङ राई 
अहिले एउटा सिनेमामा काम गरेर ६ लाख रुपैयाँभन्दा धेरै पारिश्रमिक लिने दयाहाङ राईको पहिलो सिनेमाको कमाई थियो १० हजार रुपैयाँ । उनले सिनेमा ‘अनागरिक’मा काम गरेबापत १० हजार रुपैयाँ पारिश्रमिक पाएका थिए । ‘अनागरिक’उनको पहिलो सिनेमा थियो र सिने क्षेत्रमा आएपछि पहिलो कमाई पनि यहि थियो, १० हजार । पहिलो सिनेमाको कमाई उनले साथी भाइहरुलाई चियाकफी खुवाएर सकेका थिए । 
आर्यन सिग्देल
आर्यन सिग्देलको पहिलो सिनेमा थियो ‘किस्मत’ । उनले पहिलो सिनेमाबाटै दर्शकको माया पाएका थिए तर पारिश्रमिक भने खासै राम्रो थिएन । अहिले एउटा सिनेमामा काम गरेबापत ८ लाख रुपैयाँ पारिश्रमिक लिने आर्यनले पहिलो सिनेमामा बिना पारिश्रमिक काम गरेको बताइन्छ । केही चर्चित अनलाइन र अखबारहरुमा भने उनले पहिलो सिनेमाबाट २० हजार रुपैयाँ पारिश्रमिक पाएको उल्लेख छ । तर छविराज ओझाले निर्माण गर्ने हरेक सिनेमाबाट पहिलो पटक ब्रेक लिएका कलाकार कसैलाई पनि आफूले पैसा नदिने गरेको छवि स्वयम् बताउँछन् । 
सौगात मल्ल
सबै दर्शकको रोजाई र निर्माताहरुको खोजाईमा पर्ने अभिनेता हुन् सौगात मल्ल । काम भनेपछि एकचित्त भएर गर्ने उनी मिडिया र सामाजिक सञ्जालमा खासै आउन रुचाउँदैनन् । तर पनि उनको स्टार क्रेजमा कमी आएको छैन । सौगातले पहिलो सिनेमा ‘दासढुङगा’मा काम गरेबापत ३० हजार रुपैयाँ पारिश्रमिक पाएका थिए । अहिले भने सौगातको पारिश्रमिक बढेर ६ लाख रुपैयाँभन्दा धेरै भएको छ । पछिल्लो समयमा सौगातले काम गरेको सिनेमा ‘शब्द’ रिलिज भयो तर खासै सफल हुन भने सकेन । 
नम्रता श्रेष्ठ
सिमित सिनेमामा काम गर्ने र सार्वजनिक कार्यक्रमहरुमा पनि सिमित देखिने अभिनेत्री हुन् नम्रता श्रेष्ठ । उनी नायिकाहरुमा महंगी अभिनेत्री पनि हुन् । पहिलो सिनेमा ’सानो संसार‘मै एक लाख पारिश्रमिक लिएकी उनी अहिले ७ लाख सम्म पारिश्रमिक लिने भएकी छिन् । यहि कारण पनि उलाई हत्तपत्त कसैले सिनेमामा अनुबन्धित गर्न सक्दैन । उनी अहिले सिनेमा ‘पर्व’मा व्यस्त छिन् ।
रेखा थापा
रेखा थापा करिअरको सुरुवातदेखि अहिलेसम्म पनि अस्ताएकी छैनन् । सिने करिअरको दशकौँ बित्दासम्म उनको स्टारडम उस्तै छ । उनलाई दर्शकले दिने मायामा कमी आएको छैन ।  सिनेमाबाट उनको यति छिट्टै अस्ताउने छाँटकाँट पनि देखिँदैन । रेखाले पहिलो सिनेमा ‘हिरो’मा काम गरेबापत २१ हजार रुपैयाँ पारिश्रमिक पाएकी थिइन् जुन सिनेमा छविराज ओझाको थियो । करिअरको सुरुवातमा हजारमा सिमित रेखा अहिले भने ५ लाख रुपैयाँसम्म पारिश्रमिक लिने भएकी छिन् । रेखाले हिरो रिटन्र्सका लागि पाँच लाख पारिश्रमिक लिएकी हुन् ।
प्रियंका कार्की
अहिले व्यवसायिक रुपमा सफल र सबैको रोजाईमा रहेकी अभिनेत्री प्रियंका कार्कीको पहिलो सिनेमा थियो ‘मेरो बेस्ट फ्रेण्ड’ ।  उनले पहिलो सिनेमा ‘मेरो बेस्ट फ्रेण्ड’मा १ लाख २० हजार रुपैयाँ पारिश्रमिक पाएकी थिइन् । तर अहिले उनको पारिश्रमिक बढेर ४ लाख रुपैयाँसम्म पुगेको छ । उनले सिनेमा ह्याप्पी डेजमा ४ लाख रुपैयाँ पारिश्रमिक बुझेको जानकारी छ ।
केकी अधिकारी 
पहिलो सिनेमा ‘स्वर’मा काम गरेबापत अभिनेत्री केकी अधिकारीले ७० हजार रुपैयाँ पारिश्रमिक पाएकी थिइन् । पहिलो सिनेमामा ७० हजार त धेरै भएन र ! भन्ने हाम्रो ठट्यौली प्रश्नमा उनले धेरै त हैन तर राम्रो हो भन्दै जवाफ फर्काएकी थिइन् । केकी  अहिले एउटा सिनेमामा काम गरेबापत ३ देखि ४ लाख रुपैयाँसम्म पारिश्रमिक लिन्छिन् । तर पछिल्लो समयमा सिनेमा ‘लभ साशा’ फ्लप भएसँगै उनको करिअर पनि धरापमा परेको छ । 
निता ढुङ्गाना
अभिनेता आमेश भण्डारीसँग ब्रेकअप भएपछि व्यस्त भएकी नायिका हुन् निता ढुङ्गाना । निता ढुङ्गाना अहिले एउटा सिनेमामा काम गरेबापत ३ लाख रुपैयाँ पारिश्रमिक लिन्छिन् । तर करिअरको सुरुवातमा उनको पारिश्रमिक हजारमै सिमित थियो । निताले पहिलो सिनेमा ‘किसान’मा काम गरेर ५० हजार रुपैयाँ पारिश्रमिक पाएकी थिइन् । बाल कलाकारको रुपमा सिनेमा ‘मितिनि’मा काम गरिसकेकी उनको लिड कलाकारको रुपमा यो पहिलो सिनेमा थियो । केही समयअघि पहिलो सिनेमाको पारिश्रमिकका बारेमा हामीसँग कुराकानी गर्दै उनले सुरुमा ५० हजार रुपैयाँ पाउनु भनेको भाग्यमानी भएको बताएकी थिइन् । निताले  यो पैसामध्ये आधाले कोेठा सजाइन् भने आधा आमालाई दिएकी थिइन् । 
- उज्यालो र forseenetwork.com को सहकार्य
