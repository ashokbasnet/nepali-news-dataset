​थुलुङको ‘माया छ रुमालैमा’ सार्वजनिक (भिडियोसहित)

खोटाङ, माघ १– खोटाङका युवा गायक तथा संगीतकार पदम थुलुङको लोक जुहारी ‘माया छ रुमालैमा’ सार्वजनिक भएको छ ।
लोपोन्मुख बनेको लोक भाकामा आधारित लोक जुहारी ‘माया छ रुमालैमा’ माघे संक्रान्तिको अवसर पारेर सोमबार युट्यूबमार्फत सार्वजनिक गरिएको हो । हाइलाईट्स म्यूजिकमार्फत सार्वजनिक गरिएको लोक जुहारीको भ्यूअर केही घण्टामै उत्साहजनक देखिएको गायक तथा संगीतकार थुलुङले बताउनुभयो । 
विशेष गरी बुढापाकाले मात्र गाउने र बुझ्ने भाकामा आधारित ६ मिनेट लामो लोकजुहारीमा स्वयं गायक थुलुङ र गायिका सरला राईको स्वर सजिएको छ । पुर्वका किरात समुदायमा गाइने लोपोन्मुख भाकालाई समेटेर तयार पारिएको लोकजुहारीमा सितोरियो करातेकी रेफ्री समेत रहेकी मोडल शेसुका राई, पवन राई, निर्मला पुलामी, वशन्त राई, दिनेश राई, रेनुका राई लगायतको रोमान्स देख्न सकिन्छ ।  

गणेशकुमार राईको शव्द र अनिल थुलुङको नृत्य निर्देशन रहेको लोकजुहारीको भिडियोको निर्देशन युवराज राईले गरेका हुन् । लोपोन्मुख बनेको लोक भाकामा आधारित लोक जुहारीको छायांकन असोज तेश्रो साता खोटाङकै लामीडाँडा गाउँपालिकाको चिउरीबासमा गरिएको थियो । वशन्त राई र दिनेश राईले निर्माण गरेको गीतको भिडियोमा विहेकाक्रममा हुने विभिन्न रितलाई सांगीतिकरुपमा चित्रण गरिएको छ । बुढापाको अन्त्यासँगै लोपोन्मुख बनिसकेको सो लोकभाका विशेषगरी गाउँघरमा एकादसी लगायतका मेला हाटबजार तथा विहेबारी, छेवर लगायतका शुभकार्यमा पाहुनासँग छुट्टिने बेलामा गाउने गरिन्छ । 
गाउँघरमा कुनै–कुनै ठाउँमा मात्र गाइने भएकाले भाकालाई सुहाउँदो दृश्या गाउँमै कैंद गरिएको गायक तथा संगीतकार थुलुङले बताउनुभयो । ‘अहिलेका युवा पुस्ता जानकार छैनन्, यो लोपोन्मुख बनिसकेको छ,’ ईलाहावादबाट संगीतमा बिम्यूज थुलुङले भन्नुभयो, ‘यो भाका बुढापाकाले मात्र गाउने गरेको छ, गाउँघरमा सदियौंदेखि बसोबास गर्ने बाजेबराजुले गाएको गीत संरक्षणका लागि पनि भिडियो बनाएका हौँ ।’ 
२०६८ सालदेखि व्यवसायीक संगीतमा लागेका थुलुङका दर्जनौं गीत बजारमा आइसकेका छन् ।
