छक्का पञ्जा २ का दुईवटा गीत विवादमा आएपछि तेस्रो गीत आफै ?

काठमाडौं, भदौ २२ – सिनेमा ‘छक्का पञ्जा २’ को ट्रेलर यतिबेला चर्चामा छ । रिलिज भएको एक दिन नबित्दै ट्रेलर युट्युब ट्रेण्डिङको एक नम्बरमा आएको छ भने झण्डै पाँच लाख पटक हेरिएको छ ।  सिनेमाको ट्रेलरलाई सबैले राम्रो प्रतिकृया दिएका छन् । तर यस अघि रिलिज भएका सिनेमाका गीतहरु भने विवादमा आएका थिए । 
सिनेमामा समावेश ‘नाईलनको साडीमा’ र ‘झ्याम्म झ्याम्म’ दुवै गीतलाई चोरीको आरोप लागेको थियो । यहिबीच सिनेमाको तेस्रो गीत भने निर्देशक दीपाश्री निरौला, कलाकारहरु केदार घिमिरे र जितु नेपाल आफैले गाएका छन् । 
खासमा तेस्रो भनिएको गीत सिनेमाको प्रमोशनल गीत हो । यसलाई सिनेमाको प्रचारप्रसारमा लागि मात्रै बजाइनेछ । टंक बुढाथोकीको संगीत र लोकराज अधिकारीको शब्द रहेको ‘सररर हुई’ बोलको गीतमा ‘छक्का पञ्जा २’ दशैँमा प्रदर्शन हुने कुरालाई प्राथमिकता दिइएको छ ।
दीपाश्री निरौलाको निर्देशन रहेको सिनेमा ‘छक्का पञ्जा २’ दसैँको अवसर पारेर फूलपातीको दिनदेखि प्रदर्शनमा आउँदैछ । यस सिनेमामा दीपक राज गिरी, प्रियंका कार्की, केदार घिमिरे, जितु नेपाल, वर्षा राउत, स्वस्तीमा खड्कालगायतको मुख्य भूमिका छ । ‘सररर हुई’को मेकिङ भिडियो हेर्न तल क्लिक गर्नुहोस् । 

उज्यालो र www.gufgaff.com को सहकार्य
