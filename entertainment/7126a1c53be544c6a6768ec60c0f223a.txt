चलचित्र मार्फत तामाङ पहिचानको खोजी

आश गुरुङ/उज्यालो
लमजुङ, चैत १२ – बिभिन्न जातजाति र क्षेत्रका मानिसहरुले पहिचानको विषय उठाइरहेका बेला लमजुङका तामाङ समुदायले चलचित्र मार्फत पहिचानको खोजी गरेका छन् ।
उनीहरुले ‘पहिचान’ अर्थात ‘ङोसेब’ नामको चलचित्र निर्माण गरेर तामाङ अस्तित्वको खोजी गरेका छन् । अहिले यो चलचित्रको छायांकन, सम्पादन, डबिङ लगायतको काम सकिएर मिक्सिङको काम भइरहेको निर्माण पक्षले जानकारी दिएको छ ।
तामाङ समुदायको भाषा, कला र संस्कृतिमा आधारित चलचित्र ‘ङोसोब’ लमजुङकासाँधु, भुष्मे, खाँचे, सदरमुकाम वेसीशहर र खासुरबेसीका तामाङ वस्तीहरुमा छायांकन गरिएको छ । यसको  छायाङ्कन ८० प्रतिशत लमजुङमा र बाँकी २० प्रतिशत काठमाडौमा गरिएको निर्देशक धोर्जे तामाङले बताए । ‘चलचित्रमा तामाङ समुदायको पहिचानलाई छुट्टै ढंगले उतारिएको छ’ निर्देशक तामाङले भने ‘पहिले लाहुर हुन तामाङहरु अन्य जनजातिको थर लेखेर भर्ती हुनुपर्ने बाध्यतालाई चलचित्रमा उजागर गरिएको छ ।’
चलचित्र मार्फत तामाङ समुदायको अस्तित्वको खोजी गरिएको उनले बताए । लमजुङको तामाङ समुदायमा परेको जातीय विभेदको असर र तामाङ अस्तित्व र पहिचान चलचित्रमा देखाउन खोजिएको कलाकार एवं नेपाल तामाङ साँस्कृतिक घेदुङका जिल्ला अध्यक्ष प्रीतिमान तामाङले वताए । तामाङ युवायुवतीको प्रेमकथामा आधारित चलचित्रमा त्यसै प्रेम मार्फत पहिचान खोजिएको छ ।
कोको म्हेन्दो तामाङ फिल्म प्रोडक्सन प्रालिले बनाएको चलचित्रका निर्माता राजु तामाङ हुन् भने यसको ब्यवस्थापनको जिम्मा नेपाल तामाङ घेदुङ लमजुङले लिएको छ । तामाङ चलचित्र ङोसेबामा २ जना मुख्य नायिका सहित लमजुङका कलाकारहरुको अभिनय छ । नायिकाहरु लमजुङ भूलभूलेकी अञ्जना तामाङ र बाँझखेतकी एलिना तामाङ रहेका छन् भने नायकसूर्य तामाङ रहेका छन् । यस्तै खुसीराम तामाङ, प्रीतिमान तामाङ लगायतका कलाकारले पनि यसमा अभिनय गरेका छन् ।
१० लाख रुपैयाँको लागतमा निर्माण भएको चलचित्र बैशाख तेश्रो हप्ता लमजुङ, काठमाडौ र इलाममा एकैसाथ प्रदर्शन गरिने चलचित्र युनिटले जनाएको छ । २०५२ सालमा जयनन्द लामाले पहिलोपटक ‘सेमरी छोरङान’ अर्थात ‘मनको चेतना’ नामक चलचित्र निर्माण गरेपछि तामाङ समुदायमा चलचित्र निर्माणको थालनी भएको हो । हाल करिब ७० वटा तामाङ चलचित्र निर्माण भइसकेको छ ।
