आर्यन सिग्देलको नौलो अवतार

काठमाडौं, पुस २– उनलाई देखेर सबै दंग भए । नाम नभन्दासम्म त उनलाई चिन्न पनि गार्हो भो । हातमा प्लेकार्ड बोकेर, टुम्लेट र झोला भिरेर बुढो मान्छेको अवतारमा सबैका सामु देखा परे । उनी थिए, आर्यन सिग्देल । उनको यो अवतार निकै नौलो र रोचक लाग्यो ।
प्रसँग हो, चलचित्र होमवर्क निर्माण घोषणा कार्यक्रमको । आर्यनको यो गेटअप चलचित्र होमवर्कको लागि बनाईएको हो । गोपीकृष्ण मुभिजले मंगलबार एनएफडिसी स्टुडियो बालाजुमा एक कार्यक्रमको आयोजना गरी चलचित्र निर्माणको घोषणा गरेको हो । 
निकै नौलो तरिकाले गरिएको चलचित्र निर्माण घोषणामा चलचित्रका कलाकारहरु आफ्नो भूमिका लेखिएको प्लेकार्ड बोकेर स्टेजमा पुगेका थिए । निरक पौडेलको निर्देशनमा बन्न लागेको होमवर्कमा आर्यनको साथमा नम्रता श्रेष्ठ र विजय लामा मुख्य भूमिकामा हुनेछन् । यसअघि निरकले कुसुमे रुमाल २ निर्देशन गरेका थिए ।
चलचित्र होमवर्कलाई पुरुषोत्तम प्रधानले खिच्नेछन भने संगीत ताराप्रकाश लिम्बुको हुनेछ । चन्द्र पन्तको द्वन्द्व रहने यस चलचित्रमा कविराज गहतराजको कोरियोग्राफी रहने बताईएको छ । कृष्णहरी बरालको गीत, शिवम अधिकारीको पटकथा तथा निमा लामाको मेकअप रहनेछ चलचित्र होमवर्कमा ।
त्यस्तै गोपीकृष्ण भुमिजले सन २०१५ भित्र आफ्नै र संयुक्त लगानीमा गरेर जम्मा सातवटा चलचित्र निर्माण गर्ने औपचारिक जानकारी पनि कार्यक्रममा गराईयो । जसमध्ये करिश्मा मानन्धरले गोपीकृष्ण मुभिजसँग मिलेर एउटा सिनेमा पनि बनाउन लागेकी छिन्, जसलाई सम्झना उप्रेती रौनियारले निर्देशन गर्नेछिन ।
त्यस्तै अन्यमा, रेशराज आचार्य निर्देशक रहने चलचित्रलाई भैरव सापकोटाले निर्माण गर्दैछन भने गणेशदेव पाण्डेले सुनिता नामको फिल्ममा गोपीकृष्णसँग सहकार्य गर्नेछन् । भने, भर्खरै सोल सिस्टर्सबाट निर्मात्री बनेकी नम्रता श्रेष्ठले पनि गोपीकृष्णसँगको सहकार्यमा चलचित्र बनाउनेछिन् । त्यस्तै नीर शाहको चलचित्र सेतो बाघसँगै  गोपीकृष्णले फिल्म वितरणमा समेत कदम बढाएको छ ।
चलचित्र सेतो बाघ चैत्र २७ गतेबाट प्रर्दशनमा आउदैछ । रात्रीभोज सहितको कार्यक्रममा सुचना तथा सञ्चारमन्त्री मिनेन्द्र रिजाल, चलचित्र क्षेत्रका बिशिष्ट ब्यक्तित्वहरुदेखि नयाँ कलाकारहरुसम्मको उपस्थिति रहेको थियो ।

–अर्जुनकुमार संग्रौला/ उज्यालाे
