छविसँग बिहेको हल्ला फिलिम चलाउने स्क्याण्डल मात्र : शिल्पा पोखरेल

काठमाडौं, चैत २० – नायिका शिल्पा पोखरेलले चलचित्र लज्जाको प्रदर्शनताका निर्माता छवि ओझाले आफूलाई विवाहको प्रस्ताव राखेको कुरा केबल चलचित्र चलाउनको लागि गरिएको फण्डा मात्र भएको बताएकी छन् । ‘यहाँ हरेक चलचित्र चलाउन केही न केही फण्डा अपनाउने गरिन्छ’ नायिका पोखरेलले भनिन् ‘दर्शक पनि आजकल सकारात्मक भन्दा नकारात्मक हल्लामा बढी चासो दिनुहुन्छ र यसले कहिलेकाहीँ चलचित्रको प्रदर्शनमा फाइदा पुर्याउने गर्दछ । छवि जी र मेरो विवाहको हल्ला पनि त्यसैको एउटा नमुना मात्र हो ।’  पोखरेलले भनिन् ‘उहाँ मेरो अभिभावक समान हुनुहुन्छ, बुबाको उमेरको हुनुहुन्छ, आदरणीय हुनुहुन्छ, उहाँसँग मेरो विवाह त हुनै सक्दैन  नि ।’ 
हवल्दार सुन्तलीको बारेमा नायिका पोखरेलले भनिन् ‘यो एउटा सत्य घटनामा आधार रहेर बनाइएको चलचित्र हो,  त्यसैले यसलाई फण्डाको जरुरी छैन ।’ आफ्नै सहकर्मीबाट बलात्कृत भएकी सुन्तली धामीको घटनालाई आधार बनाएर निर्माण गरिएको चलचित्र हवल्दार सुन्तलीको शीर्ष भूमिका शिल्पाले निभाएकी छन् । तर नायिका पोखरेलले भने सुन्तली धामीलाई भेटेकी छैनन् । छायाँकनको समय अभावका कारण भेट्न नपाएपनि निर्देशक ऋषि लामिछानेको निर्देशनका आधारमै आफूले चरित्रलाई न्याय गरेको कुरा उनी ढुक्क साथ बताउँछिन् ।    
छविराज प्रोडक्सनमा बनेको चलचित्र हवल्दार सुन्तली चैत २७ गतेदेखि देशभर  प्रदर्शन हुँदैछ । जसमा शिल्पाको साथमा किशोर खतिवडा, सवीन श्रेष्ठ, नागेन्द्र रिजाल लगायतका कलाकारको अभिनय रहेको छ ।
– एरेडियो अडियो डटकम र उज्यालो अनलाईन डटकमको सहकार्यमा
