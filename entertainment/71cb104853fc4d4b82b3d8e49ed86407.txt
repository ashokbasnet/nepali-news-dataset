‘परदेश थिए सन्तान, गाउँले घाट गए’

काठमाडौ, भदौ २ – पढेर जागिर नपाउने धेरैजना कमाउनको लागि विदेश गएका छन् । कोही जाने तयारीमा छन् ।
धेरै पढ्न नसकेकालाई पनि कमाउने ठाउँ विदेश नै हो जस्तो लाग्छ । त्यति मात्र होइन, आयश्रोत राम्रो भएका र धेरै पढ्न खोज्नेका लागि पनि विदेश मन पर्ने ठाउँ हो ।
सबैथरी युवाहरुले विदेश नै ताक्ने भएकाले गाउँठाउँमा महिला र बुढाबुढी मात्र धेरै हुन्छन् । कतिपय घरमा बिरामी स्याहार्ने मान्छे समेत हुँदैनन् ।  युवाहरुको विदेश मोहले पारेको यस्तै समस्यालाई उजागर गर्नेगरी शिक्षाविद एवं गीतकार खगराज बरालले नयाँ गीत कोर्नुभएको छ ।
साहित्यिक नाम ‘श्रमिक बराल’ लेख्ने उहाँको गीत यस्तो छ :
‘वीरेदाइले मुखियाको मुखमा पानी हाले
क्षणभरमा मुखियाले धरतीलाई छाडे
दाजुभाइ छरछिमेकी सबै जम्मा भए
परदेश थिए सन्तान गाउँले घाट गए’
परीक्षा नियन्त्रण कार्यालय, पाठ्यक्रम विकास केन्द्र लगायतका निकायमा लामो समय काम गरिसक्नुभएका बरालले धेरै शैक्षिक बेरोजगार देख्नुभएको छ । राम्रो पढेर पनि विदेश जान खोज्नेहरुको मोह भेट्नुभएको छ । पढ्ने र नपढ्ने सबैथरी विदेश जाँदा घरपरिवार र समाजमा पारेको असरबारे अनुभव गर्नुभएको छ ।
त्यसैले उहाँको गीतमा यही भाव झल्किन्छ:
आफै किरिया गर्छु भन्थे तिनै मुखियाले
छिमेकीले दागबत्ती उनलाई दिन थाले
छरछिमेक सबै थिए तर सन्तान देखिएन
मुखियाको इच्छाले नै खबर गरिएन
ठूलेसँग बिहे गरी छोरी सहर झरिन्
सन्तान लिई बुहारी विदेशीतिर सरिन्
“माया मारी सन्तान विदेश गएँ भन्थे
थला परी बिस्तारामा आँसु झारी रहन्थे
‘मैले केही वर्ष भयो बुढ्यौली जीवनका बारेमा अध्ययन गर्ने गरेको । म पाठ्यक्रम विकास केन्द्रमा कार्यकारी निर्देशक हुँदा कक्षा ९ र १० मा बुढ्यौली शिक्षा नामको ऐच्छिक विषय पनि राखेको थिए, परिषद्ले स्वीकृति दिएको थियो । हाल यसको पाठ्यक्रम बनेको छ ।
हाम्रा सचेत अभिभावक पनि छोरा छोरी विदेश पठाएकामा मख्ख पर्ने र यसको बखान गरेको सुन्दा मलाई उनीहरुको भविष्यप्रति चासो बढ्यो । एकपटक आफन्तकामा भेट हुँदा आफ्ना छोरा छोरी त विदेश गइसके, तपाईंको कुन देशमा छन् भनेको सुन्दा मलाई अभिभावकको विदेशप्रतिको मोहले चिन्तित बनायो’ बरालले उज्यालो अनलाइनसितको जिज्ञासामा भन्नुभयो ।
उच्च माध्यमिक तहमा अध्ययन गर्ने विद्यार्थीहरुलाई भविष्यको योजना सोध्दा सबैको जवाफ विदेश भन्ने आयो । ‘यसले हाम्रो शिक्षाप्रति चिन्तित तुल्यायो । स्वदेश, राष्ट्र प्रेम, राष्ट्रियता, आफ्नो जन्मभूमि जस्ता कुरा त सिकाउन नै सकिएनछ’ बराल भन्नुहुन्छ, ‘विदेश घुम्दा यहाँबाट पढ्न भनेर गएकाहरु निम्नस्तरको काम गरेका र अध्ययन त निहु मात्र भएको पनि भेटियो । कतिपयले त बाबुआमाप्रति गुनासो पो व्यक्त गरे । गाउँघरमा युवा रित्तिएका र बुढाबुढी मात्र भएका, कुनै कामका लागि गाउँले गुहार्नु पर्ने अवस्था पनि देखेँ । यही प्रसब्गमा यो गीत लेखेको हुँ ।’
“विसन्चो भयो भने अस्पतालमा जानू
मन लाग्ने कुरा भए किनिकन खानू
एक्लै बस्न दुःख भए आश्रम जानु” भन्थ्यो
“हिसाब किताब जोडी राख्नु तिरिदिन्छु” भन्थ्यो
‘यसको सन्देश गाउँका ठूलाठालुका सन्तानले देश छाडेपछि गाउँको हेपिएका बीरेदाइ नै मुखमा पानी हाल्ने मानिस बने, छोराछोरीबाट पीडित भएका मुखियाबाले खबर नगर्नु भने, आफ्नो किरिया आफैं गरे, छोराछोरीले पैसा पडाइदिन्छु भन्छन्, पैसाले त अस्पताल लैजादैन, माया ममता स्नेह दिदैन । छोराछोरीले त वृद्ध आश्रम जानु पो भन्दा रहेछन्’ बराल थप्नुहुन्छ ।
उहाँले पहिला पनि ‘नपढेकाले हलो छोडे, पढेकाले थलो छोडे’ भन्न गीत लेख्नुभएको थियो । यो गीत मौन आकाशमा प्रकाशित छ । गीतको पुस्तकको विमोचन हुन बाँकी छ ।
वीरेदाइले मुखियाको मुखमा पानी हाले
क्षणभरमा मुखियाले धरतीलाई छाडे
दाजुभाइ छरछिमेकी सबै जम्मा भए
परदेश थिए सन्तान गाउँले घाट गए
प्रस्तुति: मिलन तिमिल्सिना
