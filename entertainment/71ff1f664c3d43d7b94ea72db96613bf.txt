अन्तर्वार्ता : रेखा थापाका लागि गीत गाएको देखेर सबैजना चकित

रेखा थापाको सिनेमा हिम्मतवालीमा, टंक बुढाथोकीले गाएको काली तिम्रो नजरले बोलको गीत सुपरहिट रह्यो । रेखाको यो सिनेमा रिलिज हुनु पहिले नै उनको यो गीत चर्चित बनिसकेको थियो ।
आफूलाई भर्सटायल गायक भन्न रुचाउने बुढाथोकी गायनमा जमेका छन् । चलचित्र हवाल्दार सुन्तलीमा उनैले गाएको तिमी नाइन्टिन इयरकी ब्युटी, तिम्ले छोए पछि बढ्यो बढ्यो, बिट धड्कनको, घन्टी बज्यो-बन्टी बज्यो-घण्टी बज्यो जस्ता गीत हिट रहे ।
उनले हिम्मतवाली, हवल्दार सुन्तली, एउटा साथीलगायत दर्जनौँ सिनेमाका गीतमा स्वर दिइसकेका छन् । टंक बुढाथोकीको बाल्यवस्था र किशोरावस्था उनकै शब्दमा :
गीत संगीतको कार्यक्रममा कम भाग लिन्थेँ
सानोमा म जेहेन्दार विद्यार्थीमा पर्थेँ । गीत संगीतमा यसरी लाग्छु भन्ने सोच नै थिएन । गीत संगीतको राम्रो श्रोता चाहिँ हो म । तर यसरी गीत नै गाउँछु,  गायक बन्छु भन्ने सोच ममा थिएन ।  फुर्सदको समयमा रेडियो सुन्ने । टेलिभिजन हेर्ने ममा थियो ।
कक्षा १ देखि नै पहिलो भएका कारणले होला डाक्टर, ईन्जिनियर नै बन्नु पर्छ भन्ने दवाव थियो । तर त्यो नै सार्थक भएन ।  राम्रो श्रोता । राम्रो दर्शक भएको कारणले पनि होला, आज मैंले गरेका हरेक काम व्यावसायिक बन्दै जानु,  किन भने मेरो पहिलो एल्बम नै हिट भएको थियो । राष्ट्रिय अवार्डमा मनोनयनमा पनि परेको थियो । राम्रो गर्नुपर्छ । यसरी काम गर्दा राम्रो हुन्छ भन्ने सोचाई ममा थियो । खेलकुद मेरो खासै रुचीको विषय होइन, तर म हाजिरी जवाफ प्रतियोगिता, वाद–विवाद प्रतियोगितामा सधैं सहभागी हुन्थेँ ।
टंकको टीम भएपछि अरुलाई गाह्रो नै हुन्थ्यो । हाजिरी जवाफमा पनि मेरो टिमले जित्थ्यो । गीत संगीतको कार्यक्रमहरुमा एकदमै कम भाग लिन्थेँ म । मेरो ध्यान पढ्ने मात्रै हुन्थ्यो । 
मीठो खान चाडबाड नै कुर्नुपर्थ्यो 
चुलबुले स्वभावको पनि थिइँन म । शान्त स्वभावको थिएँ । घर भित्रै रमाउने खालको बच्चा थिएँ म । सामान्य परिवारमा जन्मेको कारणले हप्तामा घुमाउन लाने, यो खाने, त्यो खाने हुँदैन थियो । आमा बुबा नै सरकारी जागिरे हुनुहुन्छ ।
उहाँहरुको पनि शनिबार छुट्टी हुने र त्यो दिन हामी घरमा नै बस्थ्यौँ । आमाले पनि भ्याउनुहुन्न थियो अरु दिन । बेलुका ५ बजे पछि आउनुहुन्थ्यो । अनि विहान ९ बजे कार्यालय जानुहुन्थ्यो । 
अरु दिन सामान्य खाना खान्थ्यौँ । शनिबारको दिन आमाको छुट्टी हुने हुनाले मीठा मीठा खानेकुरा खाने गरिन्थ्यो । त्यसैले मलाई मीठा मीठा खानेकुराहरु खानको लागि चार्डपर्व र छुट्टी नै कुर्न पर्थ्यो  । 
हजुरबाले खाना बनाउन सिकाउनुभयो 
म मिठो खाना पनि बनाउँछु । मलाई हजुरबुबाले खाना पकाउन सिकाउनु भएको हो । किन भने आमा कहिले अफिसबाट ढिला आउनुहुन्थ्यो । अनि हजुरबुवा ७१ वर्षको हुनुहुन्थ्यो ।
म हजुर बुवालाई समयमा नै खाना बनाएर खुवाउँथेँ । एकदमै माया गर्नुहुन्थ्यो र म पनि हजुर बुबाको धेरै हेरविचार गर्थेँ । हजुरबुबाले खाना बनाउन सिकाएको दिन म धेरै खुसी भएको थिएँ,  खाना बनाउन आयो भनेर । पछि त्यही खाना बनाउने कुरालाई मलाई हरेक कुरामा बञ्चित गरायो । गाउँघर तिर फुटबलखेल  भईरहन्थ्यो दाइ र भाइ जान्थे । म जान पाउँदैन थिएँ । अझ खाना पकाउन सिकेको भोलीपल्टदेखि मेरो जिम्मेवारी जस्तै भयो खाना पकाउने ।  
सधैं खाना बनाउनु पर्दा मलाई कहिले काहिँ दुख पनि लाग्थ्यो । तर जतिबेला काठमाडौं आएर पढ्न थालेँ । मैंले खाना बनाउन सिकेको कुरा त राम्रो रहेछ भन्ने लाग्यो । खाना बनाउने सक्ने भएकोमा गौरव पनि लाग्यो । म आफैँ आफ्नो लागि, जस्तो खान मन लाग्यो त्यस्तो बनाउन सक्थेँ । आमा बुवा पनि ढुक्क हुनुभयो । 
अरुको अन्तर्वार्ता पढेर नै गायक बनेँ
एसएलसी पछि संगीतमा रुची बढेको हो । गिटार बजाउने रुची थियो ममा । संगीतबारे अलि बढी सोच्न थालेँ । यसैलाई पेशा बनाउँछु भन्ने तिर लाग्न थालेँ । मेहनत गर्न थालेँ, औपचारिक रुपमा गुरु कहाँ त गइँन म ।  तर  सामान्य कुराहरु रेडियो, टेलिभिजन हेरेर सुनेर पनि थाहा पाउन सकिन्छ भनेर म त्यतै लागें ।
पत्रपत्रिकामा अरुको अन्तर्वार्ता एकदमै ध्यान दिएर पढ्न थालेँ । आफूलाई मन परेको मान्छेलाई अनुकरण पनि गर्न थालेँ । उहाँहरुको शैली पछ्याउन थालेँ । सबै प्रकारका गीत गाउनु पर्छ, गायक भएपछि सबै खालको श्रोताको मन जित्नु पर्छ भन्ने सोच ममा बसेको थियो ।  त्यही भएर पनि हो, सबै खालको गीत सुन्थेँ म । मेरो सबै खालको गीतहरु अहिले तपाईले सुन्न पाउनुहुन्छ । 
कार्यक्रममा गायक त फुच्चे पो रैछ भन्छन् 
संगीतमा लागेको २ वर्ष पनि नपुग्दै रेखा थापा, छबिराज ओझाजस्ता चलचित्रकर्मीसँग काम गर्न पाएँ । कतिले मेरो गीत सुन्नु भएको छ । मलाई टंक बुढाथोकी भनेर चिन्नु भएको छ ।
म जाने कार्यक्रमहरुमा उहाँहरु चकित बन्नुहुन्छ । मलाई देखेर फुच्चे केटा पो रहेछ गायक त भनुहुन्छ । धेरै जना छक्क पर्नुहुन्छ । फोटो खिच्नुहुन्छ । मिहेनत र आफूमा भएको कन्फिडेन्सलाई विकास गरेको कारणले नै अहिले यस्तो भएको हो । म संगीतमा लागेपछि मलाई बुबा, साथीभाइ र शिक्षकहरुले अब टंक खत्तम भयो भन्नुहुन्थ्यो । गीत संगीत क्षेत्रमा लाग्नुलाई नकरात्मक रुपमा हेरिन्थ्यो ।  तर ती कुराले मलाई केही पनि असर गरेन । म पहिला पनि राम्रो विद्यार्थी थिएँ । अहिले पनि राम्रो गरिरहेको छु । तपाईलाई पनि कुनै विषयमा रुची छ भने रुचीको काम गर्नुस । त्यसबारेमा जानकारी लिँदै जानुस् । 
कोर्षको पुस्तक पढ्ने आफ्नो ठाउँमा छँदै छ ।  खाली भएको समयमा पत्रपत्रिका पढ्नुस । ईन्टरनेट छ ।  अहिले सामाजिक सञ्जाल छन् । चाहेको व्यक्तिसँग साक्षात्कार गर्नसक्नुहुन्छ । तपाईले गायक बन्न चाहनुहुन्छ भने हामीसँग जानकारी लिन सक्नुहुन्छ । आजको भोली नै गायक बन्ने त पक्कै होईन । 
ब्वाई फ्रेण्ड र गर्ल फ्रेण्ड बनाउनु पर्छ भन्ने छैन
पछिल्लो समय धेरै मानिसको समय मोबाइल चलाउँदैमा जाने गरेको छ । युवा पुस्ताले पनि धेरै मोबाइल चलाउने, फेसबुकमा झुण्डिने, केटा साथी केटी साथी बनाउने चलन बढ्दै गएको छ । तर सबै केटाले गर्ल फ्रेण्ड र सबै केटीले ब्वाई फ्रेण्ड बनाउनु पर्छ भन्ने छैन । कुनै एउटा राम्रो सम्बन्ध, दाइ, भाइ, साथी बन्न सकिन्छ । 
- forseenetwork र उज्यालाेकाे सहकार्य ।
