विद्यालयलाई सहयोग जुटाउन कन्सर्ट

काठमाडौं, साउन ७ - गायिका दिकी उक्याब न्युयोर्कबाट फेरि एकपटक आफ्नो ‘गाउँ’ नेपाल आएकी छिन् । बिदेशमा बसेपनि नेपालप्रतिको उनको गहिरो आत्मियतामा कुनै कमि आएको छैन ।

 

केही महिनाअघि नेपालमा आएको भुइँचालोले उनको नेपाली मन पनि हल्लाएको थियो । यही भुइँचालोले आफ्नो पुर्खाको भूमि ताप्लेजुङको उत्तरी भेगमा रहेको अतिविकट गाउँ ओलाङचुङगोलाको स्कुल भत्किएको र अरु भौतिक संरचना पनि नष्ट भएको खबरले उनलाई विक्षिप्त बनायो । त्यसैले यसपटकको कलेज बिदाको समय मिलाएर नेपाल आएकी उनले त्यहाँकै स्कुलको सहयोगार्थ सोलो कन्सर्ट गर्ने भएकी छिन् । यो कन्सर्ट गर्न सघाएको छ ओलाङचुङगोला समाज कल्याण परिवारले ।
उनले साउन १३ गते त्रिपुरेश्वरको आर्मी अफिसर्स क्लबमा आफ्नो प्रस्तुति दिने भएकी छन् । कन्सर्टका लागि टिकट डारेमी संगीत पाठशाला, जमल, भोटू फुड भुटिक लाजिम्पाट र बौद्ध क्यासेट सेन्टर बौद्धमा उपलब्ध छन् । ‘आफ्नै ठाउँको सहयोगार्थ कार्यक्रम गर्न निकै उत्साहित छु,’ दोस्रो एल्बमको तयारीमा रहेकी दिकी भन्छिन्, ‘मेरो बाबाको घर पनि उतै भएकाले आफ्नोपनको फिल भइरहेको छ ।’
कन्सर्टमा अन्य चर्चित गायक गायिका योगेश्वर अमात्य, निमा रुम्बा, सिने गुरुङ र सुजिल कर्माचार्यले पनि गाउनेछन् । कार्यक्रम दुई घण्टासम्म चल्नेछ । महिना दिनको लागि नेपाल आएकी दिकीले अघिल्लो वर्ष ‘सिल्भर लाइनिङ’ नामक एल्बम निकालेकी थिइन् । नेपाली संस्कृति, भाषा, समुदाय र माटोलाई माया गर्ने डिकीलाई नेपाली गीत गाउने रहर सानैदेखि थियो । संगीतलाई निकै माया गर्ने वुवाआमा तेन्जिङ उक्याव र वसन्त पाख्रिनले सुन्ने गरेका गीतबाटै उनी नेपाली गीतसंगीतप्रति आकर्षित भएकी हुन् ।
उच्च शिक्षा अध्ययनका क्रममा पश्चिमा क्लासिकल संगीत पनि पढेकी उनी नेपाली संगीतमा पनि पोख्त छिन् । न्युयोर्कको एसयूएनआइ प्रर्चेज युनिभर्सिटीमा राजनीतिशास्त्र अध्ययन गरिरहेकी दिकीले चाँडै अर्का एल्बम पनि ल्याउने तयारीमा छिन् । त्यसका केही गीत रेकर्ड भइसकेका छन् । तीन वर्ष उनले रातो बंगला स्कुलमा पढेकी थिइन् कक्षा चारदेखि छसम्म । नेपाली संगीत र संस्कृतिलाई उनले त्यतिबेलैदेखि माया गर्न थालेकी हुन् ।
