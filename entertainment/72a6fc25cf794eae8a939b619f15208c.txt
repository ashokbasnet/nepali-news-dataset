लुट–२ को ‘ठमेल बजार’ युट्युबमा हिट

काठमाडौं, कात्तिक ७ – चार वर्षअघि सुपर हिट भएको नेपाली चलचित्र लुटको दोस्रो संस्करण ‘लुट–२’ को चर्चासँगै प्रतिक्षा चुलिएको छ । यही क्रममा लुट–२ को गीत ‘ठमेल बजार’ सार्वजनिक भएको छ । गएको शुक्रबार युट्युबमा राखिएको गीत दुई लाख भन्दा पटक हेरिसकिएको छ । काली प्रसाद बास्कोटाको संगीतमा मीना निरौला, काली प्रसाद बास्कोटा र भानुभक्त ढकालको स्वरमा रहेको गीतमा एलिसा राईले चलचित्रका निर्देशक तथा नायक निश्चल बस्नेत र दयाहाङ राईसँग नाचेकी छन् ।

लोक लयलाई टिपेर बनाइएको गीत रमाइलो र एक पटक सुन्दा नै मुखमा झुण्डिने खालको छ । गीत अहिले सार्वजनिक भएपनि लुट–२ हेर्नका लागि भने आउँदो फागुन १३ गतेसम्म पर्खनु पर्नेछ ।
