बेड नं ९९, दीक्षान्त र दुर्वासा मञ्चन हुँदै

काठमाडौं, माघ ७ – काठमाडौंमा तीनवटा नयाँ नाटक हेर्न पाइने भएको छ । शिल्पी थिएटरमा दीक्षान्तको प्रदर्शन भइसकेको छ भने थिएटर मलमा शनिबारदेखि बेड नं. ९९ चल्दैछ । माघ ११ गतेदेखि मण्डला थिएटरमा दुर्वासाको पर्दा खुल्नेछ । बत्तिसपुतलीमा रहेको शिल्पी थिएटरमा मञ्चन हुने दीक्षान्त नाटक मंगलबार बाहेक हरेक बेलुकी ५ बजे सुरु हुनेछ । शिव रिजालले लेखेको यो नाटकको परिकल्पना र निर्देशन घिमिरे युवराजले गर्नुभएको छ । 
यस्तै, सुन्धारामा रहेको थिएटर मलमा कथाकार महेशबिक्रम शाहको कथामा आधारित बेड नं. ९९ शुक्रबारदेखि मञ्चन हुँदैछ । घनश्याम श्रेष्ठको परिकल्पना/निर्देशन रहेको यो नाटक बुधबारबाहेक हरेक बेलुका ५ बजेदेखि मञ्चन हुने थिएटर मलका कला निर्देशक केदार श्रेष्ठले जानकारी दिनुभयो । विकाश जोशी, श्याम खड्का, सुष्मा कोइराला, रेनुका कार्की लगायतको अभिनय रहेको यो नाटक माघ २९ गतेसम्म मञ्चन हुनेछ । 
मण्डलामा चल्ने दुर्वासा माघ ११ गतेदेखि चल्ने भएको हो । दुर्वासा अमेरिकी नाटक टुएल्भ एङ्ग्रिम्यानको नेपाली रुपान्तर हो । रेगिनल रोजको यो नाटक नेपालीमा सुरेश सापकोटाले रुपान्तरण गर्नुभएको हो । राजन खतिवडाको निर्देशन रहेको यो नाटकमा सरोज खनाल, सरिता गिरी, सृजना सुब्बा, पशुपति राई, लक्ष्मी बर्देवा, सोमनाथ खनाल लगायतको अभिनय रहने छ । यो नाटकको मञ्चन सोमबार बाहेक हरेक दिन बेलुका साढे ४ बजेपछि हुनेछ । शनिबार भने दिउँसो १ बजेपनि नाटक हेर्न सकिने मण्डला थिएटरले जनाएको छ ।
