धुर्मुस सुन्तलीले चलाए सरसफाइ अभियान

सिन्धुपाल्चोक, मंसिर १९ - कलाकार तथा नेपाल सरकारका सरसफाइ दूत सीताराम कट्टेल (धुर्मस) र कुन्जना घिमिरे (सुन्तली) ले पछिल्ला दुई दिन सिन्धुपाल्चोकका गाउँ, सहर सरसफाईमा बिताए । वैशाख १२ को भूकम्पपछि सरसफाईको अवस्था शून्यमा पुगेको सिन्धुपाल्चोकमा धुर्मुस–सुन्तली सरसफाई अभियान लिएर आएका उनीहरुलाई हजारौं स्थानीयले साथ दिए । नेपाल टेलिभिजनबाट प्रसारण हुने मेरी बास्यै हाँस्य टेलीश्रृंखलामा विभिन्न भूमिकामा देखा पर्ने कलाकार आफ्नै घर–आँगनमा देखेर दंग बजार तथा गाउँवासी हात–हातमा कुच्चो, साबेल, पिक बोकेर सरसफाईमा निस्किए । 
शनिबार बिहान मात्र धुर्मुस–सुन्तली अगुवाईमा सदरमुकाम चौतारामा बृहत सरसफाई अभियान चलाइयो । बजारवासी, सेना, प्रहरी, सरकारी कार्यालयका अधिकारी, कर्मचारी, स्वास्थ्यकर्मी, नागरिक अगुवासहित सयौं अभियन्ता सरसफाई निस्किए । चौताराको बसपार्कदेखि टुँडिखेलसम्मको दुई किलोमीटर बजार क्षेत्र धुर्मुस–सुन्तली अगुवाईमा सरसफाई भयो । सरसफाईबाट झण्डै तीन ट्रक फोहोर मैला व्यवस्थापन भयो । धुर्मुस–सुन्तलीले सरसफाईमा निस्कन बजारवासीलाई हातै समाएर आग्रह गरेका थिए ।
‘सामाजिक काममा यति ठूलो मास अन्यत्र देखेको थिईन,’ सरसफाईमा सहभागी जिल्ला खानेपानी तथा सरसफाई डिभिजन कार्यालयका प्रमुख इन्जिनियर अरुण सिम्खडाले भन्नुभयो । सरसफाईपछि टुँडिखेलमा धुर्मुस–सुन्तलीले चेतनामूलक हाँस्यव्यंग्य प्रस्तुती देखाए । सीताराम (धुर्मुस)ले उपस्थित सयौंलाई ‘आफ्ना बालबालिकाको अनिवार्य जन्म दर्ता गर्छाैँ ’ र ‘सरसफाईमा सँधै ध्यान दिन्छौं’ भनी बाचा गराएका थिए । सरसफाईको साथमा उनीहरुले जन्मदर्ता अभियान समेत ल्याएका थिए ।
सिन्धुपाल्चोकमा सन् २०१३ बाट सरसफाइ अभियान सञ्चालित छ । अभियान अन्तर्गत जिल्लाका ७९ मध्ये ६७ गाविस खुला दिसामूक्त घोषणा भइसकेका बेला विनासकारी भूकम्प गएको थियो । वैशाखभित्रै सिन्धुपाल्चोकलाई खुला दिसामूक्त जिल्ला घोषणा गर्ने तयारी भइरहँदा गएको भूकम्पले ७० प्रतिशत शौचालय भत्काएको छ ।
सन् २०१६ भित्र सिन्धुपाल्चोकलाई खुला दिसामूक्त जिल्ला घोषणा गर्ने अर्को लक्ष्य निर्धारण गरिएको छ । ‘यो लक्ष्य हाँसिल गर्न हामी सकेको सहयोग जारी राख्छौं,’ धुर्मुस–सुन्तलीले एक स्वरमा भने । रामेछापबाट सरसफाई अभियान लिएर धुर्मुस–सुन्तली जोडी देश दौडाहामा निस्किएको हो । सरसफाई दूत धुर्मस थप्छन्, ‘यो अभियान लिएर हामी सबै जिल्लामा पुग्दैछौं ।’ सरसफाईको क्षेत्रमा योगदान पुर्‍याए बापत जिल्ला सरसफाई, स्वच्छता तथा समन्वय समितिको तर्फबाट प्रमुख जिल्ला अधिकारी गिरीले धुर्मुस–सुन्तलीलाई सम्मानसमेत गरेका थिए ।
