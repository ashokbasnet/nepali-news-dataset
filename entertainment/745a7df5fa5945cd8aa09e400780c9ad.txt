यान्त्रिक पुललाई सुटिङ्ग स्पट बनाउन राजेश हमालको सुझाब

दुर्गाप्रसाद शर्मा/उज्यालो । पर्वत, भदौ १५ - पर्वतको सदरमुकाम कुस्माबजारबाट छिमेकी बलेवा जोड्नका लागि निर्माण गरिएको कुस्मा बलेवा यान्त्रिक पुल लिमिटेडलाई चलचित्र छायाँकन स्थलको रुपमा बिकास गर्न नायक राजेश हमालले सुझाब दिएका छन् ।
मुलुकमै पहिलो पटक निर्माण गरिएको केबुलकार मोडेलको यान्त्रिक पुल र आसपासको क्षेत्रको अवलोकनपछि हमालले यस क्षेत्रलाई सुटिङ्ग स्पट बनाउनु पर्ने सुझाव दिएका हुन् ।
कालीगण्डकी नदीको  गहिरो खोच पार गर्न केबुलकार मोडेलमा निर्माण गरिएको यान्त्रिक पुल, नदी, यहाँका मुलककै सबैभन्दा अग्लो झोलुङ्गे पुलहरुमा चलचित्र छायाँकन गर्न सकिने उनले बताए ।  यसका लागि लागि आफूले पनि सहयोग गर्ने आश्वासन समेत उनले दिए ।  बलेवाबाट पर्वत सदरमुकाम कुश्माबजार, कालीगण्डकी नदीको गल्छी, धौलागिरी तथा माछापुच्छे हिमाल र पञ्चासे क्षेत्रको अवलोकन गर्दै हमालले भने ‘यस्तो रमाइलो ठाउँ रहेछ हामीलाई पत्तै थिएन, सुटिङ गर्नका लागि स्पेसल ठाउँ रहेछ ।’ कालीगण्डकीको गल्छीसहित  पर्वत सदरमुकाम र चट्टानै चट्टानको पहराको राम्रो सिन आउने  साथै अग्ला पुलहरुले चलचित्रहरु आकर्षक बनाउने उनको भनाई थियो । कुश्मामा आयोजना गरेको तिज महोत्सवमा आएका हमालसँगै तस्बिर खिचाउने र उनलाई स्वागत गर्नेको समेत तछाड र मछाड नै भयो ।
यान्त्रिक पुलमा हमाल आउने थाहा पाएपछि कुश्माबजार र बलेवाका धेरै बासिन्दा यान्त्रिक पुलमा भेला भएका थिए । हमालसँगै फोटो खिचाउनका लागि तानातान गरेका थिए । उनले पर्वत जिल्लामा आफूले धेरै माया पाएको प्रतिक्रिया दिए ।
