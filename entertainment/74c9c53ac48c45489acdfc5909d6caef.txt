​प्रधानमन्त्री ओलीले मुम्बईमा बलिउडका कलाकारसँग भेट्ने

काठमाडौं, फागुन ११ – भारत भ्रमणमा रहनुभएका प्रधानमन्त्री केपी शर्मा ओलीले बुधबार बलिउड कलाकारहरुसँग भेट गर्ने हुनुभएको छ । 
६ दिने भारत भ्रमणमा रहनुभएका प्रधानमन्त्री ओलीले बलिउड कलाकार ज्याकी स्राफ, मनिषा कोइराला, निर्देशक सुवास घाईलगायतसँग चिया पान गर्नुहुने टाइम्स अफ इन्डियाले जनाएको छ ।
भारतस्थित नेपाली दूतावाससँगको सहकार्यमा मनिषा कोइरालाले बलिउडका अन्य कलाकारसँग प्रधानमन्त्री ओलीको चिया पान समारोह गर्न लाग्नुभएको हो । भारतको राजकीय भ्रमणमा रहनुभएका प्रधानमन्त्री ओली भुजस्थित भूकम्प पुनःनिर्माणको अवलोकनपछि गुजरातबाट मंगलबार मुम्बई प्रस्थान गर्नुभएको छ । 
प्रधानमन्त्री ओलीले मंगलबार भूकम्प गएको भुज क्षेत्रलगायत गुजरातका विभिन्न भागको अवलोकन गरी बेलुका मुम्बई प्रस्थान गर्नुभएको हो ।
