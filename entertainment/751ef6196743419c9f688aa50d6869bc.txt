बसको कन्डक्टरदेखि निर्देशकसम्म

चलचित्र लुकामारीे असार १० गते रिलिज हुँदैछ  । चलचित्रको रिलिज मिति नजिकिंदै गर्दा निर्देशक श्रीराम दाहालको व्यस्तता बढ्दो छ । ११ वर्षको उमेरदेखि रंग कलामा रमाउन थालेका उनलाई देख्नेहरु निर्देशक भनेर पत्याउँदैनन् । तर दाहालले भने अहिलेसम्म रंग कला हारेका छैनन् । झुसे दारी, अव्यवस्थित फेशन, घाँटीमा रुद्राक्षको मालासहितको उनको गेटअप देख्दा उनी नेपाली रंग उद्योगका सफल कलाकर्मी हुन् भनेर पत्याउन गाह्रो हुन्छ । 
तर नपत्याएर के गर्ने चलचित्र लुकामारीसम्म आईपुग्दा उनले थुप्रै सफलताका खुड्किलाहरु पार गरेका छन् । लुकामारीका निर्देशक श्रीराम दाहालको जीवनका भोगाई उनकै शब्दमा :
महिला बनेर कलायात्रा सुरु
अहिले म ३६ बर्षको भएँ । २५ वर्षअघि मैंले पौला भन्ने नाटकमा काम गरेको थिएँ । त्यो समयमा केटीहरुले स्टेजमा नाटक देखाउँदैन थिए । मैंले सारी, चोली, सिन्दुर, पोते लगाएर केटी बनेर नाटक खेलेको थिएँ । त्यसपछि रंगमञ्च र चलचित्रमै बाँचेको छु म । मैंले अरु कुनै कामहरु गरेको छैन ।
कला यात्रासँगै एक दशक पहिले मैंले थारु भाषाको बुरान चलचित्र निर्माण गरेको थिएँ । जुन चलचित्रले आदिवासी थारुहरुको २०१७ सालदेखि ०२६ सालसम्मको यथार्थ कथालाई वाचन गरेको थियो ।
कास्मेरी गलबन्दी, भरुवा बन्दुक, ह्वेर ईज द स्टोरी लगायत धेरै चलचित्रहरुमा मैंले कुनैमा कास्टिङ निर्देशक, कुनैमा सहायक निर्देशक, अभिनेता र लेखक भएर काम गरें । प्रत्येक काममा नेपालीको मौलिक वस्तु यहाँका आदिवासी जनजातिका विषय वस्तुमाथि खोजी गर्दे धेरै समय बिताएँ ।
चलचित्रलाई छुट्याईने धार नेपालमा मात्रै होईन विश्वभरी नै छ । व्यापारी र कलात्मक प्रयोजनलाई बनाईन्छ चलचित्र । आजसम्मको मैंले बनाएको चलचित्र कलात्मक प्रयोजनका लागि बनाईरहेको थिएँ । लुकामारी मेरो पहिलो व्यावसायिक चलचित्र हो । काम गर्दा रमाइलो पनि लागि रहेको छ । खुलदुलीहरु पनि बढिरहेको छ । केहि सिक्ने मौका पनि पाएको छु ।
दूध बेच्न आउँदा देखेको काठमाडौं
मेरो जन्म काभ्रेपलाञ्चोक जिल्लाको नालामा भएको हो । मेरो बुवाले गाउँमा दूध संकलन गर्नुहुन्थ्यो र काठमाडांै ल्याएर बेच्नुहुन्थ्यो । काठमाडौंलाई पहिलो पटक दूध बेच्न आउँदा देखेको थिएँ मैंले । त्यतिखेर म ८ वर्षको थिएँ । 
त्यो बेलादेखि अहिलेसम्म पनि मलाई लाग्छ स्वार्थी अनि अव्यवस्थित बन्दै गएको छ काठमाडौं । मान्छेको भीडमा हुँदा पनि अन्जान जस्तो । कसैलाई केहि हुँदा  पनि सोध्ने मान्छे नहुने । 
हामीले चलचित्रको गीतमा काठमाडौंको यो वास्तविकतालाई देखाएका छौं । सम्झाउन र झस्काउनको लागि हामीले यस्तो गीत रचेका छौँ । मलाई मात्रै होईन काठमाडौमा बसेका ३० लाख मान्छेको जीवनमा मेल खान्छ यो गीतले । 
ग्यासको सिलिण्डर बोकेको पोष्टरलाई हामीले रिलिज गर्यौँ । अनि घरमा ग्याँस खोज्नको लागि धेरै ठाउँमा फोन गरेँ । अनि भन्नेहरु ए श्रीराम तिमीले त ग्याँस पाउनु पर्ने हो त भने । आज पनि ग्याँस नभएर ब्रिकेट बालिरहेको छु घरमा । कालोबजारीको पछि लाग्न हामी नसक्ने । अनि आफ्नो सिस्टममा म बस्छु भन्दा राती -राती व्यापार हुने  काठमाडौंमा दिउँसो गएर कहाँ पाउनु र ?
साच्चै भन्ने हो भने लुकामारी अपराध मनोविज्ञानलाई चलचित्र लुकामारीमा समावेश गरिएको छ । त्योसंगै नेपाल प्रहरीले पनि उदाहरणीय कामहरु गरिरहेको छ । नेपाल प्रहरीले जासुसको रुपमा कस्तो भूमिका निर्वाह गरिरहेको हुन्छ ।  ती चरित्रले घट्नालाई कसरी लिन्छ र न्याय सम्पादन गर्छन् भन्ने विषयमा केन्द्रित रहेको छ ।
११ वर्षको उमेरमा मैंले गाउँमा नाटक गरेको थिएँ । हाम्रो ओपन थिएटर गाउँमा रहेको छ । दसैं तिहारमा नाटक देखाउने परम्परा थियो । त्यो अहिले पनि छ । १ महिना लगाएर नाटक तयार गर्ने गाउँका मान्छेसँग ५० रुपैयाँ  २० रुपैयाँ चन्दा उठाएर साउण्ड सिस्टमको व्यवस्था गर्थ्यौं । 
गाउँमा गरेको नाटकबाट मैंले धेरै राम्रो प्रशंसा पाएँ ।  एउटा महिलाको रोल गरेको थिएँ मैंले नाटकमा । घरगाउँ अनि चिया पसलमा पनि मेरो कुरा गर्ने । एउटा सिङ्गो समाजले उत्साह मिलेपछि । नाटक मेरो कर्म बन्न थाल्यो । क्यालिण्डर भेटेपछि गोलो लगाउन थाल्थेँ म । नयाँ नाटक लेख्न र खेल्नको लागि । 
सडक नाटकबाट कमाई
गोज्याङ्ग्रोको सपना, पाहुना लगाएको नाटक गाउँमा मञ्चन भइसके पछि मलाई मेरा एक शिक्षकले सडक नाटक गर भन्नुभयो । मेरो जीवनमा पहिलो कमाई भनेको सडक नाटकबाट भएको हो । कक्षा आठ पढ्दा, हप्तामा ३ वटा नाटक गर्नुपथ्र्याे हामीले । स्कुलकै शिक्षकले पढाउने पनि र बाहिर नाटक गर्न पनि लानुहुन्थ्यो । उहाँहरुसँगै २ सयवाट नाटकहरु गरिसकेपछि योभित्र पनि व्यावसायिकता छ, मेरो भविष्य छ भन्ने कुरा मलाई थाहा भयो । 
तर मेरो परिवार विपक्षमा हुनुहुन्थ्यो । किनभने दयाराम दाहाल, रामकृष्ण वजगाईंसँग  सम्पत्ति भएको कारण उनीहरुलाई यो क्षेत्र ठीक छ हाम्रा लागि छैन भन्नुहुन्थ्यो मेरो परिवारले । तर म त्यहाँ धन होईन कला चाहिन्छ भन्थे  । त्यो बिचको टकराबमा मैंले बुवालाई धेरै वर्षसम्म बुझाउन सकिँन । 
मैंले बनाएको बुरान फिल्मले किम्फ अवार्डमा अवार्ड पायो । २०६४ को विशेष अवार्ड थियो त्यो । त्यसपछि बल्ल बुवा–ममीले ए यो यसकै लागि जन्मेको रहेछ भन्नुहुन्छ । बल्ल मेरो ढाडमा हिजोआज धाप मार्न थाल्नुभएको छ ।
डेढ वर्ष बसमा कन्डक्टर
पैसा कमाउनु पर्छ भन्ने परिवारको दबावले बिचमा म कला क्षेत्रबाट टाढिएँ । मेरो बुवा बस व्यवसायी हुनुहुन्छ । डेढ वर्ष त्यही बसको कन्डक्टर बनाएर घुमाई दिनुभयो । त्यो क्रममा मैंले नेपाललाई हेर्ने मौका पाएँ । त्यो समयमा नेपालका धेरै जसो ठाउँहरु पुग्ने अवसर पाएँ । ज्ञान आर्जन गर्नु पहिलो कुरा रहेछ भन्ने कुरा मैंले सिकेँ । त्यसपछि राष्ट्रिय नाचघरमा प्रशिक्षणको लागि प्रवेश गरेँ ।
गुरु हरिहर शर्मा, बिरेन्द्र हमाल, प्रभाकर शर्माको सामिप्यमा बसेर जब मैंले रंगकर्मलाई सिक्दै गएँ । त्यसपछि भएका हरेक नाटक महोत्सवहरुमा भाग लिन थालेँ । गत वर्ष पनि उपत्यकाव्यापी नाटक प्रतियोगिता भएको थियो । त्यसको उत्कृष्ट निर्देशकको अवार्ड पनि मेरै हातमा आयो । कंकाल, मान्छे प्रतियोगिता, प्रयोगशालामा मान्छे । एक दर्जन नाटकहरुले उत्कृष्टता प्रदान गर्यो मेरो निर्देशनमा ।
र मैंले जुन काम गरेँ साथीहरुसँग उहाँहरुको उत्साहले बुरान बनाउने आँट आयो ।  २०६० सालदेखि तयार गरेर ०६२ सालमा चलचित्रलाई रिलिज गर्यौँ । नेपाली चलचित्रको प्रस्तुतिकरण र मौलिक कथामा बनाएको चलचित्रको सूचिमा नुमाफुङ पछि यो चलचित्रलाई राखेका छन् चलचित्र विकास बोर्ड र त्रिभुवन विश्वविद्यालयले । 
नुमाफुङ कपी गरेको पाईएको छ । तर बुरान कतैबाट पनि कपि गरेको पाईएको छैन । त्यसकारण यो चलचित्र डिजिटल अर्काइब र त्रिभुवन विश्वविद्यालयको कोर्षमा हुनुपर्छ भन्ने तरिकाले । अहिले फिल्म कलेजको ब्याचलरको कोर्षमा बुरान राख्ने बारेमा छलफल भैरहेको छ । अब आउने वर्षदेखि कलाकारिता विषय लिने विद्यार्थीहरुले पढ्न पाउनुहुन्छ  ।  
म नपढेको मान्छे 
एसएलसीसम्म अध्ययन गरेँ । धेरै नाटकहरुमा हिँड्नु पर्ने कारणले गर्दा अध्ययनलाई छा्ेड्नुपर्यो । मेरो त्यो समयमा चलचित्रलाई पढ्ने ठाउँ भनेको गुरुकुल र नाचघर थियो  । क्यामेरा मुभी म्याक्समा पढेँ, नाचघरमा नाटक पढेँ अनि फेरि त्यो अभिनय र नाटकलाई निखार्ने काम गुरुकुलले गर्यो ।
औपचारिक विद्यार्थी होइन, म गुरुकुलको अनौपचारिक रुपमा २ वर्ष बिताएँ । विभिन्न वर्कसपसँगै एकदिनको नारदलगायत ३ वटा नाटक प्रस्तुत गरेँ ।
अहिले म मेरो सिर्जना प्रति एकदम खुशी छु । अहिले मलाई लाग्छ ।
ईच्छाशक्ति, आत्मविश्वास र निरन्तर मेहनत गर्यो भने हामीले चाहेको सपना र सफलता आफैभित्र छ । ठूलो मान्छे भन्दा पनि असल मान्छे बन्ने हो भने सन्तुष्टी हो सफलता । जुनसुकै क्षेत्रमा पनि सफलता प्राप्त गर्नसक्नु हुन्छ तपाईले । दुःख पीडा भनेको महशुसका कुरा रहेछन् । आफूले कति सहन सक्छ भन्ने कुरामा भर पर्छन् । 
सौगात, कर्म मलाई धेरै मन पर्ने कलाकारहरु हुन् । अनि पन्जाबबाट भिएफएक्स पढेर आउनुभएका साथीहरु हुनुहुन्छ, लुकामारीको टीममा । कर्णेल मदन केसीले उत्पादनमा सहयोग गरिरहनु भएको छ । उहाँको हलिउड फिल्म भर्खरै रिलिज भएको छ । उहाँले गिनिज बुकमा नाम पनि लेखिसक्नु भएको छ । त्यस्तो राम्रो टिम मैंले पाएको छु । 
आजसम्म मैंले भाग लिएको नाटकहरुमा कहिले पनि हारेर  रित्तो भएर फर्किनु परेको छैन । जहिले पनि सफलता हात पारेर फर्केको छु । विद्यालयमा भएका विभिन्न कार्यक्रमहरुमा मैंले दोश्रोबाट तेश्रो भएको कुनै पनि प्रमाण पत्र भेटिन र हार्नु परेको पनि दिन पाइँन । यो काम म गर्दैछु ।
म सफल हुन्छु भन्ने आत्मविश्वासको साथ गएको छ भने त्यो काम जितेको पनि छु । बुरान चलचित्र पछि धेरै चलचित्रहरु आए तर मैंले गरिनँ । किन गरिन भने यहाँ मुर्गा सस्कृति । घिनलाग्दो संस्कृतिहरु छन् त्योबाट बच्नको लागि चलचित्र गरिन ।  बिचमा ग्याप भयो तर रंगमञ्च र लेखनलाई निरन्तरता दिईरहें ।
प्रविधि र विज्ञानलाई मिलाउँदा राम्रा बन्छन चलचित्र
यो चलचित्र, कला र विज्ञानको संयोग रहेछ । जो चलचित्र तथा रंगमञ्चमा आउन चाहने जो युवा हुनुहुन्छ, उहाँहरुलाई मेरो एउटै सल्लाह, सुझाब के छ भने कला नै आफैमा व्यापक विषय हो ।
चलचित्रलाई ६५ कलाको रुपमा ब्याख्या गरिएको छ । अनि त्यो कलासँगै आएर विज्ञानको विकास हुन्छ  । यी कला प्रविधि र विज्ञानको जटिलतालाई बुझ्न जरुरी छ पहिला । औपचारिक अध्ययनका सिँढी मात्रै ज्ञान आर्जन गर्ने ठाउँ होईन । 
न्युटन जन्मिनु भन्दा अगाडि हामीसँग ५ तले मन्दिर बनिसकेको थियो । सुन्धाराको गहिराई, ईनार खोतली सकेका छौं हामीले । तर अहिलेसम्म पनि हामी अरुको फर्मूला भित्र रहेका हुन्छौँ । हो प्रविधिक रुपमा हेर्ने हो भने, संसारका सबै मेकरहरुले चलचित्र त्यसैगरी बनाउँछन् ।
स्क्रिप्ट, क्यामेरा, इडिटिङ हुन्छन् । चलचित्र बन्ने फर्मुला त एउटै हो तर किन फरक-फरक चलचित्र बन्छन् त ? हाम्रै छिमेकी, बलिउड, हलिउडले किन त्यस्तो चलचित्र बनाईरहेका छन् त ?
त्यहाँ एउटै कुरा हो प्रविधिसँग उनीहरुले विज्ञानको समायोजन गरेका छन् । प्रविधिलाई विकास गर्न सकेका छैनौं । जसले जस्तो दियो त्यस्तै प्रयोग गरिरहेका छौँ । हाम्रो मौलिक दर्शनलाई लिने र उत्कृष्ट प्रविधिहरुलाई आत्मसाथ गरेर  टिमवर्क राम्रो हुनुपर्छ ।
म आत्मा साक्षी राखेर आत्मआलोचना गर्न सक्छु ।  गल्ती सच्याउने काम गरिरहेको हुन्छु र अब नदोहोर्याउने प्रण पनि गरेको हुन्छु । पुरानै गल्ती दोहोरिएको छ भने मलाई डर लाग्छ । तर, नयाँ गल्तीसँग म डराउदिन । काम गर्दै जाँदा नयाँ गल्ती हुनु भनेको काम सिक्ने मौका हो । 
forseenetwork र उज्यालाेकाे सहकार्य
