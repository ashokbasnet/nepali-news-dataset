राम बनेका नायक जीवनले यसरी खोजे लिला

काठमाडौं, साउन १५ – ‘राम बनेपछि लिला त पक्कै पनि चाहियो नै, मेरो लिला बन्ने कोही हुनुहुन्छ ?’ नायक जीवन लुईंटेलले सोधे ।
उनले मात्र सोधेनन्, आफू बसिरहेको ठाँउबाट उठेर आफैं लिला खोज्न थाले । उनका कुरा सुनेर बसिरहेका सबैको सिट सिटमा पुगेर उनले लिलालाई खोजे । खोज्दै जाँदा अन्तिम ‘रो’ मा उनले आफ्नो लिला फेला पारे । उनलाई हातमा समाएर सबैको सामु लिएर आए र परिचय गराए ।
एकछिन कौतुहल बनेको माहोल तब शान्त भयो जब उनले आफ्नी लिला अरु कोही नभएर नायिका वर्षा सिवाकोटी रहेको बताए । विहीबार निकै नाटकीय शैलीमा चलचित्र निर्माणको औपचारिक घोषणा गरियो ।
चलचित्रको नाम ‘रामलिला’ हो । चलचित्रमा नायक जीवन लुईंटेल र वर्षा शिवाकोटी मुख्य भूमिकामा देखा पर्नेछन् । चलचित्र ‘शीशा’को प्रेसमिटमा नयाँ चलचित्र निर्माणको नाटकीय घोषणाले उपस्थित सबैलाई एकछिन अलमल बनायो ।
चाँडै फ्लोरमा जान लागेको चलचित्र ‘रामलिला’का निर्देशक आरबिके शरद हुन् । उनी निर्देशित चलचित्र ‘शीशा’ यही श्रावण २३ गते श्रीकृष्ण श्रेष्ठले बनाएको ‘कोहिनूर’सँग भिड्दैछ ।
चलचित्र ‘शीशा’लाई लिएर नायक जीवन लुईंटेल निकै उत्साहित छन् । अरुबेला प्राय सधैं चलचित्रको पत्रकार भेटघाट कार्यक्रममा कविता सुनाउने नायकले यसपाली भने चलचित्रको गीत गाएर सुनाए ।
चलचित्र ‘शीशा’को ‘मखमली नयन’सँगै बोलको गीत गाएर सुनाउदा माहोल निकै सांगितिक बन्यो । चलचित्र ‘काफ्ल पाक्यो’ को सुटिङ बे्रक गरेर ‘शीशा’को प्रेसमिटमा पुगेका जीवनले ‘रामलिला’को औपचारिक घोषणाको नाटकीय प्रस्तुती पनि दिन भ्याए ।
चलचित्र ‘शीशा’मा जीवनका अलावा निर्मल सेन्चुरी, उमा बेबी, रागिनी खड्गी, शर्मिला मल्ललगायतका कलाकारको अभिनय रहेको छ । चलचित्रलाई मधुसूदन ढकाल, अजिता सुमार्गी, महेश ढुंगेल र विराट थापाले मिलेर बनाएका हुन् । लक्की सिटौला र मनोज सिंहको संगीत रहेको चलचित्र ‘शीशा’मा अष्ट महर्जनको द्वन्द्व निर्देशन रहेको छ ।
–अर्जुनकुमार संग्रौला
