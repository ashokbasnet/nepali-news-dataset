नारी दिवस : के गर्दैछन् महिला कलाकार ?

काठमाडौं, फागुन २५ – मंगलबार अन्तर्राष्ट्रिय महिला दिवस । महिला हक, अधिकारको कुरा गर्ने दिन । अभियानमा लागेका महिला र राजनीतिक दलका अगुवा नेतृहरुलाई त योे दिन भ्याईनभ्याई हुन्छ ।
कर्मचारी महिलालाई सार्वजनिक बिदा हुन्छ । तर अरु महिलालाई भने हिजो र आजको दिनमा खासै फरक हुँदैन । महिला कलाकारहरुका लागि चाहिँ यो दिन कस्तो हुन्छ त ?
गौरी मल्ल (नायिका)
म त्यस दिन अन्नपूर्ण होटलमा नारी दिवसकै सन्दर्भमा हुने एक कार्यक्रममा सहभागी हुनेछु । त्यसपछि, राष्ट्रपति भवनमा पनि एक कार्यक्रम छ । ती कार्यक्रमहरुमा म वक्ताको रुपमा सहभागी हुनेछु । मार्च ८ को नारी दिवसको उपलक्ष्यमा यहाँहरु सबैलाई शुभकामना छ । म पुरुष र महिला दुवै समान हुन् भन्ने सोच्छु । प्रकृतिले हामीलाई समान हिसाबले बनाएको छ त्यसैले हाम्रा अधिकारहरु पनि समान छन् । तर अहिले पनि मानसिक, शारीरिक, आर्थिक र बिभिन्न खाले आधारमा महिलामाथि हिंसा भइरहेको छ । त्यो निर्मुल नै पार्नुपर्छ । र, यसका लागि सरकारले नै गतिलो कदम चाल्नुपर्छ । यस्ता हिंसा कम गर्ने मात्र होईन, निर्मुल नै पार्नुपर्छ भन्नेमा मेरो जोड छ । 
दीपाश्री निरौला (हाँस्य कलाकार)
म दीपाश्रीको तर्फबाट सबैलाई नमस्कार र नारी दिवसको धेरै धेरै शुभकामना छ । म छक्कापञ्जा फिल्मको निर्देशन गर्दैछु । यसर्थ, एउटा महिला निर्देशक नेपाली चलचित्र उद्योगमा थपिएको छ । यसले पनि आजका नारीहरु सशक्त हुँदैछन् भन्ने देखाउँछ । नारी सशक्त हुन उसले आफूमा भएको सीप र प्रतिभा देखाउनुपर्छ । अहिले हाम्रो देशमा महिला सभामुख हुनुहुन्छ । राष्ट्रपति हुनुहुन्छ । यस्तो देख्न पाउँदा मलाई खुशी लाग्छ । यसले नै देखाउँछ कि, नारीले चाहे के हुन्न ? फिल्म क्षेत्रमा पनि महिलाहरु निकै माथि उठेका छन् । महिला निर्देशक कम हुन्थे । अहिले म थपिएकी छु । मैले निर्देशन गर्ने फिल्ममा पनि नारी पात्र धेरै छन् ।
म आफू नारी भएका कारण पनि खुसी लाग्छ, यस्तो कुरा हुँदा । छ एकान ६, वडा नम्बर ६ पनि छक्का पञ्जा आउँदेछ, मलाई ठूलो जिम्मेवारी छ । तर म राम्रो गर्नेछु । म सबै नारीहरुलाई, तपाई जहाँ भए पनि साक्षर बन्नुहोस् र संयमित भएर अघि बढ्नुहोस् भन्न चाहन्छु । मनले चाहेको र आफूले सक्ने काम गर्नुहोस् । नारीमा लज्जा चाहिन्छ तर, प्रतिभा देखाउन कहिल्यै नचुक्नुहोस् । 
कुञ्जना घिमिरे (हाँस्य कलाकार)
म भर्खरै चेतनामुलक सर्ट मुभी ज्योतीको सुटिङ सकाएर आएको छु । यो बालबालिकाको विषयमा आधारित छ । यो दिनमा मेरो खासै योजना छैन । तर नारी दिवस, सबै नारी आफ्नो अधिकारका लागि एक ठाउँमा भेला हुने दिन जस्तो लाग्छ । यो दिन महिला हिंसा विरुद्ध प्रतिबद्धता जनाउने दिन हो । तर त्यस दिन मात्रै चेतनाका कुरा गरेर भने पुग्दैन । नारी नारी बिचमै पनि द्वन्द्व देखिन्छ । त्यो हुनु हुँदैन । नारीको विकासका लागि र नारी हिंसा अन्त्यका लागि एक–अर्कालाई सहयोग गर्नुपर्छ । हामीले दिवसकै दिनमा विशेष काम गर्ने भन्दा, हामीले गर्ने सिरियलहरुमा महिलाका आवाजहरु उठाएका छौँ । हामीले गर्ने स्टेज कार्यक्रममा, अन्य कार्यक्रममा महिला हिंसा, बाल विवाह विरुद्ध निरन्तर आवाज उठाउँदै आएका छौँ । र निरन्तर उठाईरहनेछौँ । हामी अघिका पुस्ताले जति पनि हिंसा खपे, खपे । अब खप्नुहुन्न, प्रतिकारमा उठ्नुपर्छ भन्ने मेरो बुझाई छ । 
निशा अधिकारी (नायिका)
म अहिले मेरो देश सिनेमाको सुटिङका लागि रौतहटमा छु । त्यसैले कुनै कार्यक्रममा सहभागी हुने योजना छैन । तर यस अवसरमा मेरो सन्देश छ कि, महिला सशक्त हुन, उनीमाथि हुने हिंसा अन्त्यका लागि घरबाटै अभियान थालिनुपर्छ । जस्तो मेरो घरमा हामी ४ जना छौँ । मैले मेरो बुवालाई सशक्त बनाईरहेकी छु । मेरो बुवाले मलाई सशक्त बनाईरहनुभएको छ । हामी चारैजना बिच सहयोग छ । यस्तो सबै घरमा हुनु आवश्यक छ । महिलाको हक अधिकार प्राप्तीका लागि, महिला हिंसा बिरुद्ध धेरै आन्दोलन तथा अभियानहरु भएका छन् । भईरहेका छन् । नेपालमा पनि भएको छ । त्यसको उपलब्धी चाहीँ कार्यान्वयन हुन आवश्यक छ । महिलाहरुले त्यो परिवर्तन आफ्नो जीवनमा भोग्न पाउनुपर्छ । महिलामाथि हुने जुनसुकै हिंसा, चाहे त्यो धर्मको नाममा होस्, चाहे संस्कृतिको नाममा या समाजको डरको नाममा त्यो सबै घरबाटै अन्त्य गरिनुपर्छ । महिला हिंसा अन्त्य गर्ने कुरा टिमवर्कको कुरा हो । त्यसैले यसमा सबैको साथ चाहिन्छ । 
पूर्णकला बिसी (गायिका)
म नारी दिवसका अवसरमा सबैलाई शुभकामना दिन्छु । हेपिएर, दबिएर बस्नुभएका सबै दिदीबहिनीहरु सबै आत्मनिर्भर बनुन् । अहिले जताततै महिला हिंसाका खवरहरु सुनिन्छन् । त्यस्ता घट्ना कम गर्न बलियो कानुन चाहिन्छ । कानुनले मात्रै पनि पुग्दैन । कतिले त त्यस्ता हिंसाहरु खुलेर बताउनुहुन्न ।
आफू दबिएको, हेपिएको कुरा सम्बन्धित निकायमा गएर भन्नुपर्छ । दबाएर राख्नुभयो भने तपाईको पीडा,समस्या अरुले कसरी थाहा पाउने ? त्यसैले त्यसबिरुद्ध आवाज उठाउनुहोस्, दबिएर नबस्नुहोस् । अनि मात्रै न्याय पाउनुहुन्छ । 
- ForseeNetwork.com र उज्यालोको सहकार्य ।
