३ दिनमा १३ देशका ३२ चलचित्र प्रदर्शन हुने

काठमाडौं, जेठ २७ – चौथो नेपाल मानवअधिकार अन्तर्राष्ट्रिय चलचित्र महोत्सव ललितपुरमा हुने भएको छ । चलचित्रलाई व्यक्तिको बाँच्न पाउने अधिकार संरक्षण गर्न सामाजिक र साँस्कृतिक परिवर्तनको अभियानको रुपमा विकास गर्नुपर्ने भन्दै स्थापना भएको मानवअधिकार चलचित्र केन्द्रको आयोजनामा जेठ २८ देखि ३० गतेसम्म महोत्सव हुन लागेको हो ।
ललितपुरको जावलाखेलमा रहेको स्टाफ कलेजमा हुने तीन दिने महोत्सवमा १३ देशका ३२ चलचित्र प्रदर्शन हुनेछ । व्यवसायिक चलचित्र उद्योगले सामाजिक, आर्थिक, राजनीतिक तथा साँस्कृतिकरुपमा पछि परेका, उत्पीडित, न्यायको अनुभूति गर्न नपाएका समुदायको आवाज मुखरित गर्न नसकेको परिप्रेक्ष्यमा विश्वभरी नै वैकल्पिक चलचित्रको निर्माण हुँदै आएको र त्यसलाई नागरिकसम्म पुर्या‍उने उदेश्यले महोत्सव हुन लागेको हो ।  
मानिसले सम्मानपूर्वक, समान व्यवहार पाएर बाँच्न पाउनुपर्छ भन्ने मान्यता बोकेर निर्माण गरिएका संसारभरिका चलचित्र महोत्सवसमा प्रदर्शन गरिने छन् । नेपाल, भारत, बंगलादेश, पाकिस्तान, इजरायल, इरान, इराक, अष्टे«लिया, कम्बोडिया, अमेरिकालगायत १३ देशका ३२ वटा चलचित्र प्रदर्शन हुने छन् । यी मध्ये प्रतियोगितातर्फ पाँच वटा नेपाली चलचित्रसहित २५ चलचित्र छन् ।
त्यसैगरी नेपाली कर्नर अन्तर्गत ४ वटा र “अतितका आँखा” अन्तर्गत मोहन मैनालीको जोगिमाराका जिउँदाहरु र ध्रुव बस्नेतको “रक्ताम्य गह्राहरु” प्रदर्शन गरिने आयोजकले जनाएको छ । यी बाहेक विशेष प्रखर्शनी अन्तर्गत पाकिस्तान, बंगलादेश, माल्दिभ्स र श्रीलंकाका चलचित्र प्रदर्शन गरिने छन् ।
महोत्सवको उद्घाटन राष्ट्रिय मानवाधिकार आयोगका अध्यक्ष अनुपराज शर्माले गर्नुहुने । महोत्सवको ओपनिङ चलचित्र ओस्कार विजेता चलचित्र “अ गर्ल इन द रिभर” रहने छ ।
महोत्सवको निर्णायक (जुरी) मा इजरायली निर्देशक डान वुल्म्यान, नेपाली निर्देशक छिरिङ रितार शेर्पा र बंगलादेशी निर्देशक शहनवाज काकोली रहनु भएको छ ।
