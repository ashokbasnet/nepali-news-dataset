‘पोखरा त साँचिकै नै पोखरा नै रै छ’ बोलको गीत गाउने मल्ल रहेनन्

नेपालगञ्ज, वैशाख १२ – वरिष्ठ गीतकार तथा गायक प्रेमप्रकाश मल्लको निधन भएको छ । लामो समयदेखि पक्षघातले पीडित मल्लको ७९ वर्षको उमेरमा शुक्रबार राति नेपालगञ्जस्थित मेडिकल कलेजमा उपचारको क्रममा निधन भएको हो ।
पक्षघातबाट पीडित गायक मल्ल लामो समयदेखि बोल्न तथा हिँडडुल गर्न नसक्ने अवस्थामा हुनुहुन्थ्यो । श्रीमती र छोराको निधन भएपछि नेपालगञ्जको धम्बोजी स्थित छोरी बानीश्री मल्लको घरमा बस्दै आउनु भएका मल्लको शनिबार अन्त्येष्टि गरिने पारिवारले जनाएको छ ।
गायक तथा साहित्यकार मल्लले गाएको माछापुच्छ्रे फेवातालमा पौडी खेल्दो रैछ, पोखरा त साँचिकै नै पोखरा नै रैछ बोलको गीत निकै लोकप्रिय छ । यस्तै उहाँले लेखेको तथा शिव शंकर मानन्धरले गाएको म मरे पनि मेरो देश बाँचि राखोस बोलको गीत पनि उतिकै चर्चित छ ।
