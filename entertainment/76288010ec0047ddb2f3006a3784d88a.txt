सरोदवादनको एकल एल्बम सार्वजनिक

काठमाडौं, साउन १७ – शास्त्रीय संगीतलाई योग ध्यानको एक माध्यमको रुपमा स्थापित गर्ने क्रममा सरोदवादक सुदर्शन राजोपाध्यायको सरोदवादनको एकल एल्बम सार्वजनिक भएको छ ।
स्वास्थ्य क्षेत्रमा कार्यरत नेपाल आशा संस्थाको सहयोगमा राजोपाध्यायले ‘सोलफुल म्युजिक फर मेडिनेटसन’ एल्बम बजारमा ल्याएका हुन् ।
ललित, मार्वा, तोडी, बागेश्री, चारुकेशी, विन्द्रावन सांरगी, अहिर वैरभी, पतादीप राग र मालश्री धुन यो एल्बममा समावेश गरिएको छ । यस अघि पनि उनले पासा ओबि पुचको सहयोगमा एकल सरोदवादनको ‘वन डे राग्स’  एल्बम बजारमा ल्याएका लिए । भारतको प्रयाग संगीत महाविद्यालयबाट संगीतमा स्नातकोत्तर गरेका सुदर्शनले नेपाली भाषामा पल पल, पानीसरी, दि गोल्डेन कलेक्सन अफ एस राजोपाध्याय एकल गीती एल्बम समेत बजारमा ल्याइसकेका छन् ।
नेपाल भाषामा नसला, हसना, छन्हु निन्हु, छगु लुमन्ति निकालेका छन् । २०५० सालदेखि सरोदवादनसँगै गीत रचना, गायन र संगीत भर्नमा व्यस्त सुदर्शनले हालै भारतको पश्चिम बंगालको सागितिक यात्राको क्रममा कलकत्ता, अगरहाला र त्रिपराका दर्शकसमक्ष सरोदवादनबाट आफनो प्रतिभा प्रदर्शन गरेका थिए । यात्राकै क्रमममा बंगाल सरकारले उनलाई संगीत मञ्जरी अर्वाड दिने धोषणा पनि गरेको छ ।
