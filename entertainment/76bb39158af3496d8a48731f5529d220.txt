नेपाली तारा फेरि सुरु हुने

काठमाडौं, साउन ६ – संगीत क्षेत्रको रियालिटी सो नेपाली तारा फेरि सुरु हुने भएको छ ।
केही वर्ष अघि दुई संस्करणसम्म सञ्चालित नेपाली ताराको तेश्रो संस्करणको अडिसन भदौको दोश्रो हप्तादेखि सुरु हुने आयोजक निलबाराही फिल्मस्ले जनाएको छ ।
नेपाली ताराको तेस्रो संस्करणलाई कोकाकोलाले प्रायोजन गरेको छ । गीत निर्देशक प्रकाश गुरुङ, संगीतकार सुरेश अधिकारी, गायक रामकृष्ण ढकाल निर्णायक मण्डल रहने नेपाली ताराको तेश्रो संस्करणको अडिसन काठमाडौ, भक्तपुर, ललितपुर, पोखरा, बुटवल, धरान र नारायणगढमा हुनेछ ।
नेपाली ताराको सञ्चालन दोश्रो संस्करणका नेपाली तारा सन्तोष लामा र पहिलो संस्करणका रनर अप धर्मेन्द्र सेवानले गर्नेछन् भने गेष्ट होष्ट बनेर विभिन्न सेलिब्रेटीहरु पनि आउनेछन् । त्यस्तै नेपाली ताराको तेस्रो संस्करणमा टप ट्वान्टीदेखि मेन्टर जज्को रुपमा गायक जेम्स प्रधान र राजन इशानको पनि इन्ट्री हुनेछ ।
नेपाली ताराको बिजेताले एउटा मोटरसाइकल, दुई लाख ५१ हजार रुपैयाँ नगद र तीनवटा गीत गाउने अवसर पाउनेछ । विजेताको तीनवटै गीतको म्युजिक भिडियो पनि आयोजकले नै बनाइदिने छ । त्यस्तै बिजेताले अष्ट्रेलियाको भ्रमणमा जान पाउने छन् भने सिड्नी र मेलवर्नमा कन्सर्ट गर्ने अवसर पनि पाउनेछ । अन्तिम दश प्रतियोगीहरुले प्रत्येकले एघार हजार नगद पुरस्कार पाउनेछन् । उनीहरुले नेपाली तारा टप टेन एल्बममा गाउने अवसर पनि पाउनेछन् ।
‘यस पटकको नेपाली तारा पहिलेको भन्दा भिन्नै स्तरको हुनेछ’ कार्यक्रमका कार्यकारी निर्माता तथा निर्देशक रञ्जित आचार्यले भने । निलबाराही फिल्मस्का निर्देशक समेत रहेका आचार्यका अनुसार प्राविधिक रुपमा पनि नेपाली तारा ३ को कार्यक्रमलाई स्तरिय बनाइनेछ ।
यसअघिका नेपाली ताराबाट आएका प्राय गायक गायिकाहरु नेपाली संगीत बजारमा यतिबेला ब्यस्त छन् । दीपक लिम्बु, धर्मेन्द्र सेवान, इन्दिरा जोशी, रुपक डोटेल लगायत गायक गायिका नेपाली ताराबाटै चम्किएका हुन् ।
– अर्जुनकुमार संग्रौला
