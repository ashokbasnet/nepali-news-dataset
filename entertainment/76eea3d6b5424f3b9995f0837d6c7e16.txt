‘छोराछोरी’का अगाडि रेखा थापा भाबुक बनिन्

काठमाडौ, पुस १२ – ग्ल्यामरस छवि बनाएकी अभिनेत्री रेखा थापा शुक्रबार एकाएक भाबुक बनिन् ।
१२ वर्षसम्म नेपाली चलचित्र क्षेत्रमा राज गरेकी उनले अब अर्को पहिचानमा पनि त्यस्तै सहयोगको अपेक्षा गरिन् । ‘मलाई माया गरेर यसमा पनि खबरदारी गर्नुहोला’ उनले भनिन् ।
खास कुरा के भने मंसिर अन्तिम हप्ता मध्य र सुदुरपश्चिमका राउटे बस्तीमा पुगेकी थापाले डडेल्धुरा जोगबुढाका ४ जना राउटे बालबालिकाको पठन पाठनको जिम्मा लिएकी छिन् । आफ्नो नाममा स्थापित रेखा थापा फाउन्डेसनले शुक्रबार गरेको कार्यक्रममा उनले पठन पाठनको जिम्मा लिएका ४ जना बालबालिकालाई सार्वजनिक गरिन् । ५ देखि ८ वर्ष सम्मका राउटे बालबालिकालाई स्वयंम्भूको आनन्दकुटी विद्याश्रममा भर्ना गरिएको छ । उनीहरुको वासको ब्यवस्था पनि आनन्दकुटी विद्याश्रममा नै गरिएको छ तर त्यसको खर्च भने रेखा थापा फाउण्डेसनले ब्यहोर्नेछ ।
कार्यक्रममा रेखाले राउटे बस्तीमा पुगेर वितरण गरेको खाद्यान्न तथा राउटे बालबालिकालाई काठमाडौं ल्याउँदासम्मका गतिविधि समेटिएको डकुमेन्ट्री प्रदर्शन गरिएको थियो । डकुमेन्ट्रीमा रेखाले बालबालिकालाई काठमाडौं ल्याएर नुहाइदिँदा आफूले आमा बनेको महसुस गरेको र आफ्नी आमालाई सम्झेको बताइन् । उनले भनेकी छन् ‘यो मेरो जीवनको अहिलेसम्मकै सबैभन्दा रोमाञ्चक क्षण हो ।’
ग्लामर नायिकाको सालिन फिल्म
डकुमेन्ट्री हेरेपछि नेपाल चलचित्र पत्रकार संघका अध्यक्ष विदुर गिरीले रेखा थापाले अहिलेसम्म खेलेका फिल्म भन्दा यो डकुमेन्ट्रीको महत्व विशेष रहेको प्रतिक्रिया दिए । उनले भने ‘यो (डकुमेन्ट्री) ग्लामर नायिकाको सालिन फिल्म हो यसको सामाजिक सन्देश धेरै छ ।’ रेखा थापा फाउन्डेसनले अति पिछडिएका महिला, अनाथ बालबालिका, असहाय वृद्ध वृद्धाको सेवा गर्ने, शिक्षा जनस्वास्थ्य, गरिबी तथा असहाय र अपाङता भएका बालबालिकाका क्षेत्रमा काम गर्ने लक्ष्य समेत लिएको छ । कार्यक्रममा सहभागी चलचित्र क्षेत्रका बिभिन्न ब्यक्तिहरुले रेखालाई नयाँ काम सफलताको शुभकामना पनि दिए ।



तस्बिर : अर्जुनकुमार संग्रौला/उज्यालो
