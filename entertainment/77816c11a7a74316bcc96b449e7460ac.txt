संगीत नै नजान्ने आलोक श्री कसरी बने बरिष्ठ संगीतकार ?

काठमाडौं, माघ २७ – आलोक श्री नाम नसुन्ने र नचिन्ने व्यक्ति कमै होलान । उनी संगीत क्षेत्रमा लागेको २७ वर्ष भइसकेको छ । संगीतको २७ वर्षे यात्रामा उनले २५ वटा एल्बम सार्वजनिक गरेका छन्  र हजारौँ गीतमा संगीत भरेका छन् ।  
गायक उदित नारायण झा, रामकृष्ण ढकालदेखि अहिले चलेका गायक तथा संगीतकार कालीप्रसाद बास्कोटासँग पनि उनले काम गरिसकेका छन् । संगीत यात्रामा उनका दर्जनौँ गीतहरु लोकप्रिय बने । एक समय त यस्तो पनि थियो कुनै पनि गीत आलोक श्रीको संगीत बिना बन्दैनन् की क्या हो ! भन्ने धेरैलाई हुन्थ्यो । प्राय गीतमा उनकै संगीत सुनिन्थ्यो।
बिहान उठ्ने बित्तिकै, पहाडमा जाडो बढेदेखि, कहिले तिम्रो पछ्यौरीमा अल्झे जस्ता सुपरहिट गीतमा संगीत भरेका बरिष्ठ संगीतकार आलोक श्रीलाई अहिले भने नेपाली संगीतमा फरक पन आएकोमा चिन्ता छ । राम्रो भन्दा पनि हिट गीत गाउने प्रचलनले गर्दा पछिल्लो समय गीतका शब्दहरु विना सम्पादन राख्न थालिएको छ भन्छन् उनी । जुन कुराले प्रत्यक्ष रुपमा नकारात्मक प्रभाव पार्छ, समाजमा नराम्रो सन्देश जान्छ त्यस्ता गीत संगीतलाई राम्रो मान्दैनन् उनी । तर अहिले यस्तै चलन आएको छ । गीत भनेको सकारात्मक सन्देश भएको हुनुपर्छ भन्ने वरिष्ठ संगीतकार आलोक श्रीलाई नजिकबाट चिनौँ । 
लोरीले संगीत सिकायो
सामान्य परिवारमा जन्मेका आलोक परिवारको जेठो सन्तान हुन । परिवारको जेठो सन्तान भएका कारण भाइ, बहिनीलाई हेर्ने जिम्मा आलोककै हुन्थ्यो । भाइ बहिनीलाई हेरचाह गर्ने क्रममा उनीहरुलाई खुशी पार्न उनी लोरी गाउँथे । दैनिक लोरी सुनाउँदा विस्तारै आलोकलाई संगीत प्रति मोह जाग्न थाल्यो । उनलाई संगीत सिकाएकै लोरीले हो रे । पछि उनी संगीत क्षेत्रमा नै आवद्ध भएर काम गर्ने सोच बनाए र उनले त्यो मौका पनि पाए । 
राम्रो भन्दा पनि हिट हुने रहरले संगीत बिग्रेको छ
उनले गायक उदित नारायण झाको ‘उपहार’ एल्बममा समावेश सबै गीतमा संगीत भरेका छन् । आज भन्दा झण्डै दशक अगाडि उपहार दुई लाख भन्दा धेरै कपी बिक्री भएको थियो । भारतीय गायकहरु जगजित सिंह, कुमार कान्छा, शान  देखि नेपालका दिप श्रेष्ठ लगायतसँग पनि उनले काम गरेका छन् । उनी भन्छन्, ‘संगीत क्षेत्रमा विस्तारै धेरै कुराहरु परिवर्तन हुँदै गइरहेको छ । संगीत यात्राको २७ वर्षको अुनभवको क्रममा मैलै धेरै कुराहरु प्रत्यक्ष रुपमा सिक्ने मौका पाएको छु । 
अघिल्लो पुस्ताका कलाकारहरुमा संगीतलाई पूजा गर्ने चलन थियो । कामलाई भित्री आत्मदेखि नै सम्मान गर्ने अनि आफू भन्दा ठूलालाई आदर गर्ने चलन थियो । यो नेपालीहरुको संस्कार पनि हो । तर अहिले संगीत यात्रामा लागेका व्यक्तिमा आदर, सम्मान र कामलाई पूजा गर्ने चलन देखिन्न ।  
पहिला राम्रो गीत कसरी बनाउने भन्नेमा लाग्ने हामीहरु अहिले कसरी हिट हुने र स्टेज कार्यक्रम कसरी पाउने भन्ने तिर लागेका छौँ । जसले नेपाली संगीत विस्तारै बिग्रेको छ । पुराना कलाकार राम्रो गीत बनाउन मेहनत गर्छन् भने नयाँ हिट हुने तिर मात्रै ध्यान दिन्छन् । आफूले गाएको गीतले कस्तो सन्देश दिन्छ । के को लागि गीत गाएको हो ! भन्ने कुरा नै कलाकार आफैलाई थाहा हुन छाडेको छ । पछिल्लो समय गायनमा पनि शब्द छनोट हुनै छाड्यो । शब्द सम्पादन विना नै गीत रेकर्ड गर्दा खोजेको अनि सोचेको भन्दा धेरै फरक शब्द भएका गीतहरु बजारमा आउन थालेका छन् । यो हाम्रो संगीत क्षेत्रको लागि राम्रो पक्ष होइन ।’
एउटा गीत पछि अर्को के गाउने भन्ने नै थाहा हुन्न
स्थानीय स्तरमा आयोजना गरिएका साँस्कृतिक कार्यक्रम तथा महोत्सवले पनि कलाकाहरुलाई राम्रो भन्दा  हिट गीत गाउने हुटहुटी चलाएको उनी बताउँछन् । एउटा गीत हिट भयो भने त्यो कलाकार आफ्नो ठाउँको कार्यक्रम भन्दा पनि विदेश तिर हाँकिने गरेको भन्दै आलोकले एउटा गीत हिट भएपछि कलाकारलाई अर्को गीत कस्तो गाउने भन्ने नै थाहा नुहने बताए । उनी भन्छन्, ‘अहिले त प्राय कलाकारहरुले एउटा गीतले जिन्दगी चल्छ भन्ने सोच्नुहुन्छ तर फेरि अर्को हिट गीत त पाउन निकै गाह्रो हुन्छ ।’ 
कलाकार भए पछि हरेक कुरालाई स्वीकार्दै अगाडि जानुपर्छ तर त्यो नेपाली संगीत क्षेत्रमा भएका कलाकारहरुमा नदेखिएको आलोकको बुझाई छ । उनले आफ्नो उदाहरण दिँदै भने ‘उपहार एल्बम सबै भन्दा धेरै बिक्री भएको थियो । त्यसपछि मैलै दुई लाख भन्दा धेरै कपी क्यासेट बेच्ने र ‘उपहार’एल्बम भन्दा पनि राम्रो बनाउने प्रयास धेरै गीतमा गरेँ तर सफल हुन सकिन ।’ 
आलोक पहिला गीतको शब्द हेर्छन् अनि मात्र कलाकार छान्छन् र संगीत भर्छन् । कुन कलाकारले कस्तो गीत गाउन सक्छ भन्ने संगीतकारलाई पहिले नै थाहा हुन्छ ।
संगीतको ‘स’ पनि नजानेका मान्छे कसरी संगीतमा आए ?
कुराकानीको क्रममा आलोक श्री ले एउटा अचम्म लाग्ने कुरा बताए । त्यो हो, उनलाई पहिले संगीतको  ‘स’ पनि थाहा थिएन रे । सारेगमको ‘सा’ पनि नजानेको मान्छेको व्यवसाय नै संगीत हुदा आफैलाई अचम्म लाग्ने उनी बताउँछन् । संगीतमा आउँदा मानिसहरु सकेसम्म संगीतको बारेमा सबै जानकारी लिएर आउने गर्छन् । पछिल्लो समयमा प्राय संगीत विषय पढेर आएका छन् ।  तर आलोकले भने न संगीत सिकेका थिए न त संगीत विषय पढेका थिए  । उनी संगीतको ‘स’ पनि नजानेकै समयमा यो क्षेत्रमा आएका थिए । कुनै पनि व्यक्ति एउटा विषयमा अध्ययन  गरर मात्रै पोख्त हुँदैन । जुनसुकै क्षेत्र र विषयमा दक्ष बन्नको लागि अनुभव महत्वपूर्ण भएको आलोक बताउँछन् । संगीतमा आफूले जानेर भन्दा पनि परेर सिकेको उनले बताए । 
चलचित्र निर्माण गर्ने रहर
संगीतकार आलोक श्रीलाई पनि पछिल्लो समयमा चलचित्र निर्माण गर्ने रहर पलाएको रहेछ । उनले हामीसँगको कुराकानीमा जीवनमा एउटा चलचित्र निर्माण गर्ने रहर लागेको बताए । उनी अहिले संगीतमा मात्रै नभएर अन्य व्यवसायमा पनि आवद्ध छन् । रेकर्डिङ स्टुडियो, कृषि फार्मदेखि आलोकले विद्यालय सम्म सञ्चालन गर्न भ्याएका छन् ।  यिनै व्यवसायको केही प्रतिशत लगानी चलचित्र क्षेत्रमा लगाउने रहर उनमा छ । 
जुनी काट्ने धेरै हुन्छ घरमा बस्ने एउटै हुन्छ
कुराकानीको क्रममा उनले ‘जुनी काट्ने धेरै हुन्छ घरमा बस्ने एउटै हुन्छ’ भनेर हामीलाई हँसाए पनि । संगीतमा काम गर्ने क्रममा धेरै मान्छेहरुसँग भेटघाट गर्नुपर्ने भएका कारण उनले यस्तो भनेका रहेछन् । आलोक व्यस्त भएको देख्दा उनकी श्रीमती पनि अचम्म पर्छिन् रे । यति धेरै ठाउँमा जान र काम गर्न समय कसरी मिलाउन सकेको होला ! भनेर अन्य मानिसहरु अचम्म पर्ने रहेछन् । तर  संगीतले जीवनमा धेरै कुरा दिएका  कारण सबै कामलाई समय मिलाउँदै अगाडि लैजाने आलोकको बानी नै भइसकेको छ ।
उज्यालो र forseenetwork.com को सहकार्य
