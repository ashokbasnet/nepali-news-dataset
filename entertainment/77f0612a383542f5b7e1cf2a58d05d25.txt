ढाका टोपी र नौमती बाजामा रणवीर कपुर

साउन १० – भारतीय अभिनेता रणवीर कपुर ढाका टोपीमा ठाँटिएर नेपाली परम्परागत नौमती बाजामा नाच्दै छन् । तर यो कुनै साँस्कृति कार्यक्रमको दृश्य भने हैन । यो आगामी सेप्टेम्बर १४ मा रिलिजको क्रममा रहेको हिन्दी चलचित्र ‘बर्फी’ को दृश्य हो ।

 

सेप्टेम्बर १४ मा रिलिजको क्रममा रहेको प्रतिक्षित चलचित्र बर्फीमा नायक कपुर नेपाली ढाका टोपीमा नौमती बाजाको तालमा नाच्दै गरेको देख्न पाइने छ । रणवीर कपुरको वेबसाइट रणवीर कपुर डट नेटमा समेत ढाका टोपीमा नाच्दै गरेको तस्बिर अपलोड गरिएको छ । जुलाइ २ तारिखमा युट्यूमा अपलोड गरिएको चलचित्र बर्फीको आधिकारिक प्रोमोमा समेत ढाका टोपी लगाएर नाच्दै गरेको दृश्य समावेश गरिएको छ । यो दृश्य नेपाली भाषीको बाहुल्यता रहेको भारतको दार्जलिङमा छायांकन गरिएको बताइएको छ ।

निर्देशक अनुराग वासुद्वारा निर्देशित बर्फीमा रणवीरको साथमा प्रियंका चोपडा र इलियाना डि क्रुज मुख्य भूमिका छ । चलचित्रमा रणवीर कपुर सुन्न र बोल्न नसक्ने भूमिकामा प्रस्तुत भएका छन् ।

बर्फीमा नेपाली नाट्यकर्मी भोला सापकोटाले नायक कपुरको निकट मित्र शुलेमानको भूमिकामा अभिनय गरेका छन् । गुरुकुलसँग आवद्ध नाट्यकर्मी सापकोटालाई दार्जलिङका कलाकार प्रशान्त रसाइलीले निर्देशक अनुराग बासुसम्म पुर्‍याएका थिए ।

चलचित्रमा प्रीतमको संगीत छ । प्रारम्भमा खामोसी नाम जुराइएपनि पछि यो चलचित्रको नाम बर्फी राखिएको थियो ।

हिन्दी चलचित्र बर्फीको आधिकारिक प्रोमो हेर्नुहोस्:
