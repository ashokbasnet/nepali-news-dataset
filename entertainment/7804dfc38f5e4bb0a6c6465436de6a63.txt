यस्तो छ प्रियंकाले ‘फाटेको जुत्ता’मा काम गर्नुको कारण !

काठमाडौं, कात्तिक ९ – अभिनेत्री प्रियंका कार्की यतिबेला कार्तिक १७ देखि प्रदर्शन हुन लागेको सिनेमा ‘फाटेको जुत्ता’को प्रचार प्रसारमा व्यस्त छिन् । यही मेसोमा आजको गफगाफका लागि कमेडी जन्रामा बनेको ‘फाटेको जुत्ता’ बारे हामीले उनलाई पाँच प्रश्न गरेका छौँ ।  
प्रियंका कार्की ‘फाटेको जुत्ता’सम्म कसरी पुग्नुभयो ?
२०१७ को अगस्टमा मेरो पाँच वर्ष पूरा हुन्छ सिनेमा उद्योगमा । तर यसो हेर्दा धेरैले म धेरै अगाडि देखि नै यो क्षेत्रमा सक्रिय छु भन्ने ठान्नुहुन्छ । यो पाँच वर्ष मेरो धेरै राम्रो यात्रा रह्यो । धेरै जनाले यो भन्न सक्नुहुन्न होला सायद तर म भन्छु । यो अवधिमा  मैलै विभिन्न चरित्र निर्वाह गरेको छु । एउटै खालको चरित्रमा सिमित छैन म । 
मैले गरेका कति भूमिकाहरुलाई अरुले नगर पनि भन्नु भएको थियो । अहिले ‘छक्का पञ्जा २’ को चरित्रका बारेमा अरुलाई भन्दा आबुई ! यस्तो चरित्र गर्न लागेको नगर भनेर धेरैले भन्नु भयो तर मैले गरेँ । अहिले सबैले राम्रो प्रतिकृया दिइरहनु भएको छ । ‘फाटेको जुत्ता’ पनि यही क्रममा नै गरेको हो ।  चार वर्ष अगाडिदेखि अर्जुन कुमार दाइले तयार गर्नु भएको थियो ।  त्यतिबेला देखि नै मलाई यो सिनेमाको नाम निकै चाख लाग्दो लाग्यो । अनि सिनेमाको कथा पनि मन पर्यो । 
बलिउड सिनेमा हेराफेरि, गोलमाललगायतका सिनेमासँग ‘फाटेको जुत्ता’को फरम्याट मिल्छ ।  सिनेमामा निर्वाह गर्नुपर्ने भूमिका पनि मन पर्यो । मैले सौगातसँग धेरै पटक काम गरेको छु तर पहिलो पटक जोडी भएर काम गर्ने मौका पाएँ । अनि निकेश खड्का मेरो मन पर्ने म्युजिक भिडियो निर्देशक हो । उसले सिनेमा निर्देशन गर्ने भन्दा झन् उत्साह बढ्यो । यी सबै कुराहरु मिल्यो अनि मैले ‘फाटेको जुत्ता’मा काम गरेँ । 
फाटेको जुत्ता हेर्न किन जाने  दर्शक ?
म त दर्शकलाई जैले पनि के भन्छु भने उहाँहरुसँग  कुन सिनेमा हेर्ने कुन नहेर्ने भन्ने  पूरा अधिकार छ । सिनेमा हेर भनेर कसैले कसैलाई फोर्स गर्न सक्दैन । हामीले आफ्नो साईडबाट राम्रो गर्ने प्रयास गरेका छौँ । अहिले सम्म सिनेमाका जति पनि कुराहरु आएका छन् ती सबैलाई दर्शकले मन पराईदिनु भएको छ । गीत ट्रेलर सबैलाई राम्रो प्रतिकृया दिइरहनु भएको छ । यस्तै सिनेमाको कुनै फ्याक्टरले हलसम्म तान्छ भने हलसम्म आईदिनु होला भन्छु म त । ‘फाटेको जुत्ता’ले पूर्ण मनोरन्जन दिनेछ । यो सिनेमा हेर्दा धेरै सोच्नु पर्दैन । सिनेमा हेर्ने बेलासम्म दर्शक मज्जाले हाँस्नुहुनेछ । ‘लाफ्टर थेरापी’ मज्जैले हुन्छ यो सिनेमा हेरेपछि । 
कस्तो रह्यो ‘फाटेको जुत्ता’ छायाकंनको अनुभव ?
तराईमा छायाकंन गरेको । त्यो पनि बैशाखको महिना । एकदमै गर्मी थियो । खलखली पसीना आउने । अनि कोही छेऊमा आयो भने पनि रिस उठ्ने । चिडचिड हुने । मेकअप गरेको हुने त्यसमाथि पनि गर्मीले पसीना आएर हैरान ।  अनि कतिले त म  तपाईँलाई छुन्छु है कस्तो हुन्छ भन्दै आउने । आफ्नो फेरि गर्मीले दिमाग नचल्ने । एकदमै ईरिटेट हुने त्यो बेलामा चाहिँ । तर हाम्रो निर्माता अर्जुन दाईले भनेपछि भने उहाँहरु जानुहुन्थ्यो ।  गर्मीले होला जति बेला पनि थाकेको जस्तो हुन्थ्यो । छायांकन गर्न चाहि एकदमै गाह्रो भएको थियो । तपाईँ आफै सोच्नुस् बैशााखमा हामीले वीरगंजमा सिनेमाको छायाकंन गरेका हौँ । 
कहिल्यै हिँड्नु भएको छ फाटेको जुत्ता लगाएर ?
फाटेको जुत्ता लगाएर हिँडेको त छैन तर हिँड्दा हिँड्दै हिल भाँच्चेको भने छ । एकपटक अमेरिकामा हुँदा बाटोको प्वालमा छिरेर जुत्ताको हिल भाँच्चियो । एउटा हिल भाँच्चिएपछि मैले फेरि अर्को पनि भाँचेर दुबैलाई फ्ल्याट बनाएर हिँडेको छु । 
कहिलेकाहीँ कपडा फाटेर दुःख पाउनु भएको छ ? 
छैन ।  म मेरो फेसनमा एकदमै कन्सियस छु । यहि कारण पनि हुन सक्छ त्यस्तो अहिलेसम्म भएको छैन । 
उज्यालो र www.gufgaff.com को सहकार्य
