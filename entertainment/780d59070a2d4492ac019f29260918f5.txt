६ जना चलचित्रकर्मी आमरण अनसनमा

काठमाडौ, माघ १६ – चलचित्र क्षेत्र सुधारका बिभिन्न माग राख्दै मंगलबारदेखि ६ जना चलचित्रकर्मी आमरण अनसनमा बसेका छन् । 

चलचित्र विकास बोर्डमा चलचित्र निर्देशक समाजका अध्यक्ष विमल पौडेल, चलचित्रकर्मीहरु मुकेश ढकाल, अग्रज केसी, निला बस्नेत, अनन्त तिमल्सिना, सूर्य रेग्मी आमरण अनसनमा बसेका हुन् ।

सात जना अनसन बस्ने तयारी गरेपनि कलाकार हेमन्त बुढाथोकी अवस्थ भएकाले ६ जना मात्र बसेका हुन् । चलचित्र क्षेत्र सुधारका लागि बिभिन्न माग राखी आन्दोलन थालेका चलचित्रकर्मीहरु सरकारले चलचित्र विकास बोर्डको अध्यक्षमा धर्मेन्द्र मरवैतालाई नियुक्त गरेपछि थप आक्रोशित बनेका हुन् ।

सरकारले माग पुरा नगरेसम्म अनसनमा बस्ने कलाकारले अडान लिएका छन् । यसअघि उनीहरुले विकास बोर्डमा रिले अनसन सहित नारा जुलुस गर्दै विरोध प्रदर्शनलाई निरन्तरता दिएका थिए ।
