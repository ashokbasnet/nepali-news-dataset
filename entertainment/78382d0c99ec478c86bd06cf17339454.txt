साढे ३३ किलो सुन तस्करी प्रकरण : पूर्व डीआईजी निरौला विराटनगर झिकाइए

मोरङ, वैशाख १० – त्रिभुवन अन्तर्राष्ट्रिय विमानस्थलबाट हराएको साढे ३३ किलो सुन तस्करीको प्रकरणमा मुछिएका नेपाल प्रहरीका पूर्व डीआईजी गोविन्द निरौलालाई विराटनगर झिकाइएको छ ।
साढे ३३ किलो सुनसँगै सुनसँग सम्बन्धित भरिया उर्लाबारीका सनम शाक्यको हत्या प्रकरणका विषयमा अनुसन्धान गर्न उनलाई बिराटनगर ल्याईएको हो । पक्राउ परेका पूर्व डीआईजी निरौलालाई बुद्ध एयरलाइन्समार्फत आज दिउँसो २ः३० बजे विराटनगर ल्याएको हो ।
निरौलालाई जिल्ला प्रहरी कार्यालय मोरङको बा १ झ १२९१ नम्बरको प्रहरीको भ्यानमा राखी प्रहरी कार्यालय लगिएको थियो । निरौलालाई लिन विराटनगर विमानस्थलमा जिल्ला प्रहरी कार्यालय मोरङका डिएसपी निशान्त थापा पुगेका थिए । निरौलालाई जिल्ला अदालत मोरङमा आजै म्याद थप गरी अनुसन्धानमा राखिएको छ ।
निरौलालाई गृह मन्त्रालयको छानविन समितिले आइतबार पक्राउ गरेको थियो । तस्करहरुलाई सहयोग गरेको देखिएपछि उनलाई पक्राउ गरिएको हो । निरौलाले गएको चैत २८ मा अवकाश पाएका थिए । निरौला गएको वर्ष विमानस्थलमा प्रहरी इन्चार्जका रुपमा कार्यरत थिए । तस्करीमा सघाएको खुलेपछि उनलाई त्यहाँबाट हटाइएको थियो । 
तस्करीको साढे ३३ किलो सुन लुकाएको आरोपमा गत फागुन १८ गते मोरङका सनम शाक्यको हत्या भएको थियो । घटनाको अनुसन्धानमा महानगरीय अपराध महाशाखाले लापरवाही गरेर तस्करलाई जोगाएको खुलेपछि गृह मन्त्रालयले छानबिन गरेको हो । गृह मन्त्रालयका सहसचिव इश्वरचन्द्र पौडेल नेतृत्वको समितिले छानविन गर्दै आएको छ ।
प्रहरीले अहिले २२ जनालाई नियनत्रणमा लिएर अनुसन्धान गरिरहेको जिल्ला प्रहरी कार्यालय मोरङका प्रहरी उपरीक्षक अरुणकुमार बिसीले जानकारी दिए ।
