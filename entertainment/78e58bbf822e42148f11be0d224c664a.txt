दसैँ रमझम सांस्कृतिक कार्यक्रममा रमाए कुवेतमा रहेका नेपाली

कुवेत, असोज २४ – कुवेतमा रहेका नेपालीले यसपालीको दसैँ नजिकिँदै गएका बेला सांस्कृतिक कार्यक्रम गरेर रमाइलो गरेका छन् । कुवेतमा रहेको लालीगुराँस सांस्कृतिक परिवार नेपालले दसैँको अवसर पारेर आयोजना गरेको दसैँ रमझम सांस्कृतिक कार्यक्रममा लोक गायक मिलन लामा र प्रकाश कटुवालले आआफ्नो प्रस्तुतिले यहाँ रहेका नेपालीलाई मनोरञ्जन प्रदान गरे । कार्यक्रममा आएका नेपालीले आफ्ना सबै थकान बिर्सिएर संगीतमा रहमाएका थिए । शुक्रबार भएको कार्यक्रमको सुरुवातमा गायक मिलन लामा र प्रकाश कटुवाललाई पञ्चेवाजा बजाएर हलमा प्रवेश गराउँदा कार्यक्रमका प्रमुख अतिथि कुवेतका लागि नेपाली राजदूत यज्ञबहादुर हमाल बाजाको तालमा नाच्नु भएको थियो । लालीगुँरास सांस्कृतिक परिवारका अध्यक्ष लोक गायक डिबी लोप्चनको अध्यक्षतामा भएको कार्यक्रममा किराँत राई यायोख्खा कुवेतका कलाकारले साकेला सिली प्रस्तुत गरेका थिए । परदेशमा रहेर पनि आफ्नो कलासंस्कृतिसँग नजिक हुन पाएकोमा उपस्थित नेपाली खुशी भएका थिए । नेपालबाट आएका कलाकार मिलन लामाले जाम क्यारे जाम क्यारे यसपाली त नेपाल जाम क्यारे बोलको गीतबाट आफ्नो प्रस्तुति सुरु गरेका थिए । गायक लामाले माझी दाइ पोखरा फेवा तालको बोलको गीत आउँदा उपस्थि नेपालीले नाचेर साथ दिएका थिए । अर्का गायक प्रकाश कटुवालले यो रक्सीको गन्ध, ढाडे बिरालो तथा सिरानी टाङमुनि जस्ता आफ्ना चर्चित गीत प्रस्तुत गर्नुभएको थियो । गायक कटुवाको प्रस्तुतिमा उपस्थित नेपाली झुमेका थिए । कार्यक्रममा कुवेत मै रहेका नेपाली कलाकारले पनि आ आफ्नो प्रस्तुति देखाएका थिए ।
– दील पाख्रिन तामाङ/नागरिक पत्रकार
