महिला कलाकारको नौलो पेन्टिङ

लक्ष्मी शाक्य/उज्यालो । काठमाडौं, फागुन २९ – नेपालका लागि नयाँ विषय लिथोग्राफी र इचिङ पद्दतिबाट पाँच महिला कलाकारहरुले बनाएका चित्रहरु ललितपुरको कुम्भेश्वरमा रहेको नेवाः छें आर्ट ग्यालरीमा प्रदर्शनी भइरहेको छ ।
महिलाहरु पुरुषहरुको तुलनामा बढी संवेदनशील हुन्छन् । उनीहरु भित्र बढी संवेदना हुनुमा धेरै हदसम्म आफू जन्मेको, हुर्केको र खेलिआएको सामाजिक, सांस्कृतिक, धार्मिक, आर्थिक, भौगोलिक, प्राकृतिक संरचना, पारिवारिक पृष्ठभुमिले प्रभाव पारेको हुन्छ । अथवा भनौ यी कुराहरुको प्रभावले महिलाहरु पुरुष भन्दा बढी संवेदनशील हुने गर्दछ ।
बाल्यकालदेखि संग्रहित आफ्ना सबै संवेदनाहरुलाई चित्रमा उतारेर त्यसैमा रमाइरहेका हुन्छन् महिला कलाकारहरु । किनकि जतिबढि संवेदनशीलता हुन्छ, त्यहाँ त्यति नै बढि प्रतिक्रिया हुन्छ ।
यसरी नै चित्र मार्फत आफ्नो भावनालाई अभिब्यक्त गर्न सफल भएका छन् पाँच जना महिला कलाकारहरुः अनिता, कृष्णमाया, मञ्जु, सुजिता र सुष्मा । तर आफ्ना भावनाहरुको अभिब्यक्तिका लागि उहाँहरुले छान्नुभएको माध्यम भने नेपालकै लागि नौलो रहेको छ ।
अन्तर्राष्ट्रिय महिला दिवसका अवसरमा कुम्भेश्वर स्थित नेवाः छें आर्ट ग्यालरीको आयोजनामा पाँचजना महिलाहरुले तयार पारिएको पेन्टिङ प्रर्दशनी लिथो एन्ड इचिङ ग्रुप एक्जिबिसन चलिरहेको छ ।
कलाकारहरु अनिता खनाल, कृष्णमाया सुवाल, मञ्जु खड्का, सुजिता महर्जन र सुष्मा शाक्यले तयार पारिएका लगभग ३० वटा लिथो र इचिङ गरि बनाइएका छापा चित्रहरु प्रदर्शनीमा राखिएका छन् ।
कलाकारहरुले आफ्नो मनमा रहेका विचारहरु कुनै न कुनै माध्यमबाट अभिव्यक्त गर्ने गर्दछ । अभिब्यक्तिको विभिन्न माध्यम हुनसक्छ । त्यसमध्ये प्रिन्ट विधा पूर्णत वैज्ञानिक प्रविधिमा आधारित छ र अन्य माध्यमको तुलनामा जटिल पनि छ । छापा चित्रको कुनै पनि विधिमा आफ्नो कौशलता देखाउन सकियो भने उक्त चित्र उत्कृष्ट बन्दछ ।
लिथोग्राफी नेपालमा नयाँ विषय भएकोले यसको बारेमा सबैलाई जानकारी नहुन सक्छ । लिथोग्राफी प्रिन्ट एक प्रकारको छापा चित्र हो । यो एक विशेष प्रकारको ढुंगामा बनाइन्छ ।
लिथोग्राफिको ढुंगा बैवरियाको सोनहाफेन भारतबाट आउँछ । फ्रान्स र बेलायतमा पनि यो ढुङ्गा पाईन्छ । तर बैवेरियाको ढंगा गुणस्तरीय हुन्छ ।
यसमा पानी र ग्रीज दुवैलाई आकर्षित गर्ने गुण हुन्छ । पानी र ग्रीजको बिरोधी स्वभाव नै यो बिधीको निर्णायक तत्व हो । लिथोग्राफीमा सर्फेसको प्रिन्ट गरिन्छ । यो पूर्णतः प्रविधि र भौतिक क्रियाहरुमा आधारित हुन्छ । यो माध्यममा राम्रो प्रिन्ट निकाल्नको लागि मौसम अनुकुल हुन आवश्यक छ ।
जसको लागि गर्मिमा एअर कुलर अथा एअर कन्डिशनको सहायता लिन सकिन्छ । लिथो प्रिन्ट धेरै संवेदनशील हुन्छ । यस माथी गरिएको रेखांकन गर्मी पाउनासाथ फैलिन थाल्छ ।
त्यसैले यस विधीबाट उत्कृष्ट प्रिन्ट गर्न कलाकारको भावना अभिब्यक्ति र प्राविधिक योग्यतामा निर्भर हुन्छ । ढुंगामा आफ्नो आवश्यकता अनुसार आफूलाई मनपरेको चित्र बनाई प्रकाश र छायाँको संयोजन गरिसकेपछि अन्तिम चित्रकला तयार पारिन्छ ।
जसलाई एकप्रकारको ग्लु प्रयोग गरि एकछिन त्यसै छोडिन्छ र सफा गरी प्रिन्ट मेसिनमा अन्तिम चित्रकला भएको ढुंगा राखी त्यसमाथि पेपर राखेर प्रिन्ट निकालिन्छ । इचिङ पद्घतिको सुरुबाट पुनर्जागरणको समयमा युरोपबाट भएको हो ।
यसको म्याट्रिक्स विभिन्न किसिमको मेटल प्लेटहरु बनाइन्छ । इचिङको लागि जिंक प्लेट प्रयोग गरिएको हुन्छ । जिंक प्लेटलाई एसिडमा डुबाएर आफूले चाहेको चित्र तयार पारिन्छ र त्यसपछि रंग गरी कागजमा त्यसको छापा चित्र निकालिन्छ ।
कला शिक्षक जस्मिन राजभण्डारीका अनुसार मञ्जुको वस्तुपरक चरासँग कुरा गर्दै जाँदा त्यसले विषयतर्फ डोर्‍याउँदै लग्दछ । तिनका पनि संवेदनाको कदर गरिएको छ मञ्जुको छापाहरुमा ।
तिनीहरुको मातृ–संवेदनाको चर्चा गर्न सक्नु अति चेतनशील मनको उपज हो । सक्नेले नसक्नेलाई दमनभाव प्रकट गर्ने प्रवृत्ति सबै संवेदनामा निहित रहेको हुन्छ भन्ने प्रमाणित गर्न उनले आफ्ना छापाहरुको प्रयोग गरेकी छन् ।
सुष्माको जनावर प्रतिको मोह संवेदना भन्दा पर सम्म छ । धार्मिक संवेदनाको पूर्ति गर्न वा अन्य कारणले जनावर हत्याको विजयोत्सव मनाइरहेको सभ्य र सुरक्षित मानिएको मानव वस्तीमा जनावरको आक्रमणले धनजनको क्षती हुँदा उनी भित्र संभावनाहरु मडारीई रहन्छन् । 
जस्तै, हामी उनीहरुलाई विचलित गर्दै छौं या उनीहरु हामीलाई...? भन्ने भाव उनको चित्रमा देख्न सकिन्छ ।  
अनिता आवरणले चञ्चल लागेपनि उनको सामाजिक संवेदना ज्यादै सुक्ष्म एवं दुर्लभ छ । आयआर्जनका लागि गरिने प्राचीन र धार्मिक महत्वका मूर्तिहरुलाई तस्करीबाट बचाउन कैद गरेझैं गरी लगाइएका फलामे बार र ताल्चा हेर्दा, सुन्दा साधारण बस्तुगत विषय लागेतापनि त्यसले एउटा सिंगो सचेत, सभ्यता प्रति लक्षित गरेर लामो कथा बोकेको छ ।
कैद र सुरक्षामा रहने भिन्नतालाई केलाउन नसकेर नै आजसम्म हाम्रो समाजमा यिनै कुराहरुको अन्र्तकृया पाइन्छ उनको प्रायः कामहरुमा ।
कृष्णमायाको ब्यक्तित्वको दाग उनको छापामा राम्रैसंग छापिएको छ । उनले खोजेको विषयले डोर्‍याएर अँध्यारो, चिसो कुनामा लैजान्छ र त्यहाँ चुपचाप एउटा च्याउको अस्तीत्व जुर्मराएको हुन्छ । 
एउटा ‘अलगपन’मा पनि आफ्नो अस्तित्वलाई निरन्तर र यथास्थितिमा कायम गर्ने सोच सहितको संवेदनामा राशिफलले मानिसको सोच र दैनिक जीवनलार्य कति सम्म प्रभावित गरेको छ भन्ने कुराहरु पनि अटाइएको छ । सतहमा गरिएका केही प्रयोगहरु उनका गरुको प्रभावझैं लाग्दछन् । यसको पश्चात् पनि धेरै ब्यक्तिगत पहिचानलाई इंगीत गर्ने तत्वहरुको पनि प्रयोग छ ।
सुजीता बौद्ध दर्शनबाट केहि प्रभावित देखिन्छिन । तथापी यसका अनन्त ज्ञानरुपी खोजहरु सबै बाँकी छन् । तर उनको कामभित्र प्रवेश गरिसकेका आकृतिहरु एवं विम्बहरुले बाटो देखाइसकेका छन् ।
निरन्तरताको आवश्यकता मात्र रहेको छ । उनले आफ्नो चित्रहरुमा प्रयोग गरी सकेका यस संग सम्बन्धित पात्रहरु, भिक्षुहरु, पिपलका पातहरु, त्यस्तै सम्बन्धित रंगहरुको बस्तुगत संयोजन राम्रा छन् । अब तिनको कथा बुन्न बाँकी छ र त्यो निश्चित देखिन्छ ।
नेवाः छें आर्ट ग्यालरी २०१० मा स्थापना भएको हो । यसको मुख्य उद्देश्य नयाँ तथा पुराना कलाकारहरुलाई समान रुपमा स्थान दिनु हो । वाः छें आर्ट ग्यालरीले सुरुदेखि हरेक वर्ष अन्तर्राष्ट्रिय महिला दिवसको अवसरमा चित्रकला प्रदर्शनी गर्दै आइरहेको छ । यसपटक नेपालका लागि नयाँ विषय लिथोग्राफि र इचिङ पद्धतिबाट बनाइएका चित्रहरु प्रदर्शनमा राखिएको हो । प्रदर्शनी आउँदो बैशाख १२ सम्म चल्नेछ ।
