गाईजात्रामा जम्दै ‘राजा’

काठमाडौ, साउन २९ – मुलुकमा गणतन्त्र आएपछि राजा हराए । पहिले निकै सक्रिय राजा अहिले निष्क्रिय छन् ।
तर अर्का राजा भने सक्रिय हुन थालेका छन् । राजा अर्थात युवा हाँस्यव्यंग्य कलाकार राजेन्द्र पोखरेल । काठमाडौंको भृकुटीमण्डमा चलिरहेको गाईजात्रा महोत्सवमा उनको प्रस्तुतिलाई दर्शकले निकै मन पराएका छन् ।
गाईजात्रा कार्यक्रमको सञ्चालक समेत रहेका उनले गीत, अभिनय र क्यारिकेचर मार्फत दर्शकलाई हँसाउने गर्छन् । बालुवाटार भन्ने प्रहसनमा उनले सुशील कोइरालाको दुरुस्तै क्यारिकेचर गरेका छन् । त्यसो त नेपाल टेलिभिजनबाट प्रसारण हुने हाँस्य टेलिसिरियल मेरी बास्सैमा समेत उनले ‘८४ बुढा’ अर्थात कोइरालाकै अभिनय गर्ने गर्छन् ।  गाईजात्रामा उनले सबै दलका शीर्ष नेताहरुको उस्तै बोली बनाएर देशमा राजनीतिक सहमति हुन नसक्ने विषयलाई चोटिलो पाराले उठाएका छन् । बेलाबेला व्यंग्य गीत र मुक्तक पनि सुनाउँछन् । कार्यक्रम सञ्चालन गर्ने शैली पनि उत्तिकै जोशिलो र आकर्षक छ । २०५९ सालदेखि हाँस्यव्यंग्य क्षेत्रमा लागेका पोखरेल पोहोरसालदेखि गाईजात्राको मञ्चमा देखापरेका हुन् । पोहोर ‘झ्याँकुटी झ्याईं जय होस्’ गाईजात्रा महोत्सवमा रहेका उनी यसपाली ‘तीते जिरे मेरी बास्सै’ को समूहमा छन् । धेरै चर्चित कलाकार रहेको यो समूहमा बसेर काम गर्दा उनले पहिले अवसर सँगै चुनौतीको रुपमा पनि लिएका थिए । तर अहिले चुनौती सकिएको उनले बताए । ‘दर्शकहरुले निकै मन पराउनुभएको छु, निकै सन्तुष्ट र उत्साही छु’ उनले भने । हाँस्यव्यंग्यको स्टेज कार्यक्रममा मनोज गजुरेल जत्तिकै उचाई उनले पुर्‍याइसकेका दर्शकहरुको विश्लेषण छ ।
यसरी भए राजा
कलाकार पोखरेलले आफ्नो नाम अघिल्तिर सधैं राजा झुण्ड्याउँछन् । अर्थात राजा राजेन्द्र पोखरेल । ‘गणतन्त्र ल्याउने आन्दोलनमा सहभागी हुँदा म राजाको समेत क्यारिकेचर गर्थें, अनि सबैले लौ आयो जनताको छोरा राजा भन्न थाल्नुभयो’ पोखरेलले त्योबेला सम्झँदै भन्नुभयो, ‘एकातिर राजेन्द्रलाई माया गरेर राजा पनि भन्छन् । अनि अर्को राजा अब हुँदैन र भए मै हो जनताको छोरा राजा भन्ने अर्थमा राजा समेत जोडेर आफुलाई चिनाउन थालें ।’ पहिलेका राजा अब कहिल्यै आउन सक्दैनन् भन्ने अर्थमा आफ्नो नाम अघिल्तिर राजा झुण्ड्याउन थालेको उनले बताए ।
साँच्चैका राजाको जगजगी रहेको बेला उनी क्याम्पसहरुका कार्यक्रममा हाँस्यव्यंग्य कार्यक्रम प्रस्तुत गर्थे । कहिले क्यारिकेचर गर्थे, कहिले गीत सुनाउँथे । विस्तारै विस्तारै उनले चर्चा बटुल्दै गए । देश विदेशका बिभिन्न कार्यक्रमबाट निम्तो आउन थाल्यो । अहिले पनि कार्यक्रमका लागि उनी देशका बिभिन्न ठाउँमा पुगिरहन्छन् ।
काठमाडौंको रेडियो अडियोमा हाँस्यव्यंग्य कार्यक्रम सञ्चालन गर्ने राजा हिमालय टेलिभिजनबाट हरेक बिहीबार बेलुकी ८ बजे प्रसारण हुने फर्सी नेटवर्कको जोकतन्त्र पनि चलाउँछन् । मेरी बास्सैमा पनि उनले सुशील कोइरालाको क्यारिकेचर गर्दै आएका छन् । झापा सुरुँगा घर भएका युवा हाँस्यव्यंग्य कलाकार पोखरेलले दुईवटा गीति एल्बम पनि निकालेका छन् ।
प्रस्तुति: मिलन तिमिल्सिना
