मदनकृष्ण श्रेष्ठको सरप्राइज बर्थ डे (फोटो फिचर)

अर्जुनकुमार संग्रौला/ उज्यालो
काठमाडौं – ७० साल बैशाख ३० गते । घाम पश्चिमतिर ढल्दै थियो । भ्याली होम्स सुनाकोठीमा कलाकार मदनकृष्ण श्रेष्ठ सेतो टिसर्ट र हाफ् पाईन्टमा अर्का कलाकार किरण केसीसँग गफ चुटेर बसेका थिए ।
किरण केसी आफ्नै मर्जीले त्यहाँ पुगेका थिएनन् । उनी रेडियो अडियोका प्रवन्ध निर्देशक दीपेन्द्र खनियाको डिजाईनमा त्यहाँ पुगेका थिए, मदनकृष्ण श्रेष्ठलाई अलमल्याउन ।
किरण केसी बेला बेला पुलुक पुलुक मोबाईलमा हेरिरहन्थे र मदनकृष्णको आँखा छलेर मोबाईलमा कुरा पनि गर्थे ।
किरण केसीसँग नियमित फोन सम्पर्कमा रहँदै कलाकार र सञ्चारकर्मीको एउटा टोली साढे पाँच बजे मदनकृष्णको गेटभित्र छिर्‍यो । फटाफट साउण्ड सिस्टम निकालेर जोड्न थालेपछि मात्र मदनकृष्णले थाहा पाए, किरण केसी दिनभर उनकै घरमा किन धर्ना बसेका रहेछन् ।
मदनकृण श्रेष्ठको निवासमा ‘सरप्राइज केक’ को साथमा पुगेको थियो केही हाँस्यकलाकारको साथमा रेडियो अडियोको टोली ।

तामझामको पत्तोसम्म नपाएका श्रेष्ठ मेसो पाएपछि अचम्मै खुशी देखिए ।
‘म आफ्नो जन्मदिनलाई त्यति महत्व दिईरहेको हुन्न । तर साथीभाई शुभचिन्तकले यसरी घरैमा सरप्राईज दिनुभयो । धेरै खुशी लागेको छ’, श्रेष्ठले भने ।
सात सालको प्रजातन्त्रसँगै जन्मिएका ‘मह’ जोडीका ‘म’ अर्थात मदनकृष्ण श्रेष्ठले ६३ औँ जन्मदिन मनाईरहदा नेताहरुलाई जनतासँग घात नगर्न अनुरोध गरे । ‘देशमा शान्ति दिने हो र जनताको पक्षमा उभिने हो भने, देशलाई अन्यौलामा राख्नुको सट्टा चुनाव गरेर निकाश निकाल्नमा सबै नेताहरुको बुद्धि आओस्” उनको भनाई थियो ।

मदनकृष्णले अघिल्लो वर्ष जन्मदिन मनाएनन् । श्रीमती यशोदाको क्यान्सरसँगको युद्घमा साथ दिँदादिदै उनले जन्मदिन भुले । तर, यसपाली भने जन्मदिनको उत्सब निकै रमाईलो भयो मदनकृष्ण श्रेष्ठको लागि ।
जन्मदिन उत्सवको खुशी त छदैछ, तर अझ बढी खुशी उनी आफ्नी श्रीमतीले क्यान्सरसँग युद्घ जित्दै गएकोमा देखिन्थे । आफ्नी श्रीमती यशोदाले क्यान्सरसँग विजय प्राप्त गर्न गरेको संघर्षको कुरा सुनाउदा सबैको आँखा रसाएका देखिन्थे ।
शुभचिन्तकहरुलाई धन्यवाद दिदै उनले भने, ‘शुभकामनाको महत्व मैले त्यति बुझेको रहेनछु । यशोदाको क्यान्सरसँगको लडाईमा शुभकामनाले निकै ठुलो आत्मविश्वास र बाच्ने साहस बढाई दियो ।’
जन्मदिनको ‘सरप्राइज केक’ संयुक्त रुपमा मह जोडीले काटे । यो जन्मदिन मदनकृष्ण श्रेष्ठको मात्र नभएर आफ्नो पनि हो भन्दै हरिवंश आचार्यले उपस्थित सबैलाई हसाए ।

श्रीमती रमिला पाठकसँग पुगेको हरिवंशले भने, ‘महको ३४ बर्षे सहयात्राको रमाईला पलहरुमध्येको एक पल आजको यो समय पनि हो । मदन दाई मेरो अभिभावक हो । दाईको माया र साथको मलाई सधै खाँचो रहन्छ ।’
हाँस्यकलाकार किरण केसी, मनोज गजुरेल, छायांकार गौरीशंकर धुँजु लगायतले पनि मदनकृष्ण श्रेष्ठलाई जन्मदिनको शुभकामना दिए । ‘मह गुलियो, मिठो र प्रिय हुन्छ । त्यस्तै प्रिय बन्नुहोला सबैका लागि’, अभिनेत्री दिपाश्री निरौलाले भनिन् ।
नेपाली जनताको चेतनाको स्तरलाई हाँस्य ब्यंग्यको माध्यमबाट माथि उठाउन महले खलेको भुमिकाको प्रशंसा गरे कलाकार तथा लेखक मनोज गजुरेलले ।
‘मह’ जोडीका म अर्थात मदनकृष्ण श्रेष्ठलाई जन्मदिनको शुभकामना ।
