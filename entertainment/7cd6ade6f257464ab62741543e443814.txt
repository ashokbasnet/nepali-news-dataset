तुलसी घिमिरको दृष्टिकोणसँग नेपथ्य र सुपारीको भिडन्त

अर्जुनकुमार संग्रौला/उज्यालो । काठमाडौं, जेठ २५ – चलचित्र भवनहरुमा २५ हप्तासम्म लगातार प्रदर्शन भएका नेपाली चलचित्र क्षेत्रकै इतिहासमा सुपर–डुपर हिट भएका चलचित्रहरु कुसुमे रुमाल, लाहुरे, चिनोपछि उनका अधिकांश चलचित्रहरुले कमाल गर्न सकेनन् ।
तर चलचित्र दृष्टिकोणबाट भने तुलसी घिमिरे निकै आशावादी देखिन्छन् । चलचित्र कर्मको तीन दशक लामो अनुभवलाई उनले चलचित्र दृष्टिकोणमा खन्याएका छन् ।
यो शुक्रवारदेखि तुलसीको चलचित्र दृष्टिकोणसँगै अन्य दुई चलचित्रहरु नेपथ्य र ‘सुपारी’ सार्वजनिक प्रदर्शनमा आएका छन् । तीन वटै चलचित्रहरुमा स्थापित अनुहारहरुको भन्दा नयाँ कलाकारहरुको बाहुल्यता देखिन्छ ।
धेरैचोटी रिलिजको डेट हेरफेर भएर अन्तत शुक्रबारबाट दृष्टिकोण प्रर्दशनमा आएको छ । चलचित्र बनाउन भन्दा रिलिज गर्न गार्‍हो हुने अहिलेको अवस्थामा चलचित्र दृष्टिकोणले पनि निकै झन्झट खेप्नु पर्‍यो । तुलसी घिमिरे निर्देशित दृष्टिकोणमा मानिसहरुको जीवनलाई बुझ्ने आ–आफ्नै दृष्टिकोणलाई देखाउन खोजिएको छ ।
एल लामाको प्रस्तुतिमा ममता गजमेर र राजु धामीले चलचित्रको निर्माण गरेका हुन् । चलचित्रमा बिबी अनुरागीको संगीत, दिनेश अधिकारीको नृत्य, रोशन श्रेष्ठको द्वन्द्व रहेको छ ।
चलचित्रमा अधिकांश कलाकारहरु नयाँ रहेका छन् । कुणाल, हिमानी डिसी, भास्कर प्रधान, ललित गोले, मदन भुजेल, ममता गजमेर, भारती घिमिरे, दिवाकर पाण्डे लगायतका कलाकारको अभिनय चलचित्रमा हेर्न पाइन्छ । काठमाडौंमा १३ वटा सहित चलचित्र ‘दृष्टिकोण’ले अल नेपालभर ३३ वटा हल पाएको छ ।
‘तक्मे बुढो’ को नयाँ डाइलगः म्याथ सिक्ने, इङलिस सिक्ने अनि विदेश जाने
‘म्याथ सिक्ने, इङलिस सिक्ने अनि विदेश जाने’ यो सम्वादको कारणले चर्चामा रहेको चलचित्र हो ‘नेपथ्य’ । सम्वाद बोल्ने कलाकार हुन नेपाल टेलिभिजनको हास्य श्रृखला मेरी बास्सैका ‘तक्मे बुढो’ अर्थात विल्सन विक्रम राई ।
नायिका सुष्मा कार्कीको कारणले पनि यो चलचित्र चर्चामा छ । विषेशत चलचित्रको गीत ‘मस्त जवानी’मा सुष्माले गरेको नृत्यको चर्चा छ ।
चारजना युवा र उनीहरुको सपनालाई मुख्य बिषयवस्तु बनाइएको चलचित्र नेपथ्यको निर्देशन रामराजा दाहालले गरेका हुन् ।
पना पुरा गर्नका लागि नेपथ्यमा आउने आरोह अवरोहलाई चलचित्रमा देखाउन खोजिएको छ । अधिकांश दृश्य अष्ट्रेलियामा छायांकन गरिएको चलचित्रमा विल्सन र सुष्माका साथै मानव सुवेदी, आदित्य बुढाथोकी, रेम बिक, सोना तिम्सिना, रवी गिरी, शिशिर खरेल, एमएस अग्रज, रश्मी भट्ट लगायतका कलाकारलाई देख्न पाईनेछ ।
चलचित्रलाई सुसन प्रजापतिले खिचेका हुन भने द्वन्द्व निर्देशन बाबु बलामीले गरेका छन् ।
४० लाखको सुपारी
शिव घिमिरेले निर्देशन गरेको सुपारी पनि शुक्रबारबाटै प्रदर्शनमा आउँदैछ । हत्या, अपहरणको काम लिनु वा दिनुलाई सुपारी लिनु वा दिनुको रुपमा चलचित्र सुपारीमा देखाउनु खोजिएको छ । झट्ट सुन्दा हिन्दी सिनेमाबाट प्रभावित नाम जस्तो पनि लाग्न सक्छ । हत्या हिंसा जनाउन सुपारी शब्दको प्रयोग बढीरहेको बेलामा चलचित्रले पनि सोही कुरालाई देखाउन खोजेको छ । चलचित्रको लगानी ४० लाख हो ।
चलचित्रमा गजित विष्ट, झरना थापा, सपना केसी, शरण डंगोल, विकेश शाही लगायतका कालाकारले अभिनय गरेका छन् ।
