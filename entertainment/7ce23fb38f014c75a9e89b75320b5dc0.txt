मलाई फिल्म खेल्न पुगेकै छैन, छोरीलाई नायिका बन भनेको मानेनन् : भुवन चन्द

काठमाडौं, वैशाख २९ – नेपाली चलचित्र जगतकी पहिलो नायिका भुवन चन्द, २०२२ सालदेखि यही क्षेत्रमा छिन् । १० वर्षको उमेर छँदै चलचत्रिको रंगिन दुनियाँमा पाईला हालेकी हुन् उनले । हामीले उनै नायिकासँग कुराकानी गरेका छौं ।
अहिलेसम्म, अभिनयमा नै हुनुहुन्छ कस्तो लागेको छ दिदी ?
चलचित्र क्षेत्र भनकै रमाईलो गर्ने क्षेत्र हो । पहिला पनि रमाईलो भएको थियो ।  अहिले पनि भैरहेको छ । जिन्दगी पनि रमाईलोमै कटिरहेको छ । त्यो बेलामा ४, ५ वर्षमा एउटा चलचित्र बन्थ्यो । अहिले धेरै  चलचित्र बन्दैछन् । तर समय अनुसार हामीले खेल्ने चलचित्र कम बन्ने भएको हुनाले हामीले चाहिँँ कम चलचित्रमा खेल्यौं ।  
भने पछि अहिले नयाँ पुस्ताको मात्रै चलचित्र चलिरहेको छ ?
त्यस्तै भन्नु पर्यो । समय परिवर्तन भयो । हेर्ने आँखा नै परिवर्तन भएको हुनाले अहिले बुबा, आमा, फुपु ,दिदी बहिनीको रोल खासै हुँदैन । अनि हामीले खेल्ने चलचित्र कम हुन बन्न थालेका छन् ।  अहिलेका योंग केटाकेटीहरुले एउटा बेड रुममा एउटा चलचित्र पुरै सिध्याउँछन् । जंगलमा गयो त्यहीँ चलचित्र सुटिङ सकेको हुन्छ । त्यसकारण अलि फरक भएको छ । 
पहिला अर्कै खालको चलचित्रहरु निर्माण गरिन्थ्यो, अहिले अर्कै भएको छ । समय अनुसार परिवर्तन भएको ठीकै त हो नी ?
समय अनुसार चल्नु पनि पर्छ, समय अनुसार हेर्नु पनि पर्छ । एक हिसाबका स्वाद पनि हुन्छ त्यसमा । दर्शकले चाहन्छन् पनि ।  एक हिसाबले ठीकै पनि हो । तर चलचित्र अति नै ग्ल्यामर । हामी पर्यौँ चौबन्दी चोलीको नायिका । अहिलेका परे त्यो चौबन्दी चोली पनि फुकाल्ने नायिकाहरु ।  त्यो टुपिस पनि लगाई दिए हुन्थ्यो नि । त्यो पनि खोलेको—खोलेकै गर्ने नायिकाहरु परे । धेरै नै ग्ल्यामर । कुनै कुनै चलचिहरुमा छन् । तर पनि ठीकै  छ । चलिरहेको नै छ । 
घरैभरी अवार्डहरु फोटोहरु देखिरहेको छु । हेर्दा लाग्छ कि, दिदी अहिले पनि जवान हुनुहुन्छ ?
जवान त होईन । उमेरको कुरा गरौँ भने ५२ वर्ष त चलचित्र क्षेत्रमै लागेको भयो । यो क्षेत्रमा आउँदा १० वर्षको थिएँ । भने पछि यो उमेर कति भयो होला ? 
छोरा–छोरी कति जना छन् तपाईँको ?
मेरो ३ जना छोरी छन् । मैले नायिका बन भनेको बनेनन् । बाबा, रेडियो नेपालमा अंग्रेजी समाचार हेर्नुहुन्छ हरिष चन्द । तीनैजनाले केही वर्षसम्म रेडियो नेपालमा काम गरे । अहिले तीनै जना अमेरिकामा छन् ।
तपाई पनि अमेरिका जानु भयो ?
४ पटक गै’सकेको छु । हामी जस्तो मान्छेको लागि खासै उपयुक्त छैन त्यो ठाउँ । मलाई त मेरो देश प्यारो लाग्छ ।  हो, त्यो देश राम्रो छ । सबै कुराको सुविधा छ तर यस्तो खाल्डाखुल्डी भए पनि आफ्नै देश प्यारो लाग्छ ।  
तपाई त पुरानो स्रष्टा चलचित्र बनाउन मन लाग्दैन ?
मलाई चलचित्र बनाउन मन लागेको छैन । अझै पनि अभिनय नै गर्न पुगेको छैन । हेरौँ  पछि के हुन्छ ।  यो त नसा नै हो । अभिनय अहिलेसम्म पनि मलाई पुगेको छैन । 
आफै बनाउनु न त ? राम्रो चलचित्र ?
अहिलेको समयमा हाम्रो बेलाको चलचित्र बनाएर चल्ला जस्तो मलाई लाग्दैन । नेपाली चलचित्रमा नेपालीपन हुनुपर्छ । अहिले पनि केहि नयाँ चलचित्रहरुमा नेपालीपन छन् । राम्रो छ । मौलिक कथामा आधारित चलचित्र चलिरहेको पाएको छु मैले । 
चलचित्र बनाउन भन्दा पनि अभिनय गर्न मन छ भन्नु भयो थाकिंदैन ? 
थाकिने रैनछ, यो क्षेत्रमा । अरु कलाकारलाई के हुन्छ ? तर म चाहिँ थाक्दिनँ ।
नेपाली चलचित्रको कस्तो नायिका मन पर्छ ?
जो न्याचुरल अभिनय गर्छ । मण्डलाबाट कलाकारितामा आएका कलाकारहरुको चाहिँ अभिनय राम्रो पाएको छु । करिश्मा, गौरी, मिथीला शर्माहरु राम्रो हुनुहुन्छ । मलाई जल शाह मन पर्छ, अहिले उहाँ अमेरिकामा हुनुहुन्छ । 
एउटा, दुईटा चलचित्र खेल्छन् अनि विदेश पलायन हुन्छन् कलाकारहरु । तपाईलाई कस्तो लाग्छ यो कुरा ?
सुन्दा दु:ख लाग्छ । तर अहिलेका कलाकारहरु व्यवसायिक बन्न सकेका छन् । कलाकारिताबाट जीवन धान्न सकेका छन् ।  पहिलेका कलाकारमा त्यस्तो थिएन । जति पनि विदेश गएका छन् , ती पहिलेका कलाकार हुन । अहिलेका कलाकार आफ्नै देशमा केहि गरिरहेका छन् । मेरो कुरा गर्नुपर्यो भने पनि दिदी मेरो चलचित्र खेल्दिनु पर्यो यो पहिलो प्रयास हो भन्छन्  । अनि पैसा पनि दिँदैन थिए । माग्ने कुरा पनि आउँदैन थियो । दुई ,तीन वटा चलचित्र खेल्यो भने बल्ल  ५ हजार जति दिन्थे । लाजै मर्दाे । हाम्रो पालामा पैसा भन्दा पनि चलचित्रमा मुख देखाउनु ठूलो कुरा थियो ।
सरकारले केहि गर्नुपर्दैन दिदी ?
सरकारले त केहि पनि गर्दैन । हुन त मलाई अस्ति सरकारले विशिष्टको कार्ड दियो । म यो क्षेत्रमा १० वर्ष हुँदादेखि लागेको हो । तर त्यो पाएको के को लागि त । सिंहदरबार भित्र छिर्नको लागि हो कि ? थाहा नै भएन । अब यो क्षेत्रमा भत्ता आओस भनेर त कल्पना पनि नगरौँ ।
मेरो बच्पन बित्यो ,जवानी बित्यो । अब बुढेसकाल पनि यहि क्षेत्रमा बित्दैछ । हामीले देशको लागि यतिका समयसम्म लाग्यौँ । के पायौँ त ? डाँडाको जुन जस्तो भइसकेको छ हाम्रो उमेर । अझैसम्म सरकारले केहि पनि दिएको छैन ।  म कुनै पार्टीको कलाकार होइन । नेपालको कलाकार भएर पनि, यस्तो भएको होला ।
लामो समय भयो यो क्षेत्रमा लाग्नु भएको , चलचित्र क्षेत्रलाई कसरी सम्झनु हुन्छ ?
यो क्षेत्र भनेको आफूले मन पराएर लागेको क्षेत्र हो । यो क्षेत्र सबैलाई मनपर्छ र म यो क्षेत्रलाई कर्म क्षेत्र पनि मान्छु । 
- forseenetwork र उज्यालाेकाे सहकार्य
