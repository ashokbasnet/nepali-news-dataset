​केकी भन्छिन् – नायिकाहरुको आयु हुँदैन

काठमाडौं, माघ ७ – नायिका केकी अधिकारीले पछिल्लो समयमा नेपाली चलचित्रमा नायिकाहरुलाई काम गर्न गाह्रो र रमाइलो दुबै कुरा भएको बताएकी छिन् । उनका अनुसार काम पाउनु नायिकाको चुनौती हो भने नयाँ प्रविधि र नयाँ कलाकारसँग काम गर्न पाउनु रमाइलो हो । नेपाली चलचित्रमा धेरै कुरामा परिवर्तन हुँदै गएको भन्दै  केकीले  राम्रो कला र क्षमता भएका नायिकाहरु हँुदा पनि आफू कहिल्यै खाली बस्न नपरेकोमा खुसी व्यक्त गरिन् । आफू एक पछि अर्काे चलचित्रमा व्यस्त भएको भन्दै उनले अहिले आफूलाई चलचित्रको अभाव नभएको बताइन् । चलचित्र क्षेत्रमा आउनु भन्दा पहिले अभिनयको बारेमा बुझेर, अध्ययन गरेर आउँदा चलचित्र क्षेत्र र कलाकार दुबैलाई फाइदा हुने उनको बुझाई छ । 
तर केकीका सिनेमाहरु लगातार आइरहेका छन्, व्यवसायिक सफलता भने पाएका छैनन् । उनले अभिनय गरेको लभ सासा पनि अहिले असफल भएको छ । हामीले उनीसँग यो कुराकानी  लभ सासाको प्रचारप्रसारको क्रममा गरेका थियौँ ।
आमा बन्न तयार
चलचित्रमा आमा बन्ने प्रस्ताव आयो भने के गर्नुहुन्छ ? भन्ने हाम्रो प्रश्नमा उनले करिअरको सुरुवातमा आफूले आमाको भूमिकामा काम गरिसकेको बताइन् । कलाकारले जुनसुकै रोलमा पनि भिज्न सक्नुपर्छ  म यो रोलमा खेल्दिन भन्नु भन्दा पनि कथा र समाजले मागेको कुरा कलाकारले दिन सक्नु नै पर्छ । यहि नै कलाकारको धर्म  र कर्म भएको उनले बताइन् । उनी आमाको भूमिकामा प्रस्तुत हुन हरदम तयार छिन् । उनले मुटुमा आमाको भूमिका निभाइसकेकी छिन् । नेपाली चलचित्रमा आएका नयाँ नायिकाहरुको बारेमा कुरा गर्दै उनले आफूलाई साम्राज्ञी राज्य लक्ष्मी शाह, वर्षा राउत, वर्षा सिवाकोटी निकै नै मनपर्ने बताइन । यी नायिकाहरुले केही  हिट चलचित्र दिइसकेका छन् । 
नायिका चलचित्रको  पाहुना हो
केकी अधिकारी नायिका भनेको चलचित्रको पाहुना भएको बताउँछिन् । ‘नायिका भनेको सधै रही रहने होइन । नायिकाको लागि त १० देखि १५ वर्ष मात्रै हुन्छ सिनेमाको आयु । किनभने एउटा नायिकाले श्रीमती, बुहारी, आमा हँुदै हरेक भूमिका निभाउँदा निभाउँदै  चलचित्रमा समय दिन नसकिने अवस्था आउँछ ।  यहि कारण रुप हुँदा र एक्लो हुँदासम्म मात्रै सिनेमामा यात्रा गर्न सजिलो हुन्छ नायिकाहरुलाई । आफू भन्दा राम्रो कलाकार आउँदा आफुलाई असहज हुन्छ । एक पछि अर्काको पालो आउँछ त्यसकारण एउटैले लामो समयसम्म काम पाउँदैन’, केकीले भनिन् ‘हामी यो क्षेत्रमा केही समयको लागि आएको हो, पछि हामी जानुनै पर्छ भन्ने सोचाइका साथ आउन जरुरी छ’, उनले थपिन् । यस्तै केकीले एक कलाकारले यो क्षेत्रमा आइसकेपछि, म यहाँ पाहुनाको रुपमा आएको हुँ सधैको लागि होइन तर मैले यो क्षेत्रमा नजिर छाडेर जानुपर्छ भन्ने सोच बनाउन जरुरी भएको बताइन् । 
नायिकाको पारिश्रमिक चित्तबुझ्दो छैन
जसरी समाजमा महिला र पुरुषमा फरक छुट्याइन्छ त्यसरी नै कलाकारहरुमा पनि नायक र नायिकालाई हेर्ने दृष्टिकोण एकदमै फरक रहेको उनको भनाई छ ।  ‘चलचित्र क्षेत्रमा कुन नायिका चर्चित र चलेको छ त्यसको बारेमा सबैलाई थाहा हुन्छ । तर त्यसले चलेको नायक बराबर कमाएको छ कि छैन त्यस बारेमा कसैले पनि जान्ने प्रयास गरेको हुँदैन । 
नायक र नायिकाले चलचित्रमा निभाउने भूमिका पनि बराबर नै हुन्छ । तर पारिश्रमिकको कुरा गर्ने हो भने बराबर अहिलेसम्म भएको छैन । प्राय महिला कलाकारलाई कम र पुरुष कलाकारलाई बढी मूल्य तोकेर सिनेमामा ल्याइन्छ’, केकीले गुनासो गरिन् । 
उनले नायकले जति नै नायिकाले पनि काम गरेको हुन्छ त्यस कारण पारिश्रमिक पनि बराबर नै हुनुपर्छ भन्ने विचार व्यक्त गरिन् । यस्तै कुराकानीको क्रममा उनले चलचित्रको पोस्टरमा पनि नायकको ठूलो फोटो राख्ने र नायिकाको सानो राख्ने गरेकोमा दुःख मनाउ गरिन् । 
‘हाम्रो पुरुष प्रधान देशमा नायककै कारण चलचित्र चल्छ जस्तो गरेर यस्तो गरिन्छ । चलचित्र उद्योगमा नायिकाहरुको समय भनेको १० देखि १५  वर्षसम्म उनीहरुको आयु कम हुन्छ हो तर नायकहरु भने छोरा नाति हुँदासम्म पनि काम गरिरहन्छन्’, उनले थपिन् ।
जहाँपनि महिलालाई समस्या
नायिका र नायकमा फरक किन भएको होला भन्ने हाम्रो प्रश्नमा उनले भनिन्, ‘नायिकाहरु केही समयसम्म चलचित्रमा काम गर्ने अनि विवाह गर्ने समय बढ्दै जाँदा आमा बन्ने एउटा ठूलो जिम्मेवारी पनि महिलालाई नै दिएको छ । यो कुराहरु पूरा गर्ने क्रममा नै महिलाले सधै नायक जसरी निरन्तर रुपमा काम गर्न सक्दैनन् अर्थात पाउँदैनन् । अनि सबै जिम्मेवारी बहन गरेर चलचित्र क्षेत्रमा आउने क्रममा धेरै कुरामा परिवर्तन हु्न्छ । नयाँ कलाकारहरुको आगमन हुन्छ । नयाँसँग सबै कुरामा प्रतिस्पर्धा गर्नसक्ने क्षमता पनि हुन्न । यस्तै विभिन्न कारणले गर्दा पनि नायक र नायिकामा समानता नदेखिएको हो जस्तो मलाई लाग्छ ।’त्यसो त महिलाको लागि चलचित्र क्षेत्र मात्रै होइन हरेक क्षेत्रमा समस्या हुन्छ । चलचित्र क्षेत्रमा महिलाले गर्व गर्नुपर्ने धेरै कुराहरु पनि रहेका छन् । चलचित्र ‘छक्का पञ्जा’ पनि महिला निर्देशक दीपा श्री निरौला हुनुहुन्छ । अहिले सम्मको धेरै चल्ने र कमाउने चलचित्रको रेकर्ड पनि राखेको छ । यसले महिला पनि पुरुष भन्दा कम छैनन् भन्ने देखाउँछ’, केकीले थपिन् । 
- उज्यालो र forseenetwork.com को सहकार्य
