सिआरविटी खुल्यो, ब्यवसायी भन्छन् ‘बल्ल राहत भयो’

काठमाडौ, पुस १८ – बन्द भएको झण्डै तीन महिनापछि नेपाल टेलिकमले नयाँ गीत सिआरबिटीमा राख्न सुरु गरेको छ । प्राविधिक समस्या देखिएको भन्दै रोकिएको सिआरबिटी दर्ता बिहीबारदेखि खुलेको हो ।
सिआरबिटी खुलेपछि कलाकार र संगीत ब्यवसायीले धमाधम गीत दर्ता गर्न थालेका छन् । ‘सिआरविटी खुल्यो अब हामीलाई राहत हुन्छ’ जनता डिजिटलका सञ्चालक केशव सापकोटाले भन्नुभयो ।
यसबाट कलाकारहरु पनि खुशी भएका छन् । ‘हामीलाई पनि धेरै राहत भयो’ लोकगायक मधुसुदन बञ्जाडे भन्नुहुन्छ ‘हाम्रो बाच्ने बाटो यही थियो, ढिलै भएपनि खुल्यो ।’
तीन महिनासम्म झण्डै तीन हजार गीतले सिआरबिटीमा व्यापार गर्न पाएका थिएनन् । सिआरबिटीमा गीत दर्ता नहुँदा झण्डै पाँच करोड रुपैयाँ घाटा भएको संगीत ब्यवसायीहरुको दावी छ । बिहीबार कलाकार र संगीत ब्यवसायी नयाँ गीत लिएर धमाधम मध्यस्थकर्ताकोमा पुगेका छन् । नेपालमा सिआरबिटी दर्ता गर्ने ६ वटा मध्यस्थकर्ता छन् । सिआरबिटीमा दर्ता हुने गीतहरु सबै ती कम्पनी मार्फत नै दर्ता हुनुपर्छ ।
क्यासेट र सिडीको बजार सेलाएपछि म्युजिक कम्पनिको व्यापारिक आधार सिआरबिटी बनेको छ । सिआरविटी दर्ता नहुँदा सयौं गीत रेकर्डिङ स्टुडियोमा थन्किएका थिए भने म्युजिक कम्पनिले पुराना गीत टेलिभिजनमा देखाउदै आएका थिए ।
