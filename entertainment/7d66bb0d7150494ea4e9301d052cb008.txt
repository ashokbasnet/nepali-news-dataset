नारायणगोपाल पुरस्कारबाट संगीतकार जंगम पुरस्कृत

काठमाडौ, मंसिर १९ – यसवर्ष नारायणगोपाल स्मृति पुरस्कारबाट संगीतकार दीपक जंगम पुरस्कृत हुनुभएको छ ।
स्वरसम्राट नारायणगोपालको २३ औँ स्मृति दिवसको अवसरमा उहाँको घरमा बुधबार आयोजित कार्यक्रममा संगीतकार जंगमलाई पुरस्कृत गरिएको हो ।
विसं. १९९६ साल असोज १८ गते काठमाडौको किलागलमा जन्मिएका नारायण गोपालको २०४७ साल मंसिर १९ गते निधन भएको हो । नारायण गोपालले झण्डै ५ सय गीतमा स्वर र सैयौ गीतमा संगित दिनुभएको छ । कालजयी गीत गाउने नारायणगोपाल नेपालका लोकप्रिय गायकका रुपमा सम्मानित हुनुहुन्छ ।
उहाँको मलाई नसोध कहाँ दुख्छ घाउ,  दुईटा फूल देउरालीमा, जुन फूल मैले रोजेको थिए, एउटा मान्छेको मायाले कति, मान्छेको माया यहाँ खोलाको पानी जस्तो  लगायत गीत निकै लोकप्रिय छन् । उहाँलाई कालजयी गीत गाउने गायकका रुपमा चिनिन्छ ।
