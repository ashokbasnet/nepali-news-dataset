बाबा साहित्य साधक सम्मान सरुलाई

पोखरा, पुस २० – यसवर्षको बाबा साहित्य साधक सम्मान–२०६८ बाट सरस्वती श्रेष्ठ सरुलाई सम्मान गरिने भएको छ । 

बाबा साहित्य साधक सम्मान कोषको बैठकले यो बर्षको पुरस्कारबाट श्रेष्ठलाई सम्मान गर्ने निर्णय गरेको हो ।

उहाँ विगत दुई दशकदेखि नेपाली वाङ्मयको क्षेत्रमा कविता र गीत विधामार्फत पहिचान बनाउन सफल मानिनुहुन्छ । गोरखा आँपपीपल स्थायी घर भएकी सरुका ‘थुँगाथुँगा जिन्दगानी’ गीत सङ्ग्रह र ‘एक झुल्को घाम ओर्लेर सडकमा’ कविता सङ्ग्रह प्रकाशित छन् ।

२०४९ सालदेखि साहित्यमा लागेकी सरुको योगदानको कदर गर्दै विभिन्न संघसंस्थाले विभिन्न पुरस्कारबाट सम्मानित समेत गरिसकेका छन् । उहाँ यसअघि समता सम्मान इलाम, गजल प्रतिभा सम्मान पोखरा, धादिङ साहित्य सम्मान धादिङ, नवोदीत साहित्य सम्मान पोखरा, जनकल्याण स्रष्टा सम्मान र समता काव्य सम्मान पोखराबाट सम्मानित भैसक्नुभएको छ ।

साहित्यकार दुर्गाबहादुर शाह बाबाले आफूले पाएको ‘ऋषिराम रानाभाट प्रतिभा सम्मान तथा प्रोत्साहन पुरस्कार’बाट प्राप्त रकम पश्चिमाञ्चल क्षेत्रमा कला, साहित्य र संगीतको क्षेत्रमा क्रियाशील सर्जकलाई हरेक वर्ष प्रदान गर्ने गरी बाबा साहित्य साधक सम्मान कोष स्थापना गर्नुभएको हो ।

यो सम्मानबाट पहिलो पटक लमजुङ समिभञ्ज्याङ्गका साहित्यकार रुपिन्द्र प्रभावी कटु सम्मानित भैसक्नुभएको छ ।
