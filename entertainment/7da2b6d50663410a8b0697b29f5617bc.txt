नक्कली बाबुराम भट्टराईको दौडधूप बढ्दो !

काठमाडौं, कात्तिक १९ – संविधानका विवादित विषयमा सहमति जुटाउन नसकेर संवैधानिक राजनीतिक संवाद तथा सहमति समितिका सभापति डा. बाबुराम भट्टराईलाई छटपटी बढाइरहेको बेला उहाँको हुबहु नक्कल गर्ने कलाकार पनि उस्तै व्यस्त छन् ।
हाँस्यव्यंग्य क्षेत्रमा लागेका केही कलाकारले धेरै नेताहरुको क्यारिकेचर गर्छन् । डा. भट्टराईको क्यारिकेचर गर्ने कलाकार पनि थुप्रै छन् । यसरी नेताहरुको क्यारिकेचर गर्नेमध्ये सीमित कलाकारले मात्र बोली, शैली र शारिरीक हाउभाउ ठ्याक्कै मिलाउन सक्छन् । यसरी दुरुस्तै मिलाउन सक्ने खुबी भएका एकजना कलाकार हुन्, गोरखा घ्यालचोकका अजय रेग्मी । धेरै नेताहरुको क्यारिकेचर गर्न सक्ने नवकलाकार रेग्मी डा. भट्टराईको नक्कल गर्न बढि खप्पिस छन् । त्यसैले हिजोआज बिभिन्न कार्यक्रमका आयोजकले उनलाई भट्टराईको नक्कल गर्न बोलाउने गर्छन् ।
मञ्चमा उभिएर हँसाउन थाल्दा ठ्याक्कै डा. भट्टराई जस्तो लाग्ने भएकाले अजयले आफ्नो नाममा नक्कली बाबुराम भनेर झुण्ड्याउने गरेका छन् । उनले नेपाल टेलिभिजनको हास्यव्यंग्य टेलिश्रृँखला मेरी बास्सै र भद्रगोलमा मोहन वैद्यको रोल समेत गरिसकेका छन् । ‘मेरी बास्सैमा वैद्यको रोल गर्दा सिताराम कट्टेल दाइले बाबुरामको भूमिका सुहाउँछ भन्नुभएपछि मैले बढी चाहिँ नक्कली बाबुरामको रोल गर्दै आएको छु’ अजयले भने । उनले बाबुरामको दुरुस्तै नक्कल गर्न थालेपछि तीतो सत्यमा हिसिला यमीको रोल गर्दै आएकी बिपना बस्नेतले पनि अजयलाई साथ दिइन् । उनीहरुले बिभिन्न स्टेज कार्यक्रममा संयुक्त अभिनय गरिसकेका छन् ।
हिजोआज अजयले आफु हाराहारीकै अर्का कलाकार सुदिप खतिवडासँग संयुक्त कार्यक्रम गर्दै आएका छन् । बिभिन्न स्टेज कार्यक्रममा उनीहरु सँगै देखिने गरेका छन् । ५ वर्षअघि एसएलसी परीक्षा दिइसकेपछि कलाकारिता क्षेत्रमा लागेका अजय दुई वर्षदेखि नक्कली बाबुरामको भूमिकामा देखिन थालेका हुन् । यसअघि उनले सर्वनाम थिएटरमा प्रदर्शन भएको नाटक ‘बहुलाकाजीको सपना’मा पनि अभिनय गरेका थिए । तीजको म्युजिक भिडियोमा पनि उनको अभिनय देख्न पाइन्छ ।
२१ वर्षिय अजयको अभिनयलाई अरु दर्शकले जस्तै सक्कली बाबुराम भट्टराईले पनि प्रशंसा गरेका छन् । ‘मैले उहाँको अगाडि पनि उहाँको नक्कल गरेको छु, उहाँले नकारात्मक र सकारात्मक दुवै पक्ष उठाउन सुझाव दिनुभयो’ रेग्मीले भने ।
