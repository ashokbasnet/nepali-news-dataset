बाबुरामले मलाई छाड्नु हुन्छ, किताव छाड्नु हुन्न : हिसिला

हिम बिष्ट/ उज्यालो । काठमाडौं, असार २९ – प्रधानमन्त्री डा. बाबुराम भट्टराईलाई खुब पढ्ने मान्छे मानिन्छ । काठमाडौंको भृकुटी मण्डपमा रहेको काठमाडौं उपत्यका सार्वजनिक पुस्तकालय को १० औँ वार्षिकोत्सव कार्यक्रममा प्रधानमन्त्री पत्नी तथा नेतृ हिसिला यमीले प्रधानमन्त्रीको अध्ययन जीवनका बारेमा बताउँदै हुनुहुन्थ्यो ।

 

‘मभन्दा उहाँको प्रेयसी लाईब्रेरी हो’,  एकीकृत नेकपा माओवादी पोलिटब्युरो सदस्य समेत रहेकी यमीले भन्नुभयो, ‘बरु मलाई छोड्नुहुन्छ होला किताब छोड्न सक्नुहुन्न जस्तो लाग्छ ।’ प्रधानमन्त्रीको पुस्तक प्रेमका बारेमा यमीले भन्नुभयो, ‘म हराएँ भने बरु उहाँलाई पिर लाग्दैन, तर किताब हरायो भने उहाँमा पिरको सीमा रहँदैन ।’

प्रधानमन्त्री थाकेर आउँदा समेत अध्ययन गर्न नछाडेको यमीले स्मरण गर्नुभयो । ‘उहाँ थाकेर आउँदा समेत किताब पढ्नुहुन्छ । पढ्दा उहाँलाई मेडिटेशन गरेजस्तो हुँदो रैछ’, नेतृ यमीले भन्नुभयो, ‘अनि मलाई डिष्ट्रबै गर्न मन लाग्दैन ।’ कहिले काही भन्न मन लागेका कुराहरु डायरीमा लेखेर राखेपनि प्रधानमन्त्रीले किताब पढ्न थालेपछि डिष्ट्रब गर्न मन नलागेको उहाँले अनुभव सुनाउनुभयो ।

२०६० सालमा स्थापना भएको काठमाडौं उपत्यका सार्वजनिक पुस्तकालय ९ वर्ष पुरा गरी १० वर्षमा प्रवेश गरेको छ । शिक्षा मन्त्रालयको आर्थिक अनुदान र अरु क्षेत्रको सहयोगमा चलिरहेका संस्थामा अहिले ५० हजार पुस्तक रहेको महासचिव तीर्थराज वन्तले जानकारी दिनुभयो ।

वार्षिक साधारण सभामा दिइएको जानकारी अनुसार एक वर्षमा २ सय ८५ दिन खुल्ने पुस्तकालयमा पछिल्लो एक वर्षमा ८५ हजार ८ सय जनाले सेवा लिएका छन् । पाठकलाई विद्युतीय सूचना दिन ६ वटा कम्प्यूटर पनि राखिएको छ । हजार रुपैयाँ धरौटी राखेर दुई सय रुपैयाँ तिरी वार्षिक ग्राहक बन्न सकिने र अहिले १० हजार ८० जना पुस्तकालयको सदस्य बनिसकेको महासचिव वन्तले जानकारी दिनुभयो ।

पुस्तकालयका ६० जना आजीवन र संस्थापक सदस्य छन् ।
