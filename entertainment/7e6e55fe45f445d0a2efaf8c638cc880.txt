टुंडिखेलमा गृहमन्त्रीको गीत : ‘जनताले शासन गर्ने अब पालो आयो’

काठमाडौं, जेठ १५ – तपाईंलाई थाहा छ, उपप्रधान तथा गृहमन्त्री बामदेव गौतम गीत पनि लेख्नुहुन्छ । यसअघि एउटा गीति एल्बम नै निकालिसकेका गौतमले यसपटक गणतन्त्र दिवसकै लागि विशेष गीत लेख्नुभएको थियो ।
उहाँले लेखेको यो गीत टुंडिखेलको विशेष समारोहमा प्रस्तुत भएको गौतमका प्रेस सल्लाहकार विश्वमणि सुवेदीले जानकारी दिनुभयो ।
रेडियो नेपालका कलाकारहरुको स्वरमा प्रस्तुत भएको गीत यस्तो छ :
आयो है नेपालमा गणतन्त्र आयो आयो
जनताले शासन गर्ने अब पालो आयो
सहिदको रगतले गणतन्त्र ल्यायो
जनताको मनमा, हेर भरोषा जगायो
राष्ट्रभक्त, श्रमभक्त सँगै हिँड्ने भए
नयाँ नेपाल निर्माणमा सबै जुट्ने भए
नेपाल हो रंगीचंगी जन फूलबारी
अनेक थरी फूलको राम्रो माला उनेसरि
सजाउनुपर्छ अब नेपाललाई हेर
पसिना र रगतलाई फाल्नुहुन्न खेर
हिमाल र तराईमा खुसी ल्याउनलाई
समृद्धिको नयाँ नेपाल बनाउनलाई
आफ्नो संविधान आफैं बनाउनुपर्छ
त्यसका निम्ति हामी सब एक हुनुपर्छ
मेची, काली, कोसी जलाधार हाम्रो
लुम्बिनीको ज्योतिजस्तै सगरमाथा हाम्रो
देशको रक्षा गर्न आज जनता जागेका छन्
गणतन्त्र ल्याउने सहिद अमर बनेका छन्।
साहित्यमा विशेष रुची राख्ने गौतमको गीति संग्रहको पुस्तक पनि प्रकाशनको तयारी भैरहेको सुवेदीले जानकारी दिनुभयो । यसअघि गौतम राष्ट्रिय गान लेखन प्रतियोगितामा पनि सहभागी हुनुभएको थियो । तर उहाँको गीत छनोटमा परेन । त्यसपछि गौतमले गीति एल्बम निकाल्नुभएको हो ।
