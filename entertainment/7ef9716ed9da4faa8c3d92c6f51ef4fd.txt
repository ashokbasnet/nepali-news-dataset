कोहिनुरको ब्यापार एकैदिन झण्डै १ करोड

काठमाडौ, भदौ १ – अभिनेता श्रीकृष्ण श्रेष्ठको अन्तिम चलचित्र कोहिनूर हेर्न हलहरुमा दर्शकको अत्याधिक भीड लागेको छ ।
बालबालिकदेखि बुढाबुढीसम्म सबै उमेर समूहका दर्शकहरु चलचित्र हेर्न पुगेकाले हलहरुमा अत्याधिक चाप छ । चलचित्रले शनिवार मात्रै ९७ लाख कलेक्सन गरेर इतिहास नै रचेको छ ।
एकै दिनमा यतिधेरै ब्यापार नेपाली चलचित्र उद्योगमा अहिलेसम्म कुनै पनि चलचित्रले गर्न सकेको छैन । प्राप्त रिपोर्ट अनुसार शनिबार मात्रै मोफसलबाट ४० लाख र राजधानीबाट ५७ लाखको ग्रस कलेक्सन गर्दै कोहिनूर छोटो समयमा हाल सम्मकै धेरै कलेक्सन गर्ने  फिल्मको रुपमा समेत दर्ता भएको छ । फिल्मले नौ दिनसम्म आईपुग्दा ३ करोड ४१ लाखको कूल कारोबार गरेको छ  । आइतबार कृष्ण जन्माष्टमी परेकाले पनि  ब्यापारमा शनिबारको भन्दा धेरै गिरावट नआउने प्रदर्शक एवं वितकरहरुले अपेक्षा राखेका छन् । काठमाडौका हलहरुमा ६ महिनाको सन्तानसँगै आउने र ७० बर्षका वृद्धा, अपाङ्गता भएकाहरु पनि कोहिनूर हेर्न हलमा पुगेका छन् ।
निर्देशक आकाश अधिकारीले दर्शकको यो उपस्थिति चलचित्रका नायक तथा निर्माता श्रीकृष्ण श्रेष्ठका लागि ठूलो सम्मान भएको भन्दै सबै दर्शकहरुलाई धन्यवाद दिए । राजधानीका सिनेमा घरहरुमा हिन्दी फिल्म सिंघम रिर्टनस् र इट्स इन्टरटेन्मेन्टको ब्यापारलाई पनि कोहिनूरले प्रभावित बनाएको छ ।
– अर्जुनकुमार संग्रौला
