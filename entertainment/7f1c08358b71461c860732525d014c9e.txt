९ वटा गीत बजारमा ल्याएपछि संगीत सिक्दै गायिका तृष्णा गुरुङ

खानी हो यामु ए कान्छा अर्थात कता जना लागेको ए कान्छा बोलको गीत चर्चामा रहँदै तृष्णा गुरुङ नयाँ गीत लिएर आएकी छिन् । औपचारिक ज्ञान बिना नै संगीत क्षेत्रमा लागेकी तृष्णाले अहिलेसम्म ९ वटा गीत गाइसकेकी छिन् । 
काठमाडौंकी तृष्णा युवाहरुको रोजाइकी गायिका हुन् । तृष्णाले गाउँले रहनसहनलाई फरक शैलीले प्रस्तुत गरिरहेकी छिन् । उनै गायिका यतिबेला भने संगीत प्रशिक्षण पनि लिइरहेकी छिन् । उनीसँगको कुराकानी ।


तपाई जन्मे हुर्केको नै यहीँ ?


हाम्रो पुरानो घर स्याङ्जामा हो । मेरो जन्म काठमाडांैमा भएको हो । अहिले घर काठमाडौंमा पनि छ । 


अनि पढाई कहाँ पुर्‍याउनु भयो ? 


अहिले मास्टर्स गर्दैछु । दोश्रो वर्षमा पढ्छु । 


खानी हो यामु ए कान्छा भन्ने गीतले धेरै चर्चा पाएको थियो, यो भनेको के हो ?


यो भनेको गुरुङ भाषामा कता जना लागेको ए कान्छा भनेको हो । 


नयाँ गायक गायिका अंग्रेजी, र्यापमा  पप  गीतप्रति आकर्षित छन् तपाई गुरुङ भाषामा गीत गाउनुहुन्छ ? 


मनदेखि नै यस्तै गीत गाउने सोच थियो मेरो । पहिलो एल्बम खानी हो यामु सन् २०१३ मा रेकर्ड गरेको हो । 


यो गीत कसले लेख्नु भएको हो ?


मेरो दाईले पहिला खानी होे यामु ए कान्छी भनेर गुन गुनाउनु हुन्थ्यो । अनि म संगीतिक क्षेत्रमा लागेपछि यो गीत कम्पोज गरेको हो । अहिले साँझको बेला बजारमा आएको छ । 


म्युजिक विषय लिएर पढ्नु भयो कि ?


अहिलेसम्म मैले संगीत पढेको थिइन । अहिले आएर पढ्नु पर्ने रहेछ जस्तो लाग्यो । दुई हप्ता भयो क्लास लिन थालेको । बच्चा बेलादेखिनै म गायिका बन्छु भन्ने सोच थियो । अब यही क्षेत्रमा लाग्छु । पहिलो स्टेप पूरा भएको छ । जिम्मेवारी थपिंदै गएको छ । रोशन लामा गुरुङसँग गायन सिक्दैछु । 


बुबाआमा के गर्नु हुन्छ ?


ममी हाउसवाइफ हुनुहुन्छ । बाबा मेकानिकल ईन्जिनियर । मेरो दुईजना दाइ अनि म हामी ५ जनाको परिवार हो । 


छोरी मान्छेलाई यो क्षेत्रमा लाग्नको लागि अरुलाई भन्दा गाह्रो नै हुन्छ भन्छन् ?


मलाई त्यस्तो समस्या छैन । मेरो दाजुहरुलाई पनि फ्रिडम नै थियो । आफूलाई भविष्यमा के बन्न मन छ आफैले सोचेर सही निर्णय लिने भन्ने कुरामा हामीलाई कहिले पनि परिवारको बाधा भएन । घर परिवारको राम्रो सपोट रहेको छ । म मात्रै हो यो क्षेत्रमा हो । मेरो चिनेको कोही पनि यो क्षेत्रमा हुनुहुन्न । 


कहिलेकाहीँ अनौठो लाग्दैन ?


अनौठो लाग्दैन । आफ्नै मेहनतले म यहाँसम्म आइपुगेको छु । खुसी चाहिँ लाग्छ । मेरो परिवार पनि खुसी छ ।


संगीतिक क्षेत्रमा लाग्नुभन्दा पहिला र अहिले कस्तो अनुभुति भएको छ ?


बाहिर हिँड्दा काठमाडौंको धुलोमा मास्क लगाएर नै हिँडिन्छ । कतै भेट्दा दर्शकहरुले फोटो खिच्नु हुन्छ, बोल्नु हुन्छ । यो कुरा गायिका बन्नु भन्दा पहिला पाएको थिइन । 


अनि म्युजिक नसिक्दा त यति राम्रो गीत गाउनु हुन्छ ?


म सानैदेखि राम्रो गीत गाउँथेँ रे । अनि अहिले बल्ल म्युजिक सिक्न थालेको छु । मेरो पहिलो एल्बम खानी हो यामुको सय घुम्तीलाई चाहिँ मैले गरेको हो शब्द, संगीत । 


नसिकी यतिको गर्नु सक्नु भयो ?


भगवानको बरदानै हो जस्ता लागेको छ । एल्बम मैले एउटा मात्र निकालेको छु । त्यसको छ महिनाको ग्यापमा खानी हो यामु निकालेको हो । सबैले माया गर्नु भयो । चर्चा पायो । गीत अहिलेसम्म ९ वटा गाएको छु ।


कति वटा देश जानुभयो गीत गाउन ?


म हङकङ, कोरिया, यूके, कतार लगायत ठाउँमा गएको छु । नेपालमा त पोखरा, बुटवल, चितवन, पाल्पा, कपिलवस्तुका  कन्सर्टहरुमा गएको छु । 


अब नयाँ के हुँदैछ ?


गीत लेखिसकेको छु । म्युजिकहरु बन्दैछ । सकेसम्म चाँडै निकाल्ने सोचमा छु ।


तपाईको भिडियोमा पनि गितार बजाएको देखिन्छ । अरुको भन्दा फरक भिडियो छ । यो तपाई आफ्नै कन्सेप्ट ?


भिडियो सुटिङभन्दा पहिला नै सबै तयारी हुन्छ । कसले के के गर्ने भनेर त्यही अनुसार गरेको हो । 


बाल्यकाल रमाईलो भयो होला ?


रमाईलोसँग नै बित्यो । मसित सानोमा पनि क्यासेट प्लेअर धेरै हुन्थेँ । बजारमा नयाँ गीत आएपछि सुन्थेँ ।  अनि रेकर्ड पनि गर्थेँ 


तपाईलाई बाल्यकलामा मन पर्ने गीत ?


म नेपथ्थ्य ब्याण्डको गीत धेरै सुन्थेँ ।


तपाईलाई मन पर्ने नेपालको गायक, गायिका ?


मलाई संजीव सिंह धेरै मनपर्छ । नेपथ्य ब्याण्ड नै मनपर्छ । एज ब्याण्ड पनि मनपर्छ । सुक्मित गुरुङ मलाई मनपर्ने गायिका हो । 


नेपाली फिल्म कतिको हेर्नुहुन्छ ?


ठीकै हेर्छु । मन पर्ने हिरो राजेश हमाल हो ।


नायिका को मनपर्छ ?


प्रियंका कार्की ।


अनि एक्टिङ गर्ने मौका पाउनु भयो भने के गर्नुहुन्छ ?


खोई एक्टिङ त गर्दिन होला । म गायिका परें ।


अनि विवाहको बारेमा के सोच्नु भएको छ । लभ परेको होला नी ?


कहाँ लभ पर्नु, लभ पनि परेको छैन । विवाहको बारेमा पनि केहि सोचेको छैन ।


पैसा कमाई कस्तो छ ?


राम्रो छ । कार्यक्रमहरुमा जाँदा आउने हो ।


अनि युट्युबबाट पनि पैसा आउँछ रे ?


आउँछ हरेक महिना लिई नै रहेको छु । पहिला खानी हो यामु साथीको कम्पनीबाट गरेको थिएँ । अहिले आफ्नै छ । 

उज्यालाे र forseenetwork.com काे सहकार्य
