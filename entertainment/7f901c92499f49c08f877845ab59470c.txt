प्रेमिकासँग विहेको प्रस्ताव राख्ने राजेश हमालको फिल्मी स्टाइल

काठमाडौं, जेठ १ - मैन बत्ती, वाईन र फुलले सजिएको टेबुल । टेबुलमा माता रेनु र पिता चुडाबहादुरको तस्बिर छ ।
त्यही टेबुलमा एक अर्कालाई हेरिरहेका र आफ्नै शैलीमा गफ गरिरहेका महानायक राजेश हमाल र उनकी प्रेमिका मधु भट्टराई ।
मधुर संगीतसहितको यो रमाईलो माहोल अरु केही नभएर हमालले आफ्नी प्रेमिकालाई विवाहको प्रस्ताव राख्न रचिएको थियो । यो बिषेश डिजाईन हमाल आफैंले गरेका थिए ।
शंकर होटलको सजिसजावट कोठामा प्रवेश गर्दाको दृश्य हो यो । महानायकको प्रपोज गर्ने स्टाईल निकै फरक देखियो । आफ्नो छुट्टै स्टाईलमा प्रेमिका मधु भट्टराईलाई उनले मिडियासामु विवाहको लागि प्रपोज गरेका छन् ।
हमालले राजधानीमा बुधबार बेलुकी प्रेमिका मधु भट्टराईलाई मिडिया सामु नेकलेस पहि¥याईदिएर विवाहको लागि प्रस्ताव राखे । आफ्नी आमाले बुहारीको लागि छाडेर गएको नेकलेस मधुलाई लगाईदिँदा हमाल निकै भावुक पनि देखिए । नेकलेससँगै उनले मधुलाई हातमा औंठी लगाईदिए । रातो गुलाबसहित उनले गरेको प्रपोज निकै फिल्मी शैलीको पनि लाग्दथ्यो । हमालको यो रोमान्टिक क्षणमा गायक राजेश पायल राईले न कुनै बन्धन न कुनै परिधि, माया गर्छु तिमीलाई जुनी जुनी गीत गाएर साथ दिए । हमालको यो प्रपोज डे मा पत्रकारहरुले ताली बजाएर र फोटो खिचेर साथ दिए । विवाह गर्न निकै ढिलो गर्नुभयो नि भन्ने प्रश्नमा उनले जवाफ दिए ‘राजेश हमाल पनि बुढो हुन्छ र ?’
रमाईलो र खुशीको माहोलमा आफ्ना माता पितालाई मिस गरिरहेको हमालले बताए । विवाहको लागि हमालले मधुलाई प्रस्ताव राखे, मधुले पनि हमालको प्रस्तावलाई मौनता बीच समर्थन गरिन । तर, विवाहको आधिकारिक मिति भने अझै पनि सार्वजनिक गरिएन । हमालका दिदीबहिनीहरु अमेरिकाबाट आएपछि  विवाहको डेट फिक्स गरिने जानकारी दिईएको छ । तर,आउँदो जेठ १४ गते भने उनले एक भब्य रिसेप्सन पार्टी आयोजना गरि आफन्तहरुमाझ मधुलाई चिनाउँदैछन् ।नौ बर्ष पहिले हमाल र मधुको भेट भएको हो । हमालका अनुसार पहिलो भेटमै उनले मधुलाई भिजिटिङ्ग कार्ड दिएका थिए । त्यसपछि उनीहरुको निरन्तर कुराकानी हुन थाल्यो र थाहै नपाई प्रेम बस्न गयो । हमाल प्रेमिका मधु कुनै बेला मोडलिङ समेत गर्थिन ।
शब्द : अर्जुनकुमार सँग्रौला/उज्यालो
तस्बिर सौजन्य  : दीप बिमली
