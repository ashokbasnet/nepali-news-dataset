फ्राइडे रिलिज : निखिल र सौगातको ‘संरक्षण’ सँगै अक्षय कुमारको ‘ट्वाइलेट - एक प्रेमकथा’

काठमाडौं, साउन २७ – शुक्रबारदेखि नेपाली सिनेमा घरमा नेपाली चलचित्र ‘संरक्षण’ ले हिन्दी चलचित्र ‘ट्वाइलेट एक प्रेमकथा’ र हलिउड चलचित्र ‘एटोमिक ब्लोन्ड’ सँग प्रतिष्पर्धा गर्दैछ ।  

निखिल उप्रेती र सौगात मल्ल मूख्य भूमिकामा रहेको चलचित्र ‘संरक्षण’ नेपाली राजनीतिक परिवेशमा आधारित छ । चलचित्रमा राजनीतिमा लागेकाहरुले कसरी शक्तिको दुरुपयोग गर्दछन् भन्ने कुरा देखाइएको छ । 
पुमेन्दु झाले निर्देशन गरेको यस चलचित्रमा अशिश्मा नकर्मी, श्वेता शाह, मलिना जोशीलगायतको अभिनय रहेको छ । पछिल्लो समय फरक धारका चलचित्रमा काम गर्दै आएका सौगात मल्ल र एक्सन स्टारका रुपमा चिनिने निखिल उप्रेतीको यो चलचित्रलाई विशेष महत्वका साथ हेरिएको छ ।  

त्यस्तै अक्षय कुमारको बहुप्रतिक्षित चलचित्र ‘ट्वाइलेट : एक प्रेम कथा’ कमेडी जान्राको चलचित्र हो । श्री नारायण सिंहले निर्देशन र अक्षय कुमार र नीरज पाण्डेले निर्माण गरेको यस चलचित्रमा अक्षय कुमारका साथै भूमि पेदनेकर, अनुपम खेर तथा साना खानलगायतका कलाकारको अभिनय रहेको छ  । 
च्लचित्रको कथा सिद्धार्थ सिंह र गरिमा वहालले लेखेका हुन् । चलचित्रले भारतीय प्रधानमन्त्री नरेन्द्र मोदीको महत्वाकांक्षी योजना ‘स्वच्छ भारत अभियान’ लाई  समर्थन गरेको छ । चलचित्रमा विवाहकै पहिलो दिन एक महिला घरमा ट्वाइलेट नभएको भन्दै श्रीमानलाई छोड्छिन् । 
चलचित्रमा केशवको भूमिकामा देखिएका अक्षय कुमारले आफ्नी श्रीमतीलाई फकाउन समाजमा रहेका पुराना मान्यताहरुसँग लड्दै ट्वाइलेट बनाउन कस्सिन्छन् । चलचित्रमा सोनु निगम, श्रेया घोषाल, सुनिधी चौहानलगायतका कलाकारले गीत गाएका छन् ।   

त्यस्तै डेभिड लेइचको निर्देशन रहेको हलिउड चलचित्र ‘एटोमिक ब्लोन्ड’ एन्टोनी जोन्सन र स्याम हार्टको ग्राफिक उपन्यास ‘द कोल्डेस्ट सिटी’ मा आधारित छ । चार्लिज थेरोन, एडी मार्सन, जोन गुडम्यान, टोबी जोन्सलगायतका कलाकारको अभिनय रहेको यस चलचित्र जासुसी विधाको चलचित्र हो । चलचित्रमा सन् १९८९ मा बर्लिनको पर्खाल भत्केपछिको कथा समेटिएको छ ।
