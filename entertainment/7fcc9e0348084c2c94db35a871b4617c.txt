यो दाह्री, दाह्री हैन मायाको फुलबारी होः ट्वाकेन्द्र

अमेरिकामा बस्दै आएका हाँस्य कलाकार गोपाल अधिकारी (ट्वाकेन्द्र) यतिखेर नेपाल आएका छन् । नेपालमा ट्वाकेन्द्र नामबाट लोकप्रिय बनेका गोपाल अधिकारी नेपाल टेलिभिजनबाट प्रसारित हाँस्यटेलिश्रृंखला तितो सत्यमा रक्सी खाने ट्वाकेन्द्रको अभिनयबाट चर्चित छन् । तीन हप्ताको बिदामा नेपाल आएका हाँँस्य कलाकार गोपाल अधिकारीसँग गरिएको कुराकानी :
अमेरिकाबाट आउँदा पनि झ्याम्म दाह्री पालेरै आउनुभएको छ नि ? 
यो दाह्री, दाह्री हैन मायाको फुलबारी हो । दर्शकहरुले यहि दाह्रीलाई मन पराइदिनुभएको छ त्यसैले यो दाह्री फाल्नै मन लाग्दैन । दाह्रीसँग ट्वाकेन्द्रको छु्ट्टै पहिचान छ नि त ।
अमेरिका गएर दाह्री काट्नु भएको छैन कि कसो ?
हैन, हैन नकाट्ने भन्ने त हैन, त्यसतो पुरै काट्दिन भनेको मात्र हो । 
अनि कतिदिनको बसाई छ अब नेपालको ? केहि विषेश कामले नेपाल आउनुभएको हो कि ?
हजुर हजुर म तीन हप्ताको बिदामा नेपाल आएको हुँ । भ्यालेन्टाइनको अवसर पनि पर्यो । खासमा त मेरो कान्छी बहिनी मन्दिराको बिहे थियो त्यसैकारणले आएको हुँ,  बिहेपनि सम्पन्न भयो । अनि अर्को कुरा तितो सत्यमा फेरि पनि हिहिहा... गर्न पाइयो एक भागमा भएपनि खुसी लागेको छ । स्रोता, दर्शकहरुलाई देखौं भेटौं भनेरपनि हो नि ।
तपाई सुरुमा अमेरिका जाँदा त ट्वाकेन्द्र भनेर चिन्ने धेरै थिए होलान नि ? अमेरिका कसरी जानुभयो ? पहिलाको कुरा गरौं न ।
सुरुमा जाँदा खेरि नेपाली दाजुभाइको रेष्टुरेन्ट थियो, नेपाली दाजुभाइहरुले दाजु तपाई हाम्रो देशको गहना, हाम्रो रेष्टुरन्टमा पनि काम छ गर्नुहुन्छ भन्नु भो, अनि मैले पनि हुन्छ भने । किनकी काम नै हो नेपाली दाजुभाइहरु हनुहुन्थ्यो खुसी लाग्यो अनि बसेँ अनि त्यसको फलपनि आज पाएँ खुसी लागेको छ । 
अनि तपाईले त अमेरिकामा ग्रिनकार्ड पनि पाउनुभो नि हैन ?
 हजुर, म काम गर्दै गए अनि एप्लाई गरें, पाइयो खुसी छु । 
 अनि के तपाई अब सधैं उतै बस्ने सोंचमा हो कि  ?
 हैन हैन आउँछु नि । म केहि समयका लागि मात्र हो अमेरिका त । फेरि पनि तितो सत्यमा हिहिहा...गरेको देख्न पाउनुहुनेछ । मेरा दर्शकहरुको मायाले मलाई अमेरिका बस्न दिँदैन । म अमेरिका भएपनि मलाई मेरो नेपाल अनि दर्शकहरुको निकै याद आउँछ । म छिट्टै नै नेपाल आउँछु ।
नेपालीहरु अमेरिका भनेपछि हुरुक्कै हुन्छन् तपाई त अमेरिका गइसक्नुभएको मान्छे, कस्तो छ त्यहाँ नेपालीहरुको स्थिती ?
जुन नदेखेको चिजको महत्व हुन्छ भन्छन् , जान नपाउने मान्छेको लागि महत्व छ, जान नपाउने मान्छेले डलर बोटबाट टिप्ने भन्ने सोच्नुहुन्छ  तर त्यत्तो हैन अमेरिमा काम गरेअनुसारको फल राम्रो हुन्छ, जे होस् परिश्रमअनुसारको पारिश्रमिक पाइन्छ ।  
अनि अहिले चाहिँ अमेरिकामा के काम गर्दै हुनुहुन्छ ?
म अहिले ग्यास स्टेसनमा काम गर्छु जहाँ पेट्रोल सम्बन्धी काम हुन्छ । त्यहाँ चाहिँ पेट्रोल पाउने ठाउँलाई ग्यास स्टेसन भन्छ, नेपालमा चाहिँ पेट्रोल पम्प भन्छ भने त्यहाँ ग्यास स्टेसन भन्छन  ।
अनि काम गरे अनुसारको पारिश्रमिक हुन्छ त भन्नुभो, अनि पारिश्रमिक पाउने सिस्टम कस्तो छ बताइदिनुस न । 
अँ त्यहाँ त धेरै राम्रो सुबिधा छ, काम गरेको ठाउँमा एक÷एक हप्तामा पैसा पाइन्छ त्यो चाहिँ राम्रो सुबिधा छ । यहि काम गरेपछि पैसा पाइएन भने कम्प्लेन गर्न पाइन्छ, अनि त्यो कम्पनीलाई कारवाही हुन्छ । 
अमेरिकामा दिने सुविधा कस्तो छ बताइदिनुस न  ।
राम्रो सुबिधा छ नि । बालबच्चा पढाउन बालबच्चा १८ बर्ष नपुगुन्जेल आफूले केहि खर्च गर्नुपर्दैन सबै सरकारले नै हेर्छ । १८ बर्ष पुगिसकेपछि मात्र आफूले खर्च गर्नुपर्छ ।
धेरैले बाहिरबाट पैसा कमाएर आएपछि फिल्म बनाउने सोंच राख्छन् नि तपाईको चाहिँ के छ योजना ?
हैन हैन मेरो भने त्यसतो सोंचाई छैन । कोहि कोहि ले त्यस्तो गर्नुभयो होला तर मेरो बिचारमा त्यो एकदम गलत हो किनकी पैसा कमाएर मात्र फिल्म बनाउन सकिँदैन, फिल्म बनाउनका लागि त त्यस बिषयमा धेरै जानेको बुझेको हुनुपर्छ । यदि फिल्मको बिषयमा राम्रो पढ्नुभएको, बुझ्नुभएको छ भने पैसा कमाएपछि फिल्ममा लगानी गर्नुपनि राम्रो हो ।
अब फेरि नेपाल तिरै फर्किउ, तितो सत्यमा तपाइको अभिनय त रक्सी खाएरै गरे जस्तो हुन्छ नि । खाएर त गर्नुभएको हुन्न नि ? 
हैन हैन त्यसतो मैले कहिल्यै गरिन । अभिनय हो नि अभिनय त जस्तो पनि गर्नु पर्यो नि हैन र ? यति राम्रो अभिनय गराउनमा मैले मुख्य श्रेय दाजु दिपकराज गिरी र दिपा श्री निरौला दिदीलाई दिन्छु । उहाँहरुले नै गर्दा आज म यहाँसम्म छु ।
