​मानवअधिकार संरक्षणको लागि चलचित्र महोत्सव

काठमाडौं जेठ २८ – चौथो नेपाल मानवअधिकार अन्तर्राष्ट्रिय चलचित्र महोत्सव शुक्रबारदेखि ललितपुरमा सुरु भएको छ । मानवअधिकार चलचित्र केन्द्रको स्थापनामा आयोजनामा हुन लागेको महोत्सव आइतबारसम्म चल्नेछ । चलचित्रलाई व्यक्तिको बाँच्न पाउने अधिकार संरक्षण गर्न सामाजिक र सांस्कृतिक परिवर्तनको अभियानको रुपमा विकास गर्नुपर्ने भन्दै मानवअधिकार चलचित्र केन्द्रको स्थापना भएको थियो । जाउलाखेलको स्टाफ कलेजमा हुने महोत्सवमा नेपाल, भारत, बंगलादेश, पाकिस्तान, इजरेल, इरान, इराक, अष्टेलिया, कम्बोडिया, अमेरिकालगायत १३ देशका ३२ वटा चलचित्र प्रदर्शन हुनेछन् । यी मध्ये प्रतिस्पर्धामा पाँच नेपालीसहित २५ चलचित्र परेका छन् । 
त्यसैगरी नेपाली कर्नर अन्तर्गत ४ वटा र ‘अतितका आँखा’ अन्तर्गत मोहन मैनालीको जोगिमाराका जिउँदाहरु र ध्रुव बस्नेतको ‘रक्ताम्य गह्राहरु’ प्रदर्शन गरिने आयोजकले जनाएका छन् । यी बाहेक विशेष प्रदर्शनी अन्तर्गत पाकिस्तान, बंगलादेश, माल्दिभ्स र श्रीलंकाका चलचित्र प्रदर्शन गरिनेछन् । प्रदर्शनीको पहिलो दिन सुरुमा पाकिस्तानी डकुमेन्ट्रि ‘अ गर्ल इन द रिभर’ प्रदर्शन गरिएको छ । 
सन् २०१६ को ओस्कार अवार्ड बिजेता डकुमेन्ट्रिमा इस्लाम धर्म मान्ने युवतीले आफूखुसी विवाह गर्दा आफ्नै बुवाले दिएको यातना समेटिएको छ । प्रदर्शनीको दोस्रो कथा भने मनोज पण्डितको निर्देशनमा बनेको छायाँ चलचित्र रहेको थियो । छायाँ चलचित्रले बालबालिका माथि हुने यौन दुरव्यवहारको कथालाई समेटेको छ । प्रदर्शनको तेस्रो कथा सोन मेकालिस्टर निर्देशित ‘अ साइरियन लभ स्टोरी’ रहेको थियो । 
चौथो मानव अधिकार अन्तराष्ट्रिय चलचित्र महोत्सवको आयोजक समितिका अध्यक्ष अरुण देव जोशीले संसारभरी मानव अधिकार सम्बन्धि केके काम भइरहेका छन् भनी मानव अधिकार कर्मीलाई जानकारी गराउन कार्यक्रम आयोजना गरिएको बताउनुभयो ।
साथै नेपाली चलचित्रकर्मीलाई मानवअधिकार सम्बन्धि विषयमा पनि सिनेमा बनाउन सकिन्छ भन्ने बारेमा जानकारी गराउन र अधिकार कर्मीलाई यस्ता घटनामा पीडितले कसरी न्याय पाएका छन् भनी जानकारी दिनको लागि पनि कार्यक्रम आयोजना गरिएको जोशीले बताउनुभयो । डकुमेन्ट्रि हेर्नको लागि विभिन्न संस्थाका महिला अधिकारकर्मी, विद्यार्थी, सञ्चारकर्मी तथा चलचित्र निर्माताहरुको उपस्थिति थियो ।
