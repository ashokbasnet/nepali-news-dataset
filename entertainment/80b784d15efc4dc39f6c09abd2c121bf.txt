फड्केले छुटाएको साथ, मोफसलमा नाट्यकर्म चुनौतीपूर्ण

श्यामशितल परियार/उज्यालो ।                   
लमजुङ, चैत्र १६ – लमजुङमा पहिलोचोटी थिएटरमा मञ्चन गरिएको नाटक हो, फड्के । जिल्लामा मञ्जरी नाट्य समूह लमजुङको प्रस्तुतीमा थिएटरमा ‘फड्के’ नाटक मञ्चन गरिएको हो । पुरु लम्सालको लेखन÷निर्देशन रहेको नाटकमा २४ स्थानीय कलाकारले अभिनय गरेका थिए । 
नाटकमा विकटताभित्र रुमल्लिएको ग्रामीण परिवेश झल्काइएको छ । नाटकमा प्रतिनिधित्व गराइएको गाउँ स्वास्थ्य, शिक्षा, यातायात, विद्युत लगायत अन्य पूर्वाधारबाट निकै दूर छ । जहाँ पक्की पुलसमेत छैन । पुल नहुँदा सयौँ बालबालिका पढ्नका लागि विद्यालय जाँदैनन् । गाउँका प्रायः सबै शिक्षा र चेतनाबाट टाढै छन् । नुनतेलको जोहोका लागि गाउँमा उत्पादन गरिएका वस्तु बेच्नका लागि शहर जानुपर्छ ‘फड्के’ तरेर । गाउँ शहर जोड्ने ‘फड्के’ले गाउँका सयौँलाई निलिसक्यो । तर पनि गाउँमा पुल बनाउनुपर्छ भन्ने भावना नेतृत्व तहमा जागेको नाटकमा देख्न सकिँदैन । 
नाटकमा मायाप्रेम, गाउँले परिवेश, मौलिक सँस्कृतिलाई पनि समेटिएको छ । नव कलाकार भएपनि उनीहरुले नाटकमा न्याय गरेका छन् । नाटक हेर्दै गर्दा ओठमा हाँसो थाम्न नसक्ने दर्शकहरु क्षणभरमै भावुक बन्छन्, निर्मलीसँग धनेको सधैँको बिछोडको दृश्यले । 
नाटकमा धने उर्फ केदार बोहोरा आफ्नो तीन छोरी र गर्भवती श्रीमती निर्मली (शान्ति श्रेष्ठ)लाई छोडी शहर पस्छ साथीहरुसँग, डोकोमा गेडागुडी र कुखुराको भाले बोकेर । सामान बेचेर शहरबाट आफ्नो लागि पाईन्ट, छोरीहरुको लागि बाह्रखरी, जामा र मेडी अनि श्रीमतीका लागि गुन्यूचोली किनेर ल्याउने चाहना उसको मनमा हुन्छ । तर शहरबाट फर्कदा ऊ फड्केबाट लडेर नदीमा विलिन हुन्छ । त्यो दुःखद खबर उसका साथीहरुले परिवारसम्म पुर्याउँछन् । त्यो खबरले धनेको पर्खाईमा बसेको सिंगो परिवार आँशुमा डुब्छ । मञ्चमा छाएको सन्नाटाले दर्शकदीर्घामा पनि उस्तै सन्नाटा छाउँछ । यत्तिमै ‘फड्के’को कथा पूर्णविराम लाग्छ । सवा डेढ घण्टा नाटक हेरेर दर्शकहरुले सकारात्मक प्रतिक्रिया दिए । 
बेँसीशहरका दुर्गा लामिछानेले नाटकले विकट ग्रामीण परिवेशको सिंगो कथा बोकेको र कलाकारले जीवन्त अभिनय गरेको प्रतिक्रिया दिनुभयो । ‘फड्के’ सबैको साझा कथा भएको नाटककार लम्सालले बताउनुभयो । नव कलाकारका साथमा काम गर्दा रमाईलो अनुभूती भएको उहाँले बताउनुभयो । मोफसलमा रहेर नाट्यकर्ममा रम्नु निकै चुनौतीपूर्ण रहेको मञ्जरी नाट्य समूह लमजुङका अध्यक्ष केदार बोहोराले बताउनुभयो । आफूभित्रको प्रतिभा उजागर गर्ने उद्धेश्यले नाट्यकर्ममा जुटेको नाटकमा लप्टनीको भूमिका निर्वाह गर्नुभएकी कलाकार नरमाया तामाङले बताउनुभयो ।
