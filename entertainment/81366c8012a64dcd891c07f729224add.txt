महले जन्मभूमि सम्झाए अष्ट्रेलियाका नेपालीलाई

काठमाडौ, माघ ६ – चर्चित कलाकार मदनकृष्ण श्रेष्ठ र हरिवंश आचार्य ‘महयात्रा २०१४’ को सिलसिलामा यतिबेला अष्ट्रेलियामा छन् ।
अष्ट्रेलियामा बस्ने नेपालीलाई मनोरञ्जनमार्फत जन्मभूमि सम्झाउने उद्देश्यले सोलाङचर नामक संस्थाले गरेको कार्यक्रममा उनीहरु अष्ट्रेलियाको बिभिन्न शहरमा पुगेका छन् ।
उनीहरुसँगै अरु कलाकार बसुन्धरा भुषाल, किरण केसी, नरेन्द्र कंसाकार, शिवहरि पौडेल, कुन्ती मोक्तान र मोहित आचार्य पनि छन् ।
महयात्रा शनिबार अष्ट्रेलियाको पर्थबाट सुरु भैसकेको छ । ‘पर्थ र एडिलेद शहरमा सफलताका साथ कार्यक्रम सफल भैसकेको छ र अब हामी चाडै नै क्यानबेरा, मेल्बर्न, गोल्डकोस्ट, ब्रिस्बेन र सिड्नीमा कार्यक्रम लिएर आउदैछौ  ’ हरिवंशले आफ्नो फेसबुक पेजमा लेखेका छन् ।
स्टेज र पर्दामा थरिथरिका भूमिका निर्वाह गरिसकेका महले अष्ट्रेलियामा जातीय एकताको सन्देश दिनेगरी तयार भएको नयाँ प्रहसन प्रस्तुत गरेका छन् ।
‘नेताहरुले भोट बैंकको लागि जातीय नारा उचाल्दा देशमा द्वन्द्व र आपसी फुट उत्पन्न हुन सक्ने भएकाले हामीले प्रहसनमार्फत सजक गराउन खोजेका हौं’ बुधबार बेलुकी अष्ट्रेलिया उड्नुअघि कलाकार श्रेष्ठले उज्यालो अनलाइनसित भन्नुभयो, ‘आपसमा फुटेर होइन, जुटेपछि मात्र सबै जातजातिको सम्मान सम्भव हुन्छ ।’
अष्ट्रेलियामा २२ दिन रहँदा आधा दर्जनभन्दा बढि ‘शो’ प्रस्तुत गर्ने महको तयारी छ । त्यसपछि मार्चमा लण्डनमा र त्यसपछि नेपालमा समेत यो प्रहसन प्रस्तुत गरिने कलाकार श्रेष्ठले जानकारी दिनुभयो । प्रहसन महको लेखन र निर्देशनमा तयार भएको हो ।
