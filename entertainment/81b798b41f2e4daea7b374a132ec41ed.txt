थिएटरमा दर्शकको ओइरो, फिर्दैछ नाटकका दिन

सूर्यकुमार क्षेत्री/उज्यालो । काठमाडौं, पुस २३ – कुनै बेला जनचेतना जगाउने उद्देश्यले खुल्ला चौरमा ‘सडक नाटक’ देखाउँदा दर्शकको खडेरी नै थियो ।
नाटकको कथा वस्तुले भन्दा पनि बिभिन्न बाजागाजा र गीतले नाटकमा आकर्षण बढाउनु पर्थ्यो । तर पनि मान्छेले त्यति रुचि दिएर हेर्दैनन् थिए नाटक । तर अहिले समय फेरिएको छ । खुल्ला सडकमा नाटक हेर्न रुचि नराख्नेको जमात नै विभिन्न थिएटरमा पुग्ने गरेको छ अहिले ।
यसले नाटकको मात्रै हैन नाट्यकर्मीको समेत हौसला बढेको छ । वरिष्ठ रंगकर्मी राजन खतिवडा भन्छन् ‘नाटकमा लागेर बाँच्न सक्ने दिन आएको छ ’ । नाटकलाई दुई खाले नयाँ पुस्ताले धान्दैछ । खतिवडा थप्छन् ‘रंगमञ्चमा नयाँ पुस्ताको अभिनय र त्यस्तै खाले दर्शककले उत्साह थपेको छ ।’
१७ वर्षदेखि नाटकमा खटिरहेका राजन खतिवडाको नाटक खेलेकै र निर्देशन गरेकै भरमा जिन्दगी चलेको छ । झण्डै तीन दर्जन नाटक खेलेका खतिवडा पछिल्लो समयमा नाटकको माग र दर्शकको उपस्थितिले दंग हुनुहुन्छ ।
अहिले काठमाण्डूका बिभिन्न थिएटरले दर्शक थेग्न सकेका छैनन् । डिग्री माइला दुई महिना, कोट मार्सल एक महिना, प्रयोगशाला दुई महिना र चरनदास चोर नाटकले पनि एक महिनासम्म थिएटरमा दर्शक मात्रै तानेनन् राम्रो कमाई पनि गरे ।
पछिल्लो समय सिनेमाका नायक राजेश हमाल अभिनित कोटमार्सल नाटकले धेरैको ध्यान खिच्यो । जति नाटकको गर्मी बढ्दै छ नयाँ पुस्ताको आकर्षण पनि यो क्षेत्रमा उत्तिकै छ । दश बर्षदेखि नाटकबाटै नाम र दाम कमाएकी रंगकर्मी सिर्जना सुब्बा भन्छिन् ‘घर गाडी जोड्न सक्ने कमाई यो क्षेत्रबाट हुँदैन तर जिन्दगी चलाउन नाटक पर्याप्त छ ।’ नाटक बिगतका केही वर्षमा शून्यमा झर्‍यो, तर मेहनेत गर्न छाडेनौ अहिले यसको दिन फिरेको सिर्जनाको अनुभव छ ।
नेपाली नाटकका लागि अहिले अवस्थालाई स्वर्णिम युग भन्दा फरक पर्दैन् । नेपाली सिनेमाले लगानी समेत उठाउन नसकेर टाट पल्टेका बेला एउटै नाटक महिनौंसम्म लाग्नुले पनि अव नाटकका दिन फिरेको प्रष्ट पार्छ ।
थिएटरसम्म दर्शक तान्न कम्ता गाह्रो भने छैन । प्रायः नाटक हेर्न मण्डला थिएटरमा पुग्ने त्रिभुवन विश्वविद्यालयमा अध्ययनरत विकास गौतमको नाटकप्रतिको रुचि निकै छ । गौतम भन्छन्‘ पाठ्यक्रमका नाटक पढ्दा वाक्क लाग्थ्यो तर यसरी मञ्चन भएका नाटक हेर्न थालेपछि सिनेमा तिरको मोह घट्यो ।’ रंगकर्मी प्रदीप चौधरीका अनुसार नाटकले काँचुली फेरेको छ । ‘धेरै नाटक दोहोराएर देखाइयो, अव नयाँ नाटक ‘मित ज्यू’ तयारी छ । नाटकमा दमदार अभिनय गर्नेलाई सिनेमाको ढोका सधै खुला छ ।
र त्यसरी नाटक र सिनेमा दुई क्षेत्रमा जम्नेको पनि कमी छैन । तर नेपाली नाटकलाई एउटै समस्या छ ठेट, मौलिक र समय सापेक्ष कथामा नाटकका कमी  । भौतिक सुविधा सम्पन्न थिएटर र गुणस्तरीय नाटक लेखिन थालेमा नाटक विधाले पछि फर्केर हेर्न पर्ने छैन् ।
