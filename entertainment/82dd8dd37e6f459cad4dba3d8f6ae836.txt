नवलपरासीमा पशुपतिले भने ‘मलाई जापान पनि यही’

नवलपरासी, फागुन ६ – कावासोतीमा गायक पशुपति शर्माले ‘मलाई जापान पनि यही कोरिया नै यही’ भन्दा नवलपरासीका वासिन्दा खुशीले गदगद भए ।
दुई दिनको झरीपछि घमाइलो बनेको दिनमा भएको नवलपुर महोत्सवको कार्यक्रममा सोमबार शर्माले डेढ घण्टासम्म दर्शकलाई यस्तै गीत गाएर नचाए ।
कावासोतीको कालीगण्डकी चोक अगाडि मैदानमा खचाखच मान्छेको भीडले शर्माको गीतलाई वान्स मोर भनिरहेको थियो । ‘सुन्दा उरन्ठेउला लाग्ने भए पनि भावमा चोटिलो रहेछ’ शर्माको गीत सुनेपछि शिबमन्दिर २ का महेन्द्र श्रेष्ठले बताउनुभयो ।  
शर्माले एबिसिडी र कखगघ, ‘क्याम्पस पढ्न आउने, मेरो त घरमा लक्ष्मीको बास लगायतका गीत गाएका थिए । फागुन १ गते देखि १३ गतेसम्म चल्ने महोत्सवमा दैनिक रुपमा गायक गायिका र कलाकारको प्रस्तुती रहने आयोजकले जनाएको छ ।
महोत्सवबाट कृषि, पर्यटन र ब्यापारको प्रबर्द्धन संगै खेलाडीका लागि कभर्ड हल निर्माण गर्ने उद्देश्य राखिएको महोत्सवका संयोजक इन्द्र सिग्देलले जानकारी दिनुभयो ।
