रेखा थापालाई सम्झिएर पागल (भिडियो सहित)

काठमाडौ, साउन २१ – ‘मलाई पागल बनाउने धडकन मेरो बढाउने कतै तिमी नै त होइनौं’ भन्दै सुर्दशन गौतम नायिका रेखा थापाकै यादमा हराएका छन् ।
सुर्दशन यादमा चुर्लुम्म डुबेका छन्, खुट्टाले नै रेखाको तस्बिर कोरेका छन् । उनी दिउँसै सपना देखिरहेका छन् । नायिका रेखा थापाले निर्माण र निर्देशन गरेको चलचित्र ‘हिम्मतवाली’को भर्खरै सार्वजनिक गीतमा यस्तै दृश्य छ । युट्युबमार्फत सार्वजनिक गरिएको यस गीतमा स्वर तथा संगीत टंक बुढाथोकीको रहेको छ ।
यसअघि चलचित्र हिम्मतवालीबाट तीनवटा गीत नायिका थापाले सार्वजनिक गरिसकेकी छिन् । फुलपातीमा रिलिज गर्न लागिएको चलचित्र ‘हिम्मतवाली’को भर्खरै सार्वजनिक गरिएको गीत ‘लभ सङ’ भएको बताउदै नायिका थापाले भनिन् ‘गीतको मर्मले सबै नेपालीको मन छुने आशा लिएकी छु ।’
नायिका थापा आफ्ना चलचित्रको गीत फिल्म रिलिज पूर्व नै हिट बनाउन माहिर मानिन्छिन् । ‘हिम्मतवाली’कै ‘काली तिम्रो नजरैले’ बोलको गीतले दुई महिनामा युट्युबमा अढाई लाख भिजिटर पाइसकेको छ । चलचित्र ‘हिम्मतवाली’मा रेखा थापा र दुवै हात नभएका सुर्दशन गौतम मुख्य भुमिकामा छन् ।
– अर्जुनकुमार संग्रौला
हेर्नुहोस् गीत
