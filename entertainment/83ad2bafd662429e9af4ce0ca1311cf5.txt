आमिर खानको पिकेलाई अर्को समस्या

पुस १४ – बलिउड अभिनेता आमिर खानको चलचित्र पिकेले सार्वजनिक प्रदर्शनमा आएसँगै प्रशंसा र विरोध दुवैको सामना गर्नु परेको छ । चलचित्रलाई दर्शक तथा चलचित्र समिक्षकले राम्रो प्रतिक्रिया दिएपनि केही हिन्दु धार्मिक संगठनले भने बिरोध गरेका छन् । उनीहरुले चलचित्रले हिन्दु धर्मको उपहास गरेको आरोप लगाएका थिए ।
अब चलचित्रको टेलिभिजन प्रदर्शनमा पनि समस्या हुन सक्ने देखिएको छ । तर यस्तो हुनुको कारण टेलिभिजनहरुले पिके मन नपाएर भने होइन । केही समयदेखि चलचित्र निर्माता र टेलिभिजन च्यानलबीच स्याटेलाइट अधिकारको विषयलाई लिएर विवाद चल्दै आएको छ । यसले गर्दा टेलिभिजनले नयाँ चलचित्र देखाएका छैनन् । यसले गर्दा पिके समस्यामा परेको हो । पहिला स्याटेलाइट अधिकारबाट आफूहरुलाई ४० प्रतिशतसम्म कमाई मिल्ने गरेको अहिले त्यस्तो नभपछि चलचित्रको टेलिभिजन प्रशारण अधिकारमा रोक लगाइएको चलचित्र निर्माताले बताएका छन् । तर टेलिभिजनहरुले भने चलचित्र प्रशारणबाट हुने फाइदा घटेकाले आफूहरुले चलचित्रको ४० प्रतिशत कमाइ दिन नसक्ने बताएका छन् ।
चलचित्र निर्माता र टेलिभिजनबीचको यो फाइदा कसले कति पाउने भन्ने लडाईंले गर्दा पिके टेलिभिजनमा प्रशारण कहिले हुने र कसरी हुने भन्ने अन्यौल बढेको छ । यसले गर्दा हलमा जान नपाए पनि टेलिभिजनमा पिके हेरौंला भनेर बसेका दर्शक भने निराश हुनुपर्ने भएको छ ।
अहिले चलचित्र हलमा प्रदर्शन भैरहेको पिकेमा आमिरसँगै अनुष्का शर्मा, बोमन इरानी, सुशान्तसिंह राजपुत, सञ्जय दत्त लगायतको अभिनय छ । चलचित्रलाई थ्री इडियट्सका निर्देशक राजकुमार हिरानीले निर्देशन गरेका हुन् ।
– एजेन्सीको सहयोगमा
