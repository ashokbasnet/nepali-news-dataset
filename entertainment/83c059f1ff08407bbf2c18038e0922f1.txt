फ्राइडे रिलिज : हलमा २ रुपैयाँ मात्रै

काठमाडाैं, भदौ २३ – यो शुक्रबार नेपाली सिनेमा घरहरुमा चलचित्र २ रुपैयाँको एकछत्र राज चल्नेछ  । यो हप्ता अरु कुनै चलचित्र रिलिज नभएकोले यो चलचित्रले राम्रो व्यापार गर्ने अपेक्षा गरिएको छ ।२ रुपैयाँले गत हप्ता रिलिज भएका बादशाहो र ए मेरो हजुर २ सँग प्रतिस्पर्धा गर्नुपर्ने छ । चलचित्र रिलिज हुनुभन्दा पहिले नै चलचित्रको गीत लोकप्रिय भैसकेको छ । कुटुमा कुटु बोलको गीत युट्युबमा २ करोडभन्दा बढी पटक हेरिएको छ ।
असिफ शाहको लेखन र निर्देशन रहेको एक्सनप्रधान चलचित्र २ रुपैयाँमा निश्चल बस्नेत, असिफ शाह, बुद्धि तामाङ, मेनुका प्रधान, स्वस्तिमा खड्का, टीका पहारी, रविन्द्र झालगायतका कलाकारको अभिनय रहेको छ ।
नेपाली चलचित्र क्षेत्रका दुई प्रतिभाशाली निर्देशकहरु निश्चल र असिफको सहकार्यमा चलचित्र बनेकाले पनि उनीहरूको परीक्षाका रूपमा यो चलचित्रलाई हेरिएको छ । त्यस्तै चलचित्रमा वरिष्ठ कलाकार टीका पहारीको अभिनय हेर्न पनि दर्शक प्रतिक्षारत थिए ।
चलचित्रमा कविराज गहतराजको कोरियोग्राफी, शिवराम श्रेष्ठको सिनेमाटोग्राफी तथा राजनराज शिवाकोटी र रोशन थापाको संगीत रहेको छ ।
