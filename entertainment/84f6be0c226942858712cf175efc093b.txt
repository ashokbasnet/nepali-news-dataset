अक्षय कुमारको सुटिङ बुधबार भएन, अब कहिले ?

काठमाडौं, वैशाख २४ – बलिउडका चर्चित अभिनेता अक्षय कुमार यतिबेला फिल्म सुटिङको लागि काठमाडौंमा छन् ।
झण्डै हप्तादिन नेपाल बस्नेगरी आएका उनी र उनको टिमले बुधबार अन्तर्राष्ट्रिय विमानस्थलमा सुटिङ गर्ने कार्यक्रम थियो ।
तर बुधबारको लागि तय भएको कार्यक्रम स्थगित गरिएको विमानस्थल अन्तर्गतको हवाई सुरक्षा महाशाखाले जनाएको छ । निर्धारित तालिका अनुसार विमानस्थलमा सुटिङ गर्न नपाएको अक्षय र उनको टिम निराश बनेपनि अर्को दिन कुरेर बसेको छ ।
यसअघि सोमबार ठमेलमा र मंगलबार भक्तपुरमा सुटिङ भइसकेको छ । विमानस्थलमा भने सुटिङअघि पूरा गर्नुपर्ने केही शर्त अपुरो भएकाले तत्काल रोक लगाइएको त्रिभुवन विमानस्थल नागरिक उड्डयन प्राधिकरणले जनाएको छ ।
तर सुटिङ नै गर्न नपाउनेगरी रोक लगाइएको भने होइन । केही शर्त पूरा गरेपछि सुटिङ गर्न दिने प्राधिकरणको तयारी छ । तर नेपालको अन्तर्राष्ट्रिय विमानस्थलको नकारात्मक प्रचार गर्ने उद्देश्यले सुटिङ हुन लागेकाले पुरै रोक लगाउन माग गरिएको छ ।
‘सिनेमा निर्माताले विगतमा पनि नकारात्मक कुरामा आधारित भएर फिल्म बनाएकाले यो पनि त्यस्तै खालको हुन सक्छ’ चलचित्र निर्देशक एवं समीक्षक मनोज पण्डितले उज्यालो अनलाइनसित भन्नुभयो, ‘नेपाल आतंकवाद प्रवेशको खुला मार्ग हो भनेर विमानस्थललाई देखाउन सक्ने खतरा भएकाले यस्तो संवेदनशील विषयमा सरकार चनाखो हुनुपर्छ ।’ सुटिङको अनुमति दिने बेलामै सरकार गम्भीर हुनुपर्नेमा त्यसो नगरिएको भन्दै उहाँले आलोचना पनि गर्नुभयो ।
अक्षय कुमार नायक रहेको नयाँ सिनेमाको नामबारे पनि अन्यौल छ । विकास बोर्डमा सिनेमाको नाम वसन्ती उल्लेख भएपनि स्पटमा भने नाम बेबी भनिएको छ । यी दुई बाहेक अरु नाम पनि हुन सक्ने निर्माण पक्षको भनाई छ ।
छायाँकन नसकुञ्जेल सिनेमाका बारेमा बोल्न तथा फोटो खिचाउन समेत कलाकार र कर्मचारीलाई बन्देज लगाइएको छ । नेपालका धेरै कलाकार र प्राविधिकले पनि छाँयांकनमा काम पाएका छन् ।
