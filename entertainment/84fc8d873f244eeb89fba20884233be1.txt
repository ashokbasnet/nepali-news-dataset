फोटो प्रतियोगिताका विजेतालाई पुरस्कार प्रदान

काठमाडौं, असार २६ - फोटो पत्रकार (पिजे) क्लबको आयोजनामा भएको आइएमई ग्लोबल–ग्लोबल आइएमई बैंक नेपाल फोटो कन्टेस्टका बिजेताहरुलाई वुधवार नगद पुरस्कार प्रदान गरिएको छ ।  
आइएमई ग्लोबल–ग्लोबल आईएमई बैंक नेपाल फोटो कन्टेस्टका बिजेताहरुलाई उपराष्ट्रपति परमानन्द झा र सम्बन्धित बिधाका प्रायोजकका प्रतिनिधिहरुले संयुक्त रुपमा पुरस्कार बितरण गरेका थिए ।  ‘आइएमई–ग्वोबल–आइएमई बैंक फोटो अफ द इयर’ विजेता शैलेन्द्र खरेलले  नगद १ लाख रुपैयाँ पुरस्कार पाएका छन्  । प्रत्येक विधाका प्रथम, द्वितीय र तृतीय हुनेले नगद क्रमशः ३०, २० र १० हजार रुपैया र प्रमाण पत्र पाएका थिए ।
पुरस्कार जित्न सफल भएका तस्बिरहरु हेर्न यहाँ क्लिक गर्नुहोला ।
निर्णायकहरुले फोटोग्राफीका सबै पक्षको सुक्ष्म विश्लेषण गर्दै गरेको निर्णयमा यसपाली शैलेन्द्र खरेलले तीन उपाधि जितेका छन् । ‘सामसुङ ग्यालेक्सी एस फोर डेली लाईफ’ बिधामा शैलेन्द्र खरेलले दर्ता गराएको फोटो आइएमआई–ग्लोबल–आइएमआई बैंक ‘फोटो अफ दी इयर’ घोषित भएको छ । उनैले फोटो स्टोरी र शिखर शु न्युज विधाको पनि उपाधि जिते ।
यसैगरी ‘सामसुङ ग्यालेक्सी एस फोर डेली लाईफ’मा सुरज श्रेष्ठको फोटोले अन्य प्रतिस्पर्धीलाई पछि पार्दै उपाधि जितेको छ भने पद्यमसागर कक्षपतिको फोटो दोस्रो तथा दीवकार माश्केको फोटो तेस्रो भएको छ ।
‘दया फाउन्डेसन कल्चर तथा टुरिजम’मा संजोग मानन्धरको उपाधि जित्दा विशाल गौतमको  फोटो दोस्रो तथा रजेन्द्र केसीको फोटोले तेस्रो स्थान हासिल गरेको छ ।  ‘नेचुरल्ली नेपाल वाइल्ड लाइफ एन्ड नेचर’मा दीपेन्द्र महर्जनको फोटो विजेता बन्दा यात्रा थुलुङको फोटो उपविजेता भयो भने दीनेश गोलेको फोटो तेस्रो भयो ।
‘शिखर सु न्यूज फोटो’मा शैलेन्द्र खरेल विजेता, अशोक दुलाल उपविजेता तथा नीरञ्जन श्रेष्ठको फोटो तेस्रो भए । ‘आरजे स्पोर्टस’मा पार्वती लामाको फोटोले उपाधि जित्दा सञ्जिवकुमार मोक्तानको फोटो दोस्रो तथा मनिश पौडेलको फोटो तेस्रो भए ।‘पिएलओ लुब्रिकेन्टस नेपाल स्माईल’मा सिजन कार्कीको फोटोले उपाधि जित्यो भने निश्चल ओलीको फोटो दोस्रो तथा नारायण महर्जनको फोटो तेस्रो भयो । त्यस्तै ‘फोटो स्टोरी’मा शैलेन्द्र खरेलका फोटोहरु पहिलो भए भने वीरेन्द बज्राचार्यका फोटो उपविजेता तथा किरण पाण्डेका फोटोहरु तेस्रो भए । मुख्य उपाधिसँगै दुई विधामा उपाधि जित्ने शैलेन्द्र यो वर्षका एकमात्र  विजेता हुन ।
फोटो प्रदर्शनी पनि सुरु
निर्णायक चरणबाट छानिएका १ सय ५१ फोटोलाई बुधबारबाट काठमाडौंको बबरमहलमा ५ दिन प्रदर्शनमा राखिएको छ ।  पुरस्कार वितरणसँगै निर्णायक चरणबाट छानिएका १ सय ५१ फोटोको काठमाडौंको बबरमहलमा सुरु भएको प्रदर्शनीको उदघाटन उपराष्ट्रपति परमानन्द झाले गर्नुभएको हो ।
विराटनगर, पोखरा, नेपालगन्ज र धनगढीमा पनि क्रमश प्रदर्शनी गरिनेछ । काठमाडौंमा असार २६ देखि ३० गतेसम्म नेपाल आर्ट काउन्सिल बबरमहलमा  प्रदर्शनी गरिनेछ ।
आइएमई र ग्वोबल आइएमई बैंकको मुख्य प्रायोजनमा भएको नेपाल फोटो प्रतियोगितामा समावेश  सात विधाअन्तर्गत ‘सामसुङ ग्यालेक्सी एस फोर डेली लाईफ’मा १ हजार ७ सय ३५, ‘दया फाउन्डेसन कल्चर तथा टुरिजम’मा १ हजार ६ सय ३, ‘नेचुरल्ली नेपाल वाइल्ड लाइफ एन्ड नेचर’मा १ हजार ५ सय ४१, ‘शिखर सु न्यूज फोटो’मा ३ सय ८५, ‘आरजे स्पोर्टस’मा ३ सय ३७ , ‘पिएलओ लुब्रिकेन्टस नेपाल स्माईल’मा ९ सय ९८  र ‘फोटो स्टोरी’मा ९ सय ५० फोटो प्रतिस्पर्धामा थिए ।
