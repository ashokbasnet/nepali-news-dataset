पुस २२ र २३ गते नेपालगञ्जमा फोटो प्रदर्शनी हुने

काठमाण्डौं, पुष १३ - मेगा बैंक फोटो प्रतियोगितामा छानिएका उत्कृष्ट फोटोहरूको प्रदर्शनी पुस २२ र २३ गते नेपालगन्जको भेरी प्राबिधिक शिक्षालयमा हुने भएको छ । नेपाल पत्रकार महासंघ बाके र अन्तराल मिडियासंग सहकार्य गरी हुन लागेको  प्रर्दशनीको  आयोजना फोटो पत्रकार क्लवले गरेको हो ।
प्रदर्शनीका लागि स्थानिय मिडिया पार्टनरको रुपमा दैनिक नेपालगन्ज र कृष्णसार एफएम ९४ मेगाहर्ज रहेका छन । गत बैशाखमा प्रतियोगितामा सहभागी ६ सय फोटोग्राफरहरूले खिचेका ४ हजार ९ सय ८९ फोटो मध्ये निर्णयक मण्डलले १ सय ४३ फोटो छनौट गरेको थियो । प्रतियोगिताको आयोजना फोटो पत्रकार क्लवले गरेको हो ।
काठमाडौं र बिराटनगरमा सफलतापूर्वक सम्पन्न गरिएको फोटो प्रतियोगितामा छानिएको उत्कृष्ट फोटोलाई पिजेक्लवले देशभरी प्रदर्शनी गर्ने क्रममा मध्य पश्चिमाञ्चलको  औद्योगिक नगर नेपालगन्जमा प्रर्दशनी गर्न लागिएको हो । प्रदर्शनी यहि पुस २२ र २३ गते नेपालगन्जको भेरी प्राबिधिक शिक्षालयमा  बिहान ११ बजे देखि बेलुकी ५ बजेसम्म चल्नेछ ।
प्रतियोगितामा यलु जोशीले खिचेको तस्बिर फोटो अफ दि इयरको उपाधि जित्न सफल भयो । यसैगरी विक्रम गिरी, राजेन्द्र मानन्धर, कपिलदेव खनाल, रमेश तामाङ र नयनतारा गुरुङ कक्षपतीले पहिलो पुरस्कार क्रमशः डेली लाइफ, नेचर एण्ड वाइल्ड लाइफ , न्युज, टुरिजम र फोटो स्टोरीमा जितेका थिए ।
मेगा बैंक फोटो प्रतियोगिता नेपालमा भएको सबै भन्दा ठूलो राशिको फोटो प्रतियोगिता हो । यसमा ४ लाख बराबरको नगद सहित पुरस्कार राशि रहेको थियो । यसमा एमच्योर र व्यवसायिक फोटो पत्रकारहरूले भाग लिएका थिए । प्रतियोगिताको मुख्य प्रायोजक मेगा बैंक नेपाल लिमिटेड र सह प्रायोजक युबक्स, अग्नि एयर, राइका टुर्स एण्ड ट्राभल, अन्नपूर्ण म्यारथन, डब्ल्युडब्ल्युएफ छन् ।
