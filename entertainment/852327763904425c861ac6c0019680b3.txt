आमिर, शाहरुख र सलमानको एउटै चलचित्र ?

चैत ३ – बलिउडका मिस्टर परफेक्सनिस्ट आमिर खानले आफू किङ खान शाहरुख र दबंग स्टार सलमान खानसँग सँगै काम गर्न तयार रहेको बताएका छन् । बलिउडका हस्ती तीन खानलाई एउटै चलचित्रमा देख्ने इच्छा धेरैको छ । यो इच्छा अहिलेसम्म इच्छामा नै सिमित रहँदै आएको छ ।
तर आमिरले आफूहरु तीन नै जना चाँडै नै एउटै चलचित्रमा आउन सक्ने र दर्शकको यो इच्छा पूर्ण हुने सक्ने बताएका छन् । आमिरले भने ‘शाहरुखसँग काम गर्न मलाई कुनै पनि किसिमको समस्या छैन, मलाई त सलामानसँग पनि काम गर्ने इच्छा छ ।’ आमिरले थपे ‘तर त्यसका लागि चलचित्रको कथा म, शाहरुख र सलमानले एकसाथ काम गर्न सक्ने हुनुपर्छ ।
म त यी दुईसँग काम गर्न जहिले पनि तयार छु ।’ केही दिन पहिला कोरियोग्राफर तथा चलचित्र निर्देशक फराह खानले तीन खानलाई एकसाथ काम गराउन भगवानले पनि नसक्ने बताएकी थिइन् । त्यसपछि आमिरको यस्तो प्रतिक्रिया आएको हो ।
आमिरले सलमानसँग अन्दाज अपना अपना तथा सलमानले शाहरुखसँग करण अर्जुन, कुछ कुछ होता है, हम तुम्हारे है सनममा काम गरेका छन् । तर आमिर र शाहरुखले सँगै काम गरेको चलचित्र अहिलेसम्म आएको छैन ।
आमिरको पछिल्लो भनाई पछि चलचित्रकर्मी र प्रशंसक त खुशी भएका छन् । तर यो विषयमा शाहरुख र सलमानको पनि सहमति चाहिन्छ । उनीहरुले अहिलेसम्म केही बोलेका छैनन् ।
– एजेन्सीको सहयोगमा
