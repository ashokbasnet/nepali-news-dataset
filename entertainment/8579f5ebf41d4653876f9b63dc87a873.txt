​सुल्तान हेर्न नपाउँदा ब्रेकअप होला भन्ने चिन्ता

काठमाडौं, असार २७ – कोटेश्वर बस्ने गीता कार्की अफिस छोडेर सिभिल मलको क्युएफएक्समा आउनुभएको छ । २२ वर्षे कार्की सलमान खानको चलचित्र सुल्तान हेर्न आउनुभएको हो । सुल्तान हेर्नको लागि कार्की हलमा आएको यो तेस्रो पटक हो । उहाँ भन्नुहुन्छ, ‘आज पनि फर्कन पर्ला जस्तो छ ।’ उहाँ फस्ट शो हेर्नको लागि आएको बेला बाहिरसम्म लाइन थियो । टिकट नपाएर धेरै जना फर्कदै थिए । दोस्रो पल्ट गुण सिनेमा ग्वार्को गए पनि हाउसफुल भएकोले उहाँले त्यहाँ पनि टिकट पाउनुभएन । बुधबारदेखि रिलिज भएको चलचित्र अब त हेर्न पाइएला भनेर उहाँ तेस्रो पल्ट सिभिल मल आउदा पनि हालत उस्तै भएपछि रिस नउठ्ने कुरै भएन ।
सामाखुसी बस्ने २४ वर्षकी माधुरी शाक्यले सिभिल मलको क्युएफएक्समा लाइन बसेको २० मिनेट भयो । अनलाइनमार्फत बुक गरेको टिकट लिन लाइनमा बसेकी उहाँलाई कार्कीको जस्तो टिकट नपाइएला भन्ने चिन्ता नहुनु पर्ने हो । तर पनि उहाँ टिकट हात नपरेसम्म ढुक्क हुनुहुन्न । टिकट लिने ठाउँमा एकदमै लामो लाइन छ ।
जसका कारण काउन्टरले समयमा नै लिन नआएको भनेर बुक गरेको टिकट पनि अरुलाई नै बेचिदेला कि भन्ने चिन्ता उहाँलाई छ । ‘अग्रिम बुक गरेर आए पनि हेर्न नपाइएला जस्तो छ, आज हेर्न पाइएन भने त अब सिडीमा हेरेमात्र हो’ फिल्मको टिकटका लागि जीवनमै पहिलो पल्ट लाइन बसेको बताउने शाक्यले भन्नुभयो । 
सलमान खानको चलचित्र सुल्तान हेर्न नपाएर वा नपाइएलका कि भनेर छटपटाउने कार्की र शाक्यमात्र होइन । यस्ता धेरै जना छन्, जो टिकट नपाएर त्यसै निराश भएर हलबाट फर्केका छन् । चलचित्र हेर्न नपाएर फर्कनेको घुइँचो ललितपुरको पुल्चोकमा भर्खरै खुलेको लाबिम मलमा पनि देखिन्छ । गोदावरीका विकेश श्रेष्ठ पनि लाबिम मलको क्युएफएक्स दुईपल्ट आएर फर्कनु भएको छ । लाबिम मलमा १२ बजेको शोमा सुल्तान हेर्न आएका उहाँले बेलुकीको मात्र टिकट पाउनु भयो । तर घर फर्कन समस्या पर्ने भएकाले उहाँले बेलुकीको शो नहेर्ने निर्णय गर्नुभयो । 
लबिम मलमा नै सुल्तान हेर्न आएका एक जोडी प्रेमिप्रेमिका (उनीहरुकै आग्रहमा नाम सार्वजनिक नगरिएको) चलचित्रको टिकट नपाएपछि त्यसै फर्केर गए । चलचित्र हेर्न नपाएकोमा युवती निक्कै रिसाइन् । रिसाइरहेकी प्रेमिकालाई फकाउँदै गरेका युवकले भने ‘बिहानको समयमा हेरौं भनेकी थिइन, मलाई समय मिलेन, दिउँसोको टिकट पाइएन, फिल्म हेर्न नपाउँदा त ब्रेक अप नै होला भन्ने डर पो भयो ।’ 
२५ मिनेट लाइनमा बसेका दोर्जे गुरुङलाई काउन्टरमा पुग्नु अघि नै एक जनाले सुल्तानको टिकट दिए । टिकट हात परेपछि उहाँले हाँस्दै भन्नुभयो । ‘मलाई त चिठ्ठा जितेको जस्तो भयो ।’ डल्लुका नियाज आलमले पनि दोश्रो दिन मात्र टिकट पाउनुभयो ।  टिकट हात परेपछि मख्ख परेका उहाँले उज्यालो अनलाइनसँग भन्नुभयो ‘हिजो साथीसँग आएको थिएँ, आज एक्लै भएपनि आएँ ।’ उहाँले सलमान खानको चलचित्र हेर्दा पहिलो पल्टमात्र यस्तो भोग्नुपरेको हो । 
सलमान खानको सुल्तान एक्सन, रोमान्स र कमेडी मिसिएको चलचित्र हो । अनुष्का शर्मा र सलमान खानको प्रेम कहानी र त्यसमा भएको पञ्जाबी संवादले चलचित्रमा मसला थपेको छ । सलमान खानको स्टाइल, उनले बोल्ने डायलग, सलमानको व्यक्तित्वबाट प्रभावित भएर पनि उनको चलचित्र हेर्ने गरेको दर्शकहरु बताउँछन् । त्यसमा पनि सलमान खानको हरेक फिल्ममा हुने थेगोले पनि उनलाई मन पराउनेको संख्या धेरै छ । 
क्युएफएक्स सञ्चालकका अनुसार यो पाली सलमान खानको चलचित्र हेने धेरै मानिस आएका छन् । ४ वर्षको अनुभवमा यो अलि अनौठो भएको सोम गुरुङले बताउनुभयो । रिलिजको एक हप्ता वितिसक्दा पनि हाउस फुल भएको उहाँले बताउनुभयो । उहाँका अनुसार तीनवटा हलमध्येको एउटा हलमा ४ सय ७१ वटा सिट छ । अर्को दुईवटा हलमा २ सय ३४ वटा सिट छन् । सिट पाउने र फर्केर जाने दर्शकको संख्या अझै पनि बराबरी नै छ । बुधबार रिलिज हुने फिल्मलाई सनिबार देखि बुकिङ खाल्दा पनि हाउस फूल भएको छ । सुल्तानले रिलिजको चौथो दिनसम्म दुईसय ५४ करोडको व्यापार गरेको इन्टरनेशनल विजनेश टाइमले जनाएको छ ।
