फ्राइडे रिलिज: ‘कर्कश’ देशैभरि ‘यतिधेरै माया’ काठमाडौमा

काठमाडौं, जेठ ३१ – ‘कर्कश’ भन्ने वित्तिकै झर्कोलाग्दो वा इरिटेटिङ साउण्ड भन्ने बुझिन्छ तर यो नामले यतिबेला धेरैलाई उत्सुक बनाइरहेको छ ।
शुक्रबारदेखि यही नामको चलचित्रको प्रदर्शन देशभरिका हलमा भइरहेको छ ।
एक सांगितिक ब्याण्डको कथामा बनाइएको चलचित्रमा लागू पदार्थको विषय पनि उठाइएको छ । चलचित्रले प्रदर्शनअघि विभिन्न कलेजहरुमा लागुपदार्थ तथा धुमपान विरुद्व जनचेतना जगाउने अभियान पनि चलाएको थियो ।
चलचित्रमा लागुपदार्थले पार्ने नकारात्मक कुरालाई समेटेको निर्देशक आशिफ शाहले बताए । चलचित्रबाट मनोरञ्जनसँगै जनचेतना जगाउने पनि गरिएको उनले बताए ।
आफ्नो चलचित्रको प्रोमो मात्रै नभइ चलचित्रनै निकै राम्रो रहेको उनले दावी गरे । सुन्नै मन नलाग्ने अवाजको रुपमा बुझिने ‘कर्कश’लाई दर्शकले हेर्न भने मन पराउने शाहले बताए ।
म्युजिक भिडियो निर्देशनको लामो अनुभव सँगालेका आशिफ र टेलिभिजनमा चर्चित रहेका सुरज सिंह ठकुरी दुबैको डेब्यु चलचित्र हो कर्कश ।
चलचित्रका अन्य कलाकारहरुमा गायक सत्यराज आचार्य, दयाहाङ राई, रेमनदास श्रेष्ठ, राजेन्द्र खड्गी, लुनिभा तुलाधर, हर्षिका श्रेष्ठ लगायत रहेका छन् । चलचित्र कर्कशले काठमाडौंका धेरैजसो हल सहित अल नेपाल ६० वटा हल पाएको छ । चलचित्रको लगानी ४८ लाख हो ।
शुक्रबारदेखि नै  चलचित्र ‘यति धेरै माया’ भने काठमाडौं उपत्यकाका ११ वटा हलमा लागेको छ । यो शुक्रबार नयाँ हिन्दी चलचित्र रिलिज नभएकाले त्यसको प्रत्यक्ष फाइदा नेपाली चलचित्रलाई पुग्ने देखिन्छ ।
शुक्रबारदेखि नै प्रर्दशनमा आउने भनेर प्रचार गरिएको चलचित्र ‘लभ स्टोरी २०६६’ मुम्बईमै रोकिएपछि ‘यति धेरै माया’ले प्रर्दशनको मौका पाएको हो । यो चलचित्रमा सुवास मेचे, सम्झना प्याकुरेल, श्याम कटुवाल, रामचन्द्र अधिकारी, भावना बिकलगायतका कलाकारको अभिनय रहेको छ ।
एस स्क्वायर फिल्मस्को ब्यानरमा बनेको यो चलचित्रका निर्माता राजेन्द्र शंकर हुन् । चलचित्रको लगानी २० लाख हो ।
चलचित्रमा जातीय छुवाछुतको कथालाई मुख्य विषय बनाइएको निर्माता शंकरले बताए । चलचित्रको निर्देशन लक्की विदुरले गरेका हुन् । चलचित्रमा संगीत विकास चौधरीको छ  भने गीत कुमार विवाहितले लेखेका छन् ।
