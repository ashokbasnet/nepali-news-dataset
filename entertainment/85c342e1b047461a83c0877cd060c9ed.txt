प्रियंकाले धेरै फिल्म खेल्न हुँदैन, पूजाले हाँस्न कम गर्नुपर्छ, अरु नायिकाले के गर्नुपर्छ ?

काठमाडौं, माघ २५ – मनोरञ्जन बिट सम्हालेका पत्रकार विजय आवाजले नेपालका प्राय अभिनेत्रीहरुलाई नजिकबाट चिनेका छन् । उनले समय लिँदा सायदै कसैले नदेलान् । अभिनेत्रीहरुले पनि उनलाई राम्रो व्यवहार गर्छन् । नायिकाहरुलाई नजिकबाट चिनेका विजयले अहिलेका सात नायिकाका राम्रो र सुधार गर्नुपर्ने पक्षबारे कुरा गरेका छन् ।
रेखा थापा
राम्रो पक्ष – रेखा थापा नेपाली सिनेमाको नायक हो । पहिले विपना थापा, निरुता सिंहहरुले जसरी एक्लै सिनेमा सफल बनाउने आँट राख्नुहुन्थ्यो त्यो रेखा थापामा छ । रेखा थापापछि आउने कोही पनि अभिनेत्रीमा त्यो क्षमता देखिएको छैन । त्यसकारण रेखा थापा भनेको नेपालको लिड सोलो नायक हो । अर्को कुरा रेखा थापाको जुन किसिमका सम्बन्धहरु छन्, च्यानलहरु छन् नेता, कार्यकर्तादेखि जनता सबैसँग जसरी भिज्नु भएको छ त्यो उहाँको राम्रो पक्ष हो । उहाँको यो क्षमता अहिलेसम्म कोही नायिकाहरुमा पनि देखिएको छैन ।  
सुधार गर्नुपर्ने पक्ष – रेखा थापाले आफ्नो ब्यानरका सिनेमामा मात्रै जसरी काम गर्दै आउनु भएको छ त्यो नै अगाडि बढाउँदा राम्रो होला । उहाँले अहिले बाहिरी ब्यानरका दुई तीनवटा सिनेमामा पनि काम गरिरहनु भएको छ । अनि अर्को कुरा चाँहि रेखा थापाले सिनेमाको कथामा ध्यान दिनुपर्ने देखिन्छ । उहाँले सधैँ एउटै किसिमको कथा, महिलाले पुरुषसँग बदला लिएको, महिलाले पुरुषलाई हेपेको कथालाई मात्रै सिनेमामा समेट्नु हुन्छ । तर अहिले सिनेमा क्षेत्रको कथा, प्रस्तुतीकरण फरक भएको अवस्थामा रेखा थापाको ब्यानरबाट बन्ने सिनेमाहरुमा पनि त्यो परिवर्तन आउनु पर्छ । सायद उहाँले सिनेमा रुद्रप्रियाबाट त्यो परिवर्तन ल्याउनुहुन्छ भन्ने अपेक्षा चाँहि मलाई छ ।
प्रियंका कार्की
राम्रो पक्ष – प्रियंका कार्कीको राम्रो पक्ष भनेको डेडिकेशन हो । उहाँ जुन तरिकाले काम गर्नुहुन्छ, जुन किसिमले डेडिकेट हुनुहुन्छ त्यो एकदमै राम्रो छ ।  
सुधार गर्नुपर्ने पक्ष – उहाँले पहिलो कुरा धेरै सिनेमा खेल्न छाड्नु पर्छ । त्यसले उहाँको करिअरलाई गाह्रो हुन सक्छ । एकपछि अर्को सिनेमा लगातार आउँदा दर्शकले उहाँलाई नपत्याउने स्थिति पनि आउन सक्छ । प्रियंकाको अहिलेसम्मको करिअरलाई हेर्ने हो भने सोलो भूमिका निभाएका सिनेमाहरु सफल भएका छैनन् । चलेको ब्यानर र चलेको नायकसँग काम गरेका सिनेमाहरु मात्रै सफल छन् । त्यसकारण उहाँले यस विषयमा सोच्नु भयो भने उहाँको स्टारडम लामो समयसम्म कायम हुन्छ भन्ने मलाई लाग्छ । 
वर्षा राउत
राम्रो पक्ष – वर्षा राउत जुन किसिमले चर्चामा आउनु भएको छ त्यो चर्चा दिगो समयसम्म जान्छ की जाँदैन भन्ने कुरा चाँहि मुख्य हो । किनभने वर्षाले काम गर्नु भएका छक्का पञ्जा, जात्रा जस्ता सिनेमाहरुमा वर्षा राउत नखेलेर अन्य नायिका खेलेको भएपनि हिट हुन्थे । तर उहाँको अभिनय भने एकदमै राम्रो छ । उहाँले जुन किसिमले अभिनय गर्नु भएको छ छक्का पञ्जामा, जात्रामा त्यो राम्रो छ । उहाँको डेडिकेशन एकदमै राम्रो छ । त्यसको चाँहि म तारिफ नै गर्छु । अनि उहाँलाई दर्शकले अहिले जुन किसिमले पत्याएका छन् त्यो पनि उहाँको राम्रो पक्ष हो । 
सुधार गर्नु पर्ने कुरा – उहाँको फिगर एकदमै मोटो छ । उहाँले त्यो मेन्टेन गर्न जरुरी छ । अस्ती भर्खरै पनि मैले उहाँलाई एक फेशन शोमा देखेका थिएँ उहाँ एकदमै मोटाउनु भएको छ । त्यस्तै उहाँले सिनेमाहरु कस्ता छनौट गर्नुहुन्छ भन्ने कुरामा पनि उहाँको करिअर भर पर्छ । सुरुमै चलेको ब्यानर र चलेको कलाकारसँग काम गरेर हिट हुँदा स्टारडम मेन्टेन गर्न गाह्रो हुन्छ । त्यसकारण उहाँले कुनै सोलो सिनेमा वा हिरोइन ओरेन्टेड सिनेमा हिट बनाउनु भयो भने उहाँलाई फाइदा होला ।
पूजा शर्मा
राम्रो पक्ष – पूजा शर्माले प्रेमकथामा आधारित सिनेमाहरुमा काम गरेका कारण उहाँलाई नेपालको प्रेम कथामा आधारित सिनेमाकी सफल नायिकाको रुपमा चिनिने र स्थापित हुने अवसर मिल्न सक्छ । उहाँले काम गर्नु भएको सिनेमा प्रेमगीतका सबै गीतहरु हिट भए । यसबाट उहाँले लामो समयसम्म पनि म यो सिनेमाको हिरोइन हो भनेर आफूलाई चिनाउन सक्नुहुन्छ र त्यो पोजेटिभ पोईन्ट हो । त्यो धेरै नायिकाहरुले पाउँदैनन् । नेपालको इतिहासमा हेर्ने हो भने नायिकाहरुले मेरो सिनेमा यो हो र म चाँहि यो गीतको हिरोइन हो भन्ने अवस्था धेरै नायिकाको छैन । त्यो चाँहि उहाँले प्रेमगीतबाट पाउनु भयो । त्यो उहाँको राम्रो पक्ष हो । उहाँले जुन तरिकाले प्रेम कथामा आधारित सिनेमाहरु गरिरहनु भएको छ त्यो राम्रो छ । 
सुधार गर्नुपर्ने पक्ष – उहाँले अबका सिनेमाहरुमा अभिनयमा ध्यान दिन जरुरी छ, सायद दिनुहुन्छ होला पनि । अनि पूजा जीको बोल्दा खेरी धेरै हाँस्ने बानी छ त्यसमा पनि कन्ट्रोल गर्न आवश्यक छ ।
निशा अधिकारी
राम्रो पक्ष – निशा अधिकारीले जुन तरिकाले स्टारडम मेन्टेन गर्नु पर्ने थियो त्यो चाँहि गर्न सक्नु भएको छैन । त्यसकारण उहाँ भन्दा पछि आएका धेरै नायिकाहरुले उहाँलाई उछिनिसकेका छन् । मैले आजकाल उहाँकोे धेरै स्वभावहरु बदलिएको देखेको छु । पहिले उहाँमा घमण्ड थियो । पत्रकारहरुसँग झगडा गर्नुहुन्थ्यो । मान्छेलाई मान्छे गन्नु हुन्थेन । त्यो चाँहि अहिले पुरै परिवर्तन भएको छ । अहिले त उहाँ एकदमै सहज, एकदमै मजाले काम गर्ने अनि काममा डेडिकेडेट हुन थाल्नुभएको छ । उहाँले जुन हिसाबले काम गरिरहनु भएको छ यसलाई निरन्तरता दिनु भयो भने उहाँलाई पनि फाईदा नै हुन्छ । 
सुधार गर्नु पर्ने पक्ष – उहाँले सिनेमा उद्योगलाई अलिकति सिरियस रुपमा लिनु पर्छ । मलाई लाग्छ सायद लिँदै पनि हुनुहुन्छ  । दोस्रो कुरा झगडा गरेर लाईमलाईटमा आईन्छ भन्ने सोचलाई हटाउनु पर्छ । र, तेस्रो कुरा उहाँले अलिकति राम्रो ब्यानर र सिनेमा छनौटमा पनि ध्यान दिनुपर्ने हो की भन्ने देख्छु म ।
शिल्पा पोख्रेल
राम्रो पक्ष – शिल्पा जी को अभिनय राम्रो छ । उहाँले बिभिन्न चरित्रहरु निर्वाह गर्नु भयो जुन तारिफयोग्य छ । एक्शन लेडीको रुपमा अभिनयमा उदाउँदै पनि हुनुहुन्छ । त्यो उहाँको राम्रो पक्ष हो । 
सुधार गर्नु पर्ने पक्ष – शिल्पा जी छविराज ओझाको सिनेमा भन्दा बाहिरका सिनेमाबाट चल्न सक्नु भएको छैन । जसले गर्दा छविराज ब्यानर चलेको हो की शिल्पा पोख्रेल भनेर दर्शकले बुझ्न सकेका छ्रैनन् । त्यसकारण उहाँले छविराज ओझाको ब्यानरको जुन ट्याग लागेको छ त्यसलाई चाँडो भन्दा चाँडो हटाउनु पर्छ । 
अर्को कुरा, सिनेमा रिलिज हुने बेला उहाँको र छविराजको विहे र लभ परेको कुरा धेरै आयो जसले उहाँको काम र अभिनयलाई नै ओझेलमा पारिदिएको छ । उहाँले त्यसमा पनि ध्यान दिनु पर्यो र छविराजको ट्याग हटाएर आफ्नै दममा चल्न सक्छु भन्ने प्रमाणित गर्नुपर्यो । त्यसपछि उहाँ नेपाली सिनेमामा लामो रेसको घोडा बन्न सक्नुहुन्छ भन्ने मलाई लाग्छ ।
निता ढुङ्गाना 
राम्रो पक्ष – उहाँको राम्रो पक्ष भनेको अभिनयमा डुब्नुहुन्छ । सँगैसँगै उहाँको नृत्य पनि राम्रो छ । उहाँले कुनैपनि प्रोजेक्ट पाउनु भयो भने काम राम्रो गर्नुहुन्छ । नेपाली सिनेमाका उत्कृष्ट पाँच अभिनेत्रीलाई हेर्ने हो भने उहाँ पनि पर्नुहुन्छ ।  
सुधार गर्नु पर्ने – उहाँँ अलि बढी रिजर्भ बस्नुहुन्छ र उहाँलाई धेरैले घमण्डी भन्छन् । खासै नखुल्ने नबोल्ने बानी उहाँमा छ भन्ने पनि सुनिन्छ । यदि यो कुरा साँचो हो भने उहाँले त्यसमा सुधार ल्याउन आवश्यक छ । उहाँलाई सिनेमाका निर्देशकहरुले  प्रमोशनमा हिँड्नु भएन, घमण्डी हुनु भयो भनेर अहिले आरोप पनि लगाईरहनु भएको छ । यस्तो हल्लाहरु आए भने कलाकारलाई घाटा हुन्छ । त्यसकारण आफूले काम गरेका सिनेमाहरुको प्रचार प्रसारदेखि अन्तिम अवस्थासम्म साथ दियो भने कलाकारलारुई फाईदा हुन्छ । यो कुराले उहाँले मनन गर्न जरुरी छ ।  
 
उज्यालो र forseenetwork.com को सहकार्य
