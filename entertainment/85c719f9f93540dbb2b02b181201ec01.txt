कमब्याक गरेकाहरु कोही सफल, कोही गुमनाम

काठमाडौं, साउन २४ – नेपाली चलचित्र क्षेत्रमा कलाकारहरु आउने जाने क्रम चलिरहन्छ । कोही विवाह गरेर यो क्षेत्रबाट पलायन भएका छन् त सुन्दर भविष्यको कल्पना गर्दै कोही विदेश भासिएका छन् । नाम, दाम र कामका हिसाबले राम्रो हुँदाहुँदै पनि आफ्नो कला यात्रालाई ब्रेक दिएका र पछि फेरि फर्केका १० जना कलाकारका बारेमा चर्चा गर्दैछौँ । उनीहरुको कमब्याक कस्तो भयो ? यसको नालीबेली हामीले  तयारी गरेका छौँ ।
सरोज खनाल : कुनै बेलाका लोकप्रिय कलाकार सरोज खनालसुन्दर भविष्यका लागि नेपाली चलचित्र उद्योगलाई चटक्क माया मारेर सन् १९९८ डिसेमबरमा अमेरिका हानिए । अमेरिकामा १७ वर्ष बसेपछि उनी नेपाल फर्किए । नेपाल फर्किंदा उनलाई जवानी विदेशमा बेचेर बुढेसकालमा फर्किएको भन्दै आलोचकहरुले कडा आलोचना गरे । उनले आफ्नो परिवारको भविष्यको लागि भन्दै आफ्नो बचाउ गरे । नेपाल फर्केसँगै उनले नाइनभन्नु ल २, मानव, प्रेमगीत लगायत केही चलचित्रमा काम गरे । तर प्रेम पिण्ड,  आमा, पुकार, दुश्मन, कसम जस्ता हिट चलचित्र दिएका सरोज खनालको पुरानो क्रेज भने खासै फर्काउन सकेन । सरोज खनाललाई चिन्ने उबेलाका दर्शकहरु यति बेला चलचित्र हेर्ने दर्शकमा नपर्नु , नयाँ दर्शक आउनु,  निर्माता निर्देशक नयाँ हुनु र स्वयम् सरोजको उमेरले गर्दा पनि कमब्याक उनको खासै राम्रो हुन सकेको छैन । यद्यपी सिने उद्योगमा बाकी जीवन खर्चने बताएका छन् । उनी यतिबेला डा. बाबुराम भट्टराई नेतृत्वको नयाँ शक्ति पार्टीमा सक्रिय छन् ।
करिष्मा मानन्धर : करिष्मा मानन्धरको बारेमा धेरैलाई धेरै कुरा थाहा भएको हुनु पर्छ । उनको रुपको आजसम्म पनि चर्चा चलिरहन्छ । उनीलाई नेपाली सिने उद्योगकी सबैभन्दा राम्री नायिकाका रुपमा लिने गरिएको छ । सामान्य बुनु केसी बिनोद मानन्धरसँगको बैवाहीक सम्बन्धसँगै करिष्मा बनेकी हुन् । उनले २०४२ सालमा सन्तानबाट नेपाली सिनेमामा यात्रा सुरु गरेकी थिइन् । कस्तुरी, भाउजु, ट्रक ड्राइभर, सपना, अल्लारे, बसन्ती, जिन्दगानी लगायत ७० को हाराहारीमा फिल्म खेलेकी करिष्माले सन् २००० ढुकढुकी चलचित्र निर्माण गरिन् । तर सिनेमाले अपेक्षा गरे अनुसार व्यापार नगरे पछि उनी अमेरिका लागिन् । उनले पनि आफ्नो छोरी कबिताको भविष्यको लागि अमेरिका गएको बताए पनि बिचमा नेपाल आएर  जिद्दी बनाइन् । यो चलचित्रपनि असफल भएपछि उनी लामै समय चलचित्रबाट टाढा रहिन् । उनले अमेरिकाको बसाईपछि कमब्याक गर्ने भनेर मायाज बार, बसमा छैन यो मन, मायाको बारीमा लगायतका आधादर्जन चलचित्रमा काम गरिन्, तर उनको कमब्याक उत्साहजनक भएन । गत वर्षमात्रै उनले फागु चलचित्र निर्माण गरिन् । त्यो पनि राम्रो चलेन । यस हिसाबले हेर्ने हो भने उनको कमब्याक सुखद देखिँदैन् । सायद उनले पनि नेपाली सिने उद्योगमा लागि रहनुको खास उपलब्धी नदेखेरे होला यति बेला नयाँ शक्ति नेपाल पार्टीबाट सक्रिय राजनीति गर्दैछिन् । जीवनको यो समयमा आएर उनले नयाँ शक्ति पार्टी घोषणा कार्यक्रममा गरेको उद्घोषण खराब भएको भन्दै निकै आलोचना खेप्नु पर्‍यो । जसबाट उनी केही विवाद र चर्चामा रहिन् ।
गौरी मल्ल : नायिका भन्दा पाको उमेरको भूमिकामा जमेकी नायिका हुन् गौरी मल्ल । सन्तान चलचित्रबाट सिने नगरीमा प्रवेश गरेकी गौरीले एक दशक भन्दा बढी सिनेमा क्षेत्रमा  तहल्का मच्चाइन् । कन्यादान, स्वर्ग, सरस्वती, सन्यास, नाता, बसन्ती, हिरो लगायतका सिनेमा काम गरेकी गौरी श्रीमान् प्रज्वल भण्डारीसँगको सम्बन्धविच्छेदसँगै  जापान गाइन् । पछि जापानबाट अमेरिका बसाइसरेकी गौरीले अमेरिकामा  लामो समय बिताइन् । तर नेपाल छदाँको दर्शकको माया, वाहावाही र नेपाली सिनेमाको मोहले छोड्न सकेन । अन्तत उनी सन् २०१५ मा नेपाल फर्किएर नेपाली सिने जगतमा सक्रिय हुने जोश देखाइन् । उनले सिंहदरबार नामक टेलिसिरियलमा अभिनय गरेर चर्चा बटुलिन् । सँगै उनले फागु चलचित्रमा काम समेत गरिन् । तर उनको पुरानो क्रेज अझै फर्कन सकेको छैन । उनी एक सशक्त अभिनय गर्ने कलाकार भएता पनि पुरानो क्रेज फर्काउन अझै मिहनेत गर्न पर्ने देखिएको छ । 
निखिल उप्रेती :  निखिल उप्रेतीले आफ्नो छुट्टै क्रेज र माहोल नेपाली सिनेमामा बनाउँदा बनाउँदै संचिता लुइटेलसँग दोस्रो विवाह गरेर एकाएक मुम्बाइ हानिए । पिंजडाबाट डेब्यु गरेका निखिलले डरलाग्दा फाइटका स्टन्ड गरेर सबैको मन जिते पनि दोस्रो विवाह गरेपछि आलोचनाको सिकार बन्न पुगे । झण्डै ५ वर्ष मुम्बाइमा बसेपछि भैरव चलचित्रबाट गएको वर्ष उनले कम ब्याक गरे । जुन चलचित्रले राम्रो व्यापार गर्न सफल भयो । उनको कम ब्याकलाई दर्शकले उत्साहापुर्ण ढङ्गले साथ दिए । उनले लगत्तै लुटेरा चलचित्रमा काम गरे त्यो पनि सफल भयो । यस हिसाबले हेर्न हो भने उनको कमब्याक सुखद रह्यो । नेपाली सिनेमामा उनले आफ्नो क्रेज फर्काउन सफल भएका छन् । उनको हातमा अहिले पनि संरक्षण, निर्भय जस्ता चलचित्र छन् । 
मनिषा कोइराला :  बलिउड नगरीमा हंगामा मच्चाएकी नायिका हुन् मनिषा कोइराला । नेपाली मुल राजनीतिमा राम्रै वर्चश्व राख्न सफल कोइराला परिवारकी मनिषाले सौदागरबाट बलिउड यात्रा गरिन् । नेपाली भएका कारण उनीले सुरुवाती समयमा  फेरि भटौ्रला नामक नेपाली चलचित्रमा काम गरिन् । जस्ले उनको क्रेज नेपाली दर्शकमा बाग्लै बनाइदियो । करियर चम्किएसँगै उनी बलिउडमा निकै नै व्यस्त भइन् । तर समय सँधै एकनास कहा रहन्छ र ? उनि बिस्तारै बलिउडबाट ओझेलमा पर्दै गइन् र दिपेन्द्र के खनालको निर्देशनमा बनेको धर्मा चलचित्रमा राजेश हमालको जोडी भएर काम गरिन् । त्यसबाट उनी नेपाली चलचित्रमा कमब्याक गर्न चाहान्थिन् तर नतिजा उल्टो आयो । उनी नेपाली सिनेमामा पनि जम्न सकिनन् । पछि सम्राट दहालसँगको बैवाहिक जीवन पनि सफल नहुनु, पाठेघरको क्यान्सरसँग जुध्दै जीवनसँग संघर्ष गरेकी मनिषा यति बेला चलचित्रमा त्यती सक्रिय छैनन् । संयोग मान्नु पर्छ नेपाली राजनीतिमा कोइराला परिवार भूमिका कमजोर हुँदै जानु र मनिषाको  सिनेमा उद्योग एवम् व्यक्तिगत जीवन धरापमा पर्नु एउटै समय पर्न गएको छ । 
शिव श्रेष्ठ : एक्सन स्टार शिव श्रेष्ठ धेरैले रुचाइएका कलाकार हुन् । जीवनरेखा, चिनो, ट्रक ड्राइभर जस्ता दर्जनौं चलचित्रमा आफ्नो अभिनयको जादु छर्न सिपालु शिव श्रेष्ठले एक दर्जन बढी पाकिस्तानी चलचित्रमा पनि काम गरिसकेका छन् । एग्रिं योङ म्यानको नामले परिचित शिवले पनि राजुराजा राम चलचित्र पछि लामै समय ग्याप गरे । गएको वर्ष बाग्मतीबाट कम ब्याक गरेका शिवको यो चलचित्र असफल भएपछि दर्शक मात्रै होइन शिव स्वएम् निर्माता र निर्देशकसँग रिसाए । फेरि उनि एक्सन नामक चलचित्र लिएर आएता पनि धेरैलाई उनको चलचित्रकै नाम समेत सुन्न पाएनन् । तथापी उनी आफैले लामो समयदेखि खुकुरी कान्छी बनाउने भनेर  हिँडेका छन् । 
उत्तम प्रधान : नेपाली दर्शकले सम्झिरहने र बेलाबखतमा खोजरिहने नाम हो उत्तम प्रधान । टेलिसिरियल मुक्ति र ब्लकबस्टर चलचित्र दर्पण छायाँमा अभिनय गरेका उत्तमले त्यसपछि दुई दर्जन जति नेपाली चलचित्रमा काम गरे । काम राम्रो हुँदाहुँदै पनि पलायन भएका उत्तमले इसाराबाट नेपाली चलचित्रमा कमब्याक हुन खोजे । तर समय र परिस्थती उनले सोचे जस्तो थिएन । फलस्वरुप उनको इसाराले कमाल गर्न सकेन । त्यसबिचमा उनी कुनै निर्माता निर्देशकको नजरमा परेनन् । सुन्नमा आए अनुसार उनी राम्रो ब्यानरमा नेपाली चलचित्रमा फेरि काम गर्न इच्छुक छन् । त्यसैको लागि पछिल्लो समय उनी बेलाबखतमा नेपालमा हुने विभिन्न कार्यक्रममा सहभागी हुन आइपुगेका हुन्छन् । 
सुष्मिता केसी :  झण्डै ५ वर्षको ग्यापपछि सुष्मिता केसी बम्जन पनि ‘म त तिम्रै हुँ’ लिएर नेपाली सिनेमामा फर्किइन् । भुवन केसीसँगको सम्बन्धविच्छेद पश्चात गुमनाम जस्तै भएर बसेकी सुष्मिताले त्यसबिचमा भारतीय नागरीक सहोन जैसवालसँग विवाह गर्न लागेको भन्ने खबर आए । नेपाली बाबु, तँ त साह्रै बिग्रिस नि बद्रि,  सुपरस्टार, म तिमी बिना मरिहाल्छु नी जस्ता चलचित्रमा काम गरिसकेकी सुष्मिताले छोरा अनमोललाई निर्माता बनाएर म त तिम्रै हुँ बनाइन् । जस्मा उनी आफैले पनि अभिनय गरेकी छन् । आकाश श्रेष्ठ , ज्योत्साना जोशी लगायतलाई लिएर निर्माण गरिएको यस चलचित्रले ठिकठाक व्यापार गर्‍यो । यसर्थ उनको कमव्याक सोचेजस्तो राम्रो हुन भने सकेन । 
रमेश उप्रेती : तत्कालीन समयका चकलेटी नायक रमेश उप्रेती पनि नेपाली सिनेमामा राम्रो क्रेज हुँदाहुँदै अमेरिका हानिएका थिए । पराइ, सोह्र वर्षे जोवन, तिम्रो माया ९९ मेरो माया १००, यो मायाको सागर लगायतका दर्जनौँ हिट चलचित्र दिएका रमेश मायाको जालमा चलचित्र खेलेर २०६२ ०६३ को आन्दोलनको समय अमेरिका गए । केही समयका लागि अमेरिका गएका रमेशपछि उतै बस्न थाले । झण्डै ९ वर्ष अमेरिका बसेका रमेश ब्रासलेट चलचित्रबाट कमब्याक गर्दै छन् । उनको ब्रासलेट चलचित्र भदौ १७ गते रिलिज हुँदैछ । 
विराज भट्ट : अर्का एक्सन स्टार विराज भट्ट नेपाली सिनेमामा कमब्याक गर्न खोजेका नायक हुन् । अग्निपथबाट नेपाली सिनेमामा छिरेका विराजले राजेश हमाल र निखिल उप्रेतीको स्थानलाई परिपूर्ति गर्दै आएका थिए । दुई दर्जन बढी चलचित्रमा अभिनय गरेका विराजको राम्रो क्रेज नेपाली दर्शकमा रहँदारहँदै भोजपुरी चलचित्र खेल्न दक्षिण तर्फ हानिए । नायक निखिल उप्रेतीको भैरवबाट चुलिएको क्रेज देखेर उनी पनि नेपाली सिनेमामा फर्किएको भन्ने एकाथरीको टिप्पणी पनि छ । उनले जय परशुरामबाट कमब्याक गर्दैछन् । 

- उज्यालाे र forseenetwork.com काे सहकार्य
