जितु नेपाललाई सरकारी तक्मा, भन्छन् – २५ वर्षको फल बल्ल पाएँ

काठमाडौं, जेठ १४ – तीन वर्ष पछि ‘जिरे खुर्सानी’ मार्फत टेलिभिजनमा कमब्याक गर्न लागेका कमेडियन जितु नेपाललाई नेपाल सरकारले सम्मानित गर्ने भएको छ । हाँस्यव्यङ्ग्यको क्षेत्रमा ठूलो योगदान पुर्‍याएको भन्दै जितुलाई नेपाल सरकारले गणतन्त्र दिवस २०७४ को अवसरमा ‘प्रवल जनसेवा श्री पदक’ द्धारा सम्मानित गर्न लागेको हो । उनले यो सम्मान राष्ट्रपति विद्यादेवि भण्डारीको हातबाट पाउनेछन् ।  
सोमबार गृह मन्त्रालयले गोरखापत्रमा प्रकाशित गरेको सूचनामा आफ्नो नाम आफैंले पढ्न पाएपछि जितु दंग भएका थिए । सरकारी तक्मा पाउने सूचिमा आफ्नो नाम देखेर दंग भएका जितुले हामीसँग भने ‘झण्डै २५ वर्षदेखि जनता हँसाएको फल आज पाएँ जस्तो लागेको छ ।’ 
स्टेज प्रस्तुती र सिरियलबाहेक जितुले केही सिनेमाहरुमा कमिक पात्रको रुपमा आफूलाई प्रस्तुत गरेका छन् । उनले ६ एकान ६, वडा नम्बर ६, छक्का पञ्जा लगायतका सिनेमामा काम गरेर अब्बल अभिनेताको दरिलो छाप छाडिसकेका छन् भने हाल उनी सिनेमा ‘छक्का पञ्जा २’ को छायाकंनमा व्यस्त छन् ।  
- उज्यालो र forseenetwork.com को सहकार्य
