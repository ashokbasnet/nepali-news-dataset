मिथुन जस्तै नाच्थेँ, माइकलको जस्तै ज्याकेट लगाउँथे–धिरज राई

काठमाडौं, फागुन ७ – गायक धिरज राई नेपाली माइकल ज्याक्सनमा रुपमा चिनिन्छन् । उनले गाउने र नाच्ने शैलीले मात्रै हैन गेटअपले पनि माइकल ज्याक्सनको ट्याग पाएका हुन् । उनलाई किशोरावस्थादेखि नै माइकल ज्याक्सन खुबै मन पर्थे । उनी माइकलको जस्तै ज्याकेट लगाउने अनि कपाल पाल्ने गर्थे । 
त्यस्तै उनलाई मन पर्ने अर्का कलाकार हुन् मिथुन चक्रवर्ती । उनी मिथुन चक्रवर्तीका डान्स स्टेपहरु पनि फलो गर्थे । उनी जस्तै नाच्ने प्रयास उनको हुन्थ्यो । यी बाहेक  किशोरावस्थामा उनले के के गर्थे र उनको स्वभाव कस्तो थियो ?  हामीले भेटमा उनीसँगै बुझ्ने प्रयास गरेका छौँ ।
बाल्यकालमा निकै चनचले थिएँ 
म बाल्यकालमा निकै चन्चले थिएँ । बाल्यकालमा आफुले जे सोचेको थिएँ अहिले आएर सबै कुराहरु पूरा हुँदा आफैलाई अचम्म लागेको छ । म बाल्यकालमा कविता, गीत लेख्न रुचाउँथे । मलाई सबै भन्दा मनपर्ने विषय अंग्रेजी हो । मैले आफूलाई मनपरेको विषय अंग्रेजीमा डिग्री पनि गरिसकेको छु ।
म  भविष्यमा के बन्न सक्छु भन्ने कुराको बारेमा मलाई बाल्यकालमा नै थाहा थियो । बाल्यकालदेखि नै संगीत र आर्टमा रुची भएको कारण म संगीत क्षेत्रमा नै काम गरिरहेको छु । म राम्रो आर्किटेक पनि हुँ । मलाई बाल्यकालमा एकै ठाँउमा बस्न मन लाग्दैन थियो । नयाँ कुराहरु सिर्जना गर्ने र नजानेको कुराको विषयमा सानैदेखि चासो लिने र खोजी गर्ने बानी थियो । आफूलाई नौलो र बुझ्न मन लागेको कुराको बारेमा आफू भन्दा ठूलोसँग सोध्ने अनि बुझ्ने गर्थे ।
मेरो बाल्यकालको हुर्काई बढाई राम्रो बातावरणमा नै भएको थियो । मेरो परिवारमा सबै भन्दा महत्वपूर्ण भनेको पढाई थियो । पढाई राम्रो भएको अवस्थामा सबै काममा सफल हुने भएको कारण, पढाईमा निकै ध्यान दिन परिवारको आग्रह हुन्थ्यो । बाल्यकालमा म घरको बिग्रिएको रेडियो पनि बनाउँथे तार, जोडेर त्यो रेडियोलाई फेरि बजाउँथे ।  
माइकल ज्याक्सन बन्ने शोख
म सानैदेखि मिथुन चक्रवर्तीको फ्यान थिएँ । उनी नाचेको देखेर म पनि त्यस्तै गरी नाच्ने प्रयास गर्थँे । मिथुनले जसरी कम्मर हल्लाउथे म पनि त्यसै गर्थें । म माइकल ज्याक्नसको पनि फ्यान थिएँ । मलाई मनपर्ने कलाकार माइकल ज्याक्सन हुन् ।
उनको हाउ भाउ देखेपछि उनले लगाएको जस्तै लेदरको ज्याकेट लगाउने र कपाल पाल्ने मेरो ठूलो रहर । र, त्यो मैले पूरा पनि गरें । मलाई नेपाली संगीत यात्रामा नेपाली माइकल ज्याक्सन पनि भन्दै आईरहनु भएको छ । मलाई खुशी लाग्छ । मेरो परिवारमा माछा मारेर दिनु भन्दा मार्न सिकाउने वातावरण थियो । जति सक्दो आफै काम गर्ने अरुको कुरामा कहिले पनि भरपर्नु नहुने कुराहरु परिवारबाट सिकेको कारण अहिले आफ्नो हरेक कामहरु सजिलै सफल हुँदै गइरहेको छु । 
सबैको रोजाईको गीत गाउँथे
मेरो बाल्यकाल राम्ररी बित्यो । त्यो बेलामा पनि केही कुराको कमी भएको थिएन । किशोरावस्था सुरु भएपछि मैले संगीतमा समय दिन थालेको हो । गाँउ, टोलको नै निकै राम्रो व्यक्ति भएको थिएँ म । मलाई गायन क्षेत्रमा नै लागेको कारण धेरैले माया गर्नुहुन्थ्यो ।
गाँउमा हुने चार्डपर्व र कार्यक्रमहरुमा मलाई नै गीत गाउने समय दिनुहुन्थ्यो । गीत गाउने, नाटक खेल्ने लगायत धेरै कुरामा त म त्यो बेलामा गाँउ कै हिरो थिएँ नि ! म किशोरावस्थामा धेरै साथीहरु बनाउन रुचाउँथे । त्यो उमेर पनि त्यस्तै भएर हुनसक्छ । 
अनि हाम्रो गाँउमा समाजमा पाईने स्थानिय स्तरका बाजाहरु बजाउँदै रमाउने बानी थियो । भान्सा कोठामा जहिले पनि भाडा बजाउने मेरो बानीले बाबा आमाले बुझ्नु भएछ कि मलाई बाजा बजाउने रहर छ भनेर । अनि मेरो आमाले मादल किनेर ल्याउनु भएको थियो । जुन मादल बजाउनको लागि मलाई निकै गाह्रो हुन्थ्यो । म भन्दा धेरै ठूलो थियो मादल । मादलको एकपटी बजाए पछि अर्काे ठाँउमा बजाउनको लागि हिडेर जानुपथ्र्याे । दौडिँदा वाक्कै लागे पछि मादलको माथि बसेर निहुरिएर मादल बजाएको कुरा मलाई अर्झै याद छ ।
मैले गाँउमा गीत गाँउदा सबै राजनीति पार्टीको लागि पनि गीत गाएको छु । काँग्रेसको कार्यक्रममा कांग्रेसलाई समर्थन गीत गाँउथे भने कहिले पञ्चायतको लागि गीत गाँउथे । अनि कम्युनिष्टहरुको लागि पनि गीत गाएको छु । म पढाईमा पनि निकै अगाडि थिएँ । एसएलसी मा मैले ७२ प्रतिशत ल्याएर पास गरें । मैले इन्जिनियर, मेडिसिन विषय पनि पढेको छु । स्वास्थ्य क्षेत्र खासै मन नपर्ने भएको कारण स्वास्थ्य क्षेत्रमा म लागिन । अहिले म गायन र ईन्जिनियरिङमा सक्रिय छु ।  
१५ वर्ष सम्म राम्रो ख्याल गर्नुस्
तपाईंलाई १५ वर्षसम्म थाहा हुन्छ कि आफू के बन्दै छु भन्ने कुरा । त्यसैले मेरो बुझाई अनुसार १५ वर्षसम्मका छोराछोरीलाई आमा बुवाको राम्रो सहयोग, सहकार्यको जरुरी  हुन्छ । १५ वर्षसम्मको उमेर भनेको विशेष हुन्छ । १५ देखि २२ वर्ष सम्मको उमेर भनेको आफूले चाहिने हरेक कुराको जानकारी लिने हो जस्तो लाग्छ ।
तपाईं के विषयमा अगाडि बढ्न चाहनु हुन्छ त्यो विषयबारे जानकारी लिन जरुरी छ । अनि २५ देखि ५० सम्मको उमेर भनेको आफ्नो र आफ्नो देशको लागि खट्ने समय हो । त्यसैले म भन्छु हामीले आफू, आफ्नो परिवार र देशको लागि सोचेर काम गर्नुपर्छ । १५ देखि ५० सम्मको उमेर भनेको एकदमै मुल्यवान हुन्छ ।
यो उमेर धेरै महत्वपूर्ण भएको हुँदा रमाईलो भन्दा पनि वास्तविक कुरामा जोड्न जरुरी हुन्छ । तपाई एउटा विषयमा अगाडि बढ्नुस् तर दक्ष हुनुस् । कुनै पनि एउटा काममा अगाडि बढ्दा सबै कुरा बुझेर काम गर्दा राम्रो हुन्छ । तपाईले दुःख गर्ने समयमा सुख खोज्नु भयो भने जिन्दगीको प्राय  समय दुःख भोग्नु नै पर्छ । त्यस कारण मेहनत गर्न पछि नहट्नुहोस् । सुख र दु:ख त मानिसको जीवनको नियमित चक्र हो ।
- उज्यालो र forseenetwork.com को सहकार्य
