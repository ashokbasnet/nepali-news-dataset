दिव्यासनको नयाँ एल्वम बजारमा

काठमाडौं, चैत २१– गायक दिव्यासन घिमिरे लामो समयपछि एकल गीति एल्वम ‘दिव्यासन’ लिएर सांगीतिक क्षेत्रमा आएका छन् । उनको यो दोश्रो एल्वम हो । गीत संगीतमा सानै देखी रुचि राख्ने दिव्यासनको २०६३ सालमा पहिलो एल्वम ‘तिम्रो साथैमा’ बजारमा ल्याएका थिए ।
त्यसमा पूर्वेली लोक दोहोरी गीत समेटिएको थियो । बजार व्यवस्थापन र प्रमोशन राम्रो नभएका कारण सञ्चारमाध्यमहरुमा चर्चामा नआए पनि तिनै गीतहरुले पूर्वी पहाडी क्षेत्रमा उनलाई गायकको रुपमा चिनायो । कलिलो उमेरमै चर्चित गायिकाहरु सत्यकला राई र माण्डवी त्रिपाठीसँग लोक दोहोरी गीतमा गाएका दिव्यासनले दोस्रो एल्बमबाट चर्चा बटुल्दैछन् । उनको नयाँ एल्वममा आधुनिक, लोक, रक, पप र गजल विधाका ८ वटा गीत समावेश छ ।
जीवन मुकारुङ, ओमप्रकाश राई, सुशिल श्रेष्ठ, मित्रराज राई र उनकै शब्द रहेका गीतमा ओमप्रकाश राई, भीषण मुकारुङ, सुशील श्रेष्ठ, मित्रराज राई, सन्देश परियार र उनैकोसमेत संगीत रहेको छ ।
