अमेरिकामा पढेकी इभानालाई किन मिस नेपाल हुन रहर लाग्यो ?

काठमाडौं, वैशाख ६ – मिस नेपाल २०१५ को उपाधी जिते लगत्तै इभाना मानन्धरको चर्चा एकाएक बढ्न थालेको छ । टेलिभिजनमा उनको प्रस्तुति र प्रतिभा देखेकाहरुले सही मूल्याँकन भएको प्रतिक्रिया दिएका छन् । कतिपयले भने अमेरिकामा बसेको मान्छेले देशको लागि के गर्न सक्लिन् र भनेर आशंका पनि व्यक्त गरेका छन् । साँच्चै मिस नेपाल भएर इभानाले देशको लागि के गर्न सक्छिन् त ?
‘अमेरिकामा पनि यस्तै खालको सौन्दर्य प्रतियोगिता हुन्छ र मैले भाग लिएर जित्न सक्थें’ इभाना भन्छिन्, ‘देशकै लागि केही गरौं भनेर म यहाँ आएर प्रतियोगितामा भाग लिएको हो ।’ काठमाडौं स्थायी घर भएकी इभाना अमेरिका बस्न थालेको ६ वर्षभन्दा बढी भयोे । उनले त्यहीँ बसेर स्नातक तहको पढाई पूरा गरिसकेकी छिन् । उनलाई सानैदेखि मिस नेपालमा भाग लिने रहर थियो ।
‘सानैदेखि ठूलो इच्छा थियो, तर पहिले पढाईलाई प्राथमिकता दिएँ’ उनले भनिन्, ‘नेपालमै भाग लिएर देशको नाम चिनाउन मन लाग्यो ।’ महिला हिंसा, अशिक्षा, कुपोषण, पछौटेपन लगायतका समस्या हल गर्न मिस नेपालले ठूलो भूमिका हुने र आफु यसमा लाग्ने उनको भनाई छ ।
‘सबैभन्दा पहिले गाउँगाउँमा पुगेर महिलाले पढ्नुपर्छ भन्ने अभियान चलाउँछु’ उनले भनिन्, ‘एकजना महिला शिक्षित भए सिंगो परिवार शिक्षित हुन्छ, यही अभियान पूरा गर्ने मेरो सोच छ ।’ 
मिस नेपालको फाइनल प्रतिष्पर्धामा उनलाई ‘वैदेशिक रोजगारीका लागि देश छाडेर जानेलाई कसरी रोक्न सकिन्छ ?’ भन्ने प्रश्नमा पढ्न जानेले दक्षता लिए र काम गर्न जानेले सीप ल्याएर देशमा उपयोग गर्न सक्ने बताएकी थिइन् । मिस नेपाल भैसकेपछि उनले केही कुरालाई जोड दिएकी छिन् ।
‘अमेरिकामा मैले पढेको ज्ञानलाई देश र समाजको विकासमा उपयोग गर्नेछु’ उनको भनाई छ, ‘अशिक्षित नारी र बालबालिकाका लागि आफूले जानेको ज्ञानको प्रयोग गर्नेछु ।’
