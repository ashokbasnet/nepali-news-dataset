प्रमोदले तताए म्याग्दी

म्याग्दी, माघ ३ – पछिल्लो समय नेपाली सांगितिक क्षेत्रमा सर्वाधिक चर्चामा रहेका गायक प्रमोद खरेलले म्याग्दीको सदरमुकाम बेनीमा चलिरहेको चौथो खाना महोत्सवमा रौनक थपिदिएका छन् ।
महोत्सवको तेस्रो दिनको साँझमा खुलामञ्चमा झुल्किएका गायक खरेलले ‘मलाई जसले पनि किन रुवाँउछ, सायद मेरो आँखामा आँशु सुहाउँछ’ बोलको गीतबाट आफ्नो प्रस्तुती सुरु गरेर दर्शकहरुलाई भावुक बनाएका थिए ।
उनले ‘जती माया तिमीलाई मैले पनि दिन्थे होला, संसारका सारा खुसी तिम्रै लागि किन्थे होला,’ ‘म बिना कसैकसैलाई मुस्किल छ पोखरा,’ ‘हंगामा भो’लगायत विभिन्न चर्चित दशवटा गीत गाउँदा दर्शक पनि खरेलसँगै गाउँदै नाचेका थिए ।
महोत्सवका दुइदिनका तुलनामा भन्दा तेस्रो दिनमा खरेलको प्रस्तुती हेर्न ठुलो संख्यामा दर्शकहरु खुलामञ्चमा पुगेका थिए । १५ वर्षको उमेरबाट सांगीतिक क्षेत्रमा प्रवेश गरेका खरेलले आफ्नो प्रस्तुतीकोबीचबीचमा ‘म विना कसैकसैलाई मुस्किल छ बेनीमा’ भन्ने गीत गाएपछि दर्शक थप उत्साहित भएका थिए ।
म्याग्दीमा पहिलो पटक आएका खरेलको प्रस्तुतीमा ससाना बालबालिकादेखि बृद्धबृद्धासम्मले नाचेर साथ दिएका थिए । दर्शकको हुटिङबाट उत्साहित भएका गायक खरेलले ‘म बिना कसैकसैलाई’ र ‘हंगामा भो’ भन्ने गीत दुईपटक गाएका थिए ।
लगातार एक घण्टासम्म दर्शकलाई जुरुकै उठाएका खरेलले चर्चित गीतहरू प्रायः सबै गाएका थिए । गायक खरेलको प्रस्तुतीले दर्शकहरुलाई नचाउनुका साथै महोत्सवको रौनकतालाईसमेत बदलेको थियो । उनको प्रस्तुतीसँगै दर्शकहरुले पनि ठूलो स्वरमा गीत गाउन, रमाउन र नाच्न पाए ।
कालीगण्डकी र म्याग्दी खोला नजिक रहेको खुलामञ्चमा पर्वत र बागलुङबाट समेत युवायुवतीहरु महोत्सव हेर्न आएका थिए । गायक खरेलको प्रस्तुतीले जाडो मौसममा समेत प्रचण्ड गर्मीको महसुस दर्शकलाई भएको थियो ।
