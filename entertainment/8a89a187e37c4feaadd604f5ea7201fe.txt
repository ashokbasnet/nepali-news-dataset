शाहरुख खानले पञ्जाव एक्सप्रेस हाँक्ने

फागुन १९ – बलिउडमा किङ खान भनेर चिनिने शाहरुख खानले अब पञ्जाव एक्सप्रेस हाँक्ने भएका छन् । तर यो रेल भने होइन । निर्देशक रोहित शेट्टीसँग मिलेर यसअघि चलचित्र चेन्नई एक्सप्रेस बनाएका शाहरुखले अब पञ्जाव एक्सप्रेस नाम गरेको चलचित्र बनाउने भएका छन् ।
मुम्बईमा भएको पत्रकार सम्मेलनमा निर्देशक रोहित शेट्टीले यो कुराको पुष्टी गरेका हुन् । आफ्नो एक टिभी कार्यक्रमको बारेमा कुराकानी गर्न पुगेका रोहितले आफूले फेरि शाहरुख खानसँग काम गर्न लागेको बताएका हुन् ।
तर नयाँ चलचित्र पञ्जाव एक्सप्रेसका लागि शाहरुख बाहेक अन्य कलाकारको तय भने भैनसकेको रोहितले बताएका छन् । सन् २०१३ मा रिलिज भएको चेन्नई एक्सप्रेसमा शाहरुख खानसँगै दीपिका पादुकोणले मुख्य भूमिका निभाएकी थिइन् ।
चलचित्र व्यापार विश्लेषकहरुका अनुसार त्यो चलचित्र शाहरुख खानको चलचित्र अभिनय यात्राकै सबै भन्दा धेरै कमाई गर्ने चलचित्र थियो । चेन्नई एक्सप्रेसले दुई सय करोड भन्दा बढीको व्यापार गरेको थियो ।
– एजेन्सीको सहयोगमा
