नाटकले रुवायो नेतालाई

सूर्यकुमार क्षेत्री/उज्यालो । काठमाडौं, फागुन २३ - सधैंजसो पार्टीको कार्यक्रम हुने काठमाडौंकाको बल्खुमा रहेको नेकपा एमालेको मुख्यालयको माथिल्लो तल्ला । मञ्चमा हुनुहुन्थ्यो एमाले अध्यक्ष झलनाथ खनाल ।
उहाँकै आडमा थिए मन्त्री, सभासद, नेता र तल लहर लागेर बसेका थिए कार्यकर्ताहरु । हलमा अचानक रुवावासी सुरु भएपछि सवै अक्क न बक्क परे । यो देखेपछि धेरैले आफ्नो मन थाम्न सकेनन् । कोही सुँक्सुँकाउन थाले भनें कोही रुमालले आँशु पुछ्न थाले ।
बोक्सीको आरोप, बलात्कार, छाउपडी, बेचिएका महिलाको पीडा जस्ता विषयलाई समेटेर नाटक देखाइएपछि उनीहरु भावुक बनेका थिए ।कलाकारको जीवन्त अभिनय र अकस्मात देखाइएका कारण नाटकले धेरैलाई रुवायो ।(भिडियो हेर्न पुछारमा जानुहोला ।) शनिवार मार्च ८ अर्थात अन्तर्राष्ट्रिय श्रमिक महिला दिवशलाई लक्षित गरेर कार्यक्रम आयोजना गरिएको थियो । १०४ औं अन्तर्राष्ट्रिय श्रमिक महिला दिवशलाई लक्षित गरेर नाटक देखाईको थियो । उपाध्यक्ष बिद्यादेवी भण्डारी, उर्जा मन्त्री  राधा ज्ञवाली, पोलिटव्यूरो सदस्य अष्टलक्ष्मी शाक्य, पूर्वमन्त्री गंगालाल तुलाधरले नाटकले ल्याएको रुवाबासी एक टकले हेरेका थिए ।
नाटक मञ्चनपछि बोल्ने पालो पाएका गंगालाल तुलाधरले पार्टीको नवौं महाधिबेशनबाट महिलालाई थप अधिकार दिनुपर्ने बताउनुभयो ।  विद्यादेवी भण्डारीले महिलामाथि हुने हिंसाको अन्त्य जरैदेखि हुनुपर्ने बताउनुभयो । ‘समानता महिलाका लागि, प्रगति सबैका लागि’ यसबर्षको मार्च ८ को नारा रहेको छ । त्यहिं भेटिएकी सभासद मधु गुरुङ्गले आफूहरुका समस्या संविधानसभामा उठाउने तयारी गरेको बताउनुभयो । उहाँले सवारी साधनदेखि घरसम्म महिलामाथि हिंसा भैंरहेको बताउनुभयो । महिलाका अधिकार तीज र यस्तै दिवशहरुमा मात्रै धेरै उठ्ने गर्छन् । त्यसैले महिलामाथि हुने हिंसा कम गर्न र अधिकारको सुनिश्चिता गर्न राजनीतिक पार्टीहरुले भूमिका खेल्नुपर्ने माग उनीहरुको छ ।
नाटक हेरिसकेपछि अध्यक्ष झलनाथ खनालले एमाले महिलालाई पचास प्रतिशत आरक्षण दिन पछि नपर्ने बताउनुभयो । उहाँले नाटकले आफूलाई समेत मर्माहत बनाएको भन्दै नाटकमा सहभागीलाई धन्यवाद समेत दिनुभयो । तर जिम्मेवार ठाउँमा बसेका व्यक्तिले यति मात्रै भनेर पुग्दैन ।
गर्ने आखिर राजनीतिक दलहरुले नै हो । त्यसमा पनि नेकपा एमाले त अहिले सरकारमा पनि छ । त्यसैले महिला माथि हुने बिभेद रोक्न, हिंसा पीडितलाई न्याय दिलाउन र पीडकलाई कडा कारवाहीको व्यवस्था गर्न राम्रो बोली होइन असल नीति र व्यवहारको खाँचो छ ।   
कार्यक्रममा देखाइएको नाटकको एउटा दृष्य तलको भिडियोमा हेर्न सकिन्छ ।
