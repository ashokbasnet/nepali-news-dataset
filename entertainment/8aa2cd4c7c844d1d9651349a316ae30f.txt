प्रेमिकालाई ‘आइ लभ यु’ नै भन्न सकिन – संगीतकार महेश खड्का

काठमाडाैं, कात्तिक ९ - अहिले सफल संगीतकारको रुपमा स्थापित भएका महेशले झण्डै एक हजार गीतमा संगीत भरेका छन् । त्यसमध्ये तीन सय भन्दा धेरै गीतहरु प्राय दर्शकको मुखमा झुण्डिएका छन् ।

न बिर्से तिमीलाई, तिम्रो आँखामा के छ, म फूल बनी फूली दिन्छु, मलाई फूल्न देऊ, दर्शन नमस्ते, बल गरेर, नाई नभन्नु ल, फेरी एक हुन लगायतका गीतमा महेशको संगीत छ । यी सबै गीतहरु  हरेक नेपालीको मुखमा झुण्डिएका गीतहरु हुन् । आज हामीले तिनै संगीतकारको बारेमा एक सामाग्री तयार पारेका छौँ । 
बाल्यकाल
खोटाङमा जन्मेका महेश खड्काको बाल्यकाल पनि खोटाङमा नै बित्यो । खोटाङमा एस एल सी दिएपछि उनी अध्ययनको सिलसिलामा काठमाण्डौ आए । काठमाण्डौमा दशकौँ बिताएका उनलाई गृह जिल्ला खोटाङ अहिले पनि एकदमै प्यारो लाग्छ । हलेसी महादेवथान भएको जिल्ला खोटाङ पछिल्लो समयमा पर्यटकीय स्थल पनि बन्दै गएको छ । सानै देखि गीत गाउने, नाटक खेल्ने र नाच्ने महेश स्टेज कार्यक्रमहरुमा पनि भाग लिन्थे । उनले केटीको अभावमा धेरै पटक केटीको लुगा लगाएर केटी बनेर समेत नृत्य गरेका छन् ।  त्यसरी केटी बन्दा अनौठो अनुभव हुने उनी बताउँछन् ।  सुरुमा अप्ठ्यारो लागे पनि पछि सहज हुँदै गएको उनले बताए । 
बाल्यकालमा एकदमै चकचके महेशले बदमासीकै कारण स्कुलका शिक्षक, गाउँघरका बा–आमाहरुको गाली खाए । बाल्यकालमा यस्ता कुराहरु सबैको हुने भन्दै उनी भन्छन्, ‘बदमासी गर्न हाम्रो तीनचार जनाको टिम थियो । म चकचक गर्न सक्ने तर भाग्न भने नसक्ने । यहि कारण मैले गाली खान्थेँ । म अहिले पनि त्यस्तै छु । मान्छेले मलाई हेर्दा एकदमै बाठो छ भन्ने अनुमान गर्छन् । म आफ्नो काम र इमान्दारिता प्रति निकै सहज छु ।’ 
प्लस टु पढ्दाको प्रेम
माया प्रेमको विषयमा कुरा गर्दै उनले बिद्यालय अध्ययनको क्रममा कसैसँग पनि प्रेममा नपरेको खुलाए । तर प्लस टु अध्ययनको क्रममा भने उनी प्रेम सम्बन्धमा परे । गाउँकै एक युवतीँंग उनको प्रेम सुरु भयो । तर त्यो पनि एकोहोरो । उनले मन पराएको कुरा ती युवतीलाई नै थाहा थिएन । महेशले उनको लागि प्रेम पत्र लेख्थे तर आफ्नो नाम प्रेम पत्रमा उल्लेख गर्दैनथे । भुईफुट्टा साहित्यलाई मिलाएर सायरी लेख्ने बानी पनि महेशको थियो ।
बेनामको चिठी उनले धेरै पटक ती युवतीलाई पठाए । यसरी पटक–पटक बेनामको प्रेमपत्र आउँदा ती युवतीले पनि सोधखोज गर्थिन् । पछि महेशले लेखेको चिठीको बारेमा अनुसन्धान गर्दै गर्दा एक पटक अक्षर दाँजेर हेर्दा मात्रै त्यो पत्र महेशले लेखेको पत्ता लागेको थियो । त्यो बेलाको प्रेम सम्झिदै महेश भन्छन्,‘आज भोलि मनको कुरा व्यक्त गर्ने शैली भिन्न भएको छ । तर मैले भने उनलाई आई लभ यू नभनी सकियो । पहिले मैले प्रेम गरेँ पछि चाहिँ उनले पनि मलाई अगाध प्रेम गर्न थालेकी रहिछन् । तर मेरो र उनको पारिवारिक सम्बन्ध रहन सकेन । परिवारले नै स्वीकार गर्न सकेन । त्यो बेलामा आफै निर्णय लिन सक्ने अवस्था पनि थिएन । विवाहको लागि उमेर पनि पुगेको थिएन । अनि म कमाई गरेर भगाउँछु, पाल्छु भन्ने स्थिती पनि थिएन । खासमा हाम्रो जातैले माग्न नमिल्ने थियो । आफूले पनि भन्न नसक्ने उनले पनि मलाई धेरै माया गर्ने । पछि मेरो त्यो प्रेम टुट्यो । मैले चिठीमा गाउँमा नचाहिने हल्ला चल्छ भनेर नै नाम नलेख्ने गर्थेँ । कसैले यो फलानाले लेखेको रहेछ भन्ने थाहा पायो भने त्यो केटीको बदनाम हुन्छ भन्ने सोचेँ । उसको जीवन बर्बाद नहोस भनेर । हुन त यो हाम्रो उमेरको एउटा अबुझपनाले पनि होला । अहिले आएर माया प्रेम पनि परिपक्वताका साथ हुनुपर्छ जस्तो मलाई लाग्छ ।’ 
डेटिङको बारेमा उनी भन्छन्, ‘हाम्रो जमानामा डेटिङ्ग हुँदैनथ्यो । उनलाई भेट्नको लागि बजार जानुपथ्र्यो । त्यही पनि हप्ता दिनमा बजार लाग्थ्यो । उनीहरु आउँछन भनेर आफू चौतारामा बस्ने गर्थेँ ।  । कतैबाट उनले मलाई पुलुक्क हेरिन भने मन फुरुङ्ग हुन्थ्यो ।’
अन्ततः महेशले २०५४ सालमा मागी विवाह गरे । विवाह पछि उनी दुई छोराका पिता समेत बनिसकेका छन् । उनका जेठा छोरा अहिले कक्षा १२ मा अध्ययन गर्दैछन् भने कान्छा छोरा सानै छन् । मागी विवाह गर्दाको खुशी अलि अप्ठ्यारो तर बेग्लै हुने उनी बताउँछन् ।  प्रेम विवाह र मागी विवाहमा धेरै फरक हुने भन्दै उनले भने, ‘पहिलो पटक उनलाई हेर्न जाँदा उनी निकै लजाएकी थिईन् । उनले अप्ठ्यारो मानिरहेकी थिईन् । तर दुई परिवार जोडिएर पारिवारिक सम्बन्ध राम्रो भईसकेपछि उनी आफ्नो परिवारकोमा पुग्दा हामी पनि त्यहाँ घुलमिल भईसकेका हुने रहेछौँ ।’ 
५३ सालमा पहिलो संगीत
संगीत सिर्जना भनेको अरु क्रियशनसँग जुध्नु हुँदैन भन्ने मान्यता उनको छ । महेशले पहिलो पटक ५३ सालतिर पहिलो एल्बम निकालेका थिए । उनले एउटा सिनेमाको लागि पहिलो पटक “माया घटाउँदिन” भन्ने गीतमा संगीत भरे  । संगीत राम्रो गर्ने उनी गीत पनि गाउँछन् । गीत गाउने विषयमा उनी भन्छन्, ‘म राजनराज सिवाकोटी भाई जस्तो त गाउँदिन तर गीत भने गाउँछु (हाँसो)’ । 
अहिले सफल मानिएका केही संगीतकारहरु महेश खड्कासँगै ठोक्किएर यहाँसम्म आईपुगेका हुन् ।  तर उनी भने धेरैसँग ठोक्किन पाएनन् । एकताकाका चर्चित र प्रिय संगीतकार शम्भुजित बाँस्कोटाले उनको संगीत गर्ने शैली बेग्लै छ भन्दै प्रशंसा गरेको उनी कहिल्यै पनि बिर्सन सक्दैनन् । 
जीवनको ठूलो खुसीको बारेमा बोल्दै उनी भन्छन्, ‘जीवनमा ठूलो खुशी पाउन बाँकी नै छ । मलाई नेपालमा संगीत क्षेत्रमा लागेका व्यक्तिहरुको स्तर एकै चोटी परिवर्तन भएको हेर्ने ईच्छा छ । खुशी भनेको यस्तो कुरा हो जुन एकछिन आउँछ जान्छ तर दुख प्रत्येक पल रहिरहन्छ । मैले खोजेको खुशी चाहि एकछिन आएर गईहाल्ने खालको होईन । सदैव टिक्ने खालको हो ।’
दुई पटक एसएलसी
महेशले पहिलो पटक एसएलसीमा फेल भएपछि दोस्रो पटक दिए । अंग्रेजी विषय गाह्रो लाग्ने उनी पाँच कक्षा पछि मात्रै एबबिसिडी जानेको बताउँछन् । तर अहिलेको शिक्षा निकै अघि बढेको भन्दै उनले खुशी व्यक्त गरे । 
उज्यालो र www.gufgaff.com को सहकार्य
