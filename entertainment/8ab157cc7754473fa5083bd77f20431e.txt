मोदीको सामुन्ने कवि कलाकारले भने 'भारत सज्जन हुन्जेल साथी हो, नत्र ध्रुवे हात्ती हो'

काठमाडौं, असोज १८ – अनामनगरको मण्डला थिएटरमा शनिबार रमाइलो कार्यक्रम भयो । कार्यक्रममा हाँस्यव्यंग्य कलाकार मनोज गजुरेल भारतीय प्रधानमन्त्री नरेन्द्र मोदीको रुपमा थिए । मोदी बनेका गजुरेललाई अरु कवि कलाकारले नेपाललाई किन हस्तक्षेप गरेको भनेर र्‍याख्र्‍याख्ती पारे ।
‘मोदीसँग मनका कुरा’ मा सिस्नुपानी नेपालका कवि कलाकारहरुले व्यंग्य कविता र गजल सुनाएर मोदीलाई घोचपेच गरे । मोदीको भेष, हाउभाउ र अनुहार बनाएर उपस्थित भएका गजुरेलले मोदीकै लवजमा हिन्दीमा उत्तर दिए ।
सिस्नुपानी नेपालका महासचिव तथा व्यंग्य कवि टंक आचार्यले मुक्तक सुनाए–
हिमाल हाम्रो माथि हो
तराई हाम्रो छाती हो
मालिक होइन भारत हाम्रो
केवल एउटा साथी हो
सज्जन हुन्जेल साथी हो
नत्र ध्रुवे हात्ती हो
छिमेकीले छिमेकीको छेक्न हुन्न बाटो
धेरै बल्ड्याङ पछारिन्छ बन्न खोजे बाठो
काफी हुन्छ हात्ती खेद्न मसाल र लाठो
तेलसँग साटिँदैन नेपालको माटो
चोटिलो कविता र मुक्तक सुनेर दर्शकले हाँसोसँगै ताली बजाए । सबैको कुरा सुनेपछि मोदी बनेका गजुरेलले मोदीकै शैलीमा हिन्दीमा उत्तर दिए । उनले भने– मित्र, मैले धेरैपटक भनेको छु, नेपाल र हिन्दुस्तान भाई–भाई हुन् । हामी बढे भाई, तिमी छोटे भाई, बढे भाईको कुरा मानेनौं भने टाटा बाईबाई ।
मेरो चिनियाँसँग धेरै पुरानो सम्बन्ध छ । मैले पहिलो पटक भन्दैछु, जब म बच्चा थिएँ त्यो बेला मेरो पिताजी मलाई बेटा नरेन्द्र, जा दोकान गएर चिनी लिएर आईजा । चिया बनाउनु पर्‍यो । मित्र, हिन्दुस्तान नेपालको सुखदुस्खमा साथ दिन्छ । जब सप्तकोशीमा बाढी आउँछ, तब हामी सप्तकोशीका सबै ढोका बन्द गरेर सुनसरीमा माछा पोखरी बनाउन सहयोग गर्छौं । जब पानी आउँदैन, तब पुरा ढोका खोलेर बिहारमा लैजान्छौं र सप्तकोशीमा धान सुकाउन ग्राउन्ड बनाईदिन्छौं ।
नेपाल र भारतबीचमा रोटी र बेटीका सम्बन्ध छ । यसको मतलब हो, जब नेपालमा रोटी खाने आटा सिमा नाकाबन्दीले सडिरहेको छ र नेपालका बेटाबेटी भोकले मरिरहेका छन् । यसको मतलब यही हो ।
कुटनीति भनेको जो कुरा भनिन्छ, त्यो व्यवहारमा लागू गरिंदैन । जून गरिन्छ त्यो भनिदैन । त्यसैले यो नाकाबन्दी कुटनीति त भईसकेको छैन, तर लूटनीति र भुटनीति भने अवश्य हो । कुटनीतिमा के–के हुन्छ हेर्नुछ ।
