नेपाल आइडलबाट बाहिरिएकी मेनुका पौडेलका गीत लोकप्रिय हुँदै (भिडियाेसहित)

काठमाडौं, भदौ २ – रियालिटी टेलिभिजन शो नेपाल आइडलबाट बाहिरिएकी मेनुका पौडेलले पछिल्लो समय विभिन्न गीतहरु लिएर आएकी छन् ।बिर्तामोड, झापा घर भएकी मेनुका नेपाल आइडलको टप ११ सम्म पुगेकी थिइन् । सुमधुर स्वरकी धनी मेनुका आइडलबाट बाहिरिँदा निर्णायकलगायत कार्यक्रममा उपस्थित धेरैको आँखा रसाएका थिए । 
मेनुकाले गाएको  राज धमला र निश्चल ओखलढुंगेको शब्द रहेको ‘दिलको घाउ कति दुख्छ’ बोलको गीत केही दिन अघि युट्युबमा सार्वजनिक भएको छ । यस गीतमा सुरेन्द्र भट्टराईको संगीत रहेको छ । 

त्यस्तै पवित्रा राईको शब्द र रमेश संग्रौलाको संगीत रहेको ‘सजाको छु’ बोलको गीत मेनुकाले गाएकी छन् ।

त्यस्तै मेनुका पौडेलले पुश्कर सुनुवारसँग मिलेर गाएको ‘आँखाको नानीमा’ बोलको गीत केही दिन अघि सार्वजनिक भएको छ । पुश्कर सुनुवारको संगीत रहेको यस गीतमा शंकर अधिकारी घायलको शब्द रहेको छ । 

नेपाल आइडलबाट बाहिरिकी मेनुका अहिले गीतको रेकर्डिङमा व्यस्त छिन् । दर्शक तथा श्रोताकाे मायाले अाफू गीत संगीत क्षेत्रमै लाग्ने मेनुका बताउँछिन् ।
