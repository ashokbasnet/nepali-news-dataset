सर्वनाममा ‘भुरभुरा रहर’, रहरभित्रको मनोवैज्ञानिक कथा

काठमाडौं, पुस १९ – काठमाडौंको सर्वनाम नाटकघरमा अहिले सुशील चौधरीको नाटक ‘भुरभुरा रहर’ चलिरहेको छ । नेपालमै पहिलोपटक थारु भाषाको नाटक हेर्न थारु समाजका दर्शक मात्र नभएर अन्य दर्शकको पनि घुइँचो लागेको छ । काठमाडौंबाहिरको भिन्न समाज र फरक शैलीको नाटकले नाटक हेर्नेलाई नयाँ स्वाद दिइरहेको छ । 
नाटकमा एउटी थारु युवतीको उमेर बढ्दै गएपछि बढ्ने रहर र उनको चिन्तालाई देखाइएको छ । अझ त्योभन्दा बढी त थारु भाषाका अनेक संस्कार र रमाइलो प्रस्तुति नाटकका मुख्य विषय लाग्छन्  । 
दुःख परेको बेलामा पनि थारु जाती गीत संगीतबाट टाढा रहन सक्दैनन् भन्ने कुरालाई पनि नाटकमा देखाइएको छ । युवा निर्देशक प्रणव आकाशको निर्देशनमा प्रस्तुत भएको नाटकमा १२ जना भन्दा धेरै कलाकारलाई मञ्चमा देख्न पाइन्छ । कलाकारहरु नन्दुराज चौधरी, अन्जु चौधरी, इन्द्र चौधरी, दोष हरण चौधरी, जितु चौधरी, सरिता चौधरी पछल्डंग्या, शान्ती चौधरी, दिपा चौधरी, भिष्मा चौधरी, भूमिका चौधरी, गायत्री चौधरी, दिपक चौधरी, निरज चौधरी मञ्चमा छन् । 
नाटकमा गणेश चौधरी, सुशील चौधरी र राज कुश्मीको ध्वनी संयोजन रहेको छ । सर्वनामको सहकार्यमा चम्पन साँस्कृतिक समूहले प्रस्तुत गरेको नाटक काठमाडौंको कालिकास्थानमा रहेको सर्वनाम थिएटरमा आगामी २३ गतेसम्म चल्नेछ ।
