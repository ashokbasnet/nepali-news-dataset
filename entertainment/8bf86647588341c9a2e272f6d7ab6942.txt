पोखरामा आजदेखि ‘गन्धर्व गुञ्जन’

नवराज ढुंगाना/उज्यालो । पोखरा, असार २१ – पोखरामा आजदेखि ‘गन्धर्व गुञ्जन’ हुने भएको छ ।
नेपाल संगीत तथा नाट्य प्रज्ञा प्रतिष्ठान तथा पोखरेली युवा साँस्कृतिक परिवारको संयोजनमा गन्धर्वहरुको संगीत उत्सव हुन लागेको हो ।
भोलीसम्म चल्ने उत्सवमा नेपालको लोक परम्परामा महत्वपूर्ण स्थान बोकेको गन्धर्व जातिको गीत–सङगीत, वाद्ययन्त्र, जीवनशैली र सामाजिक अवस्थाबारे साङगीतिक प्रस्तुति गरिनेछ ।
उत्सवमा गन्धर्व र गन्धर्व सम्बन्धी अध्ययन गरेका विज्ञ तथा प्राज्ञहरु सहभागि हुनेछन् । संगीत उत्सवमा आज गन्धर्वहरुको बारेमा अनुसन्धान गरिरहनुभएका डाक्टर कुश्माकर न्यौपाने र मोहन किम्रिक क्षेत्रीले कार्यपत्र प्रस्तुत गर्नुहुनेछ ।
यस्तै गन्धर्व जातिको परम्परा र वर्तमान अवस्थावारे गन्धर्वहरुले नै आफ्ना भनाइहरु राख्नेछन् । उत्सवमा गन्धर्वहरुले संरक्षण गर्दै आएका लोक र परम्परागत सांगीतिक सृजनाहरुको पनि प्रस्तुति राख्नेछन् ।
पोखराको बगरमा रहेको नगर विकास प्रशिक्षण केन्द्रको हलमा हुने कार्यक्रममा देशभरका करीब ५० जना गन्धर्वहरु सहभागी हुने पोखरेली युवा साँस्कृतिक परिवारका अध्यक्ष सरस्वती प्रतिक्षाले जानकारी दिनुभयो ।
संगीत उत्सवको आज नेपाल संगीत तथा नाट्य प्रज्ञा प्रतिष्ठानका कुलपति अमर गुरुङले उद्घाटन गर्नुहुने कार्यक्रम छ ।
