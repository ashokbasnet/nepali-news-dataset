धुर्मुस बने म्युजिक भिडियो निर्देशक

काठमाडौ, चैत १६ – हास्य टेलिश्रृङ्खला मेरी बास्सैका निर्देशक सीताराम कट्टेल (धुर्मुस) म्युजिक भिडियोको पनि निर्देशक बनेका छन् ।
उनले गायक प्रमोद खरेलले गाएको ‘कन्ट्रोल हुँदैन’ बोलको गीतको म्युजिक भिडियो निर्देशन गरे । कमेडी खालको यो गीतको भिडियो शनिबार ललितपुरको धापाखेलमा छायाङ्कन गरिएको छ ।
यसअघि ‘हंगामा भो’ बोलको गीतको भिडियोबाट राम्रो प्रतिक्रिया पाएका खरेलले ‘कन्ट्रोल हुदैन’मा केही फरक टेष्ट गरिएको बताए । दर्शकका लागि यो नयाँ स्वादको हुने उनको विश्वास छ । ‘भिडियोमा केही पृथक गरौ भनेर नै धुर्मुसजीलाई निर्देशन गर्न लगाएको हुँ गीतको भावलाई उहाँले खुब न्याय गर्नुभएको छ’ गायक खरेल भन्छन् ‘कमेडी पनि भएको रमाइलो पाराको गीत भएकाले गर्दा धुर्मुसजी नै निर्देशनका लागि छानेको हुँ ।’ रेकर्डिङ गर्दादेखि नै यसको भिडियो धुर्मुसलाई निर्देशन गर्न लगाउने भनेर सल्लाह भएको खरेल बताउँछन् ।
हास्य कलाकार सीताराम कट्टेल पनि म्युजिक भिडियोलाई लिएर निकै उत्साहित देखिएका छन् । उनले मयुजिक भिडियो निर्देशन दर्शकलाई रमाइलो गराउने आफ्नो अर्को प्रयास भएको बताए । अब चलचित्र पनि निर्देशन गर्ने हो ? भन्ने प्रश्नमा धुर्मुले भने ‘म योजना बनाएर यसो गरौ, उसो गरौ भन्दिन, सिक्दै र गर्दै जाने हो । हेरौ भोली परिस्थिति बन्यो भने नसकिने भन्ने छैन ।’ तर, तत्काललाई फिल्मको निर्देशनतर्फ गईहाल्ने सम्भावना भने न्युन रहेको उनी बताउँछन् ।
सुदिप बरालले छायाङ्कन गरेको भिडियोमा सालु गौतम, खेम शर्मा, दिलिप आखेडा, अर्जुन घिमिरे, राज अर्याल लगायतका कलाकारहरुले अभिनय गरेका छन् । ‘कन्टोल हुदैन’ गायक प्रमोद खरेलको ‘हंगामा भो’ एल्बममा समावेश भएको गीत हो । ६ वटा गीत समावेश भएको यस एल्बमका सबै गीतहरुको भिडियो बनाउने लक्ष्य रहेको गायक खरेल बताउँछन् ।
–अर्जुनकुमार संग्रौला
