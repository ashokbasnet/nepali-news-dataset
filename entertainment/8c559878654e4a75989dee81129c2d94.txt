म हुर्कंदै जाँदा ममीलाई तनाव भयो : इन्दिरा जोशी

काठमाडौं, चैत ४ – इन्दिरा जोशीले जब चलचित्र लुटका लागि उध्रेको चोली गाईन्, त्यसपछि स्टेज कार्यक्रमहरुमा उनको माग ह्वात्तै बढ्यो । हुन त करिअरको सुरुवातमै उनले गाएको टुट्यो तारा आकाशमा बोलको गीत दर्शक, श्रोताले निकै रुचाएका थिए । स्वदेशगान, आधुनिक, पप रक सबैखाले गीत गाउने इन्दिरा पछिल्लो समय चलचित्रको आईटम गीतका लागि बढी स्वर दिइरहेकी छिन् ।
चलचित्र लुटमा सुष्मा कार्कीका लागि उनले गाएको उध्रेको चोली हिट भएपछि आईटम गीतका लागि इन्दिराको माग बढेको हो । उनले  चलचित्र फन्कोका लागि म लोकल ब्युटी बोलको गीत गाईन् र नाचिन् पनि । बिजुली नाम मेरो, चौबन्दी चोली अनि रातो घाँघर, आई लभ यू जोशीले गाएका चर्चित गीतहरुमध्येका हुन् । इन्दिराले गायनको अलवा मोडलिङ पनि गरेकी छिन् । उनी राम्रो नाच्छिन् पनि । उनलाई उनका फ्यानहरुले नेपाली साकिरा भन्छन् । 
स्टेजमा गाउँदा सँगसँगै कम्मर घुमाएर साकिराकै शैलीमा नाचिदिने इन्दिरा स्टेजमा बढी रुचाईएकी गायिका हुन् । देश तथा विदेशका स्टेज कार्यक्रममा उनको माग यति छ कि उनलाई गीत रेकर्ड गराउने फुर्सद पनि कमै मिल्छ । उनै व्यस्त गायिका इन्दिरा जोशीले आफ्नो किशोरावस्थाका बारेमा बेलिबिस्तार लगाएकी छिन् :
म हुर्कंदै जाँदा ममीलाई तनाव हुँदै गयो
म सानै थिएँ ।  स्टेजमा उफ्रिँदा,  डान्स गर्दा ममी बाबा एकदमै खुसी हुनुहुन्थो । तर बिस्तारै म किशोर अवस्थामा प्रवेश गरेँ । प्राकृतिक रुपमा मेरा शरीरमा  हर्माेनहरु चेन्ज हुन थाले । त्यसपछि ममी बाबालाई त्यही विषयलाई लिएर असुरक्षित महशुस हुँदै गयो । मलाई भने म यहि क्षेत्रमा लाग्छु भन्ने भयो ।  सानी छँदा ममीलाई त्यही चिज केही जस्तो लागेन । सानी छ,  रहर गरेको छ भन्ने भयो । तर म हुर्कंदैै जाँदा यही कुराले ममीलाई तनाव हुँदै गयो । किनभने यो फिल्डमा त्यती राम्रो हुन्न, बिग्रन्छन् भन्ने पारिवारिक सोचाई हुन्छ ।  यो फिल्डमा लागिसकेपछि, मानिसहरु बिग्रन्छन्, पढाई बिचमै छाड्छन, स्मोक गर्न सिक्छन् अनि रक्सी खान सिक्छन् भन्ने अविभावकको चिन्ता हुन्छ ।
भुईंमा हेरेर हिँड्थें
किशोर अवस्थामा सिक्ने कुराहरु धेरै हुन्छन् । म चाहिँ जति बेला मेरो हर्माेन चेन्ज हुँदै थियो,  मेरो सेल्फ स्टीम त यति लो थियो । म तल भुर्इँमा हेरेर हिड्थेँ । आफ्नो स्किनलाई लिएर म खुसी थिईनँ । मेरो धेरै चिजहरु मलाई मन पर्दैन । कसैसँग बोली हाल्न सक्दिन थिएँ ।  कसैले अलि चर्काे स्वरमा बोल्यो भने  घाँटी ख्याप्प हुने । रुन मन लाग्ने । त्यो एउटा चेन्जको अवस्था रैछ । बिस्तारै काम गर्दै जाँदा सबै कुरा मिल्दै गए ।
किशोरावस्थामा हामी अलिकति आफुलाई गम्भीर रुपमा लिन सिक्छौँ । स्कुल लेभलको पढाईलाई सकाएर,  अब कलेज पढ्न जाँदा गम्भीर हुने रहेछ । किनभने त्यसले हाम्रो आउने करिअरलाई निर्धारण गर्छ  । हाम्रो करिअर बनाउने भनेको पढाईले हो । त्यसले हाम्रो आउने भविष्यलाई निर्धारण गर्छ । त्यो हिसाबले ममी बुबा चिन्तित हुने हो । हामीले केही राम्रो गरेर, समाजमा उदाहरणहरु दिन सक्नु पर्छ ।   हामीले राम्रो गर्‍यौं भने, गीत राम्रो चल्यो भने त्यहाँबाट मात्र हो, राम्रो भएको ।
पैसा आउँछ, यहि गर्छु भनेर मन मारेर काम नगरौँ
म सानो छँदा जिल्ला स्तरीय कार्यक्रमहरुमा कत्ति धेरै ट्रफिहरु जितेँ । त्यसबेला मेरो ममी बुबा कति धेरै खुशी हुनुभएको थियो । तर युवा अवस्थामा आएर त्यही काम गर्दा खुसी हुनुभएन । अनि बिस्तारै उहाँहरु सामु आफुलाई प्रुभ गर्दै गएँ । बिस्तारै ममी बुबाले पनि बुझ्नु भयो  । अब यो क्षेत्रमा लाग्दा बाहिरको मान्छेहरुले सहयोग नगरे पनि मेरो परिवारले सहयोग गरेको थियो । र अहिले पनि छ । त्यसैले हामीले हाम्रो तर्फबाट पनि प्रयास गर्नु पर्छ  । करिअर यस्तो हुनुपर्यो,  कम्प्रमाईज नगरौँ म लेखक बन्छु, फोटोग्राफर बन्छु कार्टुनिष्ट बन्छु । म यस्तो बन्छु भन्दाखेरी, ह्या एउटा टेवल जब नै होस विषेश गरी सरकारी जागिर नै होस भन्ने परिवारले चाहेको हुन्छ । तर राम्रो गरेर देखाउनुपर्छ । उहाँहरुलाई बुझाउन सक्ने क्षमता हुनु पर्छ । आफूलाई जे मन पर्छ त्यही नै गरौँ । यसमा त बढी पैसा आउँछ, यहि गर्छु भनेर मन मारेर काम नगरौँ । किनभने जे चिज हामी इन्जोय गर्छौं, त्यही हाम्रो प्रोफेसन हो भने हरेक दिन तपाईंलाई काम गरेको  जस्तो महशुस हुँदैन ।
जिन्दगी रमाईलो छ
स्टेजमा कार्यक्रम गर्‍यो, रमाईलो गर्‍यो, उफ्रियो । पैसा पनि कमायो, घुम्न पनि पायो त्यसैले मेरो जिन्दगी रमाईलो नै भइरहेको छ । तर त्यसका साथै मैले अर्कै खालको संघर्ष पनि गरिरहेको छु । करिअरलाई लिएर दोधारमा नपर्नुस् । कति जनालाई त पछि मात्र थाहा हुन्छ कि म के चाहन्छु ?  भनेर । त्यसैले तपाईं सानै उमेरबाट म के बन्छु भन्ने थाहा छैन भने, जे काम गर्नु भाको छ त्यसलाई  निरन्तरतता दिनुहोला । एउटा समय आएपछि, तपाईलाई जे मनपर्छ त्यसैमा बिस्तारै लाग्दै जानुहुनेछ । त्यो चिज गर्नको लागि तपाई आफैले वातावरण बनाउन सक्नुहुने छ । तपाई अहिले गरिरहेको काममा राम्रो हुनुहुन्छ भने । तपार्इंलाई गर्न मन लागेको चिजलाई, बिस्तारै वातावरण बनाएर गर्न सक्नुहुन्छ ।
जे चिज सँधै रहन्छ, त्यो बनाउनतर्फ लागाैँ 
हामीसँग जे छैन हामी त्यसकै  पछाडि भाग्छौँ ।  त्यस्तो नगरौँ । हामीसँग जे छ त्यसैलाई स्वीकार गरौं । तपाई आफ्नो काममा राम्रो हुनुहुन्छ भने राम्री पनि देखिन थाल्नुहुन्छ  । चाहे तपाई मोटो हुनुस्, चाहे तपाई होचो हुनुस् या अग्लो हुनुस् । जति पनि संसारको एकदमै सफल मान्छे छन्, राम्री मात्रै होईन र जति पनि संसारका एकदमै राम्री भनेर हामीले चिनेका छौँ, सायद उनीहरु अरु कुनै काममा राम्रा थिए । अनि हामी सुन्दरतातिर लाग्यौँ । मेरो स्किनमा पिम्पल आयो नर्मल हो । अरुहरुको पनि अनुहारमा पिम्पल आउँछ । सामान्य कुरा हो  । तपाईले राम्रो काम गर्नु भाको छ र त्यो दिन राम्रो लुगा लगाएर जानु भयो भने, अरे वाउ क्या विउटीफुल पनि छ भन्छन् । त्यो पछि आउने सेकेण्डरी हो । र यो चिज सँधै रहिरहने पनि होइन । एउटा उमेर ढल्केर गईसकेपछि अरु आउँछ, त्यो ठाउँ रिप्लेस गर्नलाई । तर तपाई राम्रो काम गरेर छाप छोडेर जानुभाको छ भने, त्यो चिजलाई कसैले पनि मेटाउन सक्दैन । चाउरी परेर जान्छौँ हामी, एक दिन कपाल पनि सेतो भएर जान्छ ।
हामी जे चिज सँधै रहन्छ, त्यो बनाउनतर्फ लागाैँ । म मोटी भएँ , यसमा के नराम्रो ? तपाई आफ्नो काममा पर्फेक्ट हुनुहुन्छ भने तपाईलाई कसैले हेप्नै सक्दैन । त्यसैले, यो शारीरिक बनावटलाई, लिएर कृपया आफुलाई नराम्रो नठानौँ ।
 ForseeNetwork.com र उज्यालोको सहकार्य/ तस्बिर : इन्दिरा जोशीको फेसबुकबाट
