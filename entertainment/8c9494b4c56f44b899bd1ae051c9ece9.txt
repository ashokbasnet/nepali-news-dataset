१० वर्षपछि रविन शर्माको कमब्याक

काठमाडौं, वैशाख २५ – १० वर्षको विश्रामपछि वरिष्ठ गायक रविन शर्माले नयाँ गीतहरुका साथ कमब्याक गरेका छन् ।
कुन मन्दिरमा जान्छौ यात्री, तिमी यसै लजायौ जस्ता दर्जनौं चर्चित गीत गाएका उनले आफ्नो नयाँ सोलो एल्बमका २ वटा गीत बजारमा ल्याएका छन् ।
३ महिनापछि सार्वजनिक हुने परेलीको आकाश नामक एल्बमको शीर्ष गीत र मलाई सोध्दै बोलको गीत सार्वजनिक भएका छन् । '१० वर्षअघि निस्केको सिलसिला एल्बमपछि रेडियो र अरु कामहरुमा व्यस्त रहेकाले संगीत क्षेत्रलार्इ निरन्तरता दिन सकिएन' रविनले भने 'तर अब फेरि फर्ममा फर्किएको छु ।'  उनको नयाँ एल्बमको 'मलाई सोध्दै' बोलको गीतको म्युजिक भिडियो युट्युब र टेलिभिजन च्यानलहरुमार्फत सार्वजनिक भएको छ ।
भिडियोमा एकजना भायोलिन बादकको जीवनसंघर्ष देखाइएको छ । अनुपम शर्मा र सनिमा थापाले अभिनय गरेको भिडियोको निर्देशकको रुपमा गणेश आचार्यले डेब्यु गरेका छन् । 'जसरी भिडियोको कथामा रविन सरले नै संघर्षरत भायोलिन बादकलाई ब्रेक दिनुहुन्छ, त्यसैगरी नै मलाई पनि उहाँले ब्रेक दिनुभयो' आचार्यले भने 'रविन सरले मलाई विश्वास गर्नुभयो र मैले मेरो कथामाथि ।'
एल्बमका सबै गीतहरु पुष्कर पराजुलीले लेखेका हुन् भने शरद सिन्हाले संगीत गरेका हुन् । संगीत संयोजन सुमित विश्वकर्माले गरेका छन् ।
नयाँ गीतको भिडियो हेर्नुहोस्:
