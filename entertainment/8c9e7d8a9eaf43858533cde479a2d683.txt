कैयौँ जन्म दिनमा एक्लै केक काटेका पुष्पल २८ वर्ष लागे

काठमाडौं, साउन ५ – ‘ढाँटेर भन्नुपर्दा म २३ वर्षको भएँ । नढाँटी भन्नुपर्दा २८ वर्ष’ जन्मदिन कुराकानी गर्दै पुष्पल खड्काले भने । २०४६ साल साउन ५ गते कैलालीको लम्की स्थित चुहामा जन्मेका पुष्पल परिवारको सहमति बिना नै कलाकारिता क्षेत्रमा आएका थिए । कलाकारिता रहर भएका कारण उनले यस क्षेत्रमा आमा बुवाको सहमति  बिना नै पाइला टेके । २३ वर्षको उमेरमा हेमन्त शर्माको ‘के माया गर्न हुन्न र ?’ बाट मोडलिङ सुरु गर्ने मौका पाए । पहिलो गीत नै चलेका गायकको भएका कारण पुष्पललाई पहिलो कामले नै राहत दियो । 
उनको कामलाई निर्माता, निर्देशकले मात्रै नभएर दर्शकले पनि रुचाई दिए । यहि कारण त्यसपछि उनले लगातार एकपछि अर्को म्युजिक भिडियोमा काम गर्ने मौका पाए । पुष्पलले साढे चार वर्षको अवधिमा साढे दुई सय भन्दा धेरै म्युजिक भिडियोहरुमा काम गरेका छन् ।
मोडलिङले दिएको सफलतासँगै उनी सिनेमामा पनि प्रवेश गरे । उनले आलोक नेम्वाङको सिनेमा ‘अझै पनि’बाट सिनेमामा प्रवेश गरेका हुन् । तर मुख्य कलाकारको रुपमा भने उनको पहिलो सिनेमा तुलसी घिमिरेको ‘दर्पणँ छायाँ २’ हो । पुष्पल अभिनित तेस्रो सिनेमा ‘मंगलम’ रिलिजको तयारीमा छ । त्यस्तै हामीसँग कुराकानी गर्ने क्रममा उनले आफू अहिले एउटा सिनेमाको होमवर्कमा भएको पनि खुलाएका छन् । पुष्पलले जन्मदिन मनाउदाका पूराना यादहरु पनि सेयर गरेका छन् । परिवारको सहमती बिना यस क्षेत्रमा आएका कारण मोडलिङका सुरुवाती दिनहरुमा उनी रातको १२ बजे एक्लै केक काटेर जन्मदिन विशेष बनाउने गर्थे । केही वर्ष उनका जन्मदिन यसरी नै बिते । 
तर पछिल्लो समयमा भने उनका जन्मादिन साँच्चिकै विशेष र रमाइला हुन थालेका छन् । तपाईँका जन्मदिनहरु विशेष कति–कति वर्षमा बने ? भन्ने हाम्रो प्रश्नमा उनले भने, ‘सायद २३ वर्षमा होला । निर्देशक आलोक नेम्वाङले मेरो जन्मदिन विशेष बनाइदिनु भएको थियो । अनि २७ औं जन्मदिन पनि मेरो खास नै रह्यो । ‘दर्पण छायाँ २’ को टिमले मलाई सरप्राइज  दिएको थियो । त्यो पनि खास नै रह्यो ।’
आइटीका विद्यार्थी हुन् पुष्पल 
मोडलिङ र अभिनयमा अब्बल मानिएका पुष्पल अध्ययनमा पनि सफल छन् । उनले कम्प्युटर एप्लिकेशनमा स्नातक गरेका छन् ।  प्राविधिक शिक्षा हाँसिल गरेका पुष्पलले काम भने कलाकारितामा नै गर्ने बताए । ‘अहिले मलाई त्यता जान मन छैन  कलाकारितामै सक्रिय हुन चाहन्छु’ पुष्पलले भने । 
उज्यालो र forseenetwork.com को सहकार्य
