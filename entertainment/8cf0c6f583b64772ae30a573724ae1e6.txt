शुक्रबार पलेँटीमा बाबुछोरीको प्रस्तुति

काठमाडौं, असार १३ – सात वर्षअघि पलेँटी श्रृंखलामा संगीतकार प्रकाश गुरुङले आफूलाई उत्तिकै राम्रो गायकका रुपमा प्रस्तुत गरेका थिए ।
यसपाली फेरि त्यही मञ्चमा आउँदा उनी श्रोताका बेग्लै जिज्ञासा मेट्दैछन् । त्यो हो, आधुनिक नेपाली गायनलाई दुई फरक पुस्ताले कसरी बुझ्दै र अभ्यास गर्दै आएको छ भन्ने उनको आफ्नै पारिवारिक अनुभव ।
दसौं वर्षमा प्रवेश गरेको पलेँटीको दोश्रो प्रस्तुती शुक्रबार असार १३ गते संगीतमा लागेका दुई नेपाली पुस्ता अर्थात् बुबा र छोरी अर्थात् प्रकाश गुरुङ र रिमा होडा गुरुङको हुनेछ । दार्जिलिङमा औपनिवेशिक अंग्रेजसँगै भित्रिएको बाह्य छाप र पश्चिमा संगीतको प्रभावले एकखालको वातावरण तयार भएको थियो । अम्बर गुरुङ, गोपाल योञ्जन, दिब्य खालिङ हुँदै प्रकाश गुरुङसम्मले संगीतमा त्यही वातावरण आफुसँग बोकेर नेपाल ल्याए ।
‘मेरा गीतहरुलाई कतिपयले पप भनिदिन्छन् जबकि मैले आजसम्म पप गीत बनाएकै छैन,’ प्रकाश भन्छन्, ‘मैले गरेका सबै रचनाहरु आधुनिक संगीतको एउटा नयाँ स्वरुप हो ।’ उनका अनुसार आधुनिक गीतमा सबैले ‘मेलोडी’ (माधुर्य)मा मात्र एकोहोरो ध्यान दिइरहेको बेला उनले ‘रिदम’(ताल)लाई पनि प्राथमिकतामा राखिदिएका मात्र हुन् । शुक्रबारको कार्यक्रममा उनले भर्खरै तयार पारेका कालीप्रसाद रिजाल र विजय शिवाकोटीलिखित दुई गीत पनि सुनाउने भएका छन् ।
आफुसँगै मञ्चमा प्रस्तुत हुने छोरी रिमाले छ वटा जति गीत सुनाउने प्रकाश बताउँछन् । इलाहावाद विश्वविद्यालयबाट संगीतमै स्नातकोत्तर गरेकी उनी आधुनिक नेपाली गायिकाको रुपमा परिचित छिन् । यसरी श्रोता दर्शकको निम्ति यसपटकको पलेँटी दुई पुस्ताको अनुभव सुन्ने मञ्च पनि बन्नेभएको छ ।
‘उनले सानैदेखि संगीतमा लगाव देखाइन् र वातावरण पनि पाउँदै गइन्,’ प्रकाश भन्छन्, ‘मैले बनाएका गीत त गाउँछिन् नै मेरा तौर तरिका पनि बुझिदिइन् भने राम्रो गर्नेछिन् भन्ने विश्वास छ ।’
सानैदेखि आदर्शका रुपमा हेर्दै आएका आफ्नै पितासँग पहिलोपटक एउटै मञ्चमा प्रस्तुत हुनलागेकामा रिमा पनि उत्तिकै उत्साहित देखिन्छिन् । ‘म उहाँकै गीत सुनेर हुर्किएकी हुँ,’ उनी भन्छिन्, ‘यो अनौठो र रमाइलो अनुभव हुनेछ ।’
पलेँटीका संयोजक एवं गायक आभाषका अनुसार यसपालीको प्रस्तुति आफैँमा नौलो थालनी पनि हुनेभएको छ । ‘अहिलेसम्म हामीले पुराना पिढीका गीतकार, संगीतकार र गायक–गायिकालाई प्रस्तुत गर्दै आयौं,’ उनी भन्छन्, ‘अब भने उनीहरु मध्येकै संगीत घरानाबाट अग्रज र तिनका सन्ततीलाई साथसाथै उभ्याउन थालेका छौं ।’
