संगीतकार गुरुङको स्वास्थ्यमा सुधार

काठमाडौं, चैत ३ – वरिष्ठ संगीतकार अम्बर गुरुङ स्वास्थ्यमा सुधार आएपछि अस्पतालबाट घर फर्किनु भएको छ । राष्ट्रिय गीतमा पनि संगीत गर्नु भएका संगीत तथा नाट्य कला प्रतिष्ठानका उपकुलपति संगीतकार गुरुङ स्वास्थ्यमा समस्या देखिएपछि गएको एक महिनादेखि काठमाडौंको धापासीमा रहेको ग्राण्डी अन्तर्राष्ट्रिय अस्पतालमा भर्ना हुनुभएको थियो ।
गएको फागुन ७ गते घरमा लडेर अचेत भएपछि संगीतकार गुरुङलाई तत्काल अस्पताल लगिएको थियो । २७ दिनसम्म अस्पतालमा भर्ना भएर उपचार गराउनुभएका संगीतकार गुरुङको स्वास्थ्यमा सुधार आएपछि सोमबार डिस्चार्ज गरिएको अस्पतालले जनाएको छ । संगीतकार गुरुङ केही वर्षदेखि पार्किन्सन्स र मधुमेहबाट पीडित हुनुहुन्छ । संगीतकार गुरुङको उपचारमा डाक्टर तथा अस्पतालका मेडिकल डाइरेक्टर चक्रराज पाण्डे, वरिष्ठ न्यूरो सर्जन डा। अमित थापा र वरिष्ठ न्यूरो फिजिसियन डा। राजु पौडेलले संलग्न हुनुहुन्थ्यो ।
