नेपथ्यको शान्ति यात्रा चितवनबाट सुरु हुने

चितवन, मंसिर १० - शान्तिका लागि शिक्षा भन्ने नाराका साथ चर्चित व्याण्ड नेपथ्यले गर्न लागेको नेपथ्य संगीत यात्राको पहिलो कार्यक्रम चितवनको रत्ननगरमा हुने भएको छ ।
मंसिर २१ गते रत्ननगर ४ मा रहेको नारायणी चलचित्र मन्दिरमा हुने कार्यक्रमबाट संकलन हुने रकम पञ्चकन्या उच्च माविमा विज्ञान विषयका बिद्यार्थीहरुका लागि प्रयोगशाला निर्माणका लागि प्रदान गरिने कार्यक्रम संयोजक डा.विजय न्यौपानेले जानकारी दिनुभयो ।
कार्यक्रमका लागि रोटरी क्लव अफ रत्ननगर, रोट्रयाक्ट क्लव अफ रत्ननगर, रत्ननगर उद्योग बाणिज्य संघ, रत्ननगर नगरपालिका र पञ्चकन्या उच्चमाबी स्थानीय आयोजक रहेका छन् ।
कार्यक्रमका लागि टिकट बिक्रीवाट ४ लाख १० हजार संकलन गर्ने र खर्च कटाएर विद्यालयलाई दुईलाख सम्म सहयोग गर्ने योजना रहेको रोटरी क्लव अफ रत्ननगरका पूर्व सचिव जनकराज पौडेलले जानकारी दिनुभयो ।  
नेपालयको ब्यवस्थापनका देशका १० सहरहरुमा तय गरिएको कार्यक्रमको शुरुवात चितवनबाट हुन लागेको रोटरी क्लब अफ रत्ननगरका अध्यक्ष बुद्धराम जोशीले जानकारी दिनुभयो । रत्ननगरमा सोमवार आयोजित पत्रकार सम्मेलनमा रत्ननगर उद्योग बाणिज्य संघका अध्यक्ष दीपककुमार कर्माचार्य, पञ्चन्या उच्च माविका प्राचार्य मेघनाथ दुवाडी, रोट्रयाक्ट क्लव अफ रत्ननगरका अध्यक्ष संगीता आचार्यले कार्यक्रमको उद्देश्यका वारेमा जानकारी गराउनुभएको थियो ।  
द्वन्द्वकालमा देशका विभिन्न ठाउँमा पुगेर शान्तिका लागि संगित भन्दै शान्तिको सन्देश फैलाएको नेपथ्य व्याण्डले शान्तिका लागि शिक्षाको अवधारणा अगाडी बढाएकाले यसलाई महत्वका साथ हेरिएको उहाँहरुले जोड दिनु भएको थियो ।
१ हजार ५ सय र ३ सय टिकट दर हरेको सो कार्यक्रममा ३६ जना विद्यार्थीलाई निशुल्क प्रवेश दिईने रोटरी क्लव अफ रत्ननगरका पूर्वअध्यक्ष एवम कार्यक्रम संयोजक डा.बिजय न्यौपानेले जानकारी दिनुयो । उहाँले कार्यक्रम किसान, मजदुर, पेशाकर्मी, व्यवसायी लगायका सबै बर्गले हेर्न पाउने गरी टिकट बिक्री गरिने बताउनुभयो ।
