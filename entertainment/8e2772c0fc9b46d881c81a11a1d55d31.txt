मह जोडीलाई लाईफटाईम एचिभमेन्ट अवार्ड

अर्जुनकुमार संग्रौला/उज्यालो । काठमाडौं, जेठ २६ - वरिष्ठ चलचित्रकर्मी यादव खरेल, कलाकार नीर शाह, निर्माता उद्धव पौडेलले फुलमाला, खादा, सम्मान पत्र र अवार्डले मह जोडीलाई सम्मान गरिरहँदा हलमा तालीको गडगडाहट नै छायो ।
उपस्थित सबै उभिएर महलाई दिईएको सम्मानमा रमाईरहेका देखिन्थे । नेपाली चलचित्र क्षेत्रमा लामो समयसम्म काम गरेको योगदानको कदर गर्दै मह जोडीलाई लाईफटाईम एचिभमेन्ट अवार्डले सम्मान गरिएको छ ।
अनलाईन फिल्मीखबर एवार्ड वितरण गर्न आइतवार आयोजित कार्यक्रममा मह जोडीलाई ‘हाँस्य सम्राट’को उपमा पनि दिईयो । फिल्मीखबर डट कमले स्थापनाको पाँच बर्ष पुरा गरेको उपलक्ष्यमा यो कार्यक्रममो आयोजना गरेको थियो ।
“यही नाचघरमा नाटक सिकेको हिजो जस्तो लाग्छ, तर आज यही ठाँउमा सम्मानित हुन पाउदा खुशी लागेको छ” हरिवंशले भने ‘यो सम्मानले काम गर्न अझै जोश, जागर थपिदिएको छ ।’
हरिवंशले पुराना दिनमा नाचघरमा पानी जमेर आहाल हुँदा बाल्टिनले पानी फ्यालेर, आफै हल सफा गरेर नाटक गरेको सुनाईरहदा महको कलाकारिताप्रतिको मोह निकै रहेको स्पष्ट झल्किन्थ्यो ।
“बुढो भएपछि दिईने अवार्ड आफूहरुलाई दिएपनि हामी भने बुढा भएका छैनौ” हाँसो ठ्ट्टा गर्दै मदनकृष्णले भने “प्राय टेलिसिरियलमा बुढोको रोल धेरै खेलेर पो हो की हामीलाई उहाँहरुले बुढो बनाईदिनुभएको ।” सात बर्ष कान्छा हरिवंशसँगको साथले आफू अझै तन्नेरी नै भएको मदनकृष्णले बताए ।
कस–कसले हात पारे त अवार्ड ?
कार्यक्रममा २०६९ सालमा प्रर्दशन भएका फिल्महरु मध्ये उत्कृष्ट १३ विधामा अवार्ड वितरण गरिएको थियो । बर्षको सर्वोत्कृष्ठ चलचित्रमा रिदम पर्न सफल भयो भने निर्देशक तर्फको अवार्ड सुरज सुब्बा नाल्बोले हात पारे ।
नायकमा जिवन लुइँटेल, नायिकामा रेखा थापा, नवनायकमा संयम पुरी र नवनायिकामा प्रियंका कार्कीले अवार्ड जित्न सफल भए ।
बर्षको सर्वोत्कृष्ट स्क्रिप्ट राईटर विकास आचार्य, संगीतकार बसन्त सापकोटा, सिनेमेट्रोग्राफर संजय लामा, एडिटर विपिन मल्ल, फाईट डाईरेक्टर योगेन्द्र श्रेष्ठ, कोरियोग्राफर कविराज गहतराज, नवनिर्देशक प्रविन स्याङ्गवो उत्कृष्ट ठहरिँदै अवार्ड जित्न सफल भए ।
कार्यक्रममा ऋषि लामिछाने निर्देशित चलचित्र ‘शरी ल’ को अडियो विमोचन समेत गरियो ।
दिपकराजले गरे पप्पुको क्यारिकेचर
हाँस्यकलाकार दिपकराज गिरीले चलचित्र विकास बोर्डका अध्यक्ष धमेन्द्र मरवैता पप्पुको क्यारिकेचर गरेर सबै कलाकार र सञ्चारकर्मीलाई पेट मिची मिची हसाए ।
धरान महोत्सवको प्रसंग निकालेर गरिएको छोटो प्रहसनमा पप्पु बनेका दिपकलाई दिपाश्री निरौलाले साथ दिएकी छिन् ।
नायक गजित विष्ट, देबु श्रेष्ठ, नायिकाहरु प्रियंका कार्की, बेनिशा हमाल, अशिस्मा नकर्मी, सुरभी जैन आदीको आर्कषक नृत्यले सबैलाई मन्त्रमुग्ध पार्‍यो । कार्यक्रमा नेपाली सिने क्षेत्रमा पुरानादेखि नयाँ अधिकांश कलाकारको उपस्थिती रहेको थियो ।
