सरसफाईमा लन्ठू थिएँ, बानी सुध्रियो – धुर्मुस

काठमाडौं, चैत ७ – अमेरिकाको भिसा अहिले पनि धेरै नेपालीका लागि रहरको बिषय हो । देशमा जति नै ख्याती कमाएपनि अमेरिकाले सितिमिति नपत्याएको थुप्रै उदाहरण बेला बेलामा समाचार बन्ने गरेको छ । चर्चाको शिखरमा रहेका बेलामा एकपटक खगेन्द्र संग्रौलाले अमेरिकाको प्रबेशाज्ञा पाउनु भएन । महानायक राजेश हमाललाई एकपटक नेपाल स्थित अमेरिकी दूतावासले पत्याएन । थुप्रै अभिनेता, नायकनायिका, कलाकारलाई अमेरिकाको प्रबेशाज्ञा आकाशको फल जस्तै छ ।
सितिमिलि कलाकारलाई नपत्याउने नेपाल स्थित अमेरिकी दूतावासले धुर्मुस र सुन्तलीलाई भिसा दिएको छ र उनीहरु अमेरिकामा आयोजन हुने विभिन्न हाँस्यव्यंग कार्यक्रममा सहभागी हुन यहि चैत १८ गते पहिलो पटक जाँदैछन् । अहिले सरसफाई दूत भएपछि सरसफाईकै कामले रेडियो अडियोमा आएका बेला हामीले पनि उनै बहुरुपी कलाकार सिताराम कट्टेल (धुर्मुस)सँग व्यस्तताको कुरा गर्न भ्याएका छौं ।
बिहे पछि त काममा भ्याई नभ्याई छ ? पुर्पुरो कस्तो बलियो हो ?
खै के हो के हो हामी नै अचम्म परेका छौं । सायद पहिलो जुनीको कर्मको फल होला । अनि हामी नै दंग छौं अनुमान नै गर्न सकेका छैनौं यो पुर्पुरो सुन्तलीको बलियो कि धुर्मुसको हो ? सायद यो धुर्मुस र सुन्तली २ जनाकै पुर्पुरो बलियो होला । काममा हामी कम्प्रमाईज गर्दैनौं सायद हाम्रो यो कामप्रति मेहनतको फल पनि होला । सबै कुरा एकैचोटि हुँदैछ । करिब १ बर्ष चैं अल्लिउतार चढाव भयो । छोरी सुबिहानी जन्मेपछि भाग्य र कर्ममा फेरवदल आउँदै गयो । छोरी सुबिहानी १ बर्षकी भईन । यस बीचमा उतारचढाब पनि धेरै भए । तर जे भएको राम्रै भएको छ । हामी जस्तो  एउटा सामान्य नेपाली परिवारमा जन्मेहुर्केका लागिअहिले जे भईरहेको छ, त्यो ठूलो सफलता नै हामीले ठानेका छौं ।
ओबामाको देशमा : बहुरुपी भेषमा
अमेरिकाको सवालमा चाहिँ १८ गते (अप्रिल १) मा उड्ने भन्ने कुरा छ । तपाईंहरुलाई हाम्रो देश जान अनुमति छ भन्ने चिट पनि पाईसकिएको छ । उता चैं हामी सरसफाई दूत भएर भन्दा पनि उता बस्नुहुने नेपालीको तनाव र टेन्सनलाई भगाउने उदेश्यले जाँदैछौं । सायद अमेरिकाको ५० वटै राज्यमा कार्यक्रम हुन्छ होला । २२ वटा कार्यक्रम त फाईनल नै भैसक्यो । यो चाहिँ डब्लु.एम. बिसी संस्थाले गरेको कार्यक्रमका लागि जाँदैछौं ।
कार्यक्रम विशेषगरी नेपालका अनाथ बालबालिकाहरुका लागि सहयोग गर्ने हिसाबमा गरिएको हो । हामी चाहिँ कलाकारिता सँगसँगै सरसफाईका कुराहरु लिएर जाँदैछौं । हामीले त्यहाँ व्यक्तिगत हिसाबमै कुरा गरेर नेपालमा सरसफाईसँग सम्बन्धित के के अभियान उताबाछ चलाउन सकिन्छ  । जस्तै सुदूरपश्चिमतिर बाढीपहिरो गएर घर छैन कसैको, चर्पि कसरी बनाउने भन्ने समस्या छ । यस्ता कुराहरुलाई उहाँहरुको संस्थाबाट कसरी अभियान चलाउन सकिन्छ भन्ने कुरा गर्छौं ।
फोहोर बिरुद्धको लडार्इं : एकैचोटि सबैतिर, कहिले कहाँ कहिले कहाँ
तपार्इंले हाम्रो बारेमा खुब चियोचर्चो गर्दै हुनुहुन्छ भन्दा तपार्इं रिसाउनु होला । यो कुरा ठिक हो । सरसफाई दुत भईसकेपछि सुदूरपश्चिमका बिभिन्न जिल्लाहरु बाँके, बर्दिया, कैलाली, कञ्जनपुर जस्ता जिल्लाहरुमा हुने मेला महोत्सवमा सरसफाई सम्बन्धि कुरा लिएर पुग्यौं । त्यसैगरी सरकारी हिसाबमा खानेपानीका बिभिन्न कार्यक्रममा सरसफाईको कार्यक्रमहरुमा सरिक भईयो । विभिन्न जिल्ला र वस्ती वस्तीमा पुगेर चर्पि अभियानमा जुटिरहेका छौं । पूर्वका झापा, मोरङ, सुनसरी त्यस्तै गरी उदयपुर जिल्लामा भएको एकदमै प्रभावकारी सरसफाई सम्मेलनमा पनि गयौं । त्यसपछि पोखरामा पनि सरसफाईका बिभिन्न कार्यक्रम गरियो । बिहिबार ठमेलका गल्ली पनि मज्जाले बडारियो । त्यहाँ रहेका होटल व्यावसाय, पसल गर्नेहरु सबैलाई भित्रै पसेर अबदेखि फोहोर नगुर्नहोला भनेर हिन्दी फिल्मको ‘नायक’ पाराले सिकाइयो ।
घरमा तिघ्रे मुसाहरुले भयानक आक्रमण  
घरको सरसफाई चैं कल्ले गर्छ निभन्ने प्रश्न अहिले धेरै आउँछ । धुर्मुस सुन्तली दुवैजना यसरी सरसफाईमा हिँड्दा त घरमा ताला लागेको छ होला । घरमा पनि फोहोर हुन्छ । अब ताला लगाएर हिँड्नु पर्दा मुसाले फोहोर गरिरहेको छ । त्यो मुसालाई नियन्त्रणमा लिने कोशिस गरिरहेका छौं । यी पनि बिद्रोही मुसा एकदम तिघ्रे तिघ्रे भएकोले तनाव भैरहेको छ । धुर्मुस र सुन्तली बाहिरी निस्किए भनेपछि डाहाले ति तिघ्रे मुसाहरुले भयानक हिसाबमा कटानका साथमा हमला गरिरहेका छन् । अब देश सफा बनाए पछि घर सफा बनाउने ।
सरसफाईमा लन्ठू नै थिएँ, बानी सुध्रियो
सरसफाई दूत भईसकेपछिको परिवर्तन भनेको पहिला हामीले कलाकारितामै पनि सरसफाईका कुरा कम गर्थ्यौं होला । तर अहिले भने दिमागमा सरसफाई र कलाकारिता बाहेक अरु केहि छैन । एक हिसाबले जिम्मेवारी बढेको छ । सहि तरिकाले जिम्मेवारी कसरी पुरा गर्ने भन्नेमै हामीलाई चिन्ता छ । सरसफाईको कुरा गर्ने मान्छे आफु चाहिँ कत्तिको सरसफाई गर्छ भन्ने कुरा महत्वपूर्ण हुँदो रहेछ ।
त्यो भएकोले आफुनै सरसफाईको कुरा गर्दै हिँड्ने अनि आफु चाहिँ कसरी हिँड्दो रहेछ भन्ने कुरा हुन सक्छ । म पहिला अलि सरसफाईमा लन्ठु लन्ठु नै थिएँ । कामलाई मात्र ध्यान दिनुपर्छ भन्ने स्वभावको दिएँ । तर अहिले चाहिँ त्यसो गर्नु हुन्न भन्ने भएकोे छ । अनि सुन्तली त पहिलेदेखि नै यो कुरामा अलि सेक्सी नै थिईन् । धुर्मुसको कुरामा पहिला हप्तामा एकपटक नुुहाइन्थ्यो भने अहिले लगभग दिनैपिच्छे नुहाउने गरीन्छ ।
– एरेडियो अडियो डटकम र उज्यालो अनलाईन डटकमको सहकार्यमा
