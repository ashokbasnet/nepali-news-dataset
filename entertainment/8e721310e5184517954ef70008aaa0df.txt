बन्ने होइन त मिस इकलेज ? (आवेदन फारमसहित)

काठमाडौं, असार २२ - कलेजहरुमा अध्ययनरत युवतीहरुबीचको सुन्दरी प्रतियोगिता मिस इकलेज २०१३ को आवेदन खुल्ला भएको छ ।
कलेजहरुमा अध्ययनरत छात्राहरुको व्यक्तित्व विकास साथै उच्च शिक्षाको अध्ययनमा सहयोग गर्ने उद्देश्यले प्रतियोगिता गर्न लागिएको आयोजक सिजन मिडियाले जनाएको छ ।
देशका कुनै पनि कलेजमा प्लस टू वा त्यो भन्दा माथिल्लो तहमा अध्ययनरत १७ वर्षदेखि २२ वर्ष उमेर समुहका युवतीहरुले यो प्रतियोगितामा आवेदन दिन सक्ने छन् । आवेदन दिने युवतीको उचाई ५ फिट २ इन्च हुनु पर्ने सिजन मिडियाले जनाएको छ ।
साउन ३१ गतेसम्म आवेदन दिन सकिने र आवेदकहरुबीच भदौ १ गते शनिवार पहिलो अडिसन गरिने छ । छनौट भएका युवतीहरुलाई भदौ २ गतेदेखि पौडी, शारीरिक फिटनेश, फोटो सेसन व्यक्तित्व विकास सम्वन्धी प्रशिक्षण दिइने छ ।
प्रशिक्षणपछि असोज पहिलो हप्ता हुने प्रतियोगिताको विजेताले मिस इकलेज २०१३ को ताजासहित स्कुटर पुरस्कार पाउने छिन् । त्यस्तै विजेताले १ लाख रुपैयाँ बराबरको छात्रवृत्ति पनि पाउने आयोजकले जनाएको छ ।
आयोजक सिजन मिडियाका प्रवन्ध निर्देशक प्रदीपराज वन्तका अनुसार प्रतियोगिताका अन्य विजेताहरुले मोबाइल फोन, ट्याब्लेटका साथै विभिन्न कलेजहरुमा छात्रवृत्ति पाउने छन् ।
आवेदन फारमका लागि यहाँ क्लिक गर्नुहोला ।

मिस इकलेजका गत संस्करणका विजेता । तस्बिर सौजन्य : सिजन मिडिया
