श्रीकृष्ण सम्झँदै गाईजात्रा (फोटो फिचर)

काठमाडौ, साउन २६ – गाईजात्रा मृतक आफन्तको सम्झनामा मनाइने पर्व हो ।
यसवर्ष गाईजात्रा मनाउन जम्मा भएका कलाकारहरुले नचाहँदा नचाहँदै एकजना सहकर्मी तथा आफन्तलाई यसैगरी सम्झनुपरेको छ । राजनीतिक तथा सामाजिक क्षेत्रका विकृति/विसंगतिलाई चोटिलो प्रहार गर्न मञ्चमा ओर्लिएका हाँस्यव्यंग्य कलाकारहरुले यसपटक नेपाली चलचित्रका लोकप्रिय अभिनेता श्रीकृष्ण श्रेष्ठको सम्झना गर्नुपरेको हो ।
शनिबारदेखि काठमाडौंको भृकुटीमण्डप र प्रज्ञा भवनमा गाईजात्रा महोत्सव शुरु भएको छ । अभिनेता श्रेष्ठको निधन भएको खबर सुनेपछि त्यसको शोकमा आइतबार प्रज्ञाभवनको कार्यक्रम भएन । भृकुटीमण्डपमा पनि पहिलो शो स्थगित गरियो ।दोस्रो शो सुरु गर्नुअघि कलाकारहरुले अभिनेता श्रीकृष्ण श्रेष्ठकोे सम्झनामा मौनधारण गरे । कार्यक्रम सञ्चालक राजा राजेन्द्र पोखरेलले मर्न त एकदिन अवश्यक पर्छ भन्ने गीत गाउँदा हाँस्न पुगेका दर्शक पनि भावुक भएका दिए ।
अभिनेता श्रेष्ठको सम्झना गरेपछि कलाकारहरुले हाँसो, ठट्टा र व्यंग्य सहितका प्रस्तुति पस्कन थाले । प्रज्ञा भवनमा जस्तै भृकुटीमण्डपमा पनि कलाकारहरुले नेताहरुको कार्यशैली र सामाजिक क्षेत्रका अरु विकृति, विसंगतिप्रति चोटिलो व्यंग्य प्रहार गरेका छन् । गायक यमन श्रेष्ठको वल्र्डकप गीत मार्फत गाईजात्रे प्रस्तुति शुरु हुन्छ । त्यसपछि स्वर्ग र नर्क नामक प्रहसनमा शिवहरि पौडेल, किरण केसी, मनोज आचार्य, सविता गुरुङ लगायतका कलाकारहरुले सुनकोशी बाढी पीडितलाई सरकारले उचित ध्यान दिन नसकेकोमा व्यंग्य गरेका छन् । नेताहरुको कार्यशैलीलाई पनि उसैगरी झटारो हानेका छन् ।
फाइभ स्टार ट्वाइलेट नामको प्रहसनमा सीताराम कट्टेल, कुञ्जना घिमिरे, सुरवीर पण्डित, सुरज चापागाईं, राजु पौडेल लगायत कलाकारले प्रहरी प्रशासन र गुण्डागर्दीको प्रसँग जोड्दै राजनीतिक विकृतिलाई प्रहार गरेका छन् । जितु नेपाल, शिवहरि वैरागी, राजाराम पौडेलको प्रस्तुति जय मोदेश्वर भारतीय प्रधानमन्त्रीको नेपाल भ्रमण र नेपाली नेताहरुको भारतमोहमा केन्द्रित छ  । गाईजात्रा कार्यक्रमका ड्राइभर अर्थात सञ्चालक राजा राजेन्द्रको प्रस्तुति पनि उत्तिकै दमदार छ । बालुवाटार नामक प्रहसनमा उनी दुरुस्तै प्रधानमन्त्री सुशील कोइराला जस्ता देखिन्छन् । उनलाई अर्का कलाकार कुमार श्रेष्ठले साथ दिएका छन् । प्रहसनमा कोइरालाका व्यक्तिगत र राजनीतिक सन्दर्भलाई व्यंग्य गरिएको छ ।
दीपकराज गिरी, दीपा श्री निरौला, कमलमणि नेपाल, कमल मैनाली, रवि डंगोल, ज्योति काफ्ले लगायत कलाकारहरुको प्रस्तुतिमा श्रीमान–श्रीमतीको सम्बन्धसँगै नेताहरु जुट्नेभन्दा फुट्नेमा लागे भनेर व्यंग्य गरिएको छ । कार्यक्रममा टीका भण्डारीको प्यारोडी पनि उत्तिकै आकर्षक छ ।
–मिलन तिमिल्सिना
थप तस्बिर हेर्नुहोस:
