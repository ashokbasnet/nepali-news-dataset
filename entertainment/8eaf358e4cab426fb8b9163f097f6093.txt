देउतालाई मान्छे बनाउँछु : हरिवंश

विनोद ढकाल/उज्यालो
काठमाडौ, बैशाख १५ – कलाकार हरिवंश आचार्यको आत्मकथा ‘चिना हराएको मान्छे’ आइतबार सार्वजनिक भएको छ ।
हास्यब्यंग्य र अभिनयको क्षेत्रमा देशविदेशमा ख्याती कमाइसकेका आचार्यको अब अर्को परिचय पनि थपिएको छ लेखकको । तर आफु लेखक भएकोमा आचार्य आफै अचम्मित छन् ।
‘मलाई सानोमा किताब भन्दा त लट्टाइ, गुच्चा र खोपी मन पथ्र्यो, कसलाई कतिवटा गुच्चा तिर्नुछ र लिनु छ भन्ने मात्र ध्याउन्न हुन्थ्यो’ विमोचन कार्यक्रममा उहाँले भन्नुभयो ‘किताब मन नपर्ने मान्छे लेखक भएँ ।’
दिवंगत पत्नी मिराको दोश्रो वार्षिक पूण्यतिथिको अवसर पारेर पुस्तक सार्वजनिक गरिएको हो । पुस्तकको कार्टुनिष्ट दुर्गा बराल ‘वात्सायन’ ले हरिवंशको कार्टुन चित्र बनाएर विमोचन गर्नुभयो ।
‘म आफुखुशी जन्मेको मान्छे नै हैन, मलाई जन्मिने इन्ट्रेष्ट नै थिएन, बा आमाको इन्ट्रेष्टले जन्मिएको, के गर्ने जन्मिएपछि घिस्रिनै पर्‍यो’ मन्तब्यको सुरुमा नै हसाउनुभयो हरिवंशले ‘मलाई जन्माउँदा म बा आमासँग जति खुसी छु, नजन्माएको भए अझै धेरै कृतज्ञ हुने थिएँ ।’
‘मलाई देउता छैन जस्तो लाग्छ, तर कहिलेकाहिं केही बिगार्दिने हो की भनेर डर पनि लाग्छ । मिरा विरामी भएको बेला भगवानको पूजा गरेँ, सकी नसकी पाठ गरेँ । भगवानको खुव चाकडी गरेँ तर मिराको भौतिक शरीर लगिछाडे ।’
त्यसपछि भगवानसँग रिस उठ्यो अनि उनलाई गाली गर्दै हरिवंशले कविता नै लेख्नुभयो । अर्को जुनीमा आफु देउता हुने, देउतालाई मान्छे बनाउने र अहिले आफुलाई दिएजस्तै दुख दिने ।
अर्को जन्ममा म देवता हुन्छु
देवताहरूलाई मान्छे बनाउँछु
पहिलो पटक लिमिटेड एडिशन पनि
हरिवंशको ‘चिना हराएको मान्छे’को प्रकाशक फाइन प्रिन्टले नेपालमै पहिलो पटक यस कृतिको बाक्लो गाता संस्करण (लिमिटेड एडिसन) पनि बजारमा ल्याएको छ । लिमिटेड एडिशनको बिक्री मुल्य २ हजार रुपैयाँ तोकिएको छ ।
पुस्तक बिक्रीको ९० प्रतिशत रकम हरिवंशकै दिवंगत पत्नी मिराको नाममा सञ्चालित मिरा केयर सेन्टरलाई दिइने प्रकाशक फाइन प्रिन्टका प्रमुख कार्यकारी अधिकृत निरज भारीले जानकारी दिनुभयो ।
लिमिटेड एडिशन दुई हजार प्रति छापिएको छ, सबैमा सिरियल नंबर उल्लेख छ । लिमिटेड एडिशनको बिक्री भइसकेपछि खरिदकर्ताले त्यसलाई लिलामीमा पनि राख्न सक्ने प्रकाशकले बताएका छन् ।
पुस्तकबाट ५० लाख रुपैयाँ सामाजिक काममा
हरिवंशको आत्मकथाबाट ५० लाख रुपैयाँ सामाजिक काममा लगाउने प्रकाशकले जनाएको छ । त्यो रकम अनाथ र असहाय वालवालिकाको सहयोगका लागि काभ्रेमा स्थापना गरिएको मिरा केयर सेन्टरलाई दिइनेछ । सेन्टरको आइतबार नै घोषणा गरिएको हो ।
पुस्तकको अग्रिम बुकिङ वापत प्रकाशकलाई प्राप्त भएको ५ लाख रुपैयाँ प्रमुख कार्यकारी अधिकृत भारीले शनिबार नै मिरा केएर सेन्टरका अध्यक्ष समेत रहेकी हरिवंशकी पत्नी रमिला पाठक आचार्यलाई हस्तान्तरण गर्नुभयो ।
यसरी लेखियो पुस्तक
पत्नी मिरा आचार्यको निधनपछि मानसिक रुपमा विक्षिप्त झैं बनेका हरिवंश आचार्यले कलाकारिता क्षेत्रमा समेत समय दिन छोडेका थिए । यस्तो बेलामा पीडाबाट मुक्त हुन हरिवंश किताब पढ्ने र केही लेख्ने पनि गर्नुहुन्थ्यो । साहित्यकार डा. रविन्द्र समीरले एकदिन १२/१३ वटा प्रश्न पठाएर हरिवंशबाट त्यसको जवाफ माग्नुभयो ।
हरिवंशले रातीसम्म लगाएर ४० पेज लेखेर पठाउनुभयो । ‘यसरी धेरैपटक प्रश्नउत्तर आदान प्रदान हुँदा धेरैपेज उत्तर तयार भयो, यो नै पुस्तकको पहिलो पाण्डुलिपी थियो’ समीरले विमोचन कार्यक्रममा भन्नुभयो ।
लगभग ६० हजार शब्द लेखिएपछि त्यसको भाषा सम्पादनमा मदन पुरस्कार विजेता आख्यानकार अमर न्यौपानेले पनि सघाउनुभयो । हरिवंश र अमरको धेरै समयको जोड घटाउ गुणन भागापछि यो पुस्तक तयार भएको हो ।
‘यसमा एउटा मान्छे शून्यबाट कसरी माथि उठ्न सक्छ र संघर्ष गरेर सफल मान्छे बन्न सक्छ भन्ने बारे कथा छ’ समीरले भन्नुभयो ।
यो एउटा अत्यन्त दुःखद घटनाले जन्माएको सुखद आविश्कार हो’ आख्यानकार न्यौपानेले भन्नुभयो यसमा आत्म प्रशंसा छैन, निर्दोष अभिब्यक्ति छ, उहाँले सबै कुरा भन्नुभएको छ, कतिपय कुरा नभनेरै भन्नुभएको छ, दुई तीन पटक पुस्तक पढेपछि मात्र बुझिने गरी ।’
शीर्षक यसरी राखियो
हरिवंशका बुबा पण्डित थिए । लगातार पाँच छोरी जन्मिएपछि उनले हरिवंश पुराण लगाएपछि जन्मिएका कारण नाम हरिवंश राखियो । सानैमा बुबाले हरिवंशको चिना बनाएका थिए । तर त्यो हरायो । पुस्तक विमोचन कार्यक्रममा हरिवंशले भन्नुभयो ‘मान्छेको जीवन चिन्तै चिन्ताले भरिएको हुँदो रहेछ । मेरो चिना सानैमा हरायो, त्यसैले अझ के कस्तो स्थितिबाट गुज्रिनुपर्ने हो केही थाहा छैन ।’
