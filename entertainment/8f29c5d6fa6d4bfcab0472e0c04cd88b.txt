नेफ्टा अवार्ड हङकङमा गरिने

काठमाडौ, साउन ७ – अघिल्लो पटक मलेसियामा गरिएको नेफ्टा अवार्ड यसपाली भने हङकङमा गरिने भएको छ ।
कात्तिक १ गतेका लागि तय गरिएको नेफ्टा अवार्ड घोषण कार्यक्रमको लागि करिब २ करोड रुपैयाँ खर्च लाग्ने आयोजक नेपाल चलचित्र प्राविधिक संघको अनुमान गरेको छ ।
नेफ्टा अवार्डको सातौं संस्करणको तयारीका लागि गएको शुक्रबार हङकङ उडेको टोलीले मंगलबार त्यहीँ पत्रकार सम्मेलन गरेर अवार्डबारे जानकारी गराएको थियो ।
नेपालका तर्फबाट निर्माता सुनिलकुमार थापाको कम्पनी एसके थापा प्रोडक्सन र हङकङ तर्फबाट विनय शाहको संयोजकत्वमा रहेको कम्पनी ग्रेट पर्फेक्ट लिमिटेडले चलचित्र प्राविधिक संघसँग सहकार्य गर्दै कार्यक्रम गर्न लागेको हो ।
‘सोचे जस्तै सबै कार्यक्रम फाइनल भएका छन् त्यसैले सामान्य भ्रमण गरेर अब हामी नेपाल फर्किने तयारीमा छौ’ हङकङबाट थापाले भने । थापाका साथ अवार्ड मिति फाइनल गर्नका लागि स्टेज कोर्डिनेटर बाबुराम दाहाल र नेफ्टाका अध्यक्ष मनोज केसी पनि हङकङमै छन् । मनोज भन्छन् ‘विवाद रहित भब्य रुपमा कार्यक्रम सफल पार्ने उद्देश्यका साथ अवार्डको मिति सार्वजनिक गरेका हौं ।’
–अर्जुनकुमार संग्रौला
