२१ वर्ष लागिन् साम्राज्ञी

काठमाडौं, मंसिर ३ – अभिनेत्री साम्राज्ञी राज्यलक्ष्मी शाह आजदेखि २१ वर्ष लागेकी छिन् । उनी सानो उमेरमै सफलता पाउने सेलिब्रेटीहरुमा पर्छिन् । नेपाली सिनेमा ड्रिम्सबाट ब्रेक लिएकी उनी पहिलो फिल्मबाटै रातारात सेलिब्रेटी बनिन् । उनको फिल्मको काम र स्टारक्रेज देखेर उनलाई आफ्नो फिल्ममा लिनको लागि सिनेकर्मीहरु पनि तँछाड मछाड गर्न थाले । यही प्रयासमा रहेकी अभिनेत्री झरना थापाले उनलाई आफ्नो फिल्म ए मेरो हजूर २ मा लिइन् । यो साम्राज्ञीको दोस्रो सिनेमा हो । 
यो फिल्ममा उनी सोलो नायिकाको रुपमा प्रस्तुत भएकी छिन् । त्यस्तै उनी अर्को सिनेमा तिमीसँगमा पनि अनुबन्धित भइसकेकी छिन् । उनी सौन्दर्य प्रतियोगीता हुँदै सिनेमामा आएकी हुन् ।
पहिलो सिनेमाबाटै महंगी नायिका बनिन् साम्राज्ञी 
पहिलो फिल्म खेलेर चर्चा र सफलता पाएपछि उनले आफ्नो पारिश्रमिक पनि ह्वात्तै बढाइन् । उनी एक फिल्ममा काम गरेवापत पाँच लाख पारिश्रमिक लिन्छिन् । उनले पहिलो फिल्ममा कति लिइन् त्यसबारे भने उनले खुलाएकी छैनन् तर दोस्रो फिल्म ए मेरो हजूर २ मा उनले पाँच लाख रुपैयाँ लिएर काम गरीन् । त्यस्तै म्युजिक भिडियोको लागि पनि उनले केही समय अघि दुई लाख रुपैयाँ माग राखेको घटना ताजै छ । 
राजखलककी हिरोइन हुन् साम्राज्ञी
राज घरानाको झल्को दिने नाम साम्राज्ञी राज्य लक्ष्मी शाह सिनेमामा आएपछि उनको नाममा धेरै अडिन थालेका थिए । उनको नामले राजखलकको याद दिलाउँछ । उनको लवज, लवाइखुवाई र अन्य क्रियाकलापले पनि उनी राज खानदानकै भएको झल्को दिन्थ्यो । 
साम्राज्ञी राज खानदानकी भएपनि उनलाई भने आफ्नो पूर्खाहरुबारे खासै जानकारी छैन । उनलाई आफ्नो पुर्ख्यौली वीरगंज भन्नेमात्रै थाहा छ । तर उनका अभिभावकका अनुसार त्रैलोक्यविक्रम शाहका कान्छा भाई नरेन्द्र वीक्रम शाह उनका हजूरबुवाका हजूरबुवा हुन् । 
उज्यालाे र forseenetwork.com काे सहकार्य
