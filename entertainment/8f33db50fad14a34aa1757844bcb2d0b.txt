भीमदत्तको विशेष प्रदर्शनीमा नेतादेखि कलाकारसम्म

काठमाडौं, जेठ १५ – गणतन्त्र दिवसको अवसरमा नेपाली चलचित्र ‘भीमदत्त’को विशेष प्रदर्शनी भएको छ ।
बिहीबार बिहान कुमारी हल काठमाडौंमा भएको विशेष प्रदर्शनीमा चलचित्र हेर्न प्रमुख राजनीतिक दलका शीर्ष नेताहरु पुगेका थिए । एकीकृत नेकपा माओवादीका अध्यक्ष पुष्पकमल दाहाल प्रचण्ड, नेपाली कांग्रेसका वरिष्ठ नेता शेरबहादुर देउवा, नेकपा–माओवादीका अध्यक्ष मोहन वैद्यले एकठाउँमा सँगै बसेर चलचित्र हेरे ।
विभिन्न राजनीतिक दलका अरु नेता, सभासद, नागरिक समाजका अगुवा, चलचित्रकर्मी तथा संचारकर्मी पनि उल्लेख्य सहभागिता थियो । ऐतिहासिक पृष्ठभूमिमा तयार पारिएको चलचित्र हेरिसकेपछि सबैजसो नेताले चलचित्र राम्रो बनेको प्रतिक्रिया दिए ।
राणाकालमा किसान र प्रजातन्त्रको पक्षमा आवाज उठाएकै कारण मारिएका सुदूरपश्चिमका क्रान्तिकारी नेता भीमदत्त पन्तको जीवनीमा आधारित चलचित्रको निर्देशन हिमग्याप लामा टासीले गरेका हुन् ।
विशेष प्रदर्शनीको उदघाटन सत्रमा फिल्मका प्रस्तुतकर्ता तथा नायक नवल खड्काले भीमदत्त पन्तलाई अहिलेसम्म पनि राज्यले शहीद घोषणा नगर्नु दुखद हो भन्दै शहिद घोषणा गर्नुपर्ने बताए । चलचित्र कलाकार संघका अध्यक्ष समेत रहेका खड्काले चलचित्र भन्ने शब्दलाई आगामी संविधानमा प्राथमिकताका साथ समेट्न तथा चलचित्र ऐनलाई पारित गर्न समेत माग गरे ।
