दिनमै २ हजार कमाउन थालेपछि विदेशको मोह हट्यो

काठमाडौं, वैशाख १० – झापाको अर्जुनधारा नगरपालिका नगरपालिका ७ का अम्बिकाप्रसाद घिमिरेले १७ वर्ष विदेशमा बिताउनुभयो । अहिले उहाँले त्यो उर्जाशिल उमेर खेर फाले जस्तै लागिरहेको छ । कारण, अहिले उहाँ गाउँमै विदेशको भन्दा राम्रो कमाइरहनुभएको छ । 
उहाँले साउदी अरबमा झण्डै ८ वर्ष र कतारमा ९ वर्ष बिताउनुभयो । विदेशमा अर्काको मजदुरीमा जवानी बिताएका अम्बिकाप्रसाद अहिले गाउँको मात्रै होइन आफ्नो क्षेत्रकै सफल व्यवसायी बन्नुभएको छ । उहाँलाई सफल बनायो इ–रिक्साले । 
त्यसैबाट उहाँले विदेशको भन्दा राम्रो कमाइरहनुभएको छ । ‘पहिले नै यो काम थालेको भए त त्यतिका वर्ष विदेशमा पसिना बगाउनु पर्ने थिएन रहेछ भनेर पछुतो लाग्छ’ उहाँ भन्नुहुन्छ ।
बीस महिनाअघि घर फर्किंदा फेरि फर्किने सोचेर छुट्टीमा आउनुभएको थियो । तर घिमिरेलाई एकाएक गाउँघरमै बसेर केही व्यवसाय गर्ने सोच आयो । पहिले त के व्यवसाय गर्ने भन्ने निर्णय गर्न गाह्रो भएपनि इ–रिक्साबाट राम्रो कमाउन सक्ने देखेपछि उहाँले किनेर कुदाउन थाल्नुभयो । 
त्यसको चार महिनामै अर्को पनि थप्नुभएको छ । एउटाको कमाइले अर्को रिक्सा थप्न सफल घिमिरे अहिले दुई वटाबाट खर्च कटाएर दिनको २ हजार कमाउनुहुन्छ । गाउँ घरकै कामले महिनामा ५० हजार रुपैयाँ भन्दा धेरै चोखो कमाई हुन थालेपछि घिमिरेलाई आफ्नै ठाउँ स्वर्ग जस्तै लाग्न थालेको छ । कमाइले दङ्ग घिमिरे आगामी दिनमा यसलाई बढाएर लाने सोचमा हुनुहुन्छ । 
श्रीमती बिरामी नभइदिएको भए सायद अम्बिकाप्रसादको योजना धेरै अघि नै सफल भइसक्थ्यो होला । तर श्रीमती रञ्जनाका दुवै मिर्गौला खराब भए । १५ महिनादेखि बिरामी श्रीमतीको उपचारमा उहाँले १० लाख रुपैयाँ खर्च गरिसक्नुभएको छ । 
यो खर्च गर्न सक्ने क्षमता उहाँलाई त्यही रिक्साको कमाइले दियो । ‘यति व्यवसाय नगरेको भए त आज साहूसँग चर्को ब्याजमा ऋण लिनुपर्ने थियो’ उहाँ भन्नुहुन्छ । छोरीलाई पढाउने खर्च पनि अम्बिकाप्रसादले टेम्पोबाटै जुटाउनुभएको छ । 
स्वदेशमा रोजगारी पाइएन भनेर विदेशिने युवाको संख्या बढिरहेका बेला अर्जुनधाराका घिमिरे नेपालमै सम्भावना रहेछ भनेर उदाहरण बन्न सफल हुनुभएको छ । उहाँजस्ता धेरैले अहिले रिक्सा कुदाएरै जीवन निर्वाह गरिरहेका छन् ।  केही समयमा भाडामा रिक्सा चलाएकाहरु पनि  आफैँ रिक्सा किनेर मनग्य आम्दानी गरिरहेका छन् । रासस
