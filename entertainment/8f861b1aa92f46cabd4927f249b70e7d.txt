प्रमोदको गीतले तीन जनाको परिचय नै फेरियो

काठमाडौं, चैत २८ – गायक प्रमोद खरेलले गायको गीतले संगीतकार सन्तोष श्रेष्ठ, मोडल सनम कठायत र पत्रकार डिबी खड्काको परिचय एकैसाथ फेरिदिएको छ ।
उनीहरुले आफ्नो पेशा नै परिवर्तन गरेका छन् । तर यो वास्तविक जीवनमा नभएर प्रमोदले गायको ‘मुटु जलाई’ बोलको गीतको म्युजिक भिडियो निर्माणको क्रममा उनीहरुको परिचय फेरिएको हो । यो गीतको म्युजिक भिडियोमा संगीतकार सन्तोष श्रेष्ठ मोडल बनेका छन् भने मोडल सनम गायक बनेका छन् । म्युजिक भिडियोको निर्देशक पत्रकार खड्काले गरेका हुन् । संघर्षरत गायकको कथालाई लिएर बनाइएको म्युजिक भिडियोमा सन्तोषले संगीतकारकै रुपमा अभिनय गरेका छन् भने मोडल सनमले गायकको भूमिकामा ।
ममता धामी र पदमराज शर्माले समेत अभिनय गरेको म्युजिक भिडियोलाई ज्ञानेन्द्र शर्माले खिचेका हुन् । यो म्युजिक भिडियो नयाँ वर्षको अवसर पारेर आउँदो वैशाख १ गते सार्वजनिक हुनेछ ।
