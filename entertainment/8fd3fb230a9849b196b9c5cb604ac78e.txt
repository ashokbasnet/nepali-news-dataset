यस पटकको तीजमा कस्ता गीत आउँदैछन् ?

सूर्यकुमार क्षेत्री/उज्यालो ।
काठमाडौं, असार २७ – तीज आउन झण्डै डेढ महिना बाँकी छ । तर गाउने, लेख्ने, भिडियोमा खेल्नेलाई भ्याई नभ्याइ छ यतिबेला । रेकर्डिङ स्टुडियोदेखि सुटिङस्थलसम्म कलाकार छ्याप छ्याप्ती भेटिन्छन् ।
कतिपयले त टेलिभिजनमा तीजका गीत बजाउन सुरु गरिसकेका छन् । गायिका रमिला न्यौपानेले यो तीजमा पोहोरको भन्दा फरक गीत गाएकी छन् । खुमन अधिकारीको लय र बाबुराम बोहराको शब्दमा रमिलाको तीजको गीत बनेको हो ।  
अरु केही मलाई चाहिँदैन प्रभू यही एउटा बिन्ती बिसाउँछु,
मेरो मान्छेलाई केही भयो भने प्रभूसँग नि रिसाउँछु,
खन्याइदेऊ प्रभू आर्शिवाद माग्छु मैमाथि खन्याई देऊ,
बनाई देउ प्रभू मेरो मान्छेलाई खुशी बनाइदेउ ।
रमिलाको अहिलेको तीज गीतको अंश हो यो । तीजको गीतमा आफ्नो छुट्टै पहिचान बनाएका धेरै गायक गायिका छन् । तिनै मध्येकी एक सुनिता दुलाललाई बजारमा गीत पठाउन हतार छ । लोकलय भन्दा पनि आधुनिक पाराका गीत निकाल्ने दुलालले अहिले पनि सुरेश अधिकारी र महेश खड्काको संगीतमा तीजको गीत बनाएकी छन् ।
‘एल्बमको नाम जुरेको छैन, तर आउँदो आइतबार भिडियो गर्ने तयारीमा छु,’ दुलालले भनिन् । तीजका गीतमा नाम कमाएका बिष्णु माझी, देवी घर्ती, कोमल वलीलगायतका केही गायिका छन् । देवी घर्तीले यस पटकको तीजमा आफ्नै प्रेम कहानीलाई गीत बनाएकी छन् । एकनारायण भण्डारीको लय शब्दमा तयार देवीको तीजको गीत बनेको हो । देवीका श्रीमान राजु ढकालसमेत गायक हुन् । श्रीमान श्रीमतिले गाएको गीत यस्तो छ ।
लाहुरेसँग बिहे गर्दिन्छु भन्थे दाजुले,
मलाई आफ्नो बनाए गाएक राजुले ।
यो गीतको भिडियोसमेत भइसकेको देवीले बताइन् । गएको तीजदेखि तीजेगीतमा राम्रो चर्चा पाएकी गायत्री थापा अहिलेको तीज गीतबाट उत्साहित छिन् । गायत्रीले माइती देशको सम्झनामा एउटा गीत बनाएकी छन् भने शिवजीसँग बर मागेको विषय पनि अहिलेको गीतमा समेटिएको छ । नारीको मात्रै चाडले परिचित तीजमा पुरुषले पनि उत्तिकै गीत बनाएका छन् । तीजे गायकका रुपमा परिचित पशुपति शर्माले यो तीजमा १२ वटा गीत बनाएका छन् । शर्माले बनाएका धेरै गीत रेकर्ड भएर भिडियो निर्माणमा पुगिसकेका छन् । त्यस्तै अर्का गायक तथा संकलक तेजश रेग्मीले ८ वटा तीजका गीत बनाएको बताए । ठेट र गाउँले पाराका गीत बनाउ खप्पिस रेग्मीका अहिलेका गीत पनि त्यस्तै छन् ।
हट्यो मेरो ज्यान दुख्ने टन्टा
योगा गर्छु दिनको एक घण्टा...
रक्सी चुरोट हटाएको छु, थिए पहिला कुलतमा फसेको,
एक वर्ष भो सप्रेर बसेको, अहिले हेर मोटाएको छु ।
यो वर्ष मात्रै झण्डै सय तीजका गीत बजार आउने भएका छन् । लगानी नउठाए पनि गीत बनाएर रेकर्ड गर्ने यो वर्ष पनि बढेका छन् । गायका खुमन अधिकारीले पनि ५ वटा गीत बनाउनु भएको छ । त्यस्तै गायिका जानकी मगरले पोहोरको तीजको गीतले उत्साहित भएर अहिले पनि गीत रेकर्ड बनाउनुभएको छ । पशुपति शर्माको लय शब्दमा जानकीले शर्मासँगै अहिले तीजको गीत गाएकी छन् ।
पोहोर भन्यौं कार किन, कार किनेर ल्याए
व्यवहारले हान्यो क्यारम सब बेचेर भ्याए सकियो
सम्पत्ति भइयो भुक्का राम, मोटर साइकल बेचे,
कार पनि बेचे, तेल पनि चाहिदैन साइकल किन्न जाम हेलमेट पनि चाहिदैन ।
लाइसेन्स पनि चाहिदैन साइकल किन्न जाम, हाम्ले घरबारै जोडियो रहरैमा टिरिङ टिरिङ घण्टी बजाउँदै घुमाउँछु शहरमा । जानकीको यो गीतमा पशुपति शर्मा र पार्वती राईले अभिनय गरेका छन् ।
