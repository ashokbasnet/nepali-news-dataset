भेडीखर्के साइँलालाई 'ठाडो भाका सम्राट'को उपाधि

आश गुरुङ/ उज्यालो । लमजुङ, मंसिर १७ – पश्चिमाञ्चल क्षेत्रको चर्चित ‘ठाडो भाका’ गीतका संकलक तथा गायक भेडीखर्के साइँला अर्थात दीर्घराज अधिकारीलाई ठाडो भाका ‘सम्राट’ को उपाधि प्रदान गरिएको छ । गण्डकी अञ्चलको सेरोफेरोका ठाडो भाका र सालैजो गाउँदै आएका भेडीखर्के साइँलालालाई लमजुङ लोक संस्कृति विकास केन्द्रले बेसीशहरमा ठाडो भाका सम्राटको उपाधि, ताम्रपत्र र नगद दश हजार रुपैयाले सम्मान गरेको हो । 

 

भेडीखर्के साइँला अहिले दमको रोगबाट पीडित हुनुहुन्छ । ठाडो भाका सम्राटको उपाधि पाएपछि भेडीखर्के साइँलाले ठाडो भाका जोगाउन सरकारले सहयोग नगरेको गुनासो गर्नुभयो । ‘मेरो जीवन ठूलो होईन’, लमजुङ उद्योग वाणिज्य संघमा शनिबार आयोजित सम्मान कार्यक्रममा उहाँले भन्नुभयो, ‘ठाडो भाका बचाउनु पर्छ ।’ उहाँले आफूसँगै ठाडो भाका मरेर गए लमजुङेको मात्रै हैन, देशकै सम्पत्ति गुम्ने बताउनुभयो । 

 

ठाडो भाकाको थालनी देउबहादुर दुरा र पञ्चैसुब्बा गुरुङले गर्नुभएको थियो । लमजुङको सिन्दुरे ७, तुर्लङकोटमा बिक्रम संवत १९९० जन्मेका भेडीखर्के साइँलाले १२ बर्षको उमेरदेखि ठाडो भाका गाउँदै आउनुभएको छ । 

 

कार्यक्रममा वरिष्ठ लोक गायिका विमाकुमारी दुराले आँसु झार्दै आफ्ना बाउबाजेले सुरुवात गरेको गीतको नाम जोगाइदिने भेडीँखर्के साइलाको प्रशंसा गर्नुभयो । ‘कलाकारलाई सरकारले केही गर्दैन’, सम्मान कार्यक्रममा सहभागि हुने मेसो पारेर लामो समयपछि लमजुङ आएकी गायिका दुराले भन्नुभयो, ‘हामी कलाकार जनताको हौँ, हामी जनतासँगै छौँ ।’

 

कलाकारलाई सरकारले केही नगरेको गुनासो गर्दै गायिका दुराले भेडीँखर्के साइँलालाई ढाका टोपी र नगद उपहार समेत दिनुभयो ।
