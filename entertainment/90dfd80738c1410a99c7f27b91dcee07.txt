ढेगनी देवीका सन्तानलाई रक्तभोगको सहयोग

मोहन बस्याल/उज्यालो । चितवन, माघ ३ - बोक्सीको आरोपमा चितवनको माडीमा आफन्तहरुबाटै मारिएकी ढेगनी देवी महतोको कथामा आधारित चलचित्र रक्तभोगको शनिबार चितवनमा बिशेष प्रर्दशन गरिएको छ ।
कार्यक्रममा ढेगनी देवी महतोका छोरा छोरी समिर र मिनालाई पच्चिस हजार रुपैयाँ आर्थिक सहयोग गरिएको थियो । भरतपुरमा सप्तगण्डकी डिपार्टमेन्टल स्टोर्स सञ्चालन गर्दै आएकी गंगा खड्काले च्यारिटी शोका लागि पच्चिस हजार रुपैयाँको टिकट काटेको र त्यो रकम ढेगनी देवीका सन्तानलाई हस्तान्तरण गरिएको चलचित्रका निर्माता रामचन्द्र लम्सालले जानकारी दिनुभयो । कार्यक्रममा बिशेष प्रर्दशनका लागि पाँचहजार रुपैयाँ भन्दा बढिको टिकट काटेका ब्यक्तिलाई सम्मान गरिएको थियो । चलचित्रमा ढेगनी देवीको भुमिकामा नायिका सारिका घिमिरेले अभिनय गरेकी छन् चलचित्रमा कृष्णराज तिवारी, ज्योती सापकोटा, रवि खनाल, रामचन्द्र लम्साल,  रचना पौडेल, पोदराज पौडेल, शैलेश पौडेल  र वालकलाकार भुवन नेपालीको अभिनय छ ।
२०६८ फागुन ५ गते माडीको बघौडा गाविसमा मारिएकी ढेगनी देवीका छोरा छोरीले भरतपुरका एसओएस हर्मन माईनर स्कुलमा अध्ययन गर्दैछन् । समिरले कक्षा  छ र मिनाले कक्षा चारमा अध्ययन गर्दैछन् । ढेगनीको हत्यामा संलग्न भएको अभियोग लागेका ११ जनामध्ये ८ जनालाई चितवन जिल्ला अदालतले जन्म कैदको सजाय तोकेको थियो ।
चितवन जिल्ला अदालतका तत्कालिन न्यायाधीश भोलानाथ चौलागार्इंको एकल ईजलाशले नातामा ढेगनीका ज्वाई पर्ने विक्रम महत्तो, ससुरा पर्ने विक्रम महतो, झाँक्री जुगेश्वर महतो, लक्ष्मी महतो, मन्जु महतो, सन्जु महतो, कृष्ण कुमारी महतो, विक्रम मियाँ महतोलाई सर्वस्वसहित जन्मकैदको सजाय सुनाएको थियो । सरस्वती महतो,  लक्ष्मी महतो र पशुपतिया महतोले भने हत्याको अभियोगबाट सफाई पाएका थिए ।
