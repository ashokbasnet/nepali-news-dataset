जोगको भेट र मायाको सम्झना

आँबुखैरेनी (तनहुँ), पुस ६ - ‘हरे...’, भनेर एकलाइन तान्ने बित्तिकै खैँजडी र ड्रमको एकोहोरो आवाज गुञ्जन थाल्यो ।
त्यतिन्जेल माई मनकामना चलचित्र मन्दिरमा ताली र आवाजको कोलाहल मच्चिसकेको थियो । किनभने नेपथ्यका मुख्य गायक अमृत गुरुङ स्वयंले यसै क्षेत्रबाट संकलन गरेको गीत ‘जोगले हुन्छ भेट, मायाले हुन्छ सम्झना’ गाउन सुरुगरेका थिए ।
गोरखाबाट आएको बाटोलाई पृथ्वी राजमार्गसँग जोड्ने बिन्दुमा अडेको यो वस्तीमा एकाविहानैदेखि गुलजार छाएको थियो । लगभग सबैजसो घरका अघिल्तिर गाग्रीमाथि फूलको थुंगा सजिएका थिए ।
‘शान्तिको लागि शिक्षा’ नाराका साथ साँगीतिक यात्रामा निस्केको ‘नेपथ्य’लाई स्वागतको क्रम यतिमै थामिएन ।
एकाविहानै निस्केको जुलुसले टोलीका सदस्यलाई फूलमालाले ढाकिदिनुका साथै बजार परिक्रमा गराएको थियो । ‘रुमाल मेरो हरायो, खस्यो खस्यौली बजार’ भन्दै एकहुल तन्नेरीहरु स्थानीय बाजा र लयमा एकोहोरो गाइरहेका थिए ।
त्यसैगरि उनीहरुसँगै परम्परागत पोशाकमा नृत्य गरिरहेका युवतीहरुको टोली पनि देखिन्थ्यो ।
‘जात, धर्म र क्षेत्रीयता होइन नेपाल र नेपालीपनको विकास गर्नुपर्छ भन्ने अमृत गुरुङको सोचाइ राम्रो लाग्छ,’ जुलुसमै सरिक किसन घलेले भन्नुभयो, ‘गीतै गाउँदा पनि आफ्नै गाउँठाउँको लबज र लय समात्ने गरेकाले नेपथ्यको स्वागतमा सरिक भएको हुँ ।’
१० वर्षअघि मंसिर पूर्णिमाको मेला पारेर मनकामना मन्दिर आउँदा गीत फेलापर्छ भन्ने अमृतलाई पक्का ठेगान थिएन । पञ्चवली दिने कतिपय स्थानमा ‘नीति’ नामको संगीत प्रचलित छ ।
त्यतिबेला द्वन्द्वकालीन हिंसामा आधारित ‘घटना’ एल्बमको काम चलिरहेको थियो । त्यसको संगीत भर्ने सिलसिलामै एकपटक त्यो ‘नीति’ धुन सुन्ने हिसाबले ‘नेपथ्य’का तत्कालीन गितारवादक हरि महर्जनको साथमा यता आएको क्षण अमृत स्मरण गर्छन् ।
‘यतैका मेरो स्कुले साथी प्रेमका बुवा यस क्षेत्रमा प्रचलित घाटु र सोरठीको बारेमा जानकारी राख्नुहुन्थ्यो,’ उनी भन्छन्, ‘यता आएको बेला उहाँलाई पनि साथै जाने अनुरोध गर्‍यौं ।’
नीति धुनको रेकर्ड सकिएपछि साथीका बासँगै मनकामनाबाट सोझै मुग्लिङ निस्कने पुरानो बाटोको यात्रा सुरुभयो । एउटा मगर गाउँमा भेटिएका वृद्धले मध्यरातमा सुनाएका केहि गीतमध्ये एउटा थियो ‘मायाले हुन्छ सम्झना’ ।
‘त्यस गीतका थुप्रै टुक्काहरु मध्ये एउटा मलाई असाध्यै मनपर्‍यो,’ अमृत सम्झन्छन्, ‘त्यसैलाई आधार बनाएर बाँकी गीत तयार पारिएको हो ।’
त्यो लाइन थियो,
‘उँभै जाने सिमली भुवा, उँधै जाने खोला
जमराजाले क्षमा राखे, जमराजाले क्षमा
जोगले हुन्छ भेँट, मायाले हुन्छ सम्झना’
शुक्रबार नेपथ्यसँग रमाउनका निम्ति आफ्नै भेगको चुट्कामा आधारित यो गीत मात्र आँबुखैरेनीवासीसँग थिएन ।
टोलीको सदाबहार ‘रेशम’, ‘तालको पानी’, ‘छेक्यो छेक्यो’ र ‘भेडाको ऊनजस्तो’ले पनि उत्तिकै ताली पाएको थियो । दर्शकहरु जताततै नाच्न थालेको देखिने यो गीतबाहेक ‘खान्न म त लामपाते सुरती’, ‘मै नाचेँ छमछमी’, ‘जाउँ भने जाउँत नि’ र ‘जोमसोमे बजारमा’ले पनि हल तताएको थियो ।
संकलित गीतहरुको महत्वका बारेमा बोल्दै अमृतले पूर्खाले धेरै सम्पत्ति छाडेर गएको उल्लेख गरे । ‘संगीत मात्र होइन, धर्म संस्कृति देखि सामाजिक परम्परासम्म अथाह सम्पत्ति हाम्रा पूर्खाले छाडेर गएका छन्,’ उनी भनिरहेका थिए, ‘ति सबैको खोजी, संरक्षण र संवद्र्धन गर्ने दायित्व हामी सबैको हो ।’
अघिल्ला कार्यक्रममा जस्तै शैक्षिक क्षेत्रलाई राजनीतिमुक्त पारिदिने अनुरोध गरेका उनले शुक्रबार भने नेपालको अर्को शैक्षिक बेथितिबारे पनि चर्चा गरेका थिए ।
‘एक कक्षामा ९३ प्रतिशत बालबालिका भर्ना हुने हाम्रो देशमा एसएलसीसम्म पुग्दा ३५ प्रतिशतमा झर्ने गर्छ र त्यसमा पनि आधा मात्र उत्तिर्ण हुन्छन्,’ उनले उपस्थित श्रोतालाई अनुरोध गरे, ‘यो अवस्थाको अन्त्य गर्ने सरकारी प्रयासमा हामी सबैले पनि साथ दिनु जरुरी छ ।’
तनहुँ उद्योग वाणिज्य संघ, जिल्ला फुटवल संघ र लियो क्लब अफ आँबुखैरेनीको संयुक्त प्रयासमा कार्यक्रम आयोजना गरिएको थियो । कार्यक्रमबाट उठेको रकमले आँबुखैरेनी ५ स्थित अन्नपूर्ण प्रावि र आँबुखैरेनी ९ स्थित चण्डेश्वरी प्राविको भौतिक पूर्वाधार विकासमा खर्च गरिने जानकारी स्थानिय संयोजक हरिभक्त श्रेष्ठले जनाएका छन् ।
सन् २००२ बाट ‘नेपथ्य’ले प्रारम्भ गरेको ‘शान्तिको लागि शिक्षा’को यो पाचौँ श्रृंखला हो । मुलुकका विभिन्न दस भागमा आयोजना हुने यस अभियानको नवौं प्रस्तुती आइतबार म्याग्दीको बेनीमा हुनेछ ।
