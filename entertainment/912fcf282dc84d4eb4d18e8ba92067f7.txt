सुन साइँलीका गायक रानालाई शुभकामनाको ओइरो

बर्दिया, फागुन १० – सुन साइँली, साइँली, परदेशबाट म आउँला, सुन साइँली, साइँली, चालिस  कटेसी रमाउँला...। यतिबेला यो गीत निकै चर्चित छ । बर्दियाको बबई नगरपालिका–३ कर्मलामा जन्मिएका गायक हेमन्त रानाको आवाज रहेको यो गीतमा विदेशमा रहेर काम गर्ने आम नेपालीले घरमा आफन्त अनि प्रियसीको सम्झनामा कस्ता खालका पीडा हुनछन् र  कस्ता योजना बनाउँछन् भन्ने खालका कुरालाई यर्थाथ चित्रण गरेको छ । 
देशमा रोजगारीको अवस्था नभएपछि आमा बुवा, श्रीमती छोराछोरीलाई छाडेर विदेशिन बाध्य युवाको कथा वस्तुलाई समेटिएको यो गीत सुन्दा र हेर्दा जो कसैलाई एकछिन भावुक बनाउँछ । अहिले यो गीत हरेकका मुखमा झुन्डिएको छ । युट्युवमा अपलोड भएको एक सातामै झण्डै साढे ४३ लाख जनाले हेरिसकेका छन् । 

अभिनयसँगै शब्द र संगीतको धुन पनि श्रोताले मन पराएका छन् । मेरो आफ्नै कथा झै लाग्यो, भर्खरै मलेसियाबाट फर्किएका बर्दियाका कृष्ण लामिछानेले बताउनुभयो । विदेश हुँदा घरपरिवारको असाध्यै माया लागेको र यो गीत सुन्दा त झन् आफूलाई समाल्न नै अति गाह्रो भएको उहाँले बताउनुभयो । 
गीतमा गायक हेमन्त रानाले स्वर दिनुभएको छ । त्यसैगरी यो गीतका नायक गौरव पहाडी र मेनुका प्रधान भिडियोमा आम मान्छेकै कथा भनिरहेझैं लाग्छन् 
गीतको चर्चा जसरी देश तथा विदेशमा भैरहेको छ, त्यसरी नै गायक हेमन्त रानाको जन्मथलो बर्दियामा पनि उहाँलाई प्रशंसाका शुभकामनाहरु आइरहेका छन् । बर्दिया भुरीगाउँमा मोबाइल पसल चलाएर बस्नुभएका विष्णु पौडेलले गीत बास्तवमै उत्कृष्ट रहेको र दिनमा १० देखि ५० जना सम्मलाई मोवाइलमा आफूले यो गीत हालिदिने गरेको बताउनुभयो । 
साइँलीका गायक रानालाई उहाँका शुभचिन्तकहरुले प्रत्यक्ष होस् या अप्रत्यक्ष, शुभकामना दिइरहेका छन् । उहाँको कामको प्रशंसा गर्दै सम्पूर्ण टिमलाई धन्यवाद पनि दिएका छन् ।
