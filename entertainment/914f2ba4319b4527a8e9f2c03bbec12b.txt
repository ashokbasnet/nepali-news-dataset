पोखरामा तेस्रो अन्तराष्ट्रिय गाईजात्रे उत्सव

पोखरा, साउन १९ - गाईजात्राको अवसरमा पोखरामा तेस्रो अन्तराष्ट्रिय गाईजात्रे उत्सव भएको छ । “हाम्रो समान पहुँच” भन्ने नाराका साथ नीलहिरा समाजले दिवंगत यौनिक तथा लैङिगक अल्पसंख्यकहरुको सम्झनामा उत्सव गरेको हो ।
नौलो बिहानी पोखराको ब्यबस्थापनमा पृथ्बीचोकबाट सुरु भएको झाँकी सहितको र्‍याली फेवातालको किनार बाराहीघाटमा पुगेर टुङ्गिएको हो । र्‍याली सकिएलगत्तै बाराहीघाटमा दिबंगत समलिङ्गी तथा तेस्रो लिङ्गीहरुको सम्झनामा मैनबत्ती प्रज्वलन गरी उनीहरुप्रति श्रदाञ्जली अर्पण गरिएको छ ।
दिप प्रज्वलन गर्दै नीलहिरा समाजका संस्थापक तथा पूर्व सभासद सुनिलबाबु पन्तले विभिन्न विभेदका कारणबाट, हिँसाबाट र एचआईभीका कारण ज्यान गुमाएकाहरुलाई सम्झन गाईजात्रा पर्वले महत्वपुर्ण भूमिका खेलेको बताउनुभयो ।
उत्सवका लागि देशका ७५ जिल्ला मध्ये ४० जिल्लाका ७ सय ५० जना समलिङ्गी तथा तेस्रो लिङ्गी, साथै बिभिन्न १५ देशका प्रतिनिधि गरि करिब १० हजार जना सहभागि थिए ।
तेस्रो लिङ्गी तथा समलिङ्गी प्रति समानताको लागि एैक्यबद्धता जनाउन, पोखराको पर्यटन प्रवद्र्धनका साथै लुम्बिनी भ्रमण बर्ष सफल पार्न यस बर्ष पोखरामा उत्सब गरिएको आयोजकले जनाएको छ । गाईजात्रा पर्वलाई अन्तराष्ट्रिय स्तरमा चिनाउन समाजले २ बर्ष अघि पहिलोपटक काठमाडौं र अघिल्लो बर्ष चितवनको नारायणघाटमा उत्सब गरेको थियो ।
पोखरामा मात्रै ४ हजार तेस्रो लिङगी तथा समलिङगी सम्पर्कमा आएका नौलो विहानी पोखराले जनाएको छ । तर पोखराका ४१ जना मात्रै सार्वजनिक भएको नौलो विहानीले जनाएको छ । निलहिरा समाजका अनुसार अहिले देशभर करिब ४ लाख भन्दा बढी तेस्रो लिङ्गी तथा समलिङ्गीहरु सम्पर्कमा आएका छन् ।
