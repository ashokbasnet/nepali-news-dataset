छोटो उमेरमै संसार जितेका तर मृत्युसँग हारेका नेपाली कलाकार

काठमाडौं, वैशाख २१ – लोग गीतका चर्चित संकलक, उज्यालोका पूर्वसहकर्मी तथा पत्रकार सूर्यकुमार क्षेत्रीको निधनले अहिले लोक गीतका पारखी शोकमा छन् ।
अल्पायुमै ब्रेन ट्युमरबाट पीडित बनेका क्षेत्री, गएको १६ गते संसारबाट बिदा भए । डाली पलायो, सुन्तला फूल खेल्दै आयो, धानको सिरौला जस्ता गीतका संकलक, रचनाकार तथा पत्रकार क्षेत्री झैँ अल्पायुमै यो संसारबाट बिदा भएका सेलीब्रेटीहरु हुन्– श्रीकृष्ण श्रेष्ठ, आलोक नेम्बाङ, गायिका मञ्जु महत ।
श्रीमती श्वेता खड्कासँगै अभिनय गरेको कोहिनुर श्रीकृष्ण श्रेष्ठको अन्तिम चलचित्र बन्यो । चलचित्रमा अभिनय गर्ने बेलामा श्वेता र श्रीकृष्ण प्रेमिप्रेमिका थिए ।
म्युजिक भिडियो निर्देशनमा ख्याती कमाएका, सानो संसार, कोही मेरो जस्ता चलचित्रको निर्देशन गरेका आलोकले पनि तन्नेरीमै संसार छाडे । पढ्यो पढ्यो पाठ हजुर सोह्र दुना आठ भन्ने चर्चित लोक गीतकी गायिका मञ्जु महतले पनि दुर्घटना परेर ज्यान गुमाउनु पर्यो ।
सूर्यकुमार क्षेत्री
झण्डै १ सय वटा लोक गीत संकलन गरेका सूर्यकुमार क्षेत्रीको गएको बिहीबार ब्रेन ट्युमरका कारण निधन भयो । डेढ वर्षअघि ब्रेन ट्युमर भएपछि शल्यक्रिया गरेका उनले त्यसपछि पनि गीत कविता लेखेका थिए । उनले लेखेका धोका दिनेलाई के भनौं र खै, डाली पलायो, सुन्तला फूल खेल्दै आयो, धानको सिरौलालगायतका गीतहरु चर्चित छन् । उनले गीत संगीतसँगै पत्रकारितालाई पनि अघि बढाएका थिए । ४ वर्ष काम गरेर उनले २ वर्षअघि उज्यालो ९० नेटवर्क छाडेका थिए । उनी प्रेस युनियनका सचिव समेत थिए । स्याङजा स्थायी घर भएका उनी  श्रीमती र छोराका साथमा काठमाडौंमा बस्दै आएका थिए ।  
श्रीकृष्ण श्रेष्ठ
२०४५ सालमा चलचित्र भूमरीबाट श्रीकृष्ण श्रेष्ठले नेपाली रजतपटमा पाइला राखेका थिए । उनी नायकको रुपमा भने नाता फिल्मबाट अघि बढेका थिए । उनले अभिनय गरेका धेरैजसो चलचित्र काठमाडौंका हलामा ५१ र एक सय दिन सम्म चलेका थिए ।  आफन्त, आफ्नो मान्छे, सुख दुःख, ए मेरो हजुर, हामी तीन भाइ, पाहुना, कहाँ भेटिएला, कोहिनुर उनका चर्चित चलचित्र हुन् । सिने जगतमा उनलाई मिलनसार व्यक्तिको रुपमा चिनिन्थ्यो ।
श्रीकृष्ण श्रेष्ठको निधन २०७२ साउन २४ गते भएको थियो । ४७ वर्षको उमेरमा २०७१ असार २३ गते विवाह गरेका श्रीकृष्णले एक महिनामै श्वेतालाई एक्लो बनाएका थिए ।
विवाह गरेर हनिमुनका लागि भारतको सिमला पुगेका श्रीकृष्ण त्यही बिरामी भएपछि मुम्बईको गंगाराम अस्पतालमा भर्ना गरिएको थियो । उनको निधनको कारण थियो निमोनिया । सुक्खा खोकीले ग्रसित भएका उनको फोक्सोमा पानी पनि जमेको थियो ।
मञ्जु महत
लोकगायिका मञ्जु महतले पनि कम उमेरमा नै संसार छाडिन्  । २४ वर्षमै संसार छाडेकी उनी लोक गायनको क्षेत्रमा चर्चित थिइन् । दुई सन्तानकी आमा मञ्जु चढेको स्कुटरलाई काठमाडौंको सोह्रखुट्टेमा दुई वटा माइक्रोबसले ठक्कर दिएको थियो । दुई माईक्रोले बिचमा च्यापिएर उनको देब्रे खुट्टा, टाउको र छातीमा चोट लागेको थियो । दुर्घटना भएको दुई दिनसम्म अस्पतालमा मृत्युसँग संघर्ष गरेकी उनको २०७० साल चैत १५ गते निधन भएको थियो । जतिखेर उनको स्कुटरालाई माइक्रोबसले ठक्कर दिएको थियो, त्यतिबेला उनी गीत रेकर्डिङका लागि जमलमा रहेको मालश्री स्टुडियोमा जाँदै थिइन ।
लोक गायनसँग सँगै स्टेज शो र मोडलिङमा पनि जमेकी जमेकी मञ्जुले पाँच वटा दोहोरी एल्बम बजारमा ल्याएकी थिइन् । उनले ३५ वटा गीतमा अभिनय पनि गरेकी थिइन् । उनको सबैभन्दा चर्चित गीत थियो पढ्यो पढ्यो पाठ हजुर सोह्र दुना आठ ।
आलोक नेम्वाङ
नेपाली चलचित्रका चर्चित निर्देशक आलोक नेम्वाङले धापासीमा रहेको हाउजिङको आफ्नै कोठामा आत्महत्या गरेका थिए । घरमा एक्लै बस्ने २०७१ कात्तिक १९ गते  अपार्टमेन्टको तल्लो तलाको भर्याङमा झुण्डिएर उनले आत्महत्या गरेका थिए । उनको साथमा एक कुकुर र एक बिरालो मात्र थिए । अमेरिकामा पढेर आएपछि ईमेज च्यानलबाट काम थालेका थिए आलोकले । पहिलो पटक उनले लाखौं पटक मैले कोशिस गरे बोलको गीतको म्युजिक भिडियोलाई निर्देशन गरेका थिए । यो गीतले निकै चर्चा र सफलता पाएको थियो ।  उनले निर्देशन गरेको अर्को चर्चित गीत हो बसमा छैन मेरो मन । 
पहिलो पटक उनले नेपाली चलचित्र सानो संसार निर्देशन गरेका थिए । त्यसपछि उनले चलचित्र कोही मेरो निर्देशन गरे । यी दुवै चलचित्रले औसत व्यापार गरेपनि उनको कामको भने प्रशंसा भयो । 
उनको निधनभन्दा पहिले चलचित्र अझै पनि निर्देशन गरेका थिए । जुन उनको निधनपछि रिलिज भएको थियो । आलोकलाई सेलिब्रेटी भित्र्याउने निर्देशकका रुपमा पनि चिनिन्छ । 
नेपालका स्थापित सेलिब्रेटीहरु नम्रता श्रेष्ठ, विनय श्रेष्ठ, कर्मालगायतलाई आलोकले नै चलचित्र सानो संसारबाट भित्र्याएका थिए । आलोकले  ४१ वर्षको उमेरमा संसार छाडेका थिए । 
जेसिका खड्का 
नायिका जेसिका खड्काले २०७२ साल जेठ २९ गते आत्महत्या गरेकी थिइन् । आत्महत्या गर्नुभन्दा ६ वर्षअघि उनको नग्न भिडियो सार्वजनिक भएको थियो । जुन भिडियो गायक तथा निर्देशक प्रकाश ओझाले खिचेका थिए । प्रकाशलाई अश्लिल भिडियो खिचेको र ब्ल्याकमेलिङ गरेको अभियोगमा जेल सजाय पनि भएको थियो । 
त्यसपछि पनि उनलाई पटक पटक अश्लिल काम गरेको आरोप लाग्दै आएको थियो । नेपाली फिल्म क्षेत्रमा प्रवेश गरेपछि उनी ज्योतीबाट जेसिका बनेकी थिइन् । उनले अभिनय गरेको फिल्म जंगल लभ, चर्चामा रह्यो ।  मेरो माया तिमीलाई, जंगल लभ, लक्की सेभेन उनले अभिनय गरेका चलचित्रहरु हुन् ।
श्रीषा कार्की
सानै उमेरमा सफलता हात पारेकी थिइन् श्रीषाले । उनी जम्मा २४ वर्षकी थिइन् जब उनले आत्महत्या गरिन् । २०५९ साल असोजमा जनआस्था साप्ताहिकमा नग्न तस्बिर प्रकाशित भएपछि श्रीषाले आत्महत्या गरेकी थिइन् । उनले सुख दुःख, बाचा बन्धन, सोल्टिनी, अंशबण्डा, आवारालगायतका चर्चित चलचित्रमा काम गरेकी थिईन् ।
नेहा पुन  
मगर चलचित्रकी अभिनेत्री हुन् नेहा पुन । १९ वर्षको उमेरमा उनको हत्या भएको थियो ।  उनले मगर फिल्म गउला र युपामा अभिनय गरेकी थिइन् । उनी कामबाट फर्कदै गर्दा बलात्कारको शिकार भएकी थिइन् । 
forseenetwork र उज्यालाेकाे सहकार्य ।
