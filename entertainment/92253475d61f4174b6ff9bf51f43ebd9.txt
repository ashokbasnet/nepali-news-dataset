बादलुको घुम्टोले नुवाकोट छोपेपछि

नवदीप अजनबी/उज्यालो । नुवाकोट, चैत २ – फागु पूर्णिमाको रौनकले देशै रंगिँदा नुवाकोटमा युवायुवतीले पनि रंगहरुको पर्व मनाएका छन् ।
आइतबार नुवाकोटे युवाहरुसँग होली मनाउन गायक यम बराल पनि आवाजको रंग सुनाउन आएपछि युवाहरुले झनै हर्षका साथ पर्व मनाए ।
विदुरमा स्थानीय टिभी त्रिशूलीले फागु पुर्णिमा अर्थात होलीको अवसरमा आयोजना गरेको सांगितिक कार्यक्रममा होली उत्सवमा आएका गायक यम बरालले सप्तरंगीमा रमाइरहेको युवाहरुको संगीतको जादु पनि मिसाएर अझै रौनकता थप्ने काम गरे । 
आफ्ना सदाबहार गीतको साथै अन्य कलाकारका गीतसमेत गाएर दर्शकलाई मनोरन्जन दिन भ्याए गायक बरालले ।
‘बादलुको घुम्टोले ‘नुवाकोट बजार’ छोपिदा...’ गीत गाएर रंगमा स्वरको रंग घोलेका बरालले ‘मायाले यसरी मार्‍यो...’ ‘निष्ठुरीले छाडेर गाइहाली...’, ‘दिलमाया दिलमाया...’ लगायत आधा दर्जन बढी गीत गाए । 
उनले नारायण गोपालको स्वरको ‘मोहनी लाग्ला है...’ देखि प्रकाश श्रेष्ठको स्वरको ‘कान्छी हे कान्छी...’ गाउदै रंगको संसारमा डुबेका कान्छाकान्छीलाई नचाए ।
गायक गायिकाहरु उद्धव कार्की मञ्जु माझि, शैलेश शाही सुविन्द्र खाती, उसनमान श्रेष्ठ, रिता बुढाथोकी, मदन थापा, विजयाविन्दु राईलगायतले आफ्ना सांगितिक प्रस्तुतीमार्फत दर्शकहरुलाई मनोरञ्जन दिएका थिए ।
