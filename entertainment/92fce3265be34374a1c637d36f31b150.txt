काठमाडौमा आदिवासी फिल्म महोत्सव सुरु

काठमाडौ, बैशाख १२ – काठमाडौमा बिहीबारदेखि सातौं नेपाल अन्तर्राष्ट्रिय आदिवासी फिल्म महोत्सव शुरु भएको छ । 

‘आमसञ्चारमा आदिवासीको समान पहुँच र सहभागीता’ नाराका साथ शुरु भएको महोत्सव चार दिनसम्म चल्नेछ ।

महोत्सव अन्तर्गत राष्ट्रिय सभागृह र नेपाल पर्यटन बोर्डको हलमा नेपाल सहित १७ देशका झण्डै ५० वटा लामा/छोटा चलचित्र, वृत्तचित्र, एनिमेसन चलचित्र, प्रयोगात्मक चलचित्र, म्यूजिक भिडियो प्रदर्शन गरिने महोत्सव निर्देशक सञ्जोग लाफामगरले जानकारी दिनुभयो ।

नेपालबाट मगर, धिमाल, नेवार, गुरुङ, तामाङ, राई, लिम्बु, चेपाङ, थकाली, थारु समुदायका विभिन्न २३ वटा चलचित्र, बृत्तचित्र तथा म्यूजिक भिडियो प्रदर्शन हुँदैछन् । आदिवासी चलचित्रकर्मीले निर्माण गरेका गैरआदिवासी विषयका चलचित्र पनि महोत्सवमा सामेल गराइएको आयोजकको भनाई छ ।

महोत्सवमा समावेश भएका फिल्ममध्ये उत्कृष्ट तीन वटालाई र नेपाल प्यानोरमा अन्तर्गत उत्कृष्ट हुनेलाई पुरस्कार प्रदान गरिनेछ । महोत्सव हेर्नका लागि विद्यार्थीलाई १५ र अरुलाई ३० रुपैयाँको टिकटको व्यवस्था गरिएको महोत्सव निर्देशक लाफामगरले जानकारी दिनुभयो ।

महोत्सवको अवसरमा खानामहोत्सव तथा आदिवासी जनजातिको संस्कृति झल्कने हस्ताकला प्रदर्शनी, गोष्ठी तथा अन्तर्क्रिया, चलचित्र कार्यशाला समेत गरिनेछ ।
