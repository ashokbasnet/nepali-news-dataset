घलेगाउँमा ओइलिएको फूल

आश गुरुङ/उज्यालो । लमजुङ, असार ९ – सार्क क्षेत्रकै नमुना मानिएको लमजुङको पर्यटकीय घलेगाउँमा गुरुङ भाषा, कला र संस्कृतिमा आधारित चलचित्र ‘च्ह्याल्यबै ट’ अर्थात ओइलिएको फूलको छायांकन गरिएको छ ।
गुरुङ समुदायमा परम्परा जस्तै बनेको विदेश जाने प्रथा र गाउँघरको विकृति विसंगतिलाई समेटेर तयार पारिएको कथा समेटेर निर्माण गर्न लागिएको चलचित्रको छायांकन घलेगाउँमा ९० प्रतिशत गरिएको चलचित्र युनिटले जनाएको छ ।
घलेगाउँलाई विश्वसामु चिनाउनका लागि गरिएका प्रयासहरुलाई पनि चलचित्रमा समेटिएको छ । सुपर युनिक एम्युजमेन्ट प्रालि पोखराले निर्माण गर्न लागिएको चलचित्र च्ह्याल्यबै टका लेखक, निर्देशक तथा नायक मनोज गुरुङले चलचित्रको बाँकी छायांकन पोखरामा हुने बताए ।d
चलचित्र च्ह्याल्यबै ट १२ लाख रुपैयाँको लागतमा निर्माण गर्न लागिएको गुरुङले जानकारी दिए । गुरुङ जातिको आदिमथलो क्होला सोँथरबाट गुरुङहरु बसाँई सरेको र त्यसपछि विभिन्न ठाउँमा छरेर आ–आफ्ना भाषा, कला र संस्कार संस्कृतिका साथ बसोवास गर्दै आएका गुरुङ समुदायको कथाव्यथा बोकेर चलचित्र निर्माण गर्न लागिएको निर्देशक गुरुङले बताए । चलचित्र च्ह्याल्यबै टमा राजु गुरुङ, मनोज गुरुङ, निस्ता गुरुङ, कविता गुरुङ, केवल गंगा गुरुङलगायतका कलाकारले अभिनय गरेका छन् ।
