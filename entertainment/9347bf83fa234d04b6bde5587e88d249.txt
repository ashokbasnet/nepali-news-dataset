सत्यमोहन जोशीको शताब्दी महोत्सव मनाइने

काठमाडौं, मंसिर २४  - नेपाली भाषा साहित्यका प्राज्ञ डा.सत्यमोहन जोशीको शताब्दी महोत्सव मनाइने भएको छ ।
त्रिमूर्ति निकेतनको सोमवार बसेको वैठकले निकेतनका मानार्थ जोशीको शताब्दी महोत्सव मनाउने निर्णय गरेको हो । महोत्सव उहाँको पन्चानब्बेऔं शुभजनमोत्सव अर्थात् २०७१ साल बैशाख ३० गतेदेखि एक वर्षसम्म देशदेशान्तरमा मनाउने पनि निर्णय गरिएको छ ।
जोशी नेपाली संस्कृति, साहित्य र भाषामा अनुपम व्यक्तित्वका रूपमा सुपरिचित हुनुहुन्छ । अरनिकोको अन्वेषण, खोज र अनुसन्धानमा जोशीले चीनमा नै बसेर धेरै मिहेनत गर्नुभएको थियो । अरनिकोलाई नेपालको राष्ट्रिय विभूति बनाउन पनि जोशीको गुरुत्तर भूमिका रहेको थियो । त्योभन्दा अघि नै चिनियाँ सरकारद्वारा अरनिकोलाई मन्त्री र काजी सरहको दर्जा दिइएको थियो ।
जोशीको नेपाली मुद्राको खोजमा पनि महत्वपूण योगदान रहेको छ । उहाँ समेतको सक्रियतामा नेपालभाषा एकेडेमीको स्थापना भएको थियो । हाल उहाँ त्यस एकेडेमीको चान्सलर हुनुहुन्छ । उहाँ नेपाल राजकीय प्रज्ञाप्रतिष्ठानका पनि सदस्यसचिव हुनुहुन्थ्यो ।
नेपालीभाषाको ब्युत्पत्ति थलो कर्णालीको सिञ्जा उपात्यकामा जोशीकै नेतृत्वमा चूडामणि बन्धु, प्रदीप रिमाल, विहारीकृष्ण श्रेष्ठ र स्थिरजङ्गबहादुर सिंहबाट नेपाली भाषाबारेको औपचारिक खोज भएको थियो । साथै पाँच जनाकै लेखनमा नेपाल राजकीय प्रज्ञाप्रतिष्ठानबाट 'कर्णाली लोकसंस्कृती' नामक ग्रन्थ पाँच भागमा प्रकाशित भएको थियो । सो वापत पाँचै जनालाई मदन पुरस्कार प्रदान गरिएको थियो ।
जोशीकै संयोजकत्वमा २०६६ सालमा काठमाडौंमा प्रथम नेपालीभाषा साहित्य सम्मेलन सम्पन्न भएको थियो । त्यस सम्मेलनमा १२ राष्ट्रका साहित्यकारले भाग लिएका थिए । जोशी श्रेष्ठ सिरपा पुरस्कार, मदन पुरस्कार, त्रिभुवन प्रज्ञापुरस्कार, भानुभक्त पुरस्कार, भूपालमानसिंह कार्की पुरस्कार, नइ खरा सुकीर्ति पुरस्कार, भद्र घले पुरस्कार र डिल्लीरमण रेग्मी राष्ट्रिय पुरस्कारबाट सम्मानित हुनुहुन्छ ।
साथै उहाँलाई काठमाडौं विश्वविद्यालयले मानार्थ महाविद्यावारिधिको उपाधि पनि प्रदान गरेको छ । जोशीका नेपाली र नेवारभाषामा प्रबन्ध, नाटक, कविता, कथाआदि विधाका चार दर्जन कृति प्रकाशित भैसकेका छन् ।
