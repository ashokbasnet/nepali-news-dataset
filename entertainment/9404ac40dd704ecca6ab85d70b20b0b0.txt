किन दिए किरण केसीले चम्सुरीलाई लौका उपहार ?

अर्जुनकुमार संग्रौला/उज्यालो । काठमाडौं - घरभरि पाउना छन् तर घरमुली नै घरमा छैनन् । आफ्नो जन्मदिनको लागि सहकर्मी हास्य कलाकारलाई अघिल्लो दिन नै उनले घरैमा भोज छ भनि निम्ता दिएकी थिईन् । तर जन्मदिनको भोज खान पाहुनाले घर भरिँदा कलाकार पल्पसा डंगोल भने घरमा थिइनन् ।
दिपाश्री निरौला, शिवहरि पौडेल, मनोज आचार्य, किरण केसी, अन्सु महर्जन, मञ्जु श्रेष्ठ, कृष्ण ढुंगाना, कुमार श्रेष्ठ फसिलाल लगायतका कलाकार निकैबेर अलमलमा परे । निकै बेर छि पल्पसा हतारिँदै घरमा आइपुगिन् ।
शुक्रबार साँझ ६ बजे तिर चःमति बालाजुमा रहेको पल्पसाको घर छायांकन स्थल जस्तै देखिन्थ्यो । जन्मदिनमा पल्पसाको घर छर छिमेकी र कलकारको भिडले भरिएको थियो । भिडबाट कसैले सोध्यो तपाईको कति औं जन्म दिन हो ? जवाफमा पल्पसाले भनिन् ‘नेवारी चलन अनुसार उमेर भन्नु हुँदैन । म २०३३ सालमा जन्मिएकी हुँ हिसाब आफैं गर्नुस् ।’ हाँसोले उनको घर गुञ्जियो ।
बिस्तारै बधाई र शुभकामना आदान प्रदानको कार्यक्रम शुरु भयो । जस्ले जे ल्याएका थिए, त्यै उपहार दिए । हास्य कलाकारको साथमा हास्य कलाकारको जन्म दिन पल्पसा डंगोलको घर गाईजात्राको बेलामा देखिने प्रज्ञा भवन जस्तै बन्दै थियो । हाँसो ठट्टा रमाईलो व्यंग्य अनि शुभकामना ।
शुभकामना दिने पालो आयो रातामकै अर्थात किरण केसीको । केसीले पल्पसालाई शुभकामना दिँदै गर्दा आँखा शिवहरि पौडेल र मनोज आचार्य तिर नचाए । मनोजले एउटा झोला निकाले । शिवहरि पौडेलको हातमा अर्को झोला देखियो । अनि तिनै जनाले पल्पसाको हातमा लौका, बोडी, प्याज, खुर्सानीसहितको तरकारीको भारी बिसाए ।
हास्य कलाकार केसीले प्वाक्क बोले, ‘जन्म दिनको दिनमा चम्सुरीलाई लौका उपहार ।’ केक, कार्ड, बुकी भन्दा भिन्नै उपहार देखेर पल्पसा पनि दंग परिन् र भनिन् ‘अब मलाई एक सातालाई तरकारी किन्न पर्दैन ।’
जन्मदिनको यो कार्यक्रम साँझसँगै छिप्पिँदै गयो । अधिकांश सहकर्मीको साथ जन्म दिन मनाउँदै पल्पसाले भनिन् ‘आज पहिल्यै बचन दिएको एउटा टेलिफिल्मको अचानक सुटिङ प¥यो । घर भन्दा टाढा थियो । आउँदा आउँदै ढिलो भयो । घरमा हास्य कलाकारको जमघटले मेरो परिवार बल्ल पुरा भए जस्तो लाग्छ ।’
१७ वर्ष अघि मिस नेपालमा भाग लिएर नेपाली रंगमञ्चको दुनियाँमा उदाएकी पल्पसा डंगोल आफ्नो नामले भन्दा पनि पर्दाको नामले बढी चर्चित छिन् । अधिकांश नेपाली दर्शक माझ चम्सुरी उप नामले परिचय कमाएकी छिन् ।
नेपाल टेलिभिजनको चर्चित हास्य श्रृंखला मेरी बास्सैमा चम्सुरीको भुमिकामा दर्शकले चिन्नु अघि पल्लसाले राजु शाहसँग डान्स सिकेकी थिईन् । पछि केही चलचित्रमा ग्रुप डान्सरको रुपमासमेत अभिनय गरिन् ।
नगद नारायण र माटो बोल्छ गरी दुई चलचित्रमा सह नायिका समेत भईन् । विभिन्न साना तथा ठुलो पर्दाका गरि दर्जनौं चलचित्रमा आफ्नो अभिनय प्रस्तुत गरिसकेकी चम्सुरीलाई हाम्रो तर्फबाट पनि जन्मदिनको शुभकामना ।
