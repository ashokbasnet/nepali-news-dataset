निश्चल बस्नेतको टलकजंग भर्सेस टुल्केको प्रचारप्रसार तिब्र

अर्जुनकुमार संग्रौला/उज्यालो । काठमाडौं, कात्तिक २ – सफल चलचित्र ‘लुट’ का निर्देशक निश्चल बस्नेतले निर्देशन गरेको दोस्रो चलचित्र ‘टलकजंग भर्सेस टुल्के’ कात्तिक १४ गतेबाट प्रर्दशनमा आउँदैछ ।
चलचित्रको ट्रेलर सार्वजनिक भएपछि ‘टुल्के’ प्रतिक्षित चलचित्र बनेको छ । ‘लुट’को भन्दा पृथक पृष्ठभुमिको कथा टुल्केमा भएकाले दर्शकलाई टुल्केले भिन्नै मज्जा दिने निर्देशक बस्नेत बताउँछन् ।
लुटको सफलताले राम्रो चलचित्र बनाउन चुनौती थपिएकाले निर्देशनमा फर्कन समय लागेको निर्देशक बस्नेतले बताए । ‘टुल्केको कथा पढ्दा मलाई यो विषयले च्यालेन्ज गरेको फिल भयो, मैले तत्काल यो विषयमा फिल्म बनाउनु पर्छ भनेर लागिपरे’, बस्नेत भन्छन ‘निकै समय लगाएर विषयबस्तुलाई न्याय गर्न खोजेका छौ, आशा छ लुटको बेलामा झै यो पटक पनि दर्शकले हामीलाई साथ दिनुहुनेछ ।’ बस्नेतले चलचित्रमा निकै मेहनत गरेको बताए ।
‘टलकजंग भर्सेस टुल्के’मा खगेन्द्र लामिछाने, ऋचा शर्मा, दयाहाङ राई, शुसांक मैनाली, रजनी गुरुङ, प्रकास घिमिरे, राज थापा लगायतका कलाकारहरुले अभिनय गरेका छन् । चलचित्रको आफ्नो भुमिकालाई लिएर नायिका ऋचा शर्मा पनि निकै दंग देखिएकी छिन् । ‘मैले चलचित्रमा एक थारु केटीको भुमिका निर्वाह गरेकी छु’, ऋचा भन्छिन ‘थोरै बोल्ने यो क्यारेक्टर निर्वाह गर्दा मलाई एकदमै रमाईलो भयो, आशा छ दर्शकलाई पनि रमाईलो लाग्नेछ’ । चलचित्रमा लगानी गर्नु जोखिम त हो तर आफू जोखिम लिन रुचाउने निर्माता भएको चलचित्रका निर्माता रबिन्द्रसिंह बानिया बताउछन् । उनका अनुसार दर्शकको रुचिलाई बुझेर चलचित्र बनाउने हो भने चलचित्रले राम्रो व्यापार गर्न सक्छ ।
चलचित्रको कथा समेत आफै लेखेका चलचित्रका मुख्य कलाकार खगेन्द्र लामिछानेका अनुसार चलचित्रको पात्र टुल्के उनको यथार्थ जीवनसँग नजिक छ । आफु झै टुल्केले पनि आफ्नो पहिचान खोज्न पर्दामा संघर्ष गरेको उनी सुनाउछन् । एक सोझो गाँउले युवकले आफ्नो गुमेको परिचय खोज्न गरेको संघर्षको कथालाई चलचित्रमा उठान गरिएको छ । षटकोण आर्टस् र ब्ल्याकहर्स पिक्चर्सको संयुक्त ब्यानरमा बनेको यो चलचित्रलाई रविन्द्रसिंह बानियाले निर्माण गरेका हुन् । चलचित्रमा रामकुमार बनिया, रोजिना सिटौला र सिता श्रेष्ठको पनि लगानी रहेको छ । चलचित्र टिमले अहिले प्रचार प्रसार तिब्र पारेको छ ।
