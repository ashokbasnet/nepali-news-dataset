रुरल भिलेजमा कान्छी कलाकार

अर्जुनकुमार संग्रौला/उज्यालो। काठमाडौं, कात्तिक २४- चेतनामुलक लघु नाटक ‘द स्ट्रेन्ज चाईल्ड अफ रुरल भिलेज’को आईतबार राजधानीमा बिशेष शो गरियो । नेपालकै कान्छी कलाकार भनिएकी एनी भट्टराई यस चलचित्रकी मुख्य कलाकार हुन् । चेतनामुलक यस चलचित्र हेर्न बागबजार स्थित सिटीम्याक्समा राजनैतिक नेता, कलाकार र पत्रकारहरुको उपस्थिति थियो ।
गाउँले परिवेशका बालबालिकाको कथामा आधारित रहेको ‘द स्ट्रेन्ज चाईल्ड अफ रुरल भिलेज’ कलाकार एनी भट्टराईको दोस्रो चलचित्र हो । यसअघि उनले ‘उदाहरण’ नामक चलचित्रमा काम गरेकी थिइन । विशेष शोमा सहभागीहरुले चलचित्रले राम्रो विषयबस्तु उठान गरेको बताए । यस्तो बिषयमा चलचित्र बन्नु सकारात्मक पक्ष रहेको सहभागीहरुको धारणा थियो । कार्यक्रममा कान्छी कलाकार एनीलाई प्रोत्साहन स्वरुप सम्मान पनि गरियो ।
एनीका अलावा चलचित्रमा निलम भट्टराई, कुशुम गुरुङ्ग, ज्ञानबहादुर शाही, राजकुमार सुवेदी लगायतको पनि अभिनय रहेको छ । चलचित्रको निर्माण आरुसी भट्टराईले गरेका हुन भने निर्देशन सन्तोष ढकालको रहेको छ । अन्तर्राष्ट्रिय फिल्म फेष्टिभलहरुमा पनि चलचित्रको प्रर्दशन गर्न तयारी भएको छ । यो सन्देशमुलक चलचित्रलाई ठुलो पर्दामा समेत देखाईने निर्माण युनिटले जानकारी गराएको छ । चलचित्रको छायांकन काठमाडौं आसपासमै गरिएको हो ।
