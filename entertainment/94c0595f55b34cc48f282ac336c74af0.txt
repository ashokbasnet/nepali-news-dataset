​सुन्दरी प्रतियोगिताको यस्तो खुलासा, सहभागी भन्छन् – ठगियौँ

काठमाडौं, असोज ६ –  रिबन इन्टरटेनमेन्टले आयोजना गरेको मिसेस नेपाल इन्टरनेसनल दोस्रो सिजनका सहभागीले आफूहरूमाथि आयोजकले पक्षपात गरेको भन्दै कारवाहीको माग गरेका छन् ।  
बिहीबार रिपोर्टस क्लबमा पत्रकार सम्मेलन गरेर सहभागीहरुले लामो समयसम्म तालिमको नाममा आफूहरु माथि दुव्र्यवहार भएको बताउँदै निर्णयमा समेत पक्षपात गरेको बताएका छन् ।एक सहभागी मञ्जीला शर्माले उत्कृष्ट २० मा पनि नपरेको व्यक्ति फाइनलमा उत्कृष्ट घोषण गरेर आयोजकले आफूहरुको अपमान गरेको बताउनु भयो । उहाँले भन्नुभयो, ‘हामीले विश्वास गरेर आयोजकले जे भन्यो त्यही गर्यौँ तर आयोजकले उत्कृष्ट २० भन्दा बाहिरको मान्छे ल्याएकाले हामीलाई ठगिएको महशुस भएको छ ।’ 
अर्की सहभागी रीना गुरुङले आफूहरुले ताज दिएन भनेर विरोध गरेको नभई आयोजकको घृणित मनोदशालाई बाहिर ल्याउन पत्रकार सम्मेलन गर्नु परेको बताउनु भयो । ‘प्रतिस्पर्धाको नाममा बारमा लगेर अनुचित व्यवहार गर्न खोज्नु जस्तो जघन्य अपराधको बिरोध गरेका हौँ’ उहाँले भन्नुभयो ।पत्रकार सम्मेलनमा सहभागी अन्य प्रतिस्पर्धीहरुले आफूहरुलाई आयोजकले केटाकेटीको जस्तो व्यवहार गरेको आरोप लगाए । सहभागी प्रतिमा भण्डारी, शुलोचना गुरुङ, संज्ञा श्रेष्ठ लगायत २१ जना मिसेस नेपाल इन्टरनेशनलका प्रतिस्पर्धीले आफूहरूमाथि अपमान गरेको ठहर गर्दै आयोजकलाई तत्काल कारवाही गर्नु पर्ने, दुव्र्यववहार वापत माफी माग्नुपर्ने र क्षतिपूर्ति दिनुपर्ने माग गरेका छन् ।
