अन्तर्राष्ट्रिय पर्वतीय चलचित्र महोत्सवमा कोस्टारिका र भारतका फिल्म देखाईंदै

काठमाडौं, मंसिर २९ – अन्तर्राष्ट्रिय पर्वतीय चलचित्र महोत्सव २०१३ को चौथो दिन शनिबार कोस्टारिका र भारतका फिल्म फेस्टिभलहरुमा सहभागी भइसकेको इलम दीक्षितको फिल्म ‘रेड मनसुन’लगायतका फिल्म देखाइने भएको छ ।
महोत्सवमा शुक्रबार गरिबी किन अर्थात ह्वाई पोभर्टी शीर्षकको छोटा फिल्म प्रतियोगिताका विजेताहरुको घोषणा गरिएको थियो । गरिबी कथावस्तु रहेका फिल्महरुबीच प्रतिस्पर्धा भएको प्रतियोगितामा मञ्जु भट्टको लाइभ्स अफ जुम्ला फिल्मले प्रथम पुरस्कार जित्यो ।
विजयी फिल्ममा जुम्लाका महिलाहरुले अभाव र असुविधाकाबीच संघर्षशील जीवन गुजारा गर्ने कथा समेटिएको छ । अंकित केसीले ‘अनौठो सपना’ फिल्मबाट दोस्रो पुरस्कार जित्नुभएको छ । पढाइ गरेर समाजमा प्रतिष्ठित मान्छे हुन चाहने सपना पालेकी एक युवतीको कथा यस फिल्ममा समेटिएको छ ।
त्यस्तै फिल्म ‘ह्वाई पोभर्टी’ बनाएका शिवशरण कोइरालाले तेस्रो पुरस्कार प्राप्त गर्नु भएको छ । हिजो नै मंगोलियाको स्काई ब्युरियल र द अड साउन्ड आउट प्रदर्शन गरिएको थियो । पाँचदिने महोत्सव भोलीसम्म चल्नेछ ।
