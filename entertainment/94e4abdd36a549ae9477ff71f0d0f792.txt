(अन्तरवार्ता) चैते भूमरीले स्कर्ट उडाएर बेइज्जत भयो : रेखा थापा

काठमाडौं, चैत २६ – हिरो चलचित्र रेखा थापाको फिल्मी करिअरका लागि कोशेढुङ्गा सावित भयो । छविराज ओझाले निर्माण गरेको चलचित्रमा रेखाले सुपरस्टार राजेश हमाल, गौरी मल्ल, निरुता सिंह, दीपाश्री निरौलासँग पर्दा बाँडिन् । मिस कोशी बिजेता रेखा मिस नेपाल बन्ने धोको बोकेर काठमाडौं आइन् ।
मिस नेपालमा सोचेजस्तो सफलता नपाएपनि उनी चर्चित निर्माता छविको आँखामा परिन् । उनैले रेखालाई राजेश हमाल, निरुता सिंह, दीपाश्री निरौला जस्ता त्यतिबेलै चर्चामा रहेका कलाकारसँगको फिल्ममा ब्रेक दिए । चलचित्र हिट भयो । रेखा चर्चामा आइन् । त्यसपछि मितिनी, जीवन रेखा, हामी तीन भाइ, किस्मत, हिम्मत, कसले चोर्यो मेरो मनलगायतका हिट फिल्म दिइन । जसरी उनी हिरो नामक चलचित्रबाट ब्रेक लिएकी थिइन्, उनले त्यसयता नामी हिरोलाई नै विस्थापित गरिदिइन् । उनी मात्रै कलिउडमा त्यस्ती नायिका हुन् जसको फिल्म चल्नका लागि कुनै ब्राण्डेड हिरो चाहिँदैन । उनले गरेका चलचित्रमा उनी नै लिड रोलमा हुन्छिन् । 
पछिल्लो समय उनी रेखा फिल्मस्को ब्यानरमा हिट चलचित्र बनाइरहेकी छिन् । उनले यही ब्यानरमा बनाएको काली, हिम्मतवाली हिट रह्यो । रेखाको रामप्यारी शुक्रबारदेखि प्रदर्शनमा आएको छ । ट्याम्पो चालक महिलाको कथामा बनाइएको रामप्यारीका गीतहरु फिल्म रिलिज हुनु अघि नै हिट भइसकेका छन् । उनै रेखासँग उनको किशोरावस्थाका बारेमा गरिएको कुराकानी तल पढ्नुहोस्  :


किशोर अवस्थाको कुरा सम्झेर अहिले एकदमै रमाइलो लाग्ने कुरा के छ ?


किशोर अवस्थामा चैत महिनामा एकदम हुरी बतास । अर्कै खालको मौसम हुन्छ,  जुन चाहिँ मलाई असाध्यै मन पर्छ । स्कुल जाँदा मेरो स्कर्ट युनिफर्म हुने । घुँडा भन्दा अलिकति माथिसम्म आउने लगाउँथेँ म । स्कुलबाट घर आउने क्रममा कतिपय केटाहरु मलाई लाइन मार्न बाटोमा बसिरहेको हुन्थे । त्यो बेलामा म यस्तो भूमरीमा परेँ कि मेरो स्कर्ट उडाएर मेरो बेइज्जत भयो  ।
लक्किली भित्रबाट स्ल्याक्स लगाएको थिएँ । तर एकदमै लाजमर्दाे भयो । त्यही भएर चैत महिना आउने बित्तिकै मलाई त्यही घट्नाको याद आउँछ । मेरो वेष्ट मन्थ चैत भनेर फुर्की रहेको बेलामा, त्यो वेस्ट मन्थले मलाई पुरा देखाई दियो स्कर्ट उडाएर ।  किन कि म त्यो केटाहरुसँग भाउ खोजिरहेको थिएँ ।   केटीको घमण्ड हुन्छ नि त्यो पनि लागिरहेको थियो । त्यस पछि त्यो बाटो हिड्न छोडेँ म ।


कपडामा त परिवर्तन भएन नी ?


हेहे...कपडामा त परिवर्तन भएन ।


तपाईले रामप्यारीमा लगाउनु भएको कपडामा विवाद आयोे नि ?


अब धेरै अनलाइनहरु छन् । म कसको ट्रस्ट गर्ने ?  दर्शक, श्रोतालाई के जानकारी गराउन चाहन्छु भने,  रामप्यारीको जुन राम—राम लेखेको बस्त्र धारण गरेर, हातमा रुद्राक्ष हातमा बोकेको पोस्टर पशुपति क्षेत्रमा राख्दा कतिपय दर्शकहरुले भने भगवान पो हो की ? भनेर हेर्नुभयो । त्यो मेरो लागि सफलताको कुरा हो । हिन्दू धर्म मान्ने होस या अन्य धर्म मान्ने, सबैले सम्मान गर्नुभएको छ । सबै जनाले सर्पाेट गर्नुभएको छ । शिव सेना नेपालले पनि मलाई सर्पाेट गरिरहेको छ । यो चैँ राम्रो कुरा हो । हाम्रो कार्यक्रमहरुमा पनि पोस्टर ल्याईदिनु भनिरहेको छ । विवाद आयो भन्ने कुरा गलत हो । 


किशोर अवस्थामा रेखा थापा कतिको चकचके ?


चकचके चैँ होइन म । चन्चले चैँ हो । अहिलेसम्म पनि त्यो बानी परिवर्तन भएको छैन । चन्चले थिएँ । एकदमै ज्ञानी बच्चा थिएँ म । 


बुबा आमाले गाली गर्नुभएको क्षण ?


ममी बुबाले त मलाई, कहिले पनि गाली गर्नुभएन । ट्युसन पढ्न जाँदा । साथीकोमा जाँदा होस या भाँडाकुटी खेल्दा होस्, म ममीलाई नसोधी जान्न थिएँ । 
तर, एक पटक स्कुल छाडेर म सिनेमा हेर्न गएको थिएँ । मलाई लाग्छ त्यतीखेर म कक्षा ६ मा पढ्दै थिएँ । लक्ष्मी  पूजा भन्ने सिनेमा चलेको थियो । श्रीकृष्ण श्रेष्ठ, कृष्टी मैनाली हुनुहुन्थ्यो । एक छैन, दुई छैन, तीन छैन भन्ने गीत थियो । मलाई अझै पनि स्मरण छ । फिल्म हेर्न गएको कुरा, कम्प्लेन आयो प्रिन्सिपलबाट । गाली होइन,  पिटाई नै खाएको थिएँ । मज्जैले पिटाई खाएको थिएँ । 


पिटेपछि त ममी बुबासँग रिसाउनु भयो होला नी ?


गल्ती मेरो थियो, रिसाइन  । पिटाई चैँ दुख्ने गरी नै खाएको थिएँ । ममी बुबासँग रिसाउनु पर्ने खासै आवश्यकता पनि थिएन । म कान्छी छोरी भएर एकदमै पुलपुलेको थिएँ । मेरो सबै डिमाण्डहरु पुरा गरिदिनुहुन्थयो । त्यो भएर पनि म रिसाइन । 


हिजो आज त्यो पिटाईको कुरा आमालाई भन्नुहुन्छ ?


अँ .. ममी त अहिले पनि हास्नु हुन्छ । मलाई त कहाँ,  म मिस कोशी भैसकेपछि पनि ममीले पिट्नु भएको छ । बिजेता भएकोले गर्दा आफूले आफैलाई भयंकर ठानिन्छ नि त । त्यो टाइममा पनि माइली दिदीले, त्यो कुचोको पछाडीको डाँठबाट ड्यामका ड्याम हान्थी । म पिटाई चैँ खान्थेँ । अब घरको कान्छी छोरी,  बिहान उठ्दा पनि आफ्नै मस्ती । यो कसरी अर्काको घरगरी खान्छे होला ?  ७-८ बजी सक्यो न होमवर्क गर्छे भन्ने प्रकारले पिटाई खान्थेँ ।


माइली दिदी भनेको आभासको ममी की ?


आभासको ममीले पनि पिट्थी मलाई । तेल्ले पनि मलाई कुचोले हान्थी । म सानै थिएँ । दिदी विवाह भएर गएपनि पिटाई भने खाईरहन्थेँ । यस्तो पनि होला सानो पनि प्याट्ट, प्याट्ट पिट्न पनि मिल्ने । सबैको रिस मलाई नै पोख्छन् कि क्या हो ? जस्तो लाग्थ्यो । 


रियल लाइफमा धेरै पिटाई खाएको भएर पनि होला । प्राय जसो रामप्यारी फिल्मकी नायिका रेखा थापा पिट्ने रोलमा धेरै देखिन्छिन्?


त्यो त होइन होला ? त्यो पिटाईलाई मैंले मायाको रुपमा लिएको छु । मलाई पिटे भन्ने टाइपले त लिएको छैन मैंले । तर पनि संयोग होला यो । सायद अहिले मैले नै पिटिरहेको छु । 


रेखा थापा ईख लिने नायिका हो ?


ईख नभएको मान्छे र विष नभएको सर्प काम लाग्दैन भन्छन् । ईख कस्तो कुरामा राख्ने भन्ने कुरा चैँै महत्वपुर्ण कुरा हो । तपाईको ईखले सामाजिक मर्यादामा असर नगरोस । तपाईको ईखले मान्छेलाई घात नगरोस । तर ईख त चाहियो नि । केहि गर्छु भन्ने ईख त हुनुपर्छ जस्तो मलाई लाग्छ । ममा ईख छ । ममा यो देश अथवा सम्पुर्ण महिला उत्पीडनमा हुनुहुन्छ,  उहाँहरुको अन्यायकोविरुद्ध आवाज उठाउन सक्ने र कार्यान्वयन गराउन सक्ने तहमा पुग्ने मलाई ईख छ । किन कि त्यो  महिलाले भोगेको पीडा मेरो मनमा गडेको छ । त्यस्तो ईख लिएर हिँड्छु म । 


किन भन्दा मलाई मेरै दिदीहरुले पिटेका छन् ?


लामो हासो .... अब्बुई मेरो दिदीहरुले । त्यो सानोमा म आभासलाई पिट्थेँ त । त्यस्तो भइहाल्छ नि । उनीहरुले त  गल्ती गर्छन । अनि उनीहरुको रिस चैँ  सानोलाई पोख्दा रहेछन क्या मान्छेहरुले । 


तपाई जतिबेला मिस कोशी अथवा सुन्दरी प्रतियोगितामा सहभागी हुनुहुन्थ्यो । तपाईको बुबा आमाले जति सहज रुपमा लिए पनि हाम्रो समाजले अहिले पनि त्यती राम्रो मान्दैनन् भने त्यो बेलाको निर्णय चैँ ?


त्यो बेलाको निर्णयमा मलाई एकदम कठिन भएको थियो । त्यो बेला मलाई बुबाले जान दिनु भएको थिएन । तर मेरो ममीले बुबाकोविरुद्धमा गएर, यसले  गर्न सक्छे, पठाउनु पर्छ भनेर मेरो ममीले पठाउनु भएको थियो  । मेरो ममीले नपठाउनु भएको भए, मलाई गाह्रो हुन्थ्यो , बुालाई कन्भिन्स गर्न । 


के कुराले तानेको थियो ? म मिस कोशी हुनुपर्छ अथवा सुन्दरी प्रतियोगितामा जानुपर्छ भनेर ?


मलाई चैँ  तानेको भन्दा पनि मेरो साथी थियो । उल्ले चैँ ए मिस कोशी हुँदै रहेछ  भनी । विराटनगरमा पहिलो चोटी हुँदै थियो । तँ त राम्री पनि छस् । ट्यालेण्ट पनि छस् किन नजाने ? भनी । मैले के हो ? भनेँ अनि साथीले मिस कोशीको बारेमा जानकारी गराई । लौन त ट्राई गरौँ भनेँ ।   


मिस कोशीले के दियो ?


मलाई सबै चिज दियो । आजको जुन उपज हो, त्यो मिस कोशीको हो भन्ठानेको छु मैले । 


रामप्यारी कति औँ नम्वरको सिनेमा हो तपाईको ?


रेखा फिल्मबाट बनाएको चैँ १४ नम्बरमा पर्छ । मेरो मात्र दिमाग लगाएर बनाएको चैँ तेश्रो भन्दा हुन्छ ।  


समग्रमा रेखा थापाको अभिनय भएको सिनेमाको संख्या गन्दा ?


थुप्रै छ  । १ सय ५० जति भयो होला । 


परिवर्तनशील उमेरसँग कस्ता-कस्ता समस्याहरु आए ?


किशोर अवस्था मेरो त्यती गाउँमा बितेन । म १४ वर्षको थिएँ, होला काठमाडौंमा आउँदा । त्यती पनि गाउँमा हुँदा मेरो प्राय साथीहरु केटा नै हुन्थे, म मार्सल आर्ट सिक्दा । स्कुलमा पनि म फुटबल, भलिबल खेल्ने । अनि खेलकुदमा सहभागी हुँदा केटा साथी हुन्थे । अनि म पढ्नलाई अलि ट्यालेण्ट भएर होला, केटासाथीहरु घरमै नोटबुक लिन आउँथे  । अनि त्यो वरिपरिका मान्छेले चैँ यो प्रेमकुमार थापाको छोरी फलानो-फलानो केटाहरुसँग हिडिरहेकी छे ।  
यिनीहरुको केही होला भनेर कुरा काटिरहेको म सुन्थेँ । तर मलाई हास उठ्थ्यो ।  किन भने समाज त्यस्तै छ । एउटा केटा र केटी हिड्दैमा लभ पर्‍यो विहे नै गर्न आँटे भन्ने जुन प्रकारको सोच छ  । त्यो सोचकै उपज भन्ठान्थेँ म ।  अलिकति एड्भान्स साेँच थियो मेरो । अलि अग्रगामी सोँच थियो मेरो । महिला पुरुष समान भन्ने सोँच थियो मेरो । एउटा केटी साथी मसँग हुन्छे भने, केटा साथी पनि हुनसक्छ नि । यसमा के को आपत्ति भन्ने सोँच हुन्थ्यो मेरो । खासै त्यस्तो कुराले असर पार्दैन थियो । 


वरिपरकाले गरेको गफले कहिलेकाहीँ बुबाले ए छोरी नहिड्देन है भनेर भन्नुभयो की भएन ?


मेरो बुबा एकदमै मोडर्न । । एड्भान्स मान्छे । मेरो बुबा जस्तो मान्छे म कि त बिदेशीहरुलाई देख्छु नत्र अरु छैनन् । किन कि, मेरो बुवाको जुन संस्कार थियो । मेरो बुबाले मेरो केटा साथी आओस या केटी साथी सबैलाई समान व्यवहार गर्नुहुन्थ्यो । जस्तो हामी विदेश जादाँ बुकी लिएर आउने चलन । बुकी दिईन्छ । मेरो बुबाको पनि त्यस्तै संस्कार थियो । यज्ञबहादुर कप्तान या जहान सिंह कप्तान तपाईले ईतिहासमै पढ्नु पर्छ । मेरो बुबा उहाँहरुकै सन्तान भएको कारण, एउटा हक्की स्वभाव । काजीपन भए पनि मेरो फ्यामिली त्यस्तो थिएन । 


आफ्नो जीवनप्रति सकारात्मक हुनुहुन्छ हैन ?


शत प्रतिशत । आफूले आफूलाई पहिला चिन्नु पर्यो । आफूले आफूलाई चिनेको खण्डमा मात्रै यो समाज, देशलाई चिन्न सकिन्छ । हाम्रो समस्या के भैरहेको छ भने, हामी नेपाली नेपालीबीच, हामी आफूले आफूलाई चिन्दैनौ  । अर्काको आलोचना मात्र गर्छन् । सब भन्दा पहिला आफूले आफू चिन्ने प्रयास गर्नुस ।  आफूले आफूलाई माया गर्न सकियो  भने मात्र अरुलाई माया गर्न सकिन्छ । 


बुबा आमासँगको सम्बन्ध ?


मेरो बुबाको लागि म छोरा थिएँ । ममीसँगको सम्बन्ध भनेको एकदम प्याम्पर थिएँ  । कान्छी छोरी, ममीले धेरै माया गर्नुहुन्थ्यो । यतिसम्म कि ममीले मेरो लागि जागिरै छोड्नु भयो । त्यो टाइमको सम्बन्धमा चैँ,  मेरो ममीको लागि छोरी बुबाको लागि छोरा थिएँ ।
अनि मेरो जति जन्म हुन्छ मेरो बुबा र आमाको कोखमै जन्मलिन पाऊँ । हुन त सबै बाउ आमा सबैको लागि उस्तै छ । तर पनि मैले जे गरे पनि सहयोग गर्नुहुन्छ । मेरो हरेक डिसिजनलाई कहिले पनि नराम्रो भन्नुहुन्न । चाहे त्यहाँ पनि गलत भैरहेको हुन्छ । तर त्यो कुरालाई पनि खुसी खुसीसाथ स्विकार्नुहुन्छ ।  
अहिले मेरो बुबा त हुनुहुन्न ७ वर्ष भयो । मेरो घरको लिभिङ रुममा मैले मेरो बुवाको फोटोलाई राखेर पुजा गर्छु ।  सधैं मेरो बुवा साथमा हुनुहुन्छ जस्तो लाग्छ । 


आमा बुबाको धेरै माया पाउनु भएको रहेछ । तपाईंलाई चाहिँ आफूले माया गर्ने सन्तान भइदिए नि हुन्थ्यो जस्तो लाग्दैन ?


अँ ममीले पनि भन्नुहुन्छ । अब चैँ राइट टाइम आयो नि विवाह गर्ने, उमेर । परिपक्व भईस अब चैँ रिसाउँदिनस् पनि । पहिलाको जस्तो लटरपटर टाइपको कुरा पनि गर्दिनस् भन्नुहुन्छ । अब गर्ने हो की भन्नुहुन्छ । दुई वर्षसम्म केही भन्ने होइन भनेको छु । 
forseenetwork र उज्यालाेकाे सहकार्य
