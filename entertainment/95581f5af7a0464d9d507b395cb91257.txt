माग्ने बुढो अब रुपनारायण हुने

मेरी बास्सै टेलिसिरियलबाट माग्नेबुढाका रुपमा लोकप्रिय भएका कलाकार केदार घिमिरे अब चाँडै खासखुस श्रृंखलाबाट रुपनारायण पात्र भएर टेलिभिजनका पर्दामा आउँदैछन् । उज्यालो अनलाइनका लागि सहकर्मी अच्युत घिमिरेले गरेको कुराकानी :
तपाईंलाई सबैले मेरी बास्सैको माग्ने बुढा भनेर चिन्छन् । मेरी बास्सै किन छोड्नुभएको ?
हैन, मैंले छोड्न खोजेको हैन । बाध्यतावश छोड्नु पर्‍यो । काम गर्‍यो गर्‍यो त्यसको पारिश्रमिक नपाएर कति धेरै रकम लिन बाँकी भएपछि बसिरहन गाह्रो पर्‍यो । यो सबैका पेटकै कारण हो । भगवानले पेट बनाइदिएर सारै गाह्रो भयो । पहिले भगवानले पेट नभएको मान्छे बनाएका थिए रे । केही समयपछि भगवान पृथ्वीमा आफूले बनाएको प्राणी मान्छेले के गरिरहेको छ भनेर हेर्न आएछन् । मान्छे त लम्पट भएर सुतिरहेको रहेछ । अनि रिस उठेर भगवानले मान्छेलाई पेट हालिदिए । त्यसको केही समयपछि पृथ्वीमा हेर्न आउँदा पेट भएको मान्छे कुदेको कुद्यै रहेछ पेट भर्नका लागि । म पनि पेट भर्नलाई मेरी बास्सै बाट कुदेर अहिले खासखुस तर्फ लागको छु ।
सीताराम (धुर्मुस) को पेट थिएन र ? उहाँले त छोड्नुभएको छैन नि ।
उधारो देउसी कति खेल्ने भन्ने सोचेर मैंले अब आशिष दिएर देउसी खेल्न बन्द गरौं भनेको । उहाँलाई खेल्दाखेल्दै नाङ्लामा सेल राखेर पक्कै ल्याउँछन् भन्ने विश्वास होला । त्यसैले मान्नुभएका । मलाई चाहिं गाह्रो हुन थाल्यो अनि उधारो देउसी खेल्न छोडें ।
उहाँको र तपाईंको मनमुटाव नि छ भन्छन् नि । त्यही कारणले छोड्नु परेको त हैन ?
उहाँको र मेरो नमिलेको एउटै कुरा हो । म उधारो नखेलौं भन्ने, उहाँ उधारो देउसी भए पनि खेलौं भन्ने । दुई वर्ष सम्मको पैसा बाँकी भन्ने नि हुन्छ र ? संसारको कुनैपनि एकाउण्टमा त्यस्तो हुँदैन । उहाँ चाहिं दिन्छु  भन्नुभाछ गरौं न भन्नुहुन्छ । त्यति हो भिन्नता । झगडा कुटाकुट केही भएको हैन (हँसाउने पारामा), सिद्धान्तमा मात्रै हो विमति भएको ।
पहिला पहिला केसी जोडी भन्ने थियो तपाईंहरुको परिचय । जोडी बनेको शुरुवातमा एउटा गाइजात्रे क्यासेट पनि निकाल्नुभयो तपाईंहरुले । तपाईंहरु लोकप्रिय बन्दाखेरिको अवस्था सभ्झनुहुन्छ ?
त्यतिखेर दिनरात मिहिनेत हुन्थ्यो । प्रत्येक संवाद हाँस्य रस बनाउन दिनभरि रातभरि मिहिनेत गथ्र्यौं । कुनै कुरामा पनि असहमति हुन्न थियो । पछि धेरै फरक हुन थाल्यो । बिस्तारै हामी अल्छी हुँदै गयौं । पेटकै कारण अल्छी हुन थालियो । एउटा गाग्रो फुटाउनुपर्ने दृश्य छ भने त्यो बनाउन प्रोडक्सन म्यानेजर लाई सोध्न थालियो । गाग्रोको कति पर्छ भन्दा सात सय रुपैयाँ । धत् सात सय कहाँ खर्च गर्नु घैंटोको कति पर्छ भनेर सोध्न थालियो । शुरु शुरुमा गाग्रोको कति पर्छ भन्दा सात सय रुपैयाँ भन्यो भने ल गाग्रो हैन, घैंटो किनौं अझ राम्रो बनाऔं भन्ने हुन्थ्यो । आर्थिक अभाव भएपछि त्यसरी सम्झौता गर्दै जानुपर्ने हुन्छ । हामीले राम्रैसंग मिहिनेत गरेर संगसंगै ८० श्रृंखलासम्म गर्‍यौं र लोकप्रियतातर्फ पनि लाग्यौं । अरु सिरियल पनि लोकप्रिय हुन नसक्नुको पछाडी आर्थिक कारण नै हुन्छ ।
लोप्रियता चुलिंदै गर्दा के के छोड्दै जानु भयो, के के पाउनुभयो ?
मान्छे लोकिप्रय हुँदै गएपछि मान्छेबाट मेशीन हुँदै जान्छ । संवेदनाहीन हुँदै गइन्छ । कति मान्छे भेट्नुपर्ने हुन्छ, त्यो सकिएन । मानवीयता बिस्तारै छुट्दै गयो । कामसंग सम्बन्धित कुरा बाहेक केहीमा ध्यान दिन पाइएन । घर, परिवार, इष्टमित्र, साथीभाइ कसैलाई समय दिन सकिएन ।
थाहा रहेछ त, मानवीयता जोगाउन के के उपाय गर्नुभयो ?
त्यस्तो ठूलो उपकार केही गर्न सकिएन । बालबालिका, ज्येष्ठ नागरिक लगायत समाजिक महत्व र परोपकारका विषयमा आयोजना हुने कार्यक्रमहरु गर्दा निक्कै छुट गरेर कार्यक्रम गरेको छु । त्यसो गर्दा उनीहरुसम्म आफ्नो सहयोग पुग्यो होला भनेर सन्तुष्टी लिन्छु । त्यो भन्दा अरु केही गर्न सकिन ।
कलाकारिताले तपाईंलाई कहाँबाट कहाँ पुर्‍यायो ?
कहींबाट कतै पनि लगेन । जहाँको तहीं हो । लोकप्रिय चाहिं बनायो । मान्छे म उस्तै हो । लगभग विश्व घुम्न पाइयो । हरेक श्रृंखलामा नयाँ कुरा सिक्न चाहिं पाइयो । गुणस्तरीय चीज दिनुपर्ने रैछ भन्ने चाहिं बुझायो ।
तपाईंहरुले शुरुवात गर्नु अघि टेलिभिजनमा हाँस्य सिरियलहरु निक्कै थिए । तपाईंहरु नयाँ अनुभवका कलाकारहरुले एक्कासि कसरी लोकप्रिय बनाउन सक्नुभयो ?
मुख्य त हामीले दिन सकेको जिवन्तता को कारणले गर्दा लोकप्रिय भएको हो । हुन त म ज्ञाता हैन, मैंले के नै जान्या छु र ? आफ्नो मौलिकता चाहिं हुनुपर्ने रैछ । हामीले नेपाली समाजको अधिकाँश पक्षले भोगिरहेको जीवनलाई जस्ताको तस्तै उतार्न सक्यौं । त्यस्ता भूमिका पाएकोले हो जस्तो लाग्छ । मेरो चाहिं कुरा गर्दा त्यही एउटा कुरा पृथक भएर आयो जस्तो लाग्यो ।
तपाईंले भन्न खोज्नुभएको माग्नेबूढो हैन त ?
हजुर ।
सधैं माग्नेबूढो मात्र भइरहँदा मोनोटोनस हुन्न ? त्यही मात्र तपाईंले गर्न सक्ने जस्तो ?
त्यस्तो हुँदो रहेनछ । मैंले घमण्ड गरेर भनेको नठान्नुहोला । मैंले माग्नेबूढाको अभिनय गरिरहँदा कुनैपनि सिनमा वाक्कलाग्दो गरिन जस्तो लाग्छ । त्यो कसरी पनि पुष्टी भयो भने छ एकान छ खेल्दा म अर्को रोल गर्छु भनें तर त्यही गर्न लगाइयो । हैन, तपाईंले त्यसमै गर्नुपर्छ, त्यही हेर्न पुग्या छैन भन्नुभयो सबैले । गरें । पछि हलमा गएर दर्शकसंग बसेर हेर्दा पनि सबैले खुशी मानेको पाएँ । दर्शकहरु माग्नेबूढाकै रोलमा ह्वारह्वार हाँस्नुभयो । त्यहाँनिर मलाई खुशी लाग्यो । एह हैन रहेछ, माग्नेबूढो वाक्क हुने रहेनछ भन्ने थाहा भयो । विज्ञापनकै कुरा गर्दा पनि म अरु रोल गर्छु भन्यो भने माग्नेबूढा नै चाहियो भन्छन् । एउटा चाउचाउको विज्ञापनमा पनि त्यही रोल मागेर मैंले माग्नेबूढै भएर गरेको छु ।
खासखुसमा पनि त्यही रोल हो र ?
हैन । खासखुसबाट चाहिं म नयाँ पात्र रुपनारायण भएर आउँदैछु ।
तपाईं शुरुमा कसरी आउनुभो कला र मिडिया क्षेत्रमा ?
यसको शुरुको जग भनेको चाहिं मेरो कविता हो । म पहिला स्कूलदेखि नै कविता भन्थें । त्यतिबेला फस्ट पनि हुन्थें कविता भनेर । ७ कक्षामा पढ्दा म स्कूल टपर थिएँ ।
अहिले सम्झिनुहुन्छ त पहिलेका तपाईंका कविताहरु ?
सबै त सम्झिन्न । एक लाइन मात्रै याद छ । संसारमा विद्या जस्तो छैन अरु कुरा यही विद्या पढेर नै हुन्छ ज्ञान पुरा ....
यो मैंले २०४५ सालमा लेखेको कविता हो । पहिलो पटक प्रथम भएको कविता यो हो । अनि पछि करीब २०५८ सालतिर काठमाडौंमा भटाभट एफएम खुल्दै थिए । काठमाडौंमा जम्मा ४/५ वटा मात्रै एफएम थियो । एउटा एफएममा कार्यक्रम चलाउने सुमित्रा खड्का हुनुहुन्थ्यो । उहाँकै घर छेउमा म बस्थें । उहाँले मेरो कविता रेडियोमा वाचन गर्दिनुभो । म घरमा रेडियो ठूलो पारेर सुन्थें । रेडियोबाट मेरो कविता आएपछि भूईँमा खुट्टो हुन्थेन । त्यसपछि नाटकमा बोल्ने र लेख्ने काम भनेर बोलाइयो त्यही रेडियोमा । म पहिलो पटक रेडियो पुगेको २०५८ भदौ ४ गतेको कुरा हो ।
त्यसपछि कसरी अगाडी जानुभयो ?
रेडियोमै एउटा हाँस्य कार्यक्रम काउसो चलाउनुपर्ने भयो । एक्लै आँट आएन अनि अन्तरवार्ता लिने गरी डिजाइन गरें कार्यक्रमको । त्यसपछि सन्तोष पन्त, हरिवंश आचार्य लगायत सबै हाँस्य कलाकारहरुको घरमै जान थालें अन्तरवार्ता लिन । यसरी सबैलाई चिन्ने पाएँ । कलाकार पत्रकार भनेको झोला बोक्ने, चप्पल लाउने होलान् भन्ने लाग्थ्यो । घर घर पुग्दा त अर्कै पाएँ । गाडी, बंगला भएका धनी पो हुँदा रहेछन् । त्यसपछि लोभ लाग्दै आयो र कलाकार बन्न मन लाग्यो ।
अनि रेडियोबाट अभिनयमा लाग्नुभयो  ?
त्यसपछि त्यतिबेला खूब चलेको हिजोआजका कुरा सिरियलमा अभिनय गर्ने रहरले सन्तोष पन्त दाइको घरमा जान थालें । सन्तोष पन्तको हिजोआजका कुरामा खेल्न सोमबार जानुपर्ने रहेछ । म पनि केही गर्छु भनेर गएँ । उहाँको घरमा त ५०/६० जना मान्छे सेलेक्सन हुन बसेका दारी पालेका, अग्ला, मोटा यावत् थरिका मान्छे देखें । म केही न केहीको फुच्चे । ल्याख्रयाङ्ग परेर बसिरहें । दादा भनेर सबैले खुटा ढोग्दा रहेछन् । म त तर्सें । दाइ नमस्कार भनेको उनले सुन्दा पनि सुनेनन् । यसरी मेरो कति हप्ता बित्यो, बित्यो । सन्तोष पन्त दाइको आँखामा पर्नै सकिन कहिल्यै । एकदिन सन्तोष पन्त दाइको सुटिङ सकाउनैपर्ने रैछ । ब्याट्री पनि नभएको, बत्ती पनि नआएको बेला तनावमा हुनुहुन्थ्यो । त्यो दिन उहाँको छोराको बाइकमा पछाडी बसेर गएर ब्याट्री चार्ज गर्न सघाएँ । तनावका बेला मेरो उपायले उहाँको काम बनेपछि उहाँले बल्ल मलाई याद गर्न थाल्नुभो र अलि अलि गरी मौका पाएको हुँ ।
त्यस्तो संघर्ष गरेर बल्ल केही सिनमा अभिनय गर्न पाएको केदार घिमिरेलाई अहिले भेट्दा के भन्नुहुन्छ सन्तोष पन्तले ?
उहाँले आशीर्वाद दिनुहुन्छ । माया गर्नुहुन्छ । म खुशी छु ।
अब त तपाईं स्थापित कलाकार अनि त्यस्ता सिरियलहरु तपाईंकै हातमा कति आउँछन् । तपाईंका अगाडी कति केदारहरु आइरहलान् । तपाईं तिनको खोजी गर्नुहुन्छ ?
खोज्छु सकेसम्मका सबैलाई । सबैलाई चाँडै कलाकार हुन सकिन्छ जस्तो लाग्छ । हुन त म पनि यस्तै सोचेर यो लाइनमा पसेको हुँ । तर कलाकार भइसकेपछि मान्छेले जे देखे पनि कम्ती दुःख गरेर आएको हुँदैन कलाकार स्थापित हुने बेलासम्म । यस्ता सबै कथा भन्छु म नयाँ आएकाहरुलाई । कतिपया मिडियामा भन्न नमिल्ने कथाहरु पनि छन् । कलाकार बन्न  खोज्नेहरुलाई म त्यस्ता उदाहरणहरु सुनाउँछु ।
यहाँसम्म आइपु्रग्दा लोकप्रियता के चीज रहेछ ?
लोकप्रियता भन्ने कुरा पात्र हुन्छ । केदार घिमिरे एउटा मान्छे हो । पात्र वा माग्ने बूढो एउटा वस्तु हो । केदार बाँचिरहन्छ । तर वस्तु मर्न पनि सक्छ । त्यसैले पात्र नीर्जिव चीज रहेछ । म चाहिं जीवित हुँ ।
पात्रलाई जीवित बनाउने चाहिं कसको हातमा हुन्छ ? माग्नेबूढाको कि केदारको ?
केदारको । केदार भनेर मैंले व्यक्तिगत रुपमा आफ्नै मात्र कुरा गरिरहेको छैन कि अरु केदारहरुको पनि त्यस्तै जिम्मेवारी हो । त्यसलाई कसरी प्रस्तुत गर्ने भन्ने आफूमा निर्भर हुन्छ सबै ।
कलाकारिताले पारिवारिकतालाई कति असर गर्छ ?
लोकप्रियताले मलाई धनी गरायो तर मेरो परिवार गरीब हुँदैछ । एउटा श्रीमान् एउटा बाबु बन्न सकेकै छैन म । समय, मानसिक निकटता केही पनि दिन सकेको हुन्न मैंले । कवि, साहित्यकार, कलाकारहरु पागलै हुन्छन् । यो लोकबाट अन्तै पुग्नैपर्छ । यो संसारको कुरा सोचेर त्यसमा सफल हो्इँदैन । योग साधना जस्तै रहेछ कलाकारिता पनि ।
माग्नेबूढो लोकप्रिय भएपछि सम्झनायोग्य घटना कही छन् ?
छन् धेरै नै । एउटा घटना यस्तो छ । मेरो ससुरालीतिरबाट मलाई ज्वाइँ भन्नुपर्ने एकजना हजुरआमाले मेरा ससुराली घरमा आउँदा सबै नातागोता आफूले चिनेको छु तर यो नानीको श्रीमान्संग चाहिं कहिले भेट भएन । यो नातिनीको ज्वाईं खोइ त भन्दै मेरी श्रीमतीतिर देखाएर सोध्नु भयो रे । मेरी बास्सै ह्ेर्नुभाछ भनेर उहाँलाई ससुरालीमा सोधेछन् । उहाँले हेरेको छु भनेपछि त्यसैको माग्नेबूढो त हुन् नि ज्वाइँ । त्यो सुनेपछि उहाँले एक्कासि कराएर भन्नुभो रे अरु केटो पाइएन र त्यस्तो बुढोलाई दिएको ? म यो खबर सुनेर मरीमरी हाँसको थिएँ ।
आगामी दिनमा अब के गर्छु कहाँ पुग्छु भन्ने लागेको छ ?
सिकाइमै मेरी बास्सै ४०० भाग पूरा भयो । अहिले आएर म छुट्याउन थालें । मैंले समाजलाई के दिएछु र के दिएनछु ? समीक्षा गरें । अब मैंले दिने कुरामा समाजले केही पाओस् । एक किसिमल समाजले आइडल मानेपछि हामीले केही दिनैपर्ने रैछ । मैंले बनाएको कुरामा केही रैनछ भने म पनि व्यर्थ, मेरो जिन्दगी पनि व्यर्थ रहेछ । यो सोचेर मैंले अब बनाउने खासखुसका सबै श्रृंखलामा केही न केही सन्देश दिन्छु भन्ने योजना बनाएको छु ।
हामी हिन्दी अंग्रेजी कलाबाट अति प्रभावित छौं । हाम्रो कलाकारितालाई अरुसम्म प्रभाव पर्ने गरी पठाउन चाहिं सकिन्न ?
तपाईंले ठीक भन्नुभयो । त्यसको लागि मैंले शुरुवात नगरेको पनि हैन । आजभन्दा करीब ४–५ वर्ष अघि यो कुरा मैंले सोचेर सन् २०१३ बाट कामै पनि शुरु गरें । मूक अभिनयको ३ श्रृंखला गरें । यो मैंले शुरु गरेको हुँ । विश्वभरि देखाउँछु भनेर मेरो वेभसाइटमा राखेको । व्यवसायिक विस्तार गर्न चाहिं बाँकी छ । शुरुमा मेरो वेभसाइट माग्नेबुढो डट् कम बनाउँदा गरेको थिएँ । नयाँ टिभीमा महंगो सिरियल देखाको जस्तो भयो । त्यतिबेला यो साइट खुल्यो भन्ने दर्शकलाई थाहा थिएन । त्यसपछि मैंले ब्रेक गरेर अहिले नेपालीमै लागौं पछि विश्वका जुनसुकै भाषा बोल्ने मानिसले पनि बुझ्ने गरी मूक अभिनयका श्रृंखलाहरु गरौंला त्यसलाई रोकें ।
