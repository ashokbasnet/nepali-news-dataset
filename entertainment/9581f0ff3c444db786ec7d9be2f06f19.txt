साहित्यकार पराजुली सिकिस्त

काठमाडौं, चैत १८ – साहित्यकार कृष्णप्रसाद पराजुली एकहप्ता अघिदेखि सिकिस्त बिरामी हुनुभएको छ ।
निमोनिया, मृगौला र निमोनियाको समस्या बल्झिँदै गएपछि उहाँलाई शिक्षण अस्पतालमा भर्ना गरिएको छ । उहाँको आइसियूमा राखेर उपचार भइरहेको तर उल्लेखनीय सुधार हुन नसकेको उहाँका छोरा शाश्वत पराजुलीले जानकारी दिनुभयो ।
७९ वर्षीय पराजुली दुई वर्षदेखि नै निमोनियाबाट पीडित भएपनि ललितपुर सानेपाको निवासमा आराम गर्दै आउनुभएको थियो । साहित्यकार पराजुली पछिल्लोपटक मनमाया नामक महाकाव्य लेखनमा व्यस्त हुनुहुन्थ्यो । महाकाव्य तयार भइसकेपनि प्रकाशन गर्न बाँकी छ । साहित्यकार पराजुलीका राम्रो रचना मीठो नेपाली, प्रयोगात्मक भाषातत्व, नेपाली व्यवहारिक व्याकरण, पन्ध्र धारा, नेपाली साहित्य, नौबेली कथा संग्रह, सय थुँगा फूल कविता संग्रह, आँखाभरि सपना मुटुभरि गीत संग्रह, भाषाको भाषा, जुनतारा, सुनकेस्रो, लुकामारी, सुनौला तीन कुरा, रमाइला नानी लगायतका सयौं कृति प्रकाशित छन् ।
