बलात्कार पीडित दुई पूजा रेखा थापाको चलचित्रमा खेल्ने

अर्जुनकुमार संग्रौला/ उज्यालो। काठमाडौं, पुस २५ - सामूहिक बलात्कारमा परेकी पूजा र आफ्नै बुबा तथा हजुरबुबाबाट बलात्कारको शिकार भएकी अर्की पूजालाई नायिका तथा निर्मात्री रेखा थापाले बिहिबार भेट्नु भयो । रक्षा नेपालको संरक्षणमा रहेका यी दुई किशोरीलाई भेट्न विहिबार दिउँसो उहाँ सोह्रखुट्टे पुग्नु भएको हो ।
‘सञ्चार माध्यममा दुई पूजा बहिनीहरुको बारेमा धेरै पढेको र सुनेको थिएँ । उहाँहरुको अवस्था कस्तो छ भनेर बुझ्न मन लागेर आएको हुँ’ नायिका थापाले भन्नु भयो । शुक्रबारदेखि प्रर्दशनमा आएको उनको चलचित्र तथास्तुमा पनि बलात्कारकै घटनालाई देखाउन खोजिएको बताउदै उहाँले भन्नु भयो  ‘तथास्तु’मा म आफ्नै श्रीमानबाट बलात्कृत हुन्छु । फिल्मले उहाँहरुको घटनालाई सम्बोधन गरेको छ ,त्यसैले भेटौं भनेर यहाँ आएको हुँ ।’
त्यही अवसरमा नायिका थापाले आफ्नो आगामी चलचित्र ‘रामप्यारी’मा दुई पूजालाई अनुबन्धित समेत गर्नु भयो । हालसम्म सार्वजनिक नभएका दुई पूजा रेखाकै फिल्मबाट सार्वजनिक हुनु हुनेछन् । रेखाले दुई पूजालाई चलचित्रको लागि प्रस्ताव राखेपछि उहाँहरु निकै खुशी भएका थिए । त्यस्तै चलचित्र तथास्तुका निर्देशक सविर श्रेष्ठले पनि चलचित्रका माध्यमबाट बलात्कार पीडितहरुको आवाज बोल्ने कोशिस गरेको सुनाउनु भयो ।
३२ जना बालबालिका तथा किशोरीलाई संरक्षण दिंदै आएको रक्षा नेपालकी प्रमुख मेनुका थापाले आफ्ना नानीहरुको सपना रेखा थापा जस्तै हिम्मतवाली बन्ने रहेको सुनाउनु भयो । वि.स.२०६८ साल चैतमा एस.एल.सी. परीक्षा दिन जाँदा सामूहिक बलात्कारको शिकार भएकी पूजाले कुनै पनि बलात्कारीलाई कानुनले छोड्न नहुने बताउनु भयो । रेखा थापा अभिनित फिल्म ‘दुर्गा’ आफ्नो लागि प्रेरक भएको समेत पूजाले सुनाउनु भयो ।
आउँदो आइतबार रक्षा नेपालका बालबालिकालाई ‘तथास्तु’ चलचित्र देखाउने पनि नायिका थापाले जानकारी दिनु भयो । त्यस्तै निर्माता रामहरी धिताल, निर्देशक सबिर श्रेष्ठ र रेखाथापा फाउन्डेशनको तर्फबाट संयुक्त रुपमा १५ हजार रुपैंयाको चेक रक्षा नेपाललाई हस्तान्तरण समेत गरियो ।
