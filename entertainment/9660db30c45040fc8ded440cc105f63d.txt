रुप होइन कला चाहिन्छ हिरो बन्न, कलाले हिट भएका ७ अभिनेता

काठमाडौं, चैत ३ – नव नायक सुरज पाण्डेले सिनेमा ‘लभ लभ लभ’ मार्फत नेपाली सिनेमामा ब्रेक लिँदैछन् । उनले ब्रेक लिने कुरासँगै उनको लुक्सलाई लिएर धेरै थरि टिप्पणीहरु भइरहेका छन् । 
धेरैले उनको लुक्समाथि औँला उठाउँदै पैसाले हिरो बनेको भन्दै आलोचना पनि गरिरहेका छन् । तर पछिल्लो समयमा रुपले होइन कलाले सफल कलाकार बन्न सकिन्छ भन्ने उदाहरणहरु प्रशस्तै छन् । त्यस कारण सुरजको सुरुवाती करिअरमा उनको रुपमाथि औँला उठाउनु र आलोचना गर्नु त्यति उचित नहोला ।  
दयाहाङ राई
नेपाली सिनेमा क्षेत्रमा नायकको परिचय नै बदलिदिएका कलाकार हुन् अभिनेता दयाहाङ राई । सामान्यतया नायक भनेको गोरो, अग्लो, सर्लक्क जिउडाल मिलेको, आकर्षक हुनपर्छ भन्ने मान्यता आम मानिसमा थियो । तर उनले लुट चलचित्रबाट एकाएक चर्चित बने सँगै धेरै नायकलाई पाखा लगाइ दिए । कारण थियो उनको जीवन्त अभिनय । पुलुत्त बाहिर निस्केको पेट, मोटो शरीर, चिम्सो आँखा उनको शरीर हेर्दा त्यति आकर्षक छैन । तर उनको अभिनय क्षमताले गर्दा उनी अर्कै किसिमको सुन्दर देखिन्छन् । कलाले उनलाई आकर्षक बनाएको छ । यो कुरा दयाहाङले आफ्नो धेरै अन्तरवार्तामा समेत भनेका छन् ।
दीपक राज गिरी
निर्माता तथा अभिनेता दीपक राज गिरी सफल हाँस्य कलाकारसँगै सफल सिने अभिनेताको रुपमा स्थापित भइसकेका छन् । पछिल्लो समयमा उनी टेलिसिरियल भन्दा पनि सिनेमाहरुमा व्यस्त हुँदै गएका छन् । उनले अभिनय गरेका एक पछि अर्को सिनेमाहरु सफल भए । अभिनयका हिसाबले अब्बल उनको व्यक्तित्व भने त्यती आकर्षक छैन जति मानिसले हिरोमा कल्पना गर्छन् र चाहन्छन् । तर उनलाई उनको व्यक्तित्वले करिअरमा खासै असर पारेको छैन । उनी रुपले चलेका अभिनेता हैनन् । उनी काम प्रतिको लगनशिलता, मेहनत र अभिनय क्षमताले सफल बनेका अभिनेता छन् । पछिल्लो समयमा दीपकले ६ एकान ६, वडा नम्बर ६ र छक्का पञ्जा लगायतका सिनेमामा मुख्य अभिनेताको भूमिका निभाए जसलाई दर्शकले खुबै रुचाए । दिपकलाई चाँडै नै ‘छक्का पञ्जा–२’ मा हेर्न पाइनेछ । 
जितु नेपाल
टेलिसिरियल जिरे खुर्सानीले दक्ष हाँस्य कलाकारको रुपमा स्थापित भएका जितु नेपाल सिधै भन्नुपर्दा रुप र हाइट दुवैमा कमजोर छन् । कलाकारहरुको बारेमा जानकारी नराख्ने कोहीसँग उनले म नेपाली सिनेमाकोको सफल अभिनेता हुँ भन्यो भनेपनि पत्याउन गाह्रो हुने लुक्स उनको छ । तर उनले आफूमा भएको अभिनय कौशल समसामयिक विषयमा व्यङ्ग्य हान्न नसक्ने खुबीले सबैलाई जितु नेपाल–मात्र जितु नेपाल भन्ने अवस्था सिर्जना गरिदिएका छन् । जितु नेपालले पछिल्लो समयमा सिनेमा ‘छक्का पञ्जा’मा मुख्य अभिनेताको रुपमा काम गरे । सिनेमामा उनले अभिनेत्री नम्रता सापकोटासँग रोमान्स गरेका छन् ।  उनले मानिसमा रुप हैन प्रतिभा हुन जरुरी छ भन्ने कुरालाई पुष्टि गरिदिएका छन् । जितुले पहिले सिनेमामा स–साना भूमिकाहरु निर्वाह गर्थे । पछिल्लो समयमा ६ एकान ६, वडा नम्बर ६ र छक्का पञ्जामा उनले मुख्य भूमिका निभाएर सिनेमाको सफल अभिनेताको रुपमा आफूलाई उभ्याएका छन् । 
नाजिर हुसैन
सिनेमा ‘होस्टेल रिटन्र्स’बाट एकाएक चर्चामा आएका अभिनेता हुन् नाजिर हुसैन । यो सिनेमामा सिक्स प्याक भएका अभिनेता शुशिल श्रेष्ठ थिए तर नाजिरले धेरै प्रशंसा बटुले । उनले आफ्नो अभिनय कौशलबाट अन्य कलाकारलाई ओझेलमा पारिदिए । नाजिर अहिले अभिनयमा मात्रै हैन पारिश्रमिकमा पनि अगाडि छन् । उनले छोटो समयमै एक सिनेमामा काम गरेको पाँच लाख रुपैयाँ माग्ने हैसियत बनाइसकेका छन् । तर लुक्सको कुरा गर्ने हो भने नाजिर हिरोको परिभाषामा समेटिँदैनन् । तथापि उनको कलाले छालाको रुप र लुक्सलाई ओझेलमा पारिदिएको छ । हाल सिनेमा ‘राज्जा रानी’मा व्यस्त नाजिरले होस्टेल रिटन्र्स, गाँठो, जंगे लगायतका सिनेमामा काम गरिसकेका छन् । 
विपिन कार्की 
लुटबाट सिनेमामा ब्रेक लिएका अभिनेता बिपिन कार्की अहिले दर्शकले असाध्यै रुचाइएका कलाकारमा पर्छन् । उनलाई दर्शकले रुप हेरेर हैन अभिनय कला देखेर मन पराएका हुन् । उनी आफ्नो रुप नराम्रो भयो भनेर चुप लागेर बसेनन् । कलामा निखार ल्याए र सिनेमामा काम गरे । कार्कीले अभिनय गरेका प्राय सबै सिनेमाबाटै राम्रो प्रतिक्रिया पाएका छन् । विपिनले छड्के, पशुपति प्रसाद, ताण्डव, सुन्तली, कालो पोथी, जात्रा लुट–२, लगायतका सिनेमामा काम गरिसकेका छन् । झट्ट हेर्दा त्यति आकर्षक नलाग्ने विपिनको अभिनय हेरेपछि भने जो कोही पनि फ्यान हुन्छ । उनले पनि सफल हिरो हुनलाई रुप हैन कला चाहिन्छ भन्ने पुष्टि गरिदिएका छन् ।  
खगेन्द्र लामिछाने
सिनेमामा साधारण गाउँले भेषमा देखिने अभिनेता खगेन्द्र लामिछाने पनि बाहीरि आवरणमा त्यति धेरै आकर्षक छैनन् । तर टलक जंग भर्सेज टुल्के, पशुपति प्रसादमा उनले गरेको कामको खुबै तारिफ भयो । साथ साथै उनको गेटअपको पनि । हाल उनी आगामी सिनेमा धनपतिमा व्यस्त छन् । थिएटर, नाटक, रेडियो नाटक लेखक र निर्देशक हुँदै सिनेमा क्षेत्रमा आएका लामिछानेले फूलको बगैँचामा नायिका नबोकी नै हिरो बने । लामिछानेको अभिनय नरुचाउने सायदै कोही होलान् । 
शुशील सिटौला
होस्टेल रिटन्र्स, सुन्तलीलाई भगाई लग्यो झिल्केले लगायतका सिनेमामा काम गरेका अभिनेता शुशील सिटौला पनि लुक्समा कमजोर तर अभिनयमा अब्बल छन् । निर्माता, निर्देशक र दर्शक कसैले पनि उनको लुक्स बारे आलोचना गर्ने गरेका छैनन् । उनको अभिनय कलाले उनको लुक्सलाई ओझेलमा पारिदिएको छ । 
उज्यालो र forseenetwork.com को सहकार्य
