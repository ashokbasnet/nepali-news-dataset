लक्ष्मण भण्डारीको तेश्रो कृति ‘जीवनमूल्य’ सार्वजनिक

काठमाडौं, साउन १८ - लेखक लक्ष्मण भण्डारीको तेश्रो कृति ‘जीवनमूल्य’ सार्वजनिक भएको छ । ‘जीवनमूल्य’ जीवनका पीडा, दुःख र अप्ठ्याराहरूलाई स्वीकार गरी गतिशील जीवनप्रति प्रेरित हुनु पर्ने भावमा केन्द्रित छ ।

 

२१ वटा शीर्षकमा लेखक भण्डारीले आफ्ना जीवन मूल्यवादी विचारहरु उल्लेख गर्नु भएको छ । ‘सङ्घर्षबाट शान्तितिर’ शीर्षकबाट सुरु भएको विषयक्रम ‘ध्यान : स्वयम् दर्शनको विशिष्ट कला’ शीर्षकमा गएर टुङ्गिएको छ । आध्यात्मिक चिन्तनका माध्यमले प्रकृति र ईश्वर प्रति कृतज्ञता प्रकट गर्नु र जीवनका मूल्यप्रति सचेत भई जीवनको सार्थकता प्राप्त गर्न पाठकलाई आह्वान गर्नु भण्डारीका कृतिमा पाइने खास विशेषता हो ।

पुस्तकमा भण्डारीले जीवनका जटिलता, पीडा, दुःख र अप्ठ्याराहरूलाई स्वीकार गरी गतिशील जीवनप्रति प्रेरित हुन पनि पाठकलाई आग्रह गर्नु भएको छ । एक सय ७६ पृष्ठको पुस्तक आकर्षक कलेवरमा प्रकाशित छ । दुर्गा भण्डारीको प्रकाशन रहेको पुस्तक जीवन मूल्य प्राविधिक सौन्दर्य र विषयगत गाम्भीर्यका दृष्टिले पनि अत्यन्त स्तरीय भएकाले आफ्ना पूर्व प्रकाशित कृतिले जस्तै यसले पाठकको मन जित्ने विश्वास लेखक भण्डारीको छ ।

लेखक लक्ष्मण भण्डारीले यसअघि नै ‘अनमोल दृष्टान्त’ र ‘सनातन जीवनदर्शन’ नामक कृति निकालि सक्नु भएको छ । लेखक भण्डारी रेडियोमा आध्यात्मिक कार्यक्रम सञ्चालन मार्फत जीवन र जगत्का विषयमाल दशकदेखि कृयाशिल हुनुहुन्छ । पुस्तकको सन्तशिरोमणि आचार्य श्री खेमराज केशवशरणले विमोचन गर्नुभएको छ । श्री पशुपतिनाथ कैलाश अनुष्ठान समितिले गरेको विमोचन कार्यक्रममा आचार्य केशवशरणले पुस्तक कर्तव्यको मूल्य प्रति प्रेरित हुन चाहने पाठकका लागि पठनीय रहेको बताउनुभयो ।
