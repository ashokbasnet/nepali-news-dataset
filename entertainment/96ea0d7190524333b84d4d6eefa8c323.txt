कपिल फेरि विवादमा, रानी मुखर्जीसँगको सुटिङ स्थगित

चैत १५ – कपिल शर्माको नयाँ शो ‘फ्यामिली टाइम विथ कपिल’ सुरु भएको एक साता नवित्दै फेरि विवादमा आएका छन् । कपिलले बलिउड नायिका रानी मुखर्जीसँग प्रमोशनल एपिसोडको सुटिङ स्थगित गरेका छन् । मुखर्जी आफ्नो नयाँ चलचित्र ‘हिच्की’ को प्रमोट गर्न शो मा आउने भएकी थिइन् । 

तर कपिलले बुधबार साँझ गर्ने भनिएको प्रमोशनल एपिसोडको सुटिङ गर्न नसकिने भन्दै बिहान फोनमार्फत जानकारी गराएपछि सुटिङ स्थगित भएको थियो । भारतीय मिडिया ‘इन्डियन एक्सप्रेस’का अनुसार रानीसँग हुने भनिएको सुटिङ अचानक स्थगित भएपछि पूरै टिम निराशमा रहेको छ । 
केही दिन अघि कपिल शर्माले बलिउड अभिनेता टाइगर श्राफ र दिशा पटानीसँगको सुटिङ स्थगित गरेको खबर आएको थियो । यो बारेमा कपिलले ट्विटरमार्फत सफाइ दिँदै उनीहरुसँग सुटिङको कुनै तालिका नभएको जानकारी दिएका थिए । उनले ट्विटरमार्फत टाइगरलाई उनको आउँदै गरेको चलचित्र ‘बागी २’ को बधाई पनि दिएका थिए । 


Tiger was never supposed to shoot for our 2nd episode, so shoot cancel hone ka sawaal hi paida nahi hota.kuch to authenticity rakha karo yaar.Twitter kya ab explanation dene ke liye hi reh gya hai?Best wishes to my brother @iTIGERSHROFF for #baaghi2 see u soon bro.. lots of love
— KAPIL (@KapilSharmaK9) March 24, 2018

गएको वर्ष कपिल निकै विवादमा रहेका थिए । गएको वर्ष अष्ट्रेलियाको एक कार्यक्रमबाट फर्किने क्रममा कपिलको सुनिल ग्रोबरसँग झगडा भएको थियो । जसका कारण सुनिलले उनको शो ‘कमेडी नाइट्स विथ कपिल’ छोडेका थिए ।
कपिलले बलिउडका चर्चित अभिनेता शाहरुख खान, अजय देवगन, अर्जुन कपुर, अनिल कपुरलगायतका कलाकारलाई सुटिङ नगरि फर्काएको आरोप पनि लाग्ने गरेको छ ।
