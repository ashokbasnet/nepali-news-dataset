टुवेल इयर्स अ स्लेभले जित्यो ओस्कार

फागुन १९ - वेलायती–अमेरिकी चलचित्र टुवेल इयर्स अ स्लेभले यो वर्षको ओस्कार अवार्ड जितेको छ ।
ओस्कार जित्ने यो चलचित्र मानव बेचविखनमा परेर १२ वर्षसम्म दासको रुपमा काम गर्ने एक जना अफ्रिकी मुलका अमेरिकी युवाको वास्तविक कथामा बनेको हो ।
टुवेल इयर्स अ स्लेभले बेष्ट पिक्चरका साथै, बेष्ट सपोर्टिङ एक्ट्रेस (लुपिता नोङगो) र बेष्ट एडप्टेड स्क्रिन प्लेको अवार्ड पनि हात पारेको छ ।
सन् १८४१ मा सोलोमोन नोर्थुप नाम गरेका युवा न्यूयोर्कबाट अपहरणमा पर्छन् । उनलाई मानव तस्करी गर्ने समूहले सर्कसमा काम लगाउने भन्दै अपहरण गर्छन् र अमेरिकाकै लुजियानमा लगेर बेचिदिन्छन् । त्यहाँ नोर्थुपले फरक फरक मालिकको अधिनमा रहेका १२ वर्षसम्म कपासका विरुवा रोप्ने र हुर्काउने काम गर्छन् ।
यसबीचमा उनी परिवारको सम्पर्कमा हुँदैनन् । त्यो बन्धनबाट फुत्किन धेरै प्रयास गरेका नोर्थुप अन्तत  १२ वर्षपछि मुक्त हुन्छन् र वासिङटन अर्थात आफ्नो परिवारसँग पुग्छन् ।
तिनै नोर्थुपले लेखेको आत्मकथामा बनेको फिल्म टुवेल इयर्स अ स्लेभले ओस्कार अवार्ड जितेको हो । यसलाई स्टेभ म्याक्वीनले निर्देशन गरेका हुन् । यसमा सोलोमन नोर्थुपको भूमिकामा चुवेटल इजोफरले अभिनय गरेका छन् ।
यस्तै अर्को वेलायती अमेरिकन फिल्म ग्राभिटीले सबैभन्दा धेरै ७ वटा विधामा अवार्ड हात पारेको छ । यस्तै डल्लास बायर्स क्लवले पनि ३ वटा विधामा अवार्ड हात पार्‍यो । फ्रोजन र द ग्रेट ग्याट्सवीले समान २ वटा अवार्ड हात पारे भने ब्ल्यू जस्मिन र हर फिल्मले समान एक एक वटा विधाको अवार्ड हात पारेका छन् ।
- एजेन्सीको सहयोगमा
