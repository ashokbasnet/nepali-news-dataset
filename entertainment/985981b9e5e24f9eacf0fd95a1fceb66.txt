नीता ढुंगानाका मीठा कुरा, भन्छिन् 'आमेशलाई भेटेपछि मात्रै माया के हो भन्ने महसुस भो'

काठमाडौं, फागुन २४ – नीता ढुंगाना मुख्य भूमिकामा रहेको चलचित्र फुलैफूलको मौसम तिमीलाई अहिले देशैभर प्रदर्शनमा छ ।  यस चलचित्रमा  उनी उनकै प्रेमी आमेश भण्डारीको अपोजिटमा छिन् । प्रेम कथामा आधारित चलचित्रलाई दिनेश डिसीले निर्देशन गरेका हुन् ।
चलचित्र र म्युजिक भिडियोमा रुचाईएकी नायिका नीता बाल्यकालदेखि नै कलाकारितामा छिन् । नीताको चलचित्र करिअर लय संग्रौलाले निर्माण गरेको सिरियल चेतना र अशोक शर्माको चलचित्र मितिनीबाट सुरु भएको हो । चलचित्र मितिनीको चर्चित गीत नरिसाउ मितिनी ज्यूमा नाच्ने सानी  केटी उनै नीता हुन् ।
हुने बिरुवाको चिल्लो पात भनेझैँ नीता, नाच्न सानैदेखि सिपालु थिईन् । उनी सानै थिईन् । एकदिन टुँडिखेलमा गाईजात्रा कार्यक्रम भइरहेको थियो । स्टेजमा  कलाकारहरु  थिए । त्यो देखेपछि उनले पनि नाच्ने ढिपी कसिन् । त्यहाँ तिमीले नाच्ने होइन, ठूला मान्छेले मात्रै नाच्ने हो भनेर उनका दाईले धेरै सम्झाए । तर उनको ढिपीको अगाडि कसैको जोर चलेन । उनका दाईले दिनेश कार्कीसँग बहिनीको ढिपी सुनाए ।
उनले नाचिछाडिन् । सपनीमै हो की बोलको गीतमा उनले फटाफट नाचिन् । सानी नीताको नाचको प्रशंसा भयो । वास्तवमा त्यही नाचले उनको कलाकारिताको बाटो खोलिदियो । उनलाई स्टेजमा नाच्न मौका दिने दिनेश कार्की थिए । उनैले नीतालाई चेतनामा खेलाए ।  त्यतिबेलै उनको अभिनयको प्रशंसा भएको थियो । चेतना टेलिसिरियल त्यतिबेलाको चर्चित टेलिसिरियल हो । जहाँ उनले नायिका रेजिना उप्रेतीको बहिनीको भूमिका निभाएकी थिइन् ।
त्यसपछि, मितिनी फिल्ममा खेल्ने मौका पाइन् । आँगन नामक कार्यक्रममा नाच्न गएकी नीता, त्यस प्रतियोगिताको विजेता बनिन् । त्यही नाच हेरेर अशोक शर्माले उनलाई मितिनीमा लिएका थिए । बालकलाकारको रुपमा चर्चा कमाईसकेकी नीताले कक्षा ५ पढेपछि भने हेटौँडा नै फर्किनुपर्यो ।
नीता सुर्खेतमा जन्मिएकी हुन् । बाल्यकालको आधा समय हेटौडामा बिताएर उनी काठमाडौं आएकी थिईन् । सिद्धार्थ बनस्थलीमा कक्षा ५ सम्मको पढाई गरेर उनी फेरी हेटौँडा फर्केकी हुन् ।  
म सानैदेखि आफ्नो मर्जीको मालिक भएँ
उनको किशोरावस्था हेटौडामै बित्यो । चञ्चले र जिद्धी स्वभावकी नीता, घरकी कान्छी छोरी भएकीले उनले बुवाआमा, दिदीहरुबाट बढी माया पाउँथिन् । उनले मागेका र ईच्छ्याएका कुराहरु सकभर पूरा नै हुन्थे । कलाकारितामा लाग्ने उनको ईच्छामा पनि कुनै छेकबार भएन । 'बुवाआमाहरु, सानोमा चैँ छोरीलाई कुनै फिल्ममा खेलाउन पाए हुन्थ्यो । विज्ञापनमा खेलाउन पाए हुन्थ्यो भनेर लागिपर्नुहुन्छ । तर, छोरी ठूली भएपछि चैँ छेकबार गर्नुहुन्छ ।
मेरो हकमा भने त्यस्तो भएन' नीता भन्छिन् 'म जे भएँ, म सानोदेखि आफ्नो मर्जीको मालिक भएँ । मेरो इच्छाले नै चल्यो सबैथोक ।' उनको भोगाईमा जीवन नै फुलैफूलको मौसम भएको छ, अहिलेसम्म । हेटौडामै उनको एसएलसीसम्मको पढाई भयो । त्यसपछि फेरि काठमाडौं आइन् र प्लस टुका लागि रत्नराज्यलक्ष्मी क्याम्पसमा भर्ना भईन् । ब्याचलर पहिलो वर्षको पढाई उनले बिचमै छाडिन् र फिल्ममै ब्यस्त भईन् ।
प्रेममा नीता–आमेश : हामी हाम्रो झगडालाई जात्रा बनाउँदैनौँ  
किशोरावस्थामा नीता जिद्धी थिईन् । बाल्यकालदेखि नै लत लागेको अभिनयको लत झन बढ्दै थियो । अहिले २४ बर्षमा रहेकी नीता त्यसबेलैदेखि राम्री थिईन् । उनलाई कक्षा ४ मा छँदै, सहपाठीले प्रपोज गरेका थिए ।
उनलाई प्रेम प्रस्ताव राख्ने प्रदीप र उनीबीच प्रेम सम्बन्ध रहेको स्कूलभरी हल्ला चलेको थियो । नीता भन्छिन् ‘तर, त्यो सबै हल्ला मात्रै हुन् । म त ऊसँग डराउँथे । उनले मात्रै हो ब्ल्याकबोर्डमा मेरो नाम लेखिहिँड्ने ।  
नीताको बिचारमा, किशोरावस्थामा आकर्षण हुन्छ । तर, सच्चा माया र आकर्षणमा फरक छ । भन्छिन् 'मलाई मन पराउनेहरु, मेरो अनुहारलाई मन पराउनेहरु आए । तर, उहाँहरु आफै टाढिएर जानुभयो ।  माया के हो भन्ने चाहिँ आमेशलाई भेटेपछि मात्रै महशुस भयो ।' नीताले आमेशलाई  ४ वर्षअघि भेटेकी थिईन् । एउटा स्कूलमा कार्यक्रम थियो । नीता गेष्टको रुपमा त्यस कार्यक्रममा सहभागी थिईन् । आमेश गीत गाउँदै थिए । त्यहीँ उनीहरुको चिनजान भयो । फेसबुकमा साथी बनेपछि, उनीहरु झन् नजिक भए । कफि खान गए, भेटघाट बाक्लियो । आमेशले नीतााई प्रपोज गरे । तर उनले आमेशलाई अझै बुझ्नु थियो । एक सातासम्म परीक्षा लिईन् । त्यस परीक्षामा आमेश पास भए । नीता र आमेश अहिले प्रेम सम्बन्धको चौथो बर्षमा छन् । उनीहरुले खेलेको फिल्म फुलैफूलको मौसम अहिले प्रदर्शनमा छ । 'आमेशले मसँगको भेटमा प्रायः परिवारको कुरा गथ्र्यो । मलाई लाग्छ , जसले परिवारको माया गर्छ, उसले गर्लफ्रेण्ड या हुनेवाला श्रीमतीलाई पनि माया गर्छ ।' आमेशको यही बानीबाट प्रभावित नीतालाई उनको सहयोगी र सकारात्मक बानी मन पर्छ । उनीहरुबिच झै–झगडा पनि बाक्लै हुन्छ । तर, त्यो एकछिन पनि टिक्दैन रे । भन्छिन् 'जहाँ माया हुन्छ, त्यहाँ झगडा त भईहाल्छ नि । तर, हामी हाम्रो झगडालाई जात्रा बनाउँदैनौ । हामी आफै मिलेर समस्याको समाधान गर्छौँ ।'
मेरो खुट्टा डगमगाउँदा साथ दिने नै साँचो प्रेमी हो
किशोरावस्था, युवास्थामा मानिसहरु प्रेम र आकर्षणको ठ्याक्कै भेद छुट्याउन सक्दैनन् । यही कारण कति सम्बन्धहरु टुक्रिन्छन् । नीताको बिचारमा, आकर्षण भनेको अनुहार हेरेर गरिन्छ । सुख दुःखलाई बुझ्ने । दुःखमा साथ दिने नै साँचो प्रेमी हो ।
भन्छिन् 'मेरो खुट्टा डगमगायो भने मलाई साथ दिनु नै साँचो माया हो । मसँग हाँस्नलाई, खानलाई जो पनि आउँछ । जब मेरो कमाई हुँदैन । घर हुँदैन, त्यो बेला मेरो हात समाउन आउने नै साँचो माया हो । बलेको आगो त सबैले ताप्छन् नि ।'
नीताका अनुुसार, उनको र आमेशको सम्बन्ध लामो समय टिक्नुको कारण पनि यही हो । आमेश नीताको हरेक अप्ठ्यारामा साथै हुन्छन् । नीता पनि उनलाई सँधै साथ दिन्छिन् । उनीहरु एकै क्षेत्रका भएका कारण व्यक्तिगत मात्रै नभई ब्यावसायिक समस्या पनि सँगै मिलेर सुल्झाउछन् ।
नीता भन्छिन् 'म आमेशलाई कहिल्यै पनि यो किनिदेऊ, त्यो किनिदेऊ भनेर भन्दिन । मलाई सस्तो कुरामै चित्त बुझ्छ । सडककै मःम मलाई स्वादिलो लाग्छ । कपडाहरु पनि म महंगो किन्दिन ।'
आमेशले पनि नीतासँग केही माग गर्दैनन् । उनीहरु सस्तो हलमै फिल्म हेर्न जान्छन् । सस्तो होटलमै खान्छन् । हिरो, हिरोईन भएकोमा कुनै रवाफ देखाउनुपर्छ जस्तो उनीहरुलाई लाग्दैन ।
आमा भन्थिन् : काम भनेको पूजा हो
सुख र दुःख जिन्दगी जिउनेहरु सबैले भोग्नैपर्छ । सुखैसुखको अनुभव गर्छु भन्नु मुर्खता हुनसक्छ । परिआए दुःखको सामना गर्न आफुलाई तयार राख्नु नै स्वाभिमानी हुन्छ । नीताले पनि यो कुरा राम्ररी बुझेकी छिन् । नीता चलचित्र दबाबको सुटिङका लागि आफ्नो गृहजिल्ला मकवानपुर पुगेकी थिईन् ।
सुटिङकै क्रममा उनले आफ्नी आमाको निधन भएको खवर पाईन् । जन्मदिने आमा, जीवन दिने आमा । उनले नै कहिल्यै नफर्किने गरी छोडेर गएको खवरले उनी मुर्छा परिन् । 'अघिल्लो दिन मैले उहाँलाई भेटेर गएको । भोलिपल्ट नेपाल बन्द थियो । मैले उहाँलाई खाना खानु भनेँ । म खान्न भन्नुभयो । मेरो हातमा थोरै पैसा थियो । मैले त्यही उहाँलाई दिएर गएको । भोलिपल्ट सुन्छु, ममी बित्नुभयो भनेर'  यति सम्झँदा उनको आँखा रसायो ।
दमका कारण उनकी आमा दुई तीन बर्ष कुँजो भएकी थिईन् । उनको स्वास्थ्य अझै सुध्रिसकेको थिएन । मृत्युको खवर झट्ट सुन्दा अपत्यारिलो थियो तर, सत्य त्यही थियो । सुटिङ थाति राखेर उनी घर आईन् । आमाको मृत्युको जूठो बारिरहँदा उनले आमाले भनेका कुरा सम्झिईन् 'छोरी मेरो त कुनै ठेगान छैन । तर, तँ काम कहिल्यै नछोड । काम भनेको पूजा हो । '
त्यसपछि नीताले सुटिङ सेटमा भएका सहकर्मीहरु सम्झिईन् । निर्माताले गरेको लगानी सम्झिईन् । र, आफ्नै आमाको अर्ती अझ बढी सम्झिईन् । र, दबाब फिल्मको सुटिङस्थल गईन् । 'मनमा कस्तो पीडा थियो । त्यो त मलाई मात्र थाहा छ । तर, पनि मैले काम गरेँ । त्यसबेला समाजले आमा मर्दा पनि सुटिङमा जाने ? यो के गरेको ? आफ्नै आमालाई पनि सौतेनी आमा जस्तो गर्ने, भनेर भने' नीताले सम्झिन् ।
उनलाई आफन्तले चाहिँ यस कुरामा भरपुर सहयोग गरेका थिए । आफ्ना बुवाप्रति त्यसबेलामा गरेको सहयोगका लागि नीता सँधै आभारी छिन् । त्यसबेला उनका बुवाले समाजको मुखमा बुझो लाउँदै, सुटिङमा जाने छुट दिएका थिए ।
जसले ठूला कुरा गरिहेको छ, उसले तपाईका लागि केही गर्ने छैन 
नीताले सानैमा कलाकारितामा हात हालिन् । पढाईमा उनको खासै रस बसेन । कलाकारितामा संघर्ष गर्दागर्दै आमाको निधन भयो । अरु दुःख पनि भोगेकी छिन नीताले । तर, उनले मन सँधै दह्रो बनाईन् । र, नेपाली सिनेमा उद्योगमा अब्बल नायिका बन्न मेहनत गरिरहिन् । उनले आफ्नो पढाईलाई निरन्तरता नदिएकोमा अहिले पछुतो छ ।
सिनेमाको रंगिन पर्दामा आउन चाहनेलाई सुझाब दिदैँ उनले भनिन् ‘पढाईलाई अगाडि बढाउनुस् । पढाई छाडेर गल्ती गरेको अहिले रियलाईज गरेँ । अहिले म मास्टर्स गरिरहेको हुन्थेँ । मन नलागे पनि पढाई नछाड्नु ।’
उनले यो सँगै अर्को महत्वपूर्ण सुझाब पनि दिएकी छिन् ‘यो क्षेत्रमा सकारात्मक र नकारत्मक दुवै सोच भएका मानिसहरु हुन्छन् । जसले तपाईसँग ठूला कुरा गरिहेको छ, उसले तपाईका लागि केही गर्नेछैन । कला छ भने त्यसैको प्रयोग गरेर अघि बढ्नुहोस् । अडिसन दिएरै अघि बढ्नुहोस् । हिरो, हिरोईन हुनका लागि ब्यवहार राम्रो हुनुपर्छ । ब्यवहार राम्रो भयो भने नै सफल हुने सम्भावना हुन्छ ।’ 
- ForseeNetwork.com र उज्यालोको सहकार्य ।
