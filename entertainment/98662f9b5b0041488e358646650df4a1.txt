बंगुर पालेको भन्दै दसैँमा हजुरआमाले टिका लगाइदिन्न भन्नु भो : धुर्मुस

काठमाडौं, फागुन २७ - नेपाल टेलिभिजनबाट प्रसारण हुने मेरी बासैका हास्य कलाकार सिताराम कट्टेल अर्थात धुर्मुसको पुर्खौली घर झापामा छ । कलाकारिताको व्यस्तताका वावजुद पनि उनी कृषि कर्ममा पनि लागेका छन् । लतिपुरको ठेचोमा कृषि फार्म पनि खोलेका उनका बाँकी कुरा उनकै शब्दमा :
कृषि दूत बनाउनु पर्ने सरसफाइ दूत पो भइयो
म र मेरी श्रीमती कुञ्जना घिमिरेलाई नेपाल सरकारले सरसफाई दूत बनाएको छ । सरसफाई दूत भन्दा पनि कृषि दूत बनाएको भए हुन्थ्यो जस्तो लाग्यो किन किन हामी किसानका छोरा छोरी । हामीले ४ बर्ष अघिदेखि कृषिमा लगानी गरेर ललितपुरको ठेचोमा कृषि फार्म खोलेका छांै ।  युवा पुस्तालाई प्रेरणा मिलोस भनेर हामीले बंगुर पालन सुरु गरेका थियौं । अहिले हामी बुढाबुढी सरसफाई दूत भएपछि कृषि कार्यक्रममा पनि सरसफाईको कुरा गर्न सजिलो भएको छ । कुनै पनि सार्वजनिक कार्यक्रममा जाँदा हामीले बंगुर पालन गरेको कुरा गर्छौं ।
बिदेशीमा नेपालीको दुख देखेर बंगुर पालेको
म विदेशमा  कार्यक्रम  गर्न जाँदा खाडी मुलुकमा काम गर्न गएको युवाहरुलाई देख्दा भक्कानो फुटेर आउँछ । म अहिलेसम्म १५÷१६ वटा देशमा पुगेको छु । म जहाँ जहाँ पुगेको छु त्यहाँ नेपाली दाजुभाइले दुःख गरेर पैसा कमाएको देख्दा निक्कै दुःख लाग्यो । विदेशमा रहेका नेपाली दाजुभाइसँग कुराकानी गर्दा उनीहरुको जवाफ नेपालमा काम पाईदैन, घर परिवार पाल्नै पर्‍यो भन्ने आयो ।   त्यही भएर नेपालमै सजिलै कसरी पैसा कमाउने भनेर नै युवाहरुलाई प्रेरणा मिलोस भन्ने उद्देश्यले मैले बंगुर पाल्न सुरु गरेको हुँ ।
पाठा पाठी आफ्नै सन्तान जस्तै ठान्छु
म आफूले पालेको बंगुरका पाठा पाठीलाई मेरी २ वर्षकी सानो छोरी जतिकै माया गर्दछु । बंगुरले एक चोटीमा धेरै पाठा पाठी पाउँछ । त्यसलाई हुर्काउँदा रात भरी सुत्न पाईदैन । म के भन्छु भने, यो काम अरुले पनि गरेका छन म पनि गर्छु भनेर लाग्नु भन्दा पनि दुःख नमानी कुनै काममा लागि पर्‍यो भने अवश्य सफलता पाइन्छ ।  पछिल्लो समयमा बंगुर पालनका बारेमा मेरो फार्ममा बुझ्न आउने धेरै युवाहरु छन् । बुझ्न आउने दाजुभाइ दिदीबहिनीलाई हामी बंगुर पालनका बारेमा राम्ररी जानकारी दिन्छौ । हाम्रो फार्मबाट नेपालका विभिन्न जिल्लाका युवाहरुले बंगुरका पाठा पाठी किनेर लगेका छन् । सहुलियत दरमा बंगुरको पाठा पाठी उपलब्ध गराउँछौं हामी । सुदुरपश्चिमका जिल्लामा कार्यक्रम लिएर जाँदा त्यहाँका युवाहरुले बढो उत्सुकताका साथ बंगुर पाल्ने कुरा सुनाउँदा बढो खुसी लाग्यो । उनीहरुलाई प्रेरणा पनि दिने गरेको छु । म कलाकार मान्छे बंगुर पालनमा पुरा समय दिन नसकेकाले मलाई यो कामको लागि साढदाइ मदनकृष्ण तिमिल्सिनाले सहयोग गर्नु भएको छ ।  
मैले बंगुर पालनसँगै बाख्रा पालन पनि गरिरहेको छु । प्रतिभा बहुउद्देश्यीय सहकारी संस्थाको सहयोगमा बंगुर पालन, बाख्रा पालन तथा तरकारी खेती गरिरहेको हुँ ।  यो सबै काम मैंले साढुदाइसँगै मिलेर गरेको हुँ ।
मैले बंगुर पालनको साथै माछा पालन पनि गरेको थिएँ । माछा पोखरीमा पानी सर्प छिरेर तहस नहस नै पार्‍यो । अनि माछा पाल्न छोडें । यसले मलाई कुनै पनि काम गर्दा त्यस्को पूर्ण ज्ञान लिनु पर्छ भन्ने पाठ सिकायो ।
नजान्दा धेरै डुबाएँ
सुरुको दिनमा बंगुरलाई हुर्काउन धेरै दुःख गर्नु पर्‍यो । बंगुरको खोर बनाउन नजान्दा एकरातमै खोरा हावाले उडाएर हैरानी खेप्न पनि पर्‍यो । त्यस्तै बंगुरलाई रोगले आक्रमण गर्दा एकै रातमा ५२ वटा पाठा पाठी मरे । यति धेरै क्षति हुँदा पनि नआत्तिकन हामीले मेहेनत गर्‍यौं ।
हाम्रो फार्ममा ३ सय किलो तौल भएको बंगुरको माउ छ । यसले एक चोटी बच्चा जन्माउँदा १८ वटा पाउँछ । यसलाई हुर्काउन धेरै गाह्रो छ । रातभरी नसुती कुर्नु पर्दछ । किनकी ३ सय किलो तौल भएको बंगुरको माउ एक चोटी कोल्ट फेर्‍यो भने आधा भन्दा बढी पाठा पाठी च्यापिएरै मर्छन् ।
सुरुमा हामीलाई बंगुर पालन सम्बन्धी ज्ञान नहुँदा धेरै नोक्सानी भयो । पछि बंगर पालन सम्बन्धी तालिम लियौं । अहिले त हामी अरुलाई पनि बंगुर पालन सम्बन्धी तालिम दिन्छौ ।
हजुरआमाले बंगुर पाल्नेलाई टिका लगाइदिन्न भन्नु भो 
बंगुर पालेपछि मलाई हजुर आमाले गालीसमेत गर्नुभयो । दशैंको टिका लगाउँदा मलाई उहाँले बंगुर पाल्नेलाई टिका लगाई दिन्न पनि भन्नुभयो । पुराना मानिसले पुरानो चलन चल्तीका कुरा गर्नु हुँदैन नराम्रो मान्नु हुँदैन भनेर हजुरआमालाई सम्झाएँ । हामीले नबुझेका मानिसहरुलाई आफूले बुझेका कुरा सिकाउनु पर्छ ।
विषादी हालेको तरकारीको पात तथा गाँठहरु गाईलाई दिँदा गाई मर्छ भनेर धेरै किसानले तरकारी आफ्ना बस्तुलाई खान दिँदैनन् । मेरो विचारमा बिषादी प्रयोग भएको तरकारी खाँदा त हामी मान्छेलाई पनि त असर गर्छ नि, त्यो कुरा चाहिँ किसान दाजुभाइले विर्सनु हुन्छ । तरकारीमा विषादीको प्रयोग नै गर्नुहुँदैन भनेर उहाँले सोच्नु हुन्न । यस्ता कुराको सन्देश आम नागरिकलाई दिनुपर्छ ।
बिदेश जाँदा लगाउने पैसा यही लगानी गर्नुस  
दैनिक १६ सय जना नेपाली युवाहरु बैदेशिक रोजगारीका लागि विदेश जाने गरेको तथ्यांक छ । त्यहाँ जान एक जनाले कम्तीमा एक डेढ लाख खर्च गर्ने गरेको पाईन्छ । त्यसमा ५ ÷७ जना साथी मिलेर आफ्नै देशमा कृषि सम्बन्धी व्यवसाय गर्ने हो भने अवश्य विदेशमा कमाएको पैसा नेपालमै बसी बसी कमाउन सकिन्छ । विदेशमा जाने तथा विदेशमा जान तयारी गर्नु हुने युवा दाजुभाई दिदी बहिनीलाई म के भन्न चाहन्छु भने स्वदेशमै केही गरौै र आत्मनिर्भर हौं ।
किसानका लागि राज्य गम्भीर हुनु पर्‍यो
कार्यक्रम लिएर विभिन्न जिल्लामा जाँदा म त्यहाँका किसानसँग पनि कुरा गर्छु । कुराकानीमा उनीहरुले बोट विरुवामा विभिन्न रोग लाग्दा उपचार गर्ने उपाय तथा मलखाद समयमा न पाएको गुनासो पोख्छन् । यस विषयमा सरकार गम्भीर हुनु पर्ने मेरो धारणा छ ।
– एरेडियो अडियो डटकम र उज्यालो अनलाईन डटकमको सहकार्यमा ।
