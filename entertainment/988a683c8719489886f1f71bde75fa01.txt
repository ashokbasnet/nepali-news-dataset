ठाडो भाकाकी गायिका भक्तिमाया दुराको निधन

आश गुरुङ/उज्यालो । लमजुङ, पुस १ - ठाडो भाकाकी प्रशिद्ध गायिका भक्तिमाया दुराको ८५ बर्षको उमेरमा निधन भएको छ ।

लामो समयदेखि घुँडा दुख्ने समस्या ग्रसित उहाँ केही वर्षदेखि सुगरबाट पीडित हुनुहुन्थ्यो ।

 

दुराको शनिवार राती आफ्नै घर, लमजुङको कुन्छा गाउँ विकास समिति वडा नम्बर ४, रोहटेपानीमा उहाँको निधन भएको हो ।

२०५३ सालमा अल्ट्रासाउण्ड प्रालिले निकालेको मेरो सेरोफेरो गीति एल्बममा दीर्घराज अधिकारी अर्थात भेडीखर्के साइँलासंग ठाडो भाकाको गीत गाएपछि भक्तिमाया दुरा चर्चामा आउनुभएको थियो ।

सेरोफेरो एल्बममा भेडीखर्के साइँला र भक्तिमाया दुरालाई सुनमाया दुरा, तेजमाया दुरा र सुकमाया दुराले साथ दिनुभएको थियो ।

सानै उमेरदेखि भेडीखर्के साइँलासंग ठाडो भाका गाउँदै आएका दुरा लमजुङको कुन्छा सेरोफेरोमात्रै नभई करापूटारको मेला र छिमेकी जिल्लाहरुमा समेत प्रख्यात हुनुहुन्थ्यो ।

उहाँले चाडवाड र सामाजिक जमघटहरूमा दौंतरीहरूसँग ठाडो भाका गाउनुभएको थियो । ठाडो भाकामा उल्लेखनीय योगदान दिएको भन्दै उहाँलाई ‘दुरा सेवा समाज’ लगायतका स्थानीय सामाजिक संस्थाहरूले उहाँलाई विभिन्न समयमा अभिनन्दन गरिएको थियो ।

उहाँलाई ठाडो भाकोको गीत गाउनुभई यसको संरक्षण र संवद्र्धनमा योगदान गरेको भन्दै २०५४ सालमा मस्र्याङ्दी बाङमय प्रतिष्ठानले अभिनन्दन समेत गरेको थियो । उहाँको जन्म १९८४ सालमा बाबु राशी दुरा र आमा मनकुमारी दुराको कोखबाट भएको थियो ।

उहाँको दुरा संस्कार अनुसार आइतवार बेलुकी अन्त्यष्टि गरिएको दुरा सेवा समाज जिल्ला कार्यसमिति लमजुङका सदस्य एवं भगवती प्राथामिक विद्यालय कुन्छाका प्रधानाध्यापक श्रीमान दुराले जानकारी दिनुभयो ।

भक्तिमाया दुराको निधनप्रति लमजुङ लोकसंस्कृति विकास केन्द्रका अध्यक्ष बंशीहरि कोईराला, बरिष्ठ गायिका विमाकुमारी दुरा, कलाकार कृष्ण गुरुङ, ठाडोभाका गायक दीर्घराज अधिकारी (भेडीखर्के साइँला), गायक भीम दुरा, कलाकार देवीप्रसाद गुरुङ, दुरा संस्कृतिका चिन्तक यमबहादुर दुरा लगायतले दुःख ब्यक्त गरेका छन् ।

उहाँको तीनवटा छोरामध्ये दुइजनाको निधन भइसकेको छ । उहाँको हाल १ छोरा, ३ बुहारी,  ६ नातिनी र ४ नाति छन् ।
