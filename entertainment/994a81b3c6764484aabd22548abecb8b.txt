​रिसको झोँकले सिनेमामा आए निश्चल

काठमाडौं, माघ ३ –निर्देशक तथा कलाकार निश्चल बस्नेतको आज जन्मदिन परेको छ । 
व्रिकम सम्वत २०३७ साल  माघ ३ गते काठमाण्डौमा जन्मेका निश्चलको आज ३७ औँ जन्मदिन हो । परिवारको माइलो सन्तानको रुपमा उनको जन्म भएको हो । उनकी  एक जना दिदी र एक जना बहिनी छन् । बाल्यकालदेखि नै खासै बोल्ने स्वभाव थिएन उनको । पछिल्लो समयमा भने उनी बोल्नै पर्ने क्षेत्र भएका कारण केही बोल्ने भएको बताउँछन् ।
जीवनका झण्डै चार दशक काटेका निश्चल धेरै उतारचाढवहरु पार गरेर अहिलेको स्थानमा आइपुगेका हुन् । अहिले उनी सबैको प्रिय कलाकार र निर्देशक बनेका छन् । तर एउटा अब्बल निर्देशक र कलाकार बन्न उनले लामो संघर्ष गरेका छन् र धेरै असफलताहरु बेहोरेका पनि छन् ।
निर्देशक हुनुअघि उनमा खेलाडी र गायक बन्ने सपना थियो । तर यी क्षेत्रमा उनले लामो समय संघर्ष गर्दा पनि सफलता पाएनन् । झण्डै डेढ दशकअघि उनी  गायक बन्न लागि परेका थिए । यो क्रममा उनले केही गीतहरु रेकर्ड पनि गराए । तर ती गीतहरु कुन कुनामा छन् निश्चललाई समेत थाहा छैन । टेबलटेनिस र फुटबल खेल्ने उनलाई एक समय फुटबलर बन्ने सपनाले पनि धेरै सतायो । त्यसबखत उनले संकटा क्लबबाट फुटबलको ट्रेनिङ समेत लिएका थिए । तर उनको त्यो सपना पूरा हुन सकेन ।
निश्चलले अध्ययनमा पनि सफलता पाउन सकेनन् ।  थ्रि डि एनिमेसन अध्ययनको लागि अस्ट्रेलिया पुगेका उनको अध्ययन नसकिँदै उनले पढ्दै गरेको कलेज नै बन्द हुन पुग्यो ।
यसरी पटक–पटक असफलता बेहोरेका निश्चललाई सिनेमामा प्रवेश गर्ने सोख रिसको झोँकमा चढेको हो । उनी यस बारेमा बोल्दै भन्छन्, ‘म अष्ट्रेलियामा हुँदा सिडीमा नेपाली सिनेमा हेरिरहन्थेँ । सिनेमा हेर्दै जादाँ एकदम दिक्क लाग्ने ।  म पाँच दश मिनेट पनि सिनेमा हेरेर टिक्न नसक्ने । हलिउड र बलिउडमा कस्तो–कस्तो सिनेमा बनिराखेको छ हाम्रो नेपालमा अझै पनि उस्तै छ बा ! भन्ने हुने । अनि मलाई यो भन्दा राम्रो सिनेमा मै बनाउन सक्छु होला भन्ने जोश पलायो र नेपाली सिनेमाको हालत देखेर रिस उठ्यो । अनि यही जोश र रिसमा अब सिनेमा कसरी बनाउँछन सिक्छु भनेर सिकेँ । रिसबाट निस्किएको लक्ष्यले मेरो जीवन नै बदलिदियो ।’
निश्चलको पहिलो निर्देशन रहेको सिनेमा हो ‘लुट’ । यो सिनेमाले नेपाली सिनेमाको धार नै परिवर्तन गरिदिएको थियो । त्यसपछि उनले टलकजंग भर्सेज टुल्के, लुट २ जस्ता सफल सिनेमा निर्देशन गरिसकेका छन् । यसका अलावा उनले सिनेमा ‘पर्व’मा समावेश गीत ‘काले दाई’मा आईटम डान्स गरेका छन् भने सिनेमा ‘दुई रुपैयाँ!मा अभिनेताको रुपमा काम गरेका छन् । यस अघि उनले ‘कबड्डी’ र ‘कबड्डी कबड्डी’मा पनि अभिनय गरेका छन् ।
अहिले अरुले काले दाई भन्दा खुशी हुने निश्चल एकताका यही शब्द कसैले भन्दा रिसाउने गर्थे । आफ्नो छालाको रंगको विषयमा पहिले धेरै झगडा भएको निश्चल बताउँछन् । उनी भन्छन्, ‘कसैले कालो भन्यो की सक्नेलाई कुटिन्थ्यो नसक्नेलाई आँखामात्र तरेर भए पनि चित्त बुझाइन्थ्यो ।’
-उज्यालो र गफगाफ डट कमको सहकार्य
