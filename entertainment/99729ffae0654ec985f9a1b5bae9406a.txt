‘हाम्री बजै पापिनीले सारी लुकाइन् !’

टंक ढकाल/उज्यालो । 
काठमाडौं, साउन ७ – 
‘तीजको रहर आयो बरिलै...’
सँस्कृतिकर्मी चेतन कार्कीले तीजको यो गीत लेखेदेखि समयले लामो बाटो पार गरिसक्यो । साढे दुई दशकअघि चलचित्र कन्यादानका लागि यो गीत लेख्दा उहाँलाई लागेको थिएन, तीजको रौनक बनेर गीत यसरी बाँचिरहला । तर अहिले पनि मनोहरि सिंहको संगीतमा रहेको यो गीत नसुनी तीज आए जस्तो नलाग्ने धेरै छन् । तीजलाई सामाजिक उत्सवको रुपमा परिभाषित गर्ने कलाधर्मी कार्कीले त्यसपछि पनि अरु केही तीज गीत लेख्नुभयो । तर ती गीत ‘तीजको रहर’ जस्तो रहर लाग्दा बनेन् । 
त्यही भएर होला उहाँले अहिले आएर फेरि अर्को त्यस्तै तीजको गीत तयार पार्नुभएको छ । तर यसपटक भने उहाँले तीजको गीत लेख्नुभएको होइन, संकलन गर्नुभएको हो । पश्चिम नेपालको कास्की र त्यस आसपासमा तीजका बेला गाइने गीतलाई उहाँले संकलन गर्नुभएको हो, 
‘वर्षको तीजमा बाबा लिन आएका
हाम्री बजै पापिनीले सारी लुकाइन्,
माइतमा जान पर्‍यो रुँदै रुँदै...’
कार्की यो गीतको जन्मका लागि पोखराको बाटुलेचौरमा गन्र्धबको ठूलो भूमिका रहेको बताउनुहुन्छ । त्यहाँका गन्धर्वहरुले कथ्ने गरेको गीत आफ्नो मनमा झण्डै ५१ वर्षदेखि बसेको र अहिले आएर यसलाई संकलन गरी सँस्कृतिको हस्तान्तरणका लागि काम माध्यम बन्न पाउँदा खुशी लागेको उहाँले बताउनुभयो । ‘लोक गीत, लोक जीवनको शैली हुन्छ । यसको कुनै रचना हुन सक्दैन, यो त एक पुस्ताबाट अर्को पुस्तामा मौखिक रुपमै हस्तान्तरण हुने कुरो हो । संकलकले त यसलाई संकलन गर्ने मात्रै हो । मैले पनि त्यही गरेको हुँ ।’ 
कार्कीको संकलनमा रहेको गीतमा नयाँ पुस्ताकी गायिका मिना पोखरेल निरौलाले स्वर भर्नुभएको छ । गीतमा रहेका शब्द र परिवेश पुरानो मौलिक नेपाली जनजीवन अनि त्यही बेलाको तिजलाई झल्को दिनेखालको रहेकाले आफूले यो गीत गाएको उहाँको भनाई छ । सँस्कृतिकर्मी कार्की पनि गीतलाई गायिकाले न्याय गरेको बताउनुहुन्छ । ‘यो गीत झोरा शैलीमा छ । यसैले यसलाई तीजनको झोरा भनिन्नछ । झोराको अर्थ गुच्छा हुन्छ । यो पनि तीजको गीतको गुच्छा हो’ सँस्कृतिकर्मी कार्की भन्नुहुन्छ ‘यसमा वर्षदिनमा माइती आएका चेलीले आफ्नो दुःख, पीडा अनि रहरलाई संगीसँग रंगरमाइलो गर्दै साटेका छन् ।’
समयसँगै तीज मनाउने तौरतरिका फेरिए पनि तीजको मर्म र आधार उस्तै रहेकाले चेली र माइतीको सम्बन्धलाई बचाइ राख्न मौलिक तीज गीतको खाँचो रहेको कार्कीले बताउनुभयो । ठमेल बजार र काले दाइ जस्ता गीत गाएर चर्चामा आउनुभएकी गायिका निरौलालाई पनि आफूले मौलिक तीज गीत गाउन पाएकोमा आनन्द लागेको छ । त्यो भन्दा बढी भुल्दै गएको तीजको मौलिकपन जोगाउने बाटोको एक यात्री बन्न पाएको गर्व पनि लागेको छ उहाँलाई ।
‘गीतका कति परिवेश मैले भोगका वा देखेका छैनन्, यो गीत गाउने क्रममा आफू नेपाली परिवेश र तीजको वास्तविक मर्ममा पुग्न सकेँ । आशा छ, सुन्नेलाई पनि यस्तै लाग्ने छ’ गायिका निरौला भन्नुहुन्छ ‘लामो समयदेखि तीज गीत गाउने रहर थियो । अहिले आएर चेतन बुवाको संकलनमा रहेको गीत गाउन पाएँ निकै उत्साहित छु ।’

कार्कीले गीतलाई गुच्छा अर्थात थुँगाकै रुपमा संकलन गर्नुभएको छ । जसमा चेलीका पीडा छन्, त्यही पीडामा रमाउने माध्यमका कुरा छन् अनि परिवेश छ, 
‘बाबाको आँगनमा लिपि र लापी, छिड्किरी मारिमारी खेलम्ला,
छिड्किरी मारिमारी खेलने चेलीको शिरैमा छैन शिरफूल,
माइतमा जान पर्‍यो रुँदै रुँदै ... ।।
बाबाको आँगनमा पाथी पाथी दूध, हामीलाई लायो रहर
रहर लाउँच भन्च्यौ भने चेली तीजमा आउँदा खाइजाउली
माइतमा जान पर्‍यो रुँदै रुँदै ... ।।’
चेली र माइतीको भलाकुसारी समेटिएका साँच्चिका तीज गीत पछिल्लो समय नआएकोमा अरुलाई जस्तै सँस्कृतिकर्मी कार्कीलाई खल्लो लाग्छ । ‘संगीत बिना त नेपाली जीवनशैली चल्नै सक्दैन । हाम्रो जीवनशैली नै सांगीतिक छ । चाहने हो भने यस्ता धेरै मौलिक गीत संकलन गर्न सकिन्छ, जसले साँच्चिकै नेपाली जीवनशैलीलाई बोकेका छन्’ उहाँ भन्नुहुन्छ ‘हाम्रो लोक जीवन गीत उठाउने, कथ्ने र छोप्ने शैलीबाट चल्दै आएको छ । यसरी मौखिक रुपमा रहेका गीतलाई संकलकले संकलन गरेर गाउन दिएमा ती लामो समयसम्म रहन्छन् । यसले सँस्कृति पनि बाँचिरहन्छ ।’ 
उहाँको संकलनमा रहेको नयाँ तीज गीतमा संगीतकार शिलाबहादुर मोक्तानले संगीत संयोजन गर्नुभएको छ भने भिडियोमा अभिनेत्री मिथिला शर्मा र दिया माश्केले अभिनय गरेका छन् । चेली–माइतीको संयोग गराउने सामाजिक उत्सवबाट सुरु भएको तीज बिस्तारै साँस्कृतिक पर्व बने जस्तै तीजका गीतलाई पनि उत्सव गीतबाट साँस्कृतिक गीत बनाउन संकलन र त्यही परिवेश अनुरुपको गायनको खाँचो रहेको उहाँले बताउनुभयो ।
