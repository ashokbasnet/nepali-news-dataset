कमलादीमा सन्यासी प्रचण्ड ! (फोटो फिचर)

मिलन तिमिल्सिना/उज्यालो
काठमाडौं, भदौ ६ – एकीकृत माओवादीका अध्यक्ष पुष्पकमल दाहाल प्रचण्ड राजनीतिबाट सन्यास लिँदै महाजिब्रेश्वर महाराज बन्नुभएको छ ।
भगवान महादेव र कृष्ण पनि यसपटकको संविधानसभा चुनावमा उम्मेद्वार बन्ने तयारीमा छन् । पूर्व प्रधानमन्त्री माधवकुमार नेपाल, डा बाबुराम भट्टराई र काँग्रेस सभापति सुशील कोइरालामाथि बलात्कारको आरोप लागेको छ । जनता अब नेता होइन बाख्रा पाल्न राजी भएका छन् ।
तपाईंलाई अचम्म लाग्यो होला । अचम्म नमाने हुन्छ, प्रज्ञा भवन कमलादीमा भेला भएका देशका चर्चित कलाकारहरुले यस्तै प्रस्तुतिमार्फत दर्शकलाई हाँस्य व्यंग्यको स्वाद चखाइरहेका छन् ।
गाईजात्रा विहीबार भएपनि कलाकारहरुले बुधबारदेखि नै गाईजात्रे प्रस्तुति सुरु गरेका छन् । राष्ट्रिय सभागृहमा ‘झ्याँईकुटी जय होस् हर्के हल्दार’ र प्रज्ञा भवन कमलादीमा ‘तिते जिरे मेरी बास्सै’ गाईजात्रा महोत्सव सुरु भएको हो ।
कमलादीको गाईजात्रामा तितो सत्य, जिरे खुर्सानी, मेरी बास्सैका कलाकारसँगै मनोज गजुरेल, शैलेन्द्र सिंखडा लगायतको बेजोड प्रस्तुति हेर्न पाइन्छ ।
जिरे खुर्सानीका कलाकाहरुको दुईवटा प्रस्तुति छ । किरण केसी र शिवहरि पौडेल समूहको ‘सरकारी खस्पताल’ तथा जितु नेपाल र राजाराम पौडेल समूहको ‘खबरदार’ । पहिलो प्रस्तुतिमा सरकारी अस्पतालको हालत र सानो व्यथा लाग्ने बित्तिकै विदेश कुद्ने नेताहरुलाई व्यंग्य गरिएको छ ।
दोस्रो प्रस्तुतिमा चाहिँ मुख्य दलका नेताहरुको कारण देशको अवस्था भद्रगोल भयो भन्ने कुरालाई झटारो हानिएको छ ।
देशकै राजनीतिक अवस्थालाई तितो सत्य समूहका दीपकराज गिरी र दीपाश्री निरौला समूहको प्रस्तुतिले पनि उसैगरी व्यंग्य हानेको छ । चार दलका नेताहरुले संविधानसभालाई ‘बलात्कार गरेको’ भन्दै सजक हुन आह्वान गरिएको छ । खासगरी बाबुराम भट्टराईको क्यारिकेचर गर्न खप्पिस ज्योति काफ्लेको प्रस्तुति यहाँ पनि बेजोडको छ ।
मेरी बास्सैका सिताराम कट्टेल ‘धुर्मुस’, केदार घिमिरे ‘माग्ने बुढा’ समूहको प्रस्तुतिमा नेपाल वायु सेवा निगम र विमानस्थलको धावन मार्गको बेहाललाई व्यंग्य गरिएको छ ।
मनोज गजुरेलले ‘सन्यासी प्रचण्ड’ सँगै लोकमानसिंह कार्कीको क्यारिकेचर पनि आकर्षक ढंगले गर्नुभएको छ ।
चर्चित हास्यँ व्यंग्य कलाकार मदनकृष्ण श्रेष्ठका छोरा समेत रहेका गायक यमन श्रेष्ठ र टीका भण्डारीको प्यारोडी गीत पनि उस्तै घतलाग्दा छन् । आउँदो भदौ १८ गतेसम्म महोत्सव जारी रहने कलाकारहरुले बताएका छन् ।
