घाटु जोगाउँदै बाहुन क्षेत्री

नवदीप अजनवी/उज्यालो ।
नुवाकोट – गुरुङ तथा मगर समुदायको परम्परागत नाच भनेर चिनिएको घाटु नाच नुवाकोटमा भने बाहुन क्षेत्रीहरुले धानी रहेका छन् ।
जनजातिको संस्कृति भए पनि नुवाकोटका बाहुन क्षेत्रीहरुले भने बर्षौदेखि यो परम्परालाई आफ्नै मानेर हरेक बर्ष मनाउदै आएका हुन् ।
विदुर नगरपालिका वडा नं. ५ माझीटारस्थित रक्तकाली मन्दिरमा हरेक बर्ष बैशाख पूर्णिमाको दिनदेखि तीन दिनसम्म भव्य रुपमा घाटुनाच नाच्ने गरिन्छ । यो बर्ष पनि क्षेत्री बाहुनकै अगुवाईमा नचाइएको छ ।
पहिले पहिले यहाँ रहेका मगर र माझीहरुले मात्र मनाउने गरेको घाटु जात्रा पछि मगर बसाई सरी अयन्त्र गएर उनीहरुको संख्यामा कमि आएको र माझीहरु पनि गाउ छाडेर गए पछि यो नाचको क्षेत्री र बाहुनहरुले चलाईरहेको स्थानीय घाटु गीतका गायक रत्नबहादुर ओझाले बताउनुभयो ।
ओझाले यो नाँच माझीटारमा बाहुन क्षेत्रीले नाच्न थालेकै २ सय बर्ष भन्दा पुरानो भएको दाबी गर्नुभयो ।
गाउँमा पहिले रोग ब्याध हराउने गाउमा शान्तिको कामना गर्दै घाटु नाच नाच्न थालिएको घाटु गीत गाउदै आएका अर्का स्थानीयबासिन्दा गोपाल अर्यालले बताउनुभयो ।
बीचमा एक ताका घाटु नाच नाच्न छाडेपछि गाउमा खबटे रोग फैलिएको र पछि फेरी गोरखामा गएर घाटुनाच सिकेर यहाँ फेरी परम्परालाई निरन्तरता दिएको स्थानीयबासिन्दाको भनाई छ ।
गाउँमा शान्ति पुजाको रुपमा नचाइने घाटु नाचमा अहिले आएर क्षेत्रीहरुको साथमा स्थानीय मगर, कुमालहरुले पनि साथ दिएका छन् । बैशाख पूर्णिमा अघिको पञ्चमीको दिनबाट सुरु हुने घाटु नाचको पूर्णिको दिन बेलुका सुगुर बली दिने चलन छ ।  तृतीयाको दिन विहान देवी देउरालीमा कुखुरा बली दिएर पुजा गरी दोबाटोमा हलो गाडी बोकाको बली दिए पछि एक बर्षको लागि नाचको समापन हुन्छ ।
संस्कृति अहिले जात विशेषको मात्र नभई सबै नेपालीको भएकोले अरु जात मानिसले पनि घाटु नाच परम्परालाई जोगाउनुलाई सकारात्मक रुपमा लिनु पर्ने स्थानीय युवा राजकुमार अर्यालले बताउनुभयो ।
सती घाटु, कुसुण्डा घाटु जस्ता फरक खाले घाटु मध्ये यहाँ नाच्ने सती घाटु भएको घाटु नाचमा विद्यावारिधी गर्दै गरेको त्रिभुवन विश्वविद्यालयका प्राध्यापक राजकुमार गुरुङले बताउनुभयो ।
अन्यत्रको भन्दा फरक बाहुन क्षेत्रीले घाटु नचाएको अध्ययन गर्न आएका गुरुङले घाटु नाचको ऐतिहासिक प्रमाण नभेटिए पनि अहिलेसम्मको प्रमाण र भनाईको आधारमा पन्ध्रौं शाताब्दीदेखि यो नाच सुरु भएको बताउनुभयो ।
