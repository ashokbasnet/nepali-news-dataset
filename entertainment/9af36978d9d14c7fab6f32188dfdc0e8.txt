सिंघम होईन, दबङघम आर्यन

काठमाडौं, असार २० – ‘यो दबंग स्टाईल पनि होइन सिंघम पनि होइन’, फोटो पोज दिँदै नायक आर्यन सिग्देलले भने, ‘मलाई रिसाहा र बोल्ड क्यारेक्टरमा अभिनय गर्न मन थियो यो चलचित्रले मेरो इच्छा पुरा गरिदिएको छ ।’
नयाँ चलचित्र ‘नाइके’मा फिल्ममा ग्याङस्टार बनेका आर्यनको लुक्स र भूमिका भिन्न रहेको छ । सधै लभरब्वाईको रुपमा चलचित्रमा देखिदै आएका चकलेटी नायक आर्यनको भुमिकाले दर्शकलाई भिन्नै टेस्ट दिने निर्माण पक्षले बताएको छ । ‘मेरो भूमिका र लुक्सलाई दर्शकले पक्कै पनि मनपराउनुहुनेछ भन्नेमा विश्वस्त छु’ अर्यान भन्छन्, ‘यो मसालेदार फिल्म हो, काम गर्दा रमाइलो भयो’ ।
काठमाण्डौंमा चलचित्रको बारेमा जानकारी गराउन शुक्रबार पत्रकार भेटघाटको कार्यक्रम आयोजना गरियो । कार्यक्रममा चलचित्रको रिलिज डेट सार्वजनिक गर्नुको साथै चलचित्रको प्रोमो र गीत पनि सार्वजनिक गरियो । चलचित्रको रिलिज भदौ १३ गतेलाई तोकिएको छ ।
अधिकांश सुटिङ पोखरामा गरिएको यस चलचित्रमा पोख्रेली कलाकार र प्राविधिकहरुको बाहुल्यता रहेको छ । चलचित्रमा आर्यनका अलावा रेम बिक, सुविना कार्की, बोधराज रेग्मी, सारिका केसी, विजयराज सेन्चुरीलगायतका कलाकारले अभिनय गरेका छन् ।
चलचित्रलाई नेत्र गुरुङले निर्देशन गरेका हुन् । चलचित्र नाइकेलाई विष्णु हमाल, जगदीश खनाल, नारायण खनाल, आनन्द क्षेत्री र संगीता पराजुलीले मिलेर निर्माण गरेका हुन् । फिल्ममा ताराप्रकाश लिम्बु, योगेश काजी बिसी र रमण गायकको संगीत छ भने अर्जुन तिवारीले खिचेका हुन् । फिल्ममा रोहन नेपालीको कोरियोग्राफी र सानुकुमार महर्जनको फाइट रहेको छ ।
–अर्जुनकुमार संग्रौला/उज्यालो ।
