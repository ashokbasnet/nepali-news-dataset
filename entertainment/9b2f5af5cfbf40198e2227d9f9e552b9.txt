११औं काठमाडौं अन्तर्राष्ट्रिय पर्वतीय चलचित्र महोत्सव बुधबारदेखि हुने

काठमाडौं, मंसिर २५ – ११औं काठमाडौं अन्तर्राष्ट्रिय पर्वतीय चलचित्र महोत्सव बुधबारदेखि काठमाडौंमा सुरु हुँदैछ ।
हिमाल एशोशिएसनले गर्न लागेको महोत्सवमा वृत्तचित्र, फिक्सन, छोटा चलचित्र, एनिमेसन र प्रयोगात्मक फिल्म गरी २० देशका ४० भन्दा बढी चलचित्र प्रदर्शन गरिने छ ।
राष्ट्रिय सभागृहमा हुने महोत्सवको उद्घाटन सहारा शर्माको निर्देशन रहेको चेजिङ रेन्बोजको प्रदर्शनबाट हुनेछ ।
महोत्सवमा देखाईने फिल्मलाई अन्तर्राष्ट्रिय र नेपाल पानोरमा गरी दुई खण्डमा बाँडिएको छ । अन्तर्राष्ट्रिय प्रतिस्पर्धामा रहेका चलचित्र मध्ये उत्कृष्ट तीनवटा चलचित्रलाई १५ सय, एक हजार र पाँच सय डलर पुरस्कार दिइने छ ।
नेपाल पानोरमा उत्कृष्ट हुने वृत्तचित्रलाई ५० हजार र उत्कृष्ट फिक्सन चलचित्रलाई २५ हजार पुरस्कार दिईने छ । यस्तै दर्शकको मतका आधारमा एउटा चलचित्रलाई अडियन्स अवार्ड पनि प्रदान गरिने छ ।
