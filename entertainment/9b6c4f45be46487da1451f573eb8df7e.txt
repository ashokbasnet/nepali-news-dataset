हास्य कलाकार जसपाल भट्टीको निधन

कात्तिक ९ – भारतीय चर्चित हास्य कलाकार जसपाल भट्टीको बुधबार राती निधन भएको छ । पन्जाबमा भएको गाडी दुर्घटनामा परेर भट्टीको निधन भएको भारतीय सञ्चारमाध्यमले जनाएका छन् ।

 

आफ्नो चलचित्रको प्रचारप्रसारका लागि पन्जाबको मोगाबाट जालन्धर जाने क्रममा जालन्धर नजिक शाहकोट भन्ने ठाउँमा भट्टी सवार गाडी सडक किनारमा रहेको रुखमा ठोकिएर दुर्घटना भएको हो । भट्टीको घटनास्थलमै निधन भएको हो ।

दुर्घटनामा उहाँका छोरा जसराज सहित ३ जना घाईते भएका छन् । पेशाले इन्जिनियर भट्टी उलटापुलटा नामक टेलिभिजन धारावाहिकबाट चर्चित हुनुभएको हो । २० भन्दा बढी चलचित्रमा अभिनय गरेका भट्टीको चलचित्र पावरकट शुक्रबार रिलिज हुँदैछ ।
