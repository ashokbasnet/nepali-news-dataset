आज २ सय औं भानुजयन्ती

काठमाडौं, असार २९ - आदिकवि भानुभक्त आचार्यको २०० औं जन्मजयन्ती शनिवार विभिन्न कार्यक्रम गरी मनाईंदैछ । भानुजयन्तीका अवसरमा उहाँको जन्मस्थान तनहुँसहित काठमाडौं, पोखरा लगायत देशका विभिन्न ठाउँमा विशेष कार्यक्रम हुँदैछन् ।
काठमाडौंमा भानु प्रतिष्ठानले विशेष कार्यक्रम गर्दैछ ।  नेपाल बाहेक भारतको दार्जिलिङ्ग, सिक्कीम, असाम लगायत ठाउँमा  पनि भानुभक्तको ब्यक्तित्व र कृतित्वको चर्चा गर्दै बिभिन्न कार्यक्रम हुँदैछन् ।
विक्रम संवत १८७१ असार २९ गते तनहुँको चुँदीरम्घामा आचार्य जन्मनुभएको थियो ।
संस्कृत भाषाको रामायणलाई नेपालीमा उल्था गरेर भानुभक्तले नेपाली साहित्य र भाषामा महत्वपूर्ण योगदान गर्नुभएको छ । उहाँको प्रश्नोत्तर, भक्तमाला, रामगीता जस्ता उत्कृष्ट कृति र फुटकर कविता पनि उत्तिकै चर्चित छन् । 
भानुभक्तका पाण्डुलिपिलाई संग्रह गरेर मोतिराम भट्टले पुस्तकाकारमा प्रकाशित गरेपछि उहाँ साहित्यमा चिनिनु भएहो हो । भानुभक्तको जन्म धनञ्जय आचार्य र धर्मावतीदेवीका पुत्रको रूपमा तनहुँको रम्घामा विक्रम सम्वत १८७१ असार २९ गते भएको थियो ।
बाजे श्रीकृष्ण आचार्यबाट शिक्षा पाएका उहाँले एउटा घाँसीको घाँस काटेर पाटी पौवा बनाउने इच्छाबाट केही न केही गरी नाम कमाउने प्रेरणा पाउनु भएको थियो ।
भाषा, साहित्य, संस्कृति, धर्म, दर्शन, परम्परा, चरित्र, मर्यादा, पितृप्रेम, भ्रातृत्व, दाम्पत्य, कर्तव्य, देशप्रेम, जनवात्सल्य जस्ता समग्र विषयको समन्वय एवं समष्टि भाव प्रदान गरेर भानुभक्तले आदिकवि तथा नेपालको राष्ट्रिय विभूति जस्ता सम्मान पाउनु भएको छ ।
