एउटै फिल्ममा राजेन्द्र खड्गीका तीनपुस्ता

काठमाडौ, असार २७ – नेपालका चर्चित द्वन्द्व निर्देशक राजेन्द्र खड्गीका तीन पुस्तालाई एउटै पर्दामा देख्न पाइएको छ ।
शुक्रबारदेखि देशका ४० हलमा लाग्ने चलचित्र ‘नथिङ इम्पोसिबल’मा  राजेन्द्र, उनकी छोरी रागिनी र ९ बर्षे नाती आर्यन खड्गीको अभिनय छ ।
चलचित्रको निर्देशक र निर्माता राजेन्द्र नै हुन् । चलचित्रमा रागिनीका छोरा आर्यनले साइक्लिङ, हर्स राइडिङ तथा खतरनाक स्टन्डहरु पनि दिएका छन् । नायिका रागिनी खड्गीले आइटम डान्स गरेकी छिन् ।
आर रविना फिल्मसको ब्यानरमा बनेको चलचित्रमा रवीन्द्र खड्का, सपना श्रेष्ठ, कुशल थापा, कुमार गुरुङ, निरज केसी, कृष्णभाई महर्जन, रोमी खड्गीलाई पनि देख्न पाइन्छ । चलचित्रले बालबालिकाको कथालाई प्रस्तुत गरेको निर्माता खड्गीको भनाई रहेको छ ।
‘बच्चाहरुलाई लिएर नेपालमा अहिलेसम्म यस्तो चलचित्र बनेको छैन’ राजेन्द्र भन्छन् ‘चलचित्रमा आर्यनले कमाल गरेको छ, चलचित्र चल्नेमा ढुक्क छु ।’
उनका अनुसार चलचित्रको साठी प्रतिशत कथा खड्गी परिवारको नै हो । चलचित्रमा २१ औं शताब्दीका बच्चाहरु कति प्रतिभाशाली हुन्छन् भनेर देखाउन खोजिएको राजेन्द्रको भनाई छ ।  चलचित्रको लगानी ३५ लाख रहेको निर्माताको दावी छ ।
यसैहप्ता लाग्ने अर्को चलचित्र ‘दबाब’मा भने मुख्य भुमिकामा नायक आर्यन सिग्देल छन् । यो चलचित्र पनि नेपालभरिका ४० वटा हलमा रिलिज हुदैछ ।
चलचित्रको ‘मेरो पावरफुल बैशको झट्काले’ बोलको गीत अहिले हिट भएको छ । यो आइटम गीतमा आर्यन र प्रमिला खनालको जुगलबन्दीलाई लिएर मिडियामा राम्रै चर्चा चलेको छ ।
माया प्रेमको कथा रहेको यस चलचित्रको निर्देशक दयाराम दाहाल हुन् । चलचित्रको निर्माण अनिता महर्जनले गरेकी हुन् ।
जय मा अम्बे फिल्मस्को ब्यानरमा बनेको चलचित्र दबाबमा आर्यन सिग्देलसँगै निता ढुङ्गाना, सुष्मा कार्की, रवि गिरी, मोहन श्रेष्ठ, प्रमिला खनाल लगायतका कलाकारले अभिनय गरेका छन् ।
चलचित्र दबाबको सुटिङ हेटौडा, नारायणगढ, विरगञ्ज र काठमाडौ आसपासमा गरिएको हो । चलचित्रको संगीत बसन्त सापकोटा र दिपक शर्माले दिएका छन् । यसको पनि द्वन्द्व निर्देशक भने राजेन्द्र खड्गी नै हुन् । चलचित्रको लगानी ६० लाख रुपैयाँ रहेको बुझिएको छ ।
