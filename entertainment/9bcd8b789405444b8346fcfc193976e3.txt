बेपत्ताका परिवार : दोहोरो मारमा महिला

भावुक योगी/उज्यालो । बर्दिया – जमुनादेबी बुढाले श्रीमान पर्खेको दशकौ भैसक्यो । २०५८ सालमा सेनाले बेपत्ता पारेको भनिएका बर्दिया ठाकुरद्वारा ४ की जमुनाका पति अमरबहादुरको अवस्था अझै अज्ञात छ । लाश न सास भएर बेपत्ता पारिएका आफ्ना श्रीमानको कारण तनावमा परेकी जमुना भन्नुहुन्छ “कि त आफ्नो मान्छे देख्न पाउनु पर्‍यो, कि त क्रिया गर्न पाउनु पर्‍यो ।”
जमुना जस्ता सास र लाशको आशमा बस्ने मानिस नेपालमा धेरै छन् । २०५२ सालमा सशस्त्र द्वन्द्व सुरु भएपछि राज्य र बिद्रोहीबाट १ हजार ३ सय भन्दा धेरै नागरिक वेपत्ता पारिए । यसरी बेपत्ता भएकामा पनि सबैभन्दा बढी नागरिक बर्दिया जिल्लाका छन् । जिल्ला प्रशासन कार्यालय बर्दियाका अनुसार, २०५२ साल फागुन १ गतेदेखि २०६३ साल मंसिर ५ गते सम्ममा बर्दियाबाट २ सय ७१ जना नागरिक बेपत्ता पारिए । यसरी बेपत्ता पारिएका मानिसका आफन्त र परिवारमा  काजकृया गर्न नपाउनुको अन्योल त छँदैछ, अर्कातिर राहत के भनेर लिने भन्ने समस्या छ । त्यसमाथि राहतका नाममा परिवारले पाएको रकमले घर घरमा कलह निम्त्याएको छ । आफन्त बेपत्ता भएको पीडा त छँदैछ, बेपत्ता पारिएका श्रीमान र आफन्तको खोजीमा 
उनीहरुले अनेक हण्डर र ठक्कर पनि खानु परेको छ ।
बेपत्ता भएका व्यक्तिका श्रीमतीलाई आफ्नै परिवार र छरछिमेकीले पनि जे पायो त्यही भन्न र नचहिँदा फत्तुर लाउन थालेका छन् । छिमेकीका छिचरा र फत्तुरे टिकाटिप्पणीबाट बर्दियाको बगनाहाकी पानु चौधरीको मन आहत  छ “श्रीमान छैन, घुम्ने मौका पाईरेछ भन्छन्, बोक्सी भन्छन्, बेश्या समेत भन्छन् ।” बेपत्ता पारिएका श्रीमानको पीडा खेपीरहेकी पानु चौधरीको मन छिमेकीले लाउने लान्छनाबाट झनै दुखेको छ । “हामीलाई धेरै हेँला गर्छन् गाँउ छिमेकीले ।” नाङलोमा अन्न छिन्किराख्दा पनि पानुको स्वरमा दुःख भरिएको छ ।
तर पानु चौधरीभन्दा चर्को दुःख छ कतिपय बेपत्ताका श्रीमतीलाई । बर्दियाकै बगनाहा ६ का कन्हैया थारुकी श्रीमती ईन्द्रानीले श्रीमान बेपत्ता भएपछि सासु ससुराका भनाई सहन नसकेर छुट्टीनु परेको छ । कन्हैया थारुलाई २०५८ सालमा माओवादीले आफूसँगै लगेका थिए । त्यसपछि उहाँको अत्तोपत्तो छैन । कन्हैयाकी श्रीमती इन्द्रानी सासु ससुरासित छुट्टिएर बस्नुहुन्छ ।  पटक पटक कुटपीट र यातना भोगेकी ईन्द्राणीलाई सासु ससुराले ५ कट्ठा जग्गा दिएका छन् । तर त्यसको भरमा आफ्नो जीविका र सन्तानको पढाई खर्च चल्दैन । कहिले ईटाभट्टा र कहिले खेतवारीमा ज्यालादारी गर्नुहुन्छ । “दुख पाएको मान्छे काम गर्न जानै पर्‍यो, घर छाडेर हिँड्दा सासुससुराले नै खेदो खन्छन् ।” छोराछोरीलाई दायाँ र बाँया राखेर लामो कुरा गर्दा होस् वा खेतमा काम गर्दा सासु ससुराले आफुलाई दुःख दिएको गुनासो छ ईन्द्राणीको ।
छोरो बेपत्ता भएका बाबुआमाले नाति नातिनी सहितकी बुहारीलाई घरमा बस्न नदिनुको कारण पनि बुझि नसक्नु छ । ईन्द्राणीका ससुरा फुलराम गुनासो गर्दै भन्नुहुन्छ “बुहारी अर्कैसित जान्छे र नातिनातिनाले दुःख पाउने हुन् कि भन्ने पीर लागि रहन्छ ।” छोरो बेपत्ता पारिँदा फुलराम र आमा लौटी चौधरी दुबै चिन्तित छन्, तर त्यस्तै चिन्ताबीच छोराछोरीको लालन पालन र पढाई लेखाईमा लागेकी बुहारीप्रति दुबै असन्तुष्ट देखिन्छन् ।
तर, बेपत्ता परिवारमा आमा र अरुहरुबीच हुने झगडा र विवादले बाबु बेपत्ता भएको थाहा पाएर पनि केही गर्न नसक्ने अवस्थाका केटाकेटीमा नराम्रो असर देखा परेको छ । बेपत्ताका आफन्त र परिवारले भोगीरहेको समस्यालाई नजिकबाट नियालेका ईन्सेक बर्दियाका प्रतिनिधि मानबहादुर चौधरी बेपत्ता परिवारमा हुर्कदै गरेका केटाकेटीले भोगीराखेका समस्याको बयान गर्दै भन्नुहुन्छ “साथीहरुसँग रहँदा आफ्नो अभिभावक छैन भन्ने अनुभूति, बिद्यालयमा आवश्यक कुराहरु नहुँदाको दुःख र बेपत्ता पारिएका अभिभावकको सम्झनाले उनीहरुमा अनेक मनोबैज्ञानकि असर देखिएका छन् ।”
बालबालिका मात्र हैन, बेपत्ता परिवारका सदस्य र आफन्तमा परेको मनोबैज्ञानिक असरबारे आजसम्म कसैले चासो राखेको देखिँदैन । जनयुद्धको अन्त भएपछि सबैभन्दा बेवास्ता गरिएका श्रेणीमा पर्छन् बेपत्ताका परिवार अहिले पनि ।  
द्वन्द्वका बेला पीडा भोगेका, ज्यान गुमाएका तथा वेपत्ता पारिएका परिवारमा पर्ने मानसिक र भौतिक असरलाई कम गर्न भनेर सरकारले केन्द्रमा शान्ति तथा पुनर्स्थापना मन्त्रालय बनाएर जिल्ला जिल्लामा शान्ति समिति गठन गर्‍यो । तर, शान्ति समितिको काम सरकारले पठाएको राहत बाँड्ने काममै सीमित छ । शान्ति समिति मार्फत सरकारले अहिलेसम्म बेपत्ता पारिएका व्यक्तिका परिवारलाई २०६८ सालमा १ लाख र ०६९ मा २ लाख २५ हजार रुपैयाँ  गरी हालसम्म ३ लाख २५ हजार रुपैयाँ दिएको छ ।
तर, राहतले एकातिर पारिवारिक किचलो बढेको छ भने अर्कातिर शान्ति समितिले गर्ने काम पनि अधुरो खालको छ । समितिको कामलाई व्यवस्थित गर्न बनाईएको कार्यविधि आफैमा अधुरो छ । शान्ति समितिले नागरिक राहत, क्षतिपूर्ति र आर्थिक सहायता सम्बन्धी कार्यविधि अनुसार काम गर्छ ।
शान्ति समिति बर्दियाका पूर्व संयोजक भुवनकुमार थारु भन्नुहुन्छ “कलह बढ्न नदिन नागरिक र पीडितहरुकै बिचमा छलफल जो चलाउनुपथ्र्यो, त्यो चलाउन सकिएन ।”  थारुको गुनासो छ “पीडितले के शहिद र बेपत्ता परीवारका छोराछोरीले दस कक्षासम्म मात्र पढ्न पाउनुपर्छ भन्ने राज्यको नीति हो, दस भन्दा माथिको शिक्षा आर्जन गर्न नपाउने हो भन्ने प्रश्न गर्छन् जस्को उत्तर हामीसित मात्र छैन ।” द्वन्द्वका बेला ज्यान गुमाएका, बेपत्ता पारिएका र अंगभंग भएका व्यक्तिका सन्तानलाई १० कक्षासम्म पढाई खर्च दिन गरेको कार्यविधिको प्रावधानले धेरै जिल्लामा शान्ति समिति आफै अप्ठेरोमा परेका छन् ।
तर, यो सुल्झाउनै नसकिने खालको अप्ठेरो चाहिँ होईन । शान्ति समितिको कार्यविधि र निर्देशिकाका केही व्यवस्थाहरु सच्च्याउने हो भने पीडित परिवारले साँच्चै नै राहतको अनुभव गर्न सक्छन् । द्वन्द्व पीडितले न्याय पाउन सत्य निरुपण तथा मेलमिलाप आयोगकै गठनलाई पर्खिनु परे पनि एकमुष्ठको साटो बेपत्ता पारिएको परिवारका महिलालाई मासिक भत्ता दिँदा बालबच्चालाई पढाउन र आफ्नो जीवनलाई अगाडी बढाउन सजिलो हुन्छ भन्नुहुन्छ द्वन्द्व पीडितसित लामो समयदेखि काम गर्दै आएकी एडभोकेसी फोरमकी अध्यक्ष मन्दिरा शर्मा । शर्माको सुझाव छ “श्रीमानको नाममा भएको जग्गा आफ्नो नाममा नामसारी गर्न नसकेर आवश्यक पर्ने ऋण लिन समेत नपाईरहेका बेपत्ताका श्रीमतीलाई नामसारी गर्नकै लागि मात्र पनि सरकारले सबै जिल्लामा परीपत्र गरीदिनुपर्छ ।” शर्माले भने झै गर्न सकिने सानातिना तर महत्वका धेरै काम गर्न अहिले पनि केहीले रोकेको छैन ।
बेपत्ता पारिएका व्यक्तिको अवस्था सार्वजनिक नभएको अहिलेको अवस्थामा महिलाले श्रीमतीको नाताले पाउनुपर्ने अधिकार परिवारबाट पाउने व्यवस्था गर्ने र राहतलाई व्यवस्थित गर्ने मात्रै हो भने पनि यसले चहर्‍याएको घाउमा मल्हम थप्ने काम गर्न सक्छ ।
With support of Internews Network
