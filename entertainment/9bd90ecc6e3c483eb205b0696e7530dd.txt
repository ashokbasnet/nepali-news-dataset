युएईमा तक्मेले तताए, प्रमोदले नचाए

उमाकान्त पाण्डे/उज्यालो ।
युएई, वैशाख ११– जब अाेई झुमा लिएर प्रमोद खरेल स्टेजमा निस्किए आयोजकको सास्ती सुरु भयो । नयाँ वर्ष साँझ २०७३ मा प्रमोद खरेलको गीतमा दर्शक नाच्न स्टेजमै पुगे । दर्शक नियन्त्रण गर्न आयोजकलाई मुस्किल पर्‌यो । 
भूकम्प प्रभावित सिन्धुपाल्चोक बतासे ४ मा रहेको कालिका उच्च माविलाई सहयोग गर्न एनआरएन युएई अलऐन क्षेत्रीय समितिले गरेको कार्यक्रममा नेपाली कलाकारले दर्शक झुमाएका हुन् । कार्यक्रममा प्रमोदले अाेई झुमासँगै, मुस्किल छ पोखरामा, लागि लागि...मेरो यो चोखो माया तिम्रै लागि ...., मलाई जस्ले नि किन रुवाउँछलगायत गीत गाएका थिए । प्रमोदको प्रस्तुति सकिएपछि केहि सेलाउँदै गएको स्टेज फेरि तातियो जब विल्सन विक्रम राई तक्मे बुढाको भेसमा स्टेजमा निस्किए । प्रमोदको गीतमासँगै नाच्न पुगेका दर्शक विल्सनको प्रस्तुतिमा पेट मिचिमिचि हाँसे । विल्सनले हाँसाएनन् मात्रै सेन्तेराम बोलको गीत पनि सुनाए । अन्तमा म त मर्छु कि क्या हो ठुलीमा नृत्य गरेर विल्सनले आफ्नो प्रस्तुति टुङग्याए ।
कार्यक्रममा लोकगायक यम थापा, गायीका शान्ती श्री परियार, म्युजिक भिडियोका नृत्य निर्देशक प्रकाश भट्टका साथै युएईमा कार्यरत नेपाली कलाकार अनुराग थपलिया, नम्रता लामा, सारिका सुनारलगायतले प्रस्तुति गरे ।कार्यक्रममा नेपाली दुतावास युएईका कार्यवाहक राजदुत नेत्रबहादुर टण्डन, श्रम काउन्सिलर भेषबहादुर कार्की, एनआरएन युएईका अध्यक्ष सुदिप कार्कीलगायत युएईमा कार्यरत नेपालीको उपस्थिती थियो ।
