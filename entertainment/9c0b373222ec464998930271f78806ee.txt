नेपथ्यलाई लोपोन्मुख थारु नृत्यको स्वागत

दाङ, पुस ४ -
स्वागत बा, ओइ स्वागत बा
आजुक आइनन् पाहुनान हे
स्वागत करबी हमरे नाचगान देखाके
माला गलैबी फुला गुँथके
परम्परागत थारु बाजा मन्डरा र कस्तारको आवाज एकातिर गुञ्जिरहेको थियो । अर्कोतिर समूहमा बसेका युवा एकै सुरमा यी शब्दलाई लयबद्ध पारिरहेका थिए ।
स्त्री भेष धारण गरेका दुईजना भने छमछमी नाचिरहेका देखिन्थे । लहंगा, कुर्ता र फरिया ९पछ्यौरी० अनि गहनामा टलक्क चाँदी टल्कने मिल, तहुँक, सुतिया, मंगिया, बिजाइत र टँडिया ।
शान्तिको लागि शिक्षा’ अभियान लिएर मुलुकभर डुल्दै हिँडेको साँगीतिक टोली नेपथ्यलाई बुधबार देउखुरीले लोपोन्मुख थारु नृत्यका साथ स्वागत गरेको छ ।
राजमार्गमा भेलाभएका स्थानियवासीले टोलीका सदस्यलाई माला लगाइदिएपछि नृत्यलाई अघि लगाएरै कार्यक्रमस्थलसम्म पुर्‍याइएको थियो । ‘देउखुरीका थारुमाझ परम्परादेखि चल्दै आएको यो झुमरा नाच हराइसकेको थियो,’ नृत्य टोलीका अगुवा लालताप्रसाद चौधरी भनिरहेका थिए, ‘केहि वर्षयता भने फेरि प्रचलनमा आएको छ ।’
यहाँ खेतिपाती सकिएपछि हरिहर पुजा लगाउने चलन छ । त्यससँगै सुरुहुने यो नृत्य होलीसम्म चल्छ । विशेष गरेर गाउँका ‘ककनधार’ ९अगुवा०को घरमा भेलाभइ गरिने यो नृत्य दशैं तिहारमा पनि चल्ने गर्छ ।
‘परम्परागत आधारमा चलिरहेको यो नृत्य हराउनुमा गाउँतिर भित्रिएको बाहिरि प्रभाव मुख्य कारण थियो,’ लालता भन्छन्, ‘अहिले चाहिँ यसलाई चाडपर्वमा मात्र सीमित नराखेर सहर बजारका विभिन्न समारोहमा समेत प्रयोग गरिँदा फेरि देखापर्न थालेको छ ।’
२०५८ सालमा स्थापित लालताको ‘संघारी साँस्कृतिक परिवार’ मात्र नभइ देउखुरीका थुप्रैले झुमरा नाच देखाउन थालिसकेका छन् । अहिले आएर खुला हुँदै गरेको थारु समाजका चेलीहरुले नै पनि नाच्दै गरेको देखिनु सामान्य दृश्य भइसकेको छ ।
‘महिलालाई पर्दामा राख्नुपर्छ भन्ने मान्यताले गर्दा पुरुषले नै भेष बदलेर नाच्दै आएका हुन्,’ लालता भन्छन्, ‘अहिले चाहिँ हाम्रा चेलीहरु नै परम्परागतभन्दा अझ तीव्र तालमा यो नृत्य गर्न थालेका छन्, गाउँमा उनीहरुको नाचलाई ‘मोडर्न डान्स’ भनिन्छ ।’
यसरी यहाँका थारुहरुको परम्परागत नृत्य साक्षात्कारसँगै ‘नेपथ्य’ले बुधबार देउखुरीमा आफुलाई प्रस्तुत गरेको छ । स्थानीय सत्य साई चलचित्र मन्दिरमा आयोजित कार्यक्रममा हजारभन्दा बढी दर्शकलाई संगीतको माध्यमबाट एकाकार बनाउन टोली सफल भएको थियो ।
पुसको आगमनसँगै तराइ र भित्री मधेसलाई बाक्लो हुस्सु र कुहिरोले ढाक्न सुरु गरिसकेको छ । ‘लेकबाट औल झर्ने कुहिरोको यो चरित्रबाट यतिबेला लमही प्रभावित छ,’ प्रकृतिको गुणलाई जनजीवनसँग जोड्दै मुख्य गायक अमृत गुरुङ भनिरहेका थिए, ‘त्यसैगरि सबै भूभाग ढाकेर हिँड्ने नेपाली चरित्र पछ्याउँदै हामी पनि यहाँ आइपुगेका छौं ।’ रोल्पा, रुकुम, प्युठानजस्ता द्वन्द्वकालमा अति प्रभावित जिल्लाहरु उक्लने राजमार्गको बस्ती लमहीमा कार्यक्रम गरिरहँदा अमृतले त्यसबाट प्रभावित केटाकेटीको शिक्षामा सबैले सहयोग गरिदिन अनुरोध पनि गरेका थिए ।
कार्यक्रमको आयोजना लमही जेसिजले गरेको थियो । ‘प्रस्तुतीबाट उठेको पैसाले शैक्षिक विकास कोष खडा गर्ने निधो गरेका छौं,’ स्थानीय संयोजक दशरथ घिमिरेले भन्नुभयो, ‘विशेष गरेर द्वन्द्वपीडित र कमलरीका केटाकेटीलाई पढाइमा सघाउने काम कोषबाट गर्ने योजना छ ।’
