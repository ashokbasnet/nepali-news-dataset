५५ औँ दिनमा संचिता र जीवनको राधा

काठमाडौं, पुस ७ – योगेश घिमिरेको निर्देशनमा बनेको नेपाली सिनेमा राधा पनि बिहीबारदेखि ५५ औँ दिनमा प्रवेश गरेको छ । गएको कात्तिक १२ मा रिलिज भएको सिनेमा राधामा अभिनेता जीवन लुईँटेल र संचिता लुईँटेलको केमेष्ट्रि देख्न पाइन्छ ।  
रिलिज भएको ५५ औँ दिनसम्म पनि राधाले तीनवटा सिनेमा हल कब्जा गरिरहेको छ । अझैँ पनि अष्ट नारायण, गुण सिनेमा ग्वार्को, गोपी कृष्ण चावहिलमा राधा हेर्न पाइन्छ । सिनेमालाई दर्शकले दिएको मायाका कारण सिनेमा ५५ औँ दिनसम्म लागेको भन्दै यो खुसी निर्देशक योगश घिमिरेले सामाजिक सञ्जाल फेसबुकमार्फत बाँडेका छन् । 
राधा ५५ औँ दिनसम्म चल्दा पनि यसको खासै चर्चा सुन्न पाइएन । यसको कारण हो छक्का पञ्जा र जात्रा धेरै दिनसम्म चल्नु । कमेडी जनरामा बनेका यी दुई सिनेमाको चर्चा र ब्यापारले अरु सिनेमा ओझेलमा परेका छन् । दीपाश्री निरौलाको निर्देशनमा बनेको सिनेमा छक्का पञ्जाले सय दिन मनाइसकेको छ भने प्रदीप भट्टराईको निर्देशनमा बनेको जात्रा अब ५१ औँ दिनको तयारीमा छ ।
उज्यालो र forseenetwork.com को सहकार्य
