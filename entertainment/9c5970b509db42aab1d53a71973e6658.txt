एक हिरोको गुनासो - ‘मलाई मिडियाले वास्ता गरेन’

काठमाडौं, चैत ४ – अभिनेता प्रज्वल गिरी चलचित्र क्षेत्रमा प्रवेश गरेको एक दशकभन्दा धेरै भयो । उनले एक दशकको सिने यात्रामा ४३ वटा चलचित्रमा मुख्य भुमिका र ५१ भन्दा धेरै चलचित्रमा सहायक भूमिका निभाएका छन् ।  
उनले अभिनय गरेका २७ वटा चलचित्रहरु प्रदर्शन हुन बाँकी छन् । विस २०७४ सालमा मात्रै ७ वटा चलचित्र प्रदर्शन हुने उनले बताए । उनले पहिलो पटक निखिल उप्रेतीसँग काम गर्ने मौका पाएका थिए । प्रज्वलले देशका पुराना तथा नयाँ अधिकांश कलाकारसँग काम गरिसकेका छन् । विडम्वना, उनीसँगै काम गर्ने कलाकारहरु चर्चाको शिखरमा पुगेका छन् । तर उनी भने चर्चाको हिसाबले निकै पछाडि छन् । 
अझभन्नु पर्दा उनको यो क्षेत्रमा काम धेरै चर्चा थोरै भएको छ । उनको आगामी सिनेमा निर्भय हो । आफ्नो हातमा धेरै चलचित्रहरु हुँदा पनि दर्शकले नचिन्नु आफ्नो दुर्भाग्य र कमजोरी भएको उनी बताउँछन् । केही समय अघि सिनेमा मेरो देशको प्रमोशनको क्रममा उनले आफ्ना जीवनका केही चाखलाग्दा कुराहरु हामीसँग सेयर गरेका छन् । कुराकानीमा उनको एउटै गुनासो छ, ‘मलाई मिडिया र मिडियाकर्मीले उपेक्षा गरेका छन् ।’
मिडियाले उपेक्षा गर्‍यो
२०६२ सालमा कलाकारिता सुरु गरेका उनका चलचित्रले सोचेजस्तो व्यापार नगरेका कारण पनि उनी लाइमलाइटमा आउन सकेका छैनन् । सिनेमाले खासै राम्रो सफलता नपाएपनि उनलाई कामको भने खाँचो छैन । आफूले काम गरेका सिनेमाको सङ्ख्या हेर्दा उनी आफूलाई मिडिया र मिडियाकर्मीले वास्ता नगरेको होकी आफू मिडिया खोजेर नगएको हो भन्ने कुरामा नै दोधारमा पर्छन् । कुनै एउटा कलाकार चर्चामा आउनका लागि एउटा चलचित्रको एउटा रोल नै काफी हुन्छ । तर यति लामो समयसम्म चलचित्र क्षेत्रमा निरन्तर लागिरहेका प्रज्वलले सोचेको जस्तो चर्चा पाउन सकेका छैनन् । आफू लाइमलाईटमा नआएकोमा दुःखी हुँदै उनी भन्छन्, ‘चर्चामा आउनको लागि म अनमोल केसी पनि होइन र निखिल उप्रेती पनि होइन ! म प्रज्वल गिरी हुँ । त्यसैले परिचित हुनको लागि समय लागेको होला ।’  
आफ्नो ठूलै चर्चा नभए पनि आफूलाई चिन्ने केही सिमित सर्कलका व्यक्तिहरु भएको कुरामा भने उनी खुशी छन् । आफूसँगै काम गरेका कलाकार साथीहरु चर्चाको शिखरमा पुग्दा र आफ्नो नेतृत्वमा काम गरेका कलाकाहरुले निकै चर्चा पाउँदा उनी दुःखी हुन्छन् । किनकी उनलाई मिडियाले खासै वास्ता गर्दैन । न त उनका कुरा कसैले सुन्छ न त उनको बारेमा त्यति धेरै समाचाहरु छापिन्छन् । ‘कि मैले काम गरेको राम्रो छैन् भन्नु पर्यो । यदी मेरो काम राम्रो नभएको भए किन निरन्तर चलचित्रको अफर आउँछ ? म आफै चकित छु । राम्रो काम गरेको खण्डमा मिडियाले सबैलाई बराबर रुपमा हेर्न जरुरी छ’, उनले गुनासो पोखे । नृत्यमा पोख्त उनले एक्सनमा ब्ल्याक बेल्ड जितिसकेका छन् । 
जिल्लाकै एक नायक
सिन्धुपाल्चोकमा जन्मेका उनी कक्षा ५ सम्म अध्ययन गरेपछि परिवारसँगै काठमाडौं आए । हाल उनी  काठमाडौका स्थायी बासिन्दा भईसकेका छन् । प्रज्वलको बाल्यकाल द्वन्द्वकालको समयमा बितेको थियो । त्यो बेलामा उनी बिभिन्न साँस्कृतिक कार्यक्रमहरुमा भाग लिन्थे । गाँउमा जन्मेको मान्छे अहिले यो स्थानसम्म आईपुग्छु भन्ने नसोचेको बताउँछन् उनी । तर आज उनी त्यो जिल्लाकै एक मात्र नायक बनेका छन् । उनी श्रीकृष्ण श्रेष्ठको निधन पछि सिने क्षेत्रमा सिन्धुपाल्चोकको कलाकार सायद म नै होला भन्छन् ।  तर यो मात्र उनको अनुमान हो । 
प्रहरीको फन्दामा
कलेज पढ्ने क्रममा उनी एक जना युवतीको प्रेममा थिए । उनी ती युवती र उनीसँगको प्रेम सम्झदै पहिलो पटक सल्लाघारीमा डेटिङ गएको बताउँछन् ।  उनी त्यसबखत दाइको बाइक मागेर डेटिङ गएका थिए । उनको पहिलो डेटिङको कुरा निकै चाखलाग्दो छ । प्रज्वल पे्रमिकासँग गफिँदै बसेका थिए । बेलुकाको सात बजे, ‘यो डेटिङ गर्ने ठाउँ हैन’ भन्दै एक व्यक्ति प्रहरीको रुपमा आए । आफूलाई प्रहरी बताउने ती व्यक्तिले प्रज्वलकी प्रेमिकाको मोबाईल, पैसा सबै लुटेर लगेछन् । पहिलो डेटिङ नै नमज्जाको भएपछि प्रज्वललाई डेटिङ प्रतिको रुची घटेर गयो । 
प्रज्वल बाल्यकालदेखि नै खेल क्षेत्रमा निकै रुचि राख्थे । कलेज लेवलको फुटबल प्रतियोगीतामा पनि धेरै पटक जीत हात पारेका छन् । कलेज लेवलको फुटबल प्रतियोगिताको क्रममा एक पटक एक जना केटी साथीको सहयोगले उनी गोल गर्न सफल भएका थिए जुन कुरा उनी अहिले पनि सम्झिन्छन् । आफूलाई मनपर्ने केटीले फुटबल प्रतियोगीतामा हुटिङ गरेकाले गोल गरेको र कलेजले जितेको उनी बताउँछन् ।  
हाल विवाहित प्रज्वल सात महिनाकी एक छोरीका पिता बनिसकेका छन् । उनले छोरीको नामबाट एक प्रोडक्शन हाउस पनि खोलेका छन् जुन कम्पनीबाट उनले सिनेमा ‘कोईला’ निर्माण गरिसकेका छन् । सिनेमा प्रदर्शन हुन बाँकी छ । 
आमाको नाममा अवार्ड उचाल्ने रहर
अभिनयमा आएर उनले चाहेका प्राय कुराहरु प्राप्त गरेका छन् । तर उनको एउटा ठूलो रहर छ आमाको नाममा अवार्ड उचाल्ने जुन अलिहेसम्म पूरा हुन सकेको छैन । आफूलाई कलाकार बनाउनुमा आमाको ठूलो भूमिका रहेको भन्दै उनले आमाको सम्मानको लागि यो ईच्छा राखेका हुन् । उनकी आमा छोरो सुपरस्टार भएको हेर्न चाहन्छिन् । यहि कारण पछिल्लो समयमा प्रज्वल आमाको सपना पूरा गर्न लागिपरेका छन् । नेपाली सिनेमाका प्राय सबै कलाकारहरुसँग काम गरिसक्दा पनि उनले सोचेजति सफलता र चर्चा पाएका छैनन् । 
उज्यालो र forseenetwork.com को सहकार्य
