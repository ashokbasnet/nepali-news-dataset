पशुपति शर्माले यसो गरेको भए के हुन्थ्यो ?

काठमाडौ, फागुन ८ – चर्चित गायक पशुपति शर्मालाई यतिबेला ठाउँठाउँमा भैरहेका महोत्सवमा पुगेर गीत गाउन भ्याईनभ्याई छ ।
एकमहिना लामो युरोप यात्रा सकेर स्वदेश फर्किए लगत्तै उनी बिभिन्न जिल्लाका मेला महोत्सवमा दौडधूप गर्नमै व्यस्त छन् । महोत्सवमा पनि उनले आफ्नै चर्चित गीत ‘मलाई अमेरिका यही..’ र ‘सोह्र दुना आठ..’ नै बढी गाउने गरेका छन् ।
यसवर्ष उनले गाएका सबै तीनवटा गीत उत्तिकै ‘हिट’ भएका छन् । रमाइलो र सन्देशमुलक ‘मलाई अमेरिका यही..’ र ‘सोह्र दुना आठ..’ सँगै अर्को पूर्ण मनोरञ्जनात्मक गीत ‘झमझम दर्कियो पानी..’ले उत्तिकै चर्चा कमाएको गायक शर्मा बताउँछन् ।
तीनवटा गीतमध्ये अघिल्ला दुईले विद्यार्थी र वैदेशिक रोजगारमा पुगेकाहरुको मन बढी छोएको छ । काम पाइएन भनेर जागिर खोज्न शहर पसेका र विदेश भौंतारिएकाहरुलाई गाउँमै सम्भावना छ भन्ने सन्देश बोकेको पहिलो गीतमा भनिएको छ:
‘काम पाइएन डिग्री पास गरेर
भैंसी पालें गाउँतिर झरेर
चिन्ता छैन केही
मलाई अमेरिका यही, मलाई जापान पनि यही...’
यस्तै ‘सोह्र दुना आठ...’ बोलको गीतमा चाहिँ पढेर पनि सधैं असफल हुनेहरुको कथा व्यथा समेटेको छ । गीतमा भनिएको छ:
‘पढ्ने मान्छे ठूलो र ठालु भो ।
मेरो पढाई बिग्रेर आलु भो ।
मेरो त देखिएन जागिर खाने छाँट
खरदारमा जाँच दिए गुल्टिए , सुव्वामा जाँच दिए गुल्टिए ।
मेरो दिमाख के भाको ।
पढ्यो पढ्यो पाठ हजुर सोह्र दुना आठ ‍‍‍‍‍....
पुलिसमा देखिए गुल्टिए, सेनामा देखिए गुल्टिएं ।
मेरो शरीर के भाको
खायो खायो घिउ
हजुर झन झन सुक्छ जिउ । ’
दुईवटा गीत सुन्दा गायक पशुपतिले ‘सोह्र दुना आठ..’ पहिले र त्यसपछि ‘मलाई अमेरिका यही..’ गीत निकालेको भए हुन्थ्यो जस्तो लाग्छ । किनकी सोह्र दुना आठमा पढाईमा असफल भएको पीडा छ भने अर्कोमा असफल भएपनि सम्भावना छ भन्ने देखाउन खोजिएको छ ।  
‘हो मलाई पनि अहिले यही नै लागेको छ’ गायक शर्माले भने ‘सोह्र दुना आठ निकालेर मलाई अमेरिका यही भन्ने ल्याउन पाएको भए सिक्वेन्स मिल्ने रहेछ ।’ त्यसो त आफूले रेकर्ड गर्दा सोह्र दुना आठ नै पहिले गरेको उनले बताए । ‘रेडर्क त पहिले यही गरेको हो, तर एल्बम आउने बेला यो चाहिँ पछि भयो’ शर्माले भने ।
जे भएपनि गायक शर्माको दुई गीतले युवाहरुलाई मनोरञ्जनसँगै महत्वपूर्ण सन्देश पनि दिएको छ ।
