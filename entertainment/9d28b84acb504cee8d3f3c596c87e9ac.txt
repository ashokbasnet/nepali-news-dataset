वुद्धको ओझेल घरमा ‘नेपथ्य’

कपिलबस्तु, मंसिर ३० - सहर नजिकैको ‘कुदान’मा स्थानीय आयोजक एवं गुम्बाका प्रतिनिधि मिलेर शुक्रबार ‘नेपथ्य’लाई स्वागत गर्दै थिए ।
त्यतिबेलै भारतीय नम्बर प्लेटको ठुल्ठुला पर्यटक बस देखिन थाल्यो । उनीहरु गोरखपुरबाट आएको सुनाउँथे ।
सिमानाभन्दा आठ किलोमिटर वर कुदानमा यसैगरि विदेशी पर्यटक ओसार्ने नेपाली नम्बरको गाडी भने देखिएनन् । स्थानिय बासिन्दाका अनुसार धेरैजसो भारतबाटै आएका ठुला बसले पर्यटकलाई घुमाएर एकैछिनमा फर्कने गरेका छन् ।
यो त्यही थलो हो जहाँ करिब सात किलोमिटर अझ उत्तरतर्फ रहेको तिलौराकोट दरबारका राजा सुद्धोदनले पहिलोपटक बुद्ध बनेर फर्कंदै गरेका छोरा सिद्धार्थसँग भेटेका थिए । बुद्धले उनका छोरा राहुललाई समेत भिक्षु बनाएको यस स्थानमा केहि वर्षअघि उत्खनन् गरेपछि सुद्धोदनले तयार पारिदिएको यो विशाल संरचना फेलापरेको हो ।
कुदान र तिलौराकोट दरबारजस्ता बुद्धसँग जोडिएको ५५ वटा संरचनाले भरिएको कपिलवस्तु आफैंभने हराएको छ । सबैले लुम्विनीमात्रै भनेको र आफूहरुलाई विर्सेको कपिलवस्तुबासिको गुनासो छ ।
आफ्नो मन्तब्य राखिरहेको क्षण उनीहरुले स्वदेश र विदेशमा सांगीतिक कार्यक्रम आयोजना गर्दै हिँडेको ‘नेपथ्य’बाट यस स्थानको महत्व बाहिरसम्म पुगोस् भन्ने अपेक्षा गरे । कुदानमा कलात्मक ईंटाबाट तयार पारिएको संरचनाको माथिल्लो भागमा पछिल्लो समय शिव लिंग स्थापना गरिएको छ । कुदानलाई पर्खालको सुरक्षासमेत दिइएको छैन । कपिलवस्तु पुगेको नेपथ्यले ‘शान्तिको लागि शिक्षा’ अभियान अन्तर्गत शनिबार पहिलो कन्सर्ट दिएको छ । त्यसैले स्थानीय बुद्ध सिनेमाहलमा आयोजना भएको कार्यक्रममा मुख्य गायक अमृत गुरुङले कपिलवस्तुको महत्वलाई माथि उठाउन पटक पटक अनुरोध गरे ।
सन् २००२ बाट ‘नेपथ्य’ले सुरु गरेको ‘शान्तिको लागि शिक्षा’को यो पाचौं श्रृंखला हो । मुलुकका विभिन्न १० ठाउँमा आयोजना हुने यस अभियानको छैठौं प्रस्तुती सोमबार बर्दियाको गुलरियामा हुनेछ ।
