पशुपति शर्माले नचाए

श्यामशीत्तल परियार/उज्यालो ।  
लमजुङ, असोज २३ – लमजुङको राइनसमा लोक दोहोरी गायक पशुपति शर्मालाई प्रत्यक्ष हेर्न र उनको गीत सुन्न आइतबार बालकदेखि बृद्धसम्म जम्मा भएका थिए ।
स्थानीय अकला युवा क्लव राइनसले दसैँको अवसरमा आयोजना गरेको साँस्कृतिक कार्यक्रममा गायक शर्मा आउने जानकारी पाएसँगै मानिसहरु हिँडेरै राइनस झरेका थिए । उनीहरुले गायक शर्मालाई घण्टौ कुरे । कतिपयलाई गायक नआउने पो हुन् की भन्ने चिन्ता पनि थियो ।  
तर जब दिउँसो २ बजे गायक पशुपति शर्मा स्टेजमा उत्रिए । लमजुङेले ताली वर्षाएका थिए ।  कालो हाल्फ टिसर्ट र सेतो पाइन्टमा सजिएका गायक शर्मा मञ्च उक्लिने बित्तक्किै सुरिलो स्वरमा टुक्का जोडिहाले ‘अचम्मै राम्रो नाच्छे मोरीले.....’ त्यसलगत्तै हँसिलो पारामा दर्शकदीर्घतिर नजर लगाउँदै ‘हेर्न ओई ओई बाटुली.....’ यस्तैयस्तै केही तीज गीतका टुक्का गाएका शर्माले ‘झमझम दर्कियो पानी .....’ भन्ने बोलको गीत गाउँदा दर्शक नाचेका थिए ।
उहाँले गाएको ‘बाबियो काटेर ......’ बोलको दसैँ गीतमा पनि दर्शक उत्तिक्कै रमेका थिए । राम्रा र समसामयिक सन्दर्भमा गीत गाउने लोकप्रिय गायकलाई आफ्नै गाउँठाउँमा देख्न पाउँदा, प्रत्यक्ष गीत सुन्न पाउँदा खुसी मिलेको स्थानीय स्वस्तिका चिलवालले बताउनुभयो ।
