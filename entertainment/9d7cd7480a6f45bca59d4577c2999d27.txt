​सुरु भयो माल्भिकाको ‘हाउ फन्नी’

अर्जुनकुमार संग्रौला/उज्यालो । काठमाडौं, मंसिर २१ – कार्यकारी निर्माताको रुपमा नेपाली चलचित्र क्षेत्रमा प्रवेश गरेकी माल्भिका सुब्बाको चलचित्र ‘हाउ फन्नी’को छायांकन सुरु भएको छ । काठमाडौंको बनस्थलीमा रहेको एभरेष्ट चाइल्ड केयर बाल आश्रमबाट फिल्मको शुभ मुहुर्त गरि छायांकन सुरु गरिएको हो । शनिबार चलचित्र विकास बोर्डका नवनियुक्त सदस्य सुरेश दर्पण पोखरेको हातबाट क्ल्याप हानेर तथा चलचित्र पत्रकार संघका अध्यक्ष शान्तिप्रियबाट नरिवल फोडेर फिल्मको शुभ मुहुर्त गरिएको हो ।  
शुभ मुहूर्त पछि नायिका निशा अधिकारीको दृश्यबाट चलचित्रको छायांकन थालियो । निलु डोमा शेर्पाको निर्देशनमा बन्न लागेको फिल्म ‘हाउ फन्नी’मा निशा अधिकारी, केकी अधिकारी, प्रियंका कार्की, दयाहाङ राई, अनुपबिक्रम शाही लगायतका कलाकारले अभिनय गर्दै छन् ।हाउ फन्नी मार्फत फिल्म निर्देशनमा डेब्यु गरेकी निलु डोमा शेर्पा चलचित्रलाई लिएर निकै उत्साहित छन् । ‘निकै होमवर्क पश्चात फ्लोर ज्वाइन गरेका छाैं’ निलुले भनिन् ‘फिल्मले दर्शकको समय र पैसाको सदुपयोग गर्नेछ भन्नेमा पुर्णत विश्वस्त छु ।’  
चलचित्र पहिलो शट आफैबाट सुरु भएकोमा नायिका निशा निकै दंग थिइन् । चलचित्रमा उनी धनी बाउकी एक्ली समाजसेवी छोरीको भूमिकामा देखिनेछिन् । त्यस्तै ‘हसियाँ’ चलचित्रबाट चर्चा कमाएका अुनपबिक्रमले ‘हाउ फन्नी’बाट निकै आशा राखेको बताए ।
चलचित्रमा कुमुद भन्ने पात्रको रुपमा उनी देखिनेछन् ।  ‘स्क्रिप्ट पढ्दैदेखि म यो चलचत्रलाई लिएर निकै उत्सहित छु’ अनुप भन्छन्, ‘कमेडी फ्लेभरको यो चलचित्रले दर्शकलाई निराश बनाउने छैन’ । 
पूर्व मिस नेपाल रहेकी चलचित्रकी कार्यकारी निर्माता माल्भिकाले आफ्नो चलचित्र प्रस्तुतीका हिसाबले नयाँ हुने बताइन् । ‘चलचित्रका जिम्मेवारी सम्हालेका अधिकांश महिला छन्’ माल्भिका भन्छिन् ‘चलचित्रलाई तपाईं महिला शसक्तिकरणको उदाहरण पनि भन्न सक्नुहुन्छ’ । शान बस्न्यातको पटकथा तथा सम्वाद रहेको यस चलचित्रमा रेनेशा राईको कोरियोग्राफी छ ।
