दीपकलाई छोडिदेऊ, परेको म बेहोरुँला

अर्जुनकुमार संग्रौला/उज्यालो । काठमाडौं, पुस २० – नरेफाँटको एक घरमा ‘परेको म बेहोरुँला’ भनेर भनिरहने राजाराम पौडेलसँग दीपाको अकस्मात भेट भयो ।
चिरिच्याट्ट परेकी दीपालाई देख्ने वित्तिकै राजारामको मनमा ‘कुछ कुछ’ हुन थाल्यो । दीपालाई फकाउन उनी अनेक बहानाबाजी गर्छन, नानाथरिका तरिका अपनाएर उनलाई जिस्क्याउँछन् । राजारामलाई डिस्टर्ब गर्न कहिले शिवहरी पौडेल ‘मुखमा हान्नुजस्तो’ आउँछन त कहिले एसएलसी पास गरेका ‘मुन्द्रे’ ।
सबै उनको रुपरंगबाट लठ्ठ, अनि ध्याउन्ने पनि दीपालाई कसरी फकाउने भन्ने मै छ । अरुको आँखा छल्दै राजारामले दीपालाई भन्न भ्याईहाले ‘दीपकलाई छोडिदेऊ परेको म बेहोरुँला ।’
दीपा तब अक्क न बक्क भइन् जब शिवहरीले भने, ‘तिम्रो हिरो मै हुँ दीपा, ११ वर्षदेखि कति दीपक दीपक भनिरहन्छौ ।’ यता सिसा नभएको चस्मा लगाएका ‘मुन्द्रे’ पनि गीत गाएरै दीपालाई फकाउन खोज्दैछन् । ‘आउ न सँगै नाचौं दीपा, दीपकको के चिन्ता भो र ?’
मुन्द्रा हल्लाउँदै जितुले पनि यति भन्न भ्याइहाले । तर, यि सबै कुराको दीपकराज गिरीलाई के मतलब ? उनी पनि चर्को आवाज भएकी सविता गुरुङलाई लाईन मार्नै ब्यस्त देखिन्छन् । ज्वाईंलाई झैं मेजमान सहित उनको खुबै रेखदेख गरिँदैछ, किन त ? भन्दा दीपासँग उनको भेट नगराउनै लागि रहेछ ।
‘तितो सत्य’बाट हराएका दीपकलाई खोज्दै कहाँ मात्रै पुगिनन् दीपा । ‘मेरी बास्सै’मा पुगेर पनि दीपकलाई नभेट्टाएकी दीपा उनलाई खोज्दै ‘जिरे खुर्सानी’को सुटिङ सेटमै पुग्दा देखिएको दृश्य हो यो ।
दीपक र दीपाको मिलनका बाधक बनेका मुखमा हान्नु जस्तो, मुन्द्रे र परेको म ब्यहोरुलाँको अन्तत केही लागेन । दीपक र दीपाको मिलन भई छाड्यो अनि आयो कहानीमा अर्को ट्वीस्ट । के भयो त त्यसपछि ? सबै जान्नको लागि त ‘जिरे खुर्सानी’को आगामी अंक नै हेर्नुपर्ने हुन्छ ।
शुक्रबार दिउँसो नरेफाटमा ‘जिरे खुर्सानी’को सुटिङमा यो दृश्य छायांकन गर्दा खुबै रमाईलो देखिन्थ्यो । ‘टेलिभिजनमा यो भाग प्रसारण हुदा अझ रमाईलो हुनेछ’ हातमा स्क्रिप्ट बोकेका मुन्द्रेले अर्था जितु नेपालले भने, ‘जिरे खुर्सानीमा दीपकजी र दीपाजीको इन्ट्री दर्शकलाई पक्कै नौलो लाग्ने छ ।’
६ जना हाँस्यकलाकारहरुले अभिनय गरेको चलचित्र ‘६ एकान ६’ को क्रस प्रोमोसन गर्ने क्रममा दीपक र दीपा ‘जिरे खुर्सानी’मा पनि पुगेका छन् ।
त्यस्तै ‘जिरे खुर्सानी’ र ‘मेरी बास्सै’का कलाकारहरु पनि ‘तितो सत्य’मा आएर दर्शकलाई हसाँउदै चलचित्रको प्रोमोसन गरिरहेका छन् । ‘नेपालमा हाँस्यब्यंग्य सानो पर्दामा मात्रै चल्छ, ठुलो पर्दामा होईन भन्ने धारणालाई चिर्न पनि यो चलचित्र हिट हुनै पर्छ’ ६ एकान ६ का निर्माता समेत रहेका दीपकराज गिरीले भने, ‘सम्पुर्ण हास्यब्यंग्य क्षेत्रकै लागि यो चुनौतीको बेला भएकोले चलचित्रको प्रोमोसनमा यो शैली अपनाएका हौं ।’
‘यो आशा गरिएको होईन, भरोषा गरिएको चलचित्र हो’ चलचित्रबाट कस्तो आशा छ ? भन्ने प्रश्नमा दीपकको जवाफ यस्तो छ । चलचित्रलाई लिएर सबै हाँस्यकलाकारहरु उत्साहित रहेको उनीहरुका कुराबाट प्रष्ट झल्किन्छ । चलचित्र यही पुस २६ गतेबाट अलनेपाल रिलिज हुदैछ ।
चलचित्र ‘६ एकान ६’ मा दीपकराज गिरी, शिवहरी पौडेल, जितु नेपाल, केदार घिमिरे, सिताराम कट्टेल, संजीव क्षेत्री, निता ढुंगाना मुख्य भुमिकामा छन् । चलचित्रको निर्देशन दिनेश डिसीले गरेका हुन भने चलचित्रलाई दीपकराज गिरी, दीपाश्री निरौला र निर्मल शर्माले मिलेर बनाएका हुन । हाँस्यब्यंग्य श्रंखलामा चलचित्र प्रोमोसनको लागि खुलेरै देखिएकी दीपककी जोडी दीपालाई चलचित्रमा भने देख्न पाईनेछैन ।
