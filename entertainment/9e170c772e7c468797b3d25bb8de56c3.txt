‘चेन्नई एक्सप्रेस’ले राख्यो दुई कीर्तिमान

साउन २६ – शुक्रबार सार्वजनिक प्रदर्शनमा आएको बलिउड चलचित्र चेन्नई एक्सप्रेसले प्रदर्शनको दोश्रो दिनमा नै दुई नयाँ किर्तिमान कायम गरेको छ ।
पहिलो, यसले पेड प्रिभ्यू शो (फिल्म सार्वजनिक प्रदर्शनी हुनुअघि नै पैसा लिएर गरिने प्रदर्शन) मा ६ करोड ७५ लाख भारतीय रुपैयाँको ब्यापार गरेर थ्री इडियट्सको नाममा रहेको किर्तिमान तोड्यो । पेड प्रिभ्यू शो मा चेन्नइ एक्सप्रेसले थ्री इडियट्सको नाममा रहेको २ करोड ७० लाख रुपैयाँको किर्तिमान तोडेको हो ।
दोश्रो, सार्वजनिक प्रदर्शनको पहिलो दिनमा ३३ करोड १२ लाख भारतीय रुपैयाँको ब्यापार गरेर एक था टाइगरको नाममा रहेको किर्तिमान भंग गर्‍यो ।
शुक्रबार सार्वजनिक प्रदर्शन पहिलो दिनमा साहरुख खान र दीपिका पादुकोण अभिनित यस चलचित्रले अघिल्लो वर्ष सलमान खान अभिनित एक था टाइगरको नाममा रहेको ३१ करोड २५ लाख भारतीय रुपैयाँको कीर्तिमान पनि तोडेको हो ।
यो चलचित्र भारतका ३५ सय वटा हलमा चलेको छ । समीक्षकको औसत प्रतिक्रिया प्राप्त यो चलचित्र इदको समय पारेर प्रदर्शनमा आएकाले ब्यापार राम्रो भएको हुन सक्ने विश्लेषकहरुको भनाई छ । यसले भारत बाहिरमात्रै झण्डै २३ करोड रुपैयाँको कारोबार गरेको छ । चलचित्रले रेकर्ड कायम गरेपछि खुशी भएका साहरुख खानले दर्शक र समर्थकहरुलाई धन्यवाद दिएका छन् ।
नेपालमा पनि किर्तिमान
चेन्नई एक्सप्रेसले नेपालमा पनि प्रदर्शनको पहिलो दिनमा ७० लाख रुपैयाँको कारोबार गरेको वितरकले दाबी गरेका छन् । ८० भन्दा धेरै हलमा चलेको यस चलचित्रले यसअघिका हिन्दी चलचित्रले भन्दा धेरैको ब्यापार गरेको चेन्नई एक्सप्रेसको नेपाल वितरक दर्शन आर्टस्का सुनिल मानन्धरले बताए ।
यो चलचित्र नेपालमा अहिलेसम्मकै बढी चलचित्र हलमा लागेको पनि मानन्धरको दावी छ ।
