पाँच शहरमा एनसेल मेला, रमाए दर्शक

काठमाडौं, असोज ९ – मोबाइल सेवा प्रदायक कम्पनी एनसेलले देशका विभिन्न पाँच शहरमा आयोजना गरेको एनसेल मेला २०७३ सम्पन्न भएको छ । नजिकिदै गरेको चाडपर्वको अवसरमा आफ्ना ग्राहक तथा शुभचिन्तकसँग खुसीयाली साट्न र शुभकामना आदानप्रदान गर्न मेला आयोजना गरेको एनसेलले जनाएको छ । भदौ ३० गते नारायणगढबाट सुरु भएको मेला शनिबार विर्तामोडमा पुगेर सकिएको हो । मनोरञ्जनात्मक कार्यक्रमले भरिपूर्ण मेला असोज १ गते पोखरा, असोज ३ गते बुटवल र असोज ६ गते धरानमा आयोजना गरिएको थियो । मेलामा चर्चित कलाकारहरु तथा संगीतिक समूहको प्रस्तुती, कमेडी, जादु, गेम स्टलहरु, किडस् जोन र फुड स्टल थिए । मेलाको प्रमुख आकर्षण रहेको कन्सर्टमा कलाकारहरु सुगम पोखरेल, शिव परियार, मिलन अमात्य, लाउरे र सांगीतिक समूह एक्स ब्याण्डले पाँचै शहरका आगन्तुक तथा दर्शकहरुलाई आफ्नो उत्कृष्ट गीतहरु गाएर झुम्न, गाउन र नाच्न प्रेरित गरेका थिए । मेलामा हाँस्यकलाकार सन्दिप क्षेत्रीले आफ्नो प्रस्तुतीले सबैलाई हँसाएका थिए भने कलाकार रेमोन दास श्रेष्ठ र समृद्घी राईको प्रस्तुतीले दर्शकहरु उत्साहित भएका थिए ।
