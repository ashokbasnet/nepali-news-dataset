​धुर्मुस सुन्तलीको सरसफाई अभियान काभ्रेमा

कपिल कोइराला/उज्यालो ।
काभ्रे, मंसिर २३ - कलाकार सिताराम कट्टेल ‘धुर्मुस’ र कुन्जना घिमिरे ‘सुन्तली’ ले सञ्चालन गरेको ‘धुर्मुस सुन्तली सरसफाई अभियान’ अन्तर्गत बुधबार काभ्रेमा सरसफाई गरियो । २०१७ सम्म सरसफाई दुत नियुक्त भएका कलाकार धुर्मुस र सुन्तलीले काभ्रेका विभिन्न ठाउँमा पुगेर सरसफाई गरेका छन् । काभ्रेको सदरमुकाम धुलिखेल, बनेपा नगरपालिका, महादेवस्थानको दनुवार गाँउ र कुशादेवी उच्च माविमा सरसफाई सँगै जन्मदर्ता बारे जनचेतना जगाएका थिए । 
उनिहरुले दनुवार बस्तीमा रहेको डेडीथुम्का उच्च मावि प्राङ्गण, सँगै रहेको दनुवार बस्ती पुरै सरसफाई गरेका थिए । ‘क्लिन नेपाल २०१६’ अभियान लिएर हिडेका उनिहरुले एक दिनको सरसफाई भन्दा पनि आगामी दिनमा दिमागी सरसफाईको रुपमा अगाडी बढेको बताए । कलाकार सिताराम कट्टेल धुर्मुसले फोहोर गर्न लाज नहुनेहरु फोहोर सोहर्न लाज मानेका कारण सरसफाईमा समस्या भएको बताउनुहुन्छ । उहाँले राजनीतिक दलले पनि भाषण मात्र गरेको र नचाहिने कुरामा आन्दोलन मात्र गरिरहेको बताउँदै आफ्ना मागमा आन्दोलन गर्ने भन्दा पनि सबैको लागि फाइदा हुने सरसफाई आन्दोलन गर्नुुपर्ने बताउनुभयो । 
काभ्रेलाई सन २०१५ भित्र खुल्ला दिशामुक्त क्षेत्र घोषणा गर्ने अभियान भएपनि भूकम्प पछि २०१६ सम्ममा खुल्ला दिशा मुक्त जिल्ला बनाउने अभियानमा सरोकारवाला संघसस्था लागेको छ । 
रामेछापबाट सरसफाई अभियानमा लागेकोे ‘धुर्मुस सुन्तली’ जोडि सिन्धुपाल्चोक हुँदै काभ्रेमा आएको हो । सरसफाई अभियानमा जिल्ला खानेपानी तथा सरसफाई डिभिजन कार्यालय, नाङशाल एसोशिएसन नेपाल, एड्रा नेपाल, सेभ द चिल्ड्रेन लगायत संघसंस्थाले सहयोग गरेका थिए ।
