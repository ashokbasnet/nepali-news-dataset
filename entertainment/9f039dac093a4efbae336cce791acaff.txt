कलाकारको घरमा चर्पी नहुँदा खुला दिशामुक्त बन्न सकेन गाउँ

बझाङ चैत २२ – बझाङलाई यही चैत भित्र खुला दिशामुक्त गर्ने अभियान चलिरहेको बेला मेलबिसौना गाविसलाई खुला दिशामुक्त गर्न देउडा कलाकार नन्दकृष्ण जोशीको घर बाधक बनेको छ ।  
जोशीको पुर्ख्यौली मेलबिसौना गाविसस्थित ताल्कोट खौलाबजारमा रहेको ३ तले घरमा चर्पी निर्माण हुन नसकेपछि गाविस खुला दिशामुक्त हुन नसकेको हो ।
परिवार सहित दश वर्ष देखी काठमांडौ बस्दै आएका कलाकारको घरमा स्थानीय भीम धमेनालाइ किराना ब्यापार गर्न भाडामा दिइएको छ ।
धमेनाले हाल आफूसँग नभएकाले चर्पी निर्माण गर्न नसकेकाले जोशीलाई चर्पी बनाइदिन अनुरोध गर्ने बताउनुभयो ।
खौला बजारस्थित कलाकार जोशी लगाएतका अन्य केही घरहरुमा चर्पी निर्माण नभएपछि मेलबिसौना गाविस खुला दिशामुक्त घोषणा गर्नबाट बञ्चित भएको सचिव कृष्णराज जोशीले बताउनुभयो ।
जिल्ला सरसफाई तथा स्वच्छता समन्वय समितिको पहलमा ४७ वटा गाविस मध्ये १६ वटा गाविस खुला दिशामुक्त घोषणा भइसकेका छन् भने तीन वटा गाविस तयारीमा रहेका छन् ।
धेरै जसो गाविसमा राजनैतिक दलका अगुवा कर्मचारी तथा सर्वसाधारणले पनि चर्पी नबनाएका कारण तोकिएको अवधिमा खुला दिशामुक्त हुन सकेको छैन ।
