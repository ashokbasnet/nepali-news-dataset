के गर्छन् हाँस्य कलाकारका श्रीमती ?

काठमाडौं, माघ १२ - सफलताका लागि लगातारको मिहेनत र प्रयास चाहिन्छ । मिहेनत र प्रयाससँगै सफलताका लागि जीवनसाथीको पनि उत्तिकै साथ र सहयोग आवश्यक हुन्छ । तर हरपल आफ्ना खुसी छोडी जीवनसाथीको सफलताको खम्बा बनेका भने ओझेलको पात्र झै छन् । के गर्दै छन् त उनीहरु ? 
दीपकराज गिरी/मेनका गिरी
तीतोसत्यमा दीपाका श्रीमानका रुपमा देखिएका दीपकराज गिरीकी वास्तविक श्रीमती भने मेनका हुन् । काठमाडौं दहचोक-२ थानकोटमा जन्मिएका दीपकराज गिरी अहिले सिनामंगलबासी भएका छन् । तीतोसत्य टेलिश्रृंखलाको लोकप्रियताले उनलाई सफल स्थापित गराइदियो । टेलिश्रृंखलाबाट पाएको सफलताले गिरीको हौसला थप बढायो । उनी अहिले चलचित्र निर्माणमा व्यस्त छन् । उनले ६ एकान ६ र वडा नम्बर ६ बनाइसकेका छन् । तर यिनै दीपककी श्रीमती मेनकाको चर्चा भने कहीँ कतै पाइँदैन । दुई छोरा र एक छोरीकी आमा मेनका घरगृहस्थीमा व्यस्त छिन् । निकै सरल स्वभावकी उनी सार्वजनिक कार्यक्रममा पनि त्यति देखिन्नन् ।
केदार घिमिरे/सीता घिमिरे
माग्ने बुढाका नामले चिनिने केदार घिमिरेकी श्रीमती हुन् सीता घिमिरे । मेरी बास्सैैबाट निकै चर्चा कमाएका उनलाई केदार घिमिरेभन्दा पनि माग्ने बुढा भनेर धेरैले चिन्छन् । मकवानपुरमा जन्मिएका घिमिरे अहिले ललितपुर इमाडोलमा बस्छन् । तीतोसत्य, जिरे–खुर्सानीमा अभिनय गरेपनि उनलाई मेरी बास्सैैले लोकप्रिय बनायो । केदार घिमिरेकी जीवनसाथी सीता घरगृहस्थीसँगै बाइक र कार पनि उत्तिकै राम्रो चलाउँछिन । मेरी बास्सै टेलिश्रृंखलामा उनीले माग्ने बुढाको जेठी श्रीमतीका रुपमा पनि अभिनय गरेकी छिन् । यो जोडीको पनि एक छोरा र एक छोरी छन् । 
मनोज गजुरेल/मीनु ढकाल गजुरेल
हाँस्यव्यंग्यकार मनोज गजुरेलको कलाले धेरैलाई चकित तुल्याउँछ । ताप्लेजुङमा जन्मिएपनि उनी भक्तपुरको बालकोटीबासी भइसकेका छन् । पूर्व राजा ज्ञानेन्द्र शाह, योग गुरु रामदेव, भारतीय प्रधानमन्त्री नरेन्द्र मोदी, एमाले नेता माधवकुमार नेपाललगायतको हाउभाउ र बोली दुरुस्तै नक्कल गर्ने गजुरेलकी श्रीमती बुटिक चलाउँछिन् । गजुरेलकी श्रीमती मीनु  ढकाल गजुरेलको बागबजारमा बुटिक छ । गृहस्थी र बुटिकलाइसँगै अगाडी बढाइरहेकी मीनु कहिले काहीँ गजुरेलसँगै सार्वजनिक कार्यक्रममा पुग्ने गरेकी छिन् । यो जोडीको एक छोरा र एक छोरी छन् । 
सिताराम कट्टेल (धुर्मुस) /कुञ्जना घिमिरे (सुन्तली)
रिल र रियल लाइफका जोडी धुर्मुस र सुन्तली यी दुईलाई नचिन्ने सायदै नहोलान्  । भूकम्पपछि उनीहरु कलाकारितामा मात्रै सिमित भएनन् सामाजिक कार्यमा समेत लागे । काभ्रेमा भूकम्प पीडितका लागि एकिकृत बस्ती निर्माण गरेपछि यो जोडिको चर्चा सर्वत्र छ । सोलुखुम्बुमा जन्मिएका धुर्मुस अहिले ललितपुरको धापाखेलका निवासी भइसकेका छन् । हाँस्य क्षेत्रमा लागेर नै यो जोडीले धापाखेलमा घर बनाएका हुन् । 
जितु नेपाल/मुना नेपाल
सिन्धुपाल्चोका जितु नेपाल (मुन्द्रे) की श्रीमती सरकारी कर्मचारी हुन् । जागिरसँगै  घरपरिवारको हेरविचारमा व्यस्त मुना नेपाल कहिले काहीँ विज्ञापनमा पनि देखिन्छिन् ।  एकछिनमा रिसाउने एकैछिनमा खुसाउने यो जोडिको दुई सन्तान छन् । हाँस्य क्षेत्रमा लागेर उनले काठमाडौँको नरेफाटमा घर बनाएका छन् ।
  
दमन रुपाखेती/दमयन्ता गुरुङ
नेपाली हाँस्य क्षेत्रमा स्थापित दमन रुपाखेतीकी श्रीमती गृहणी हुन् । सन्तान र घर व्यवहारमा व्यस्त दमयन्ता श्रीमानको हर काममा सहयोग गर्छिन ।  काठमाडौं थानकोटका स्थानीय बासिन्दा दमनले मेरी बास्सै, झ्याईंकुटी झ्याई, हाकाहाकीलगायत धेरै टेलिश्रृंखलामा अभिनय गरिसकेका छन् । दमयन्ता गुरुङ सार्वजनिक कार्यक्रममा खासै उपस्थित हुनन् । 
किरण केसी/सीता केसी 
काठमाडौंका स्थानीय बासिन्दा हुन किरण केसी (राता मकै) । उनको ललितपुर इमाडोलमा घर छ । जिरे खुर्सानी बाहेक उनी मह सञ्चारले निर्माण गरेका थुप्रै टेलिफिल्म र फिल्ममा देखिएका छन् । उनी अहिले सामाजिक काममा पनि सक्रिय छन् । उनको जीवनसंगीनी हुन् सीता केसी ।  आफ्नो जीवनसंगीनीको दिर्घायुको कामना गर्दै किरण केसी व्रत बस्ने गर्दछन् । सीता घरगृहस्थी सम्हालेर बसेकी छिन् । उनीहरुको दुई छोरा र एक छोरी छन् । 
शिवहरी पौडेल/लक्ष्मी पौडेल
‘प्वाक्क मुखाँ हान्नु’ जस्तो थेगोबाट लोकप्रिय बनेका शिवहरी पौडेल सरकारी कर्मचारी पनि हुन् । उनी नेपाल राष्ट्र बैंकमा काम गर्थे । उनको जीवनसाथी हुन् लक्ष्मी पौडेल । यो जोडीको काठमाडौंको नैकापमा घर छ । लक्ष्मी सरकारी विद्यालयमा पढाउछिन् ।
राजाराम पौडेल/ईश्वरी पौडेल
काठमाडौंको नक्सालका राजाराम पौडेल पुराना हाँस्यकलाकार हुन् । जिरे खुर्सानीसँगै चलचित्रमा देखिने राजाराम पौडेलकी जीवनसाथी हुन् ईश्वरी पौडेल । एकअर्कालाई मनपराएर यो जोडी वैवाहिक सम्बन्धमा बाँधिएको हो । ईश्वरी वन विभागको अवकाश प्राप्त कर्मचारी हुन् । उनीहरुको दुई छोरा छन् ।
सुरविर पण्डित/कान्छी मैँया पण्डित
मेरी बास्सैमा ‘दाह्रीबा’का रुपमा देखिने कलाकार सुरविर पण्डित कलाकारितासँगै खेतीपातीमा व्यस्त हुन्छन् । खेतीपातीको काममा उनलाई श्रीमती कान्छी मैँयाले निकै सहयोग गर्दछिन् । पण्डितका तीन छोरी र एक छोरा छन् ।
फर्सीनेटवर्क र उज्यालो अनलाइनको सहकार्यमा
