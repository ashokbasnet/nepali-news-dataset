उत्कृष्ट १ सय ५१ वटा फोटो छनौट

काठमाडौं, असार १३ - आइएमई–ग्लोबल–आइएमई नेपाल फोटो प्रतियोगिता ०६९ मा सहभागी फोटोहरु मध्येबाट उत्कृष्ट १ सय ५१ वटा फोटो छनौट गरिएको छ ।
प्रतियागितामा सहभागी हुन देशभरबाट  ९ सय ३८  व्यवसायिक र एमेच्योर फोटोग्राफरले  ७ हजार ५ सय ४९ फोटो पठाएको प्रतियोगिता आयोजक फोटो पत्रकार क्लव अर्थात पिजे क्लवले जनाएको छ ।
प्राप्त फोटो मध्येबाट सबै विधाका विजेतासहित उत्कृष्ट १ सय ५१ फोटो छानिएका छन् । छनोटमा परेका फोटोबाट सबै विधामा पहिलो, दोस्रो र तेस्रो  चयन गरिएको छ भने सर्वोत्कृष्ट एक फोटोलाई आइएमआई–ग्लोबल–आइएमआई बैंक ‘फोटो अफ दी इयर’ चयन गरिएको छ ।
विजेता र छनौट भएका फोटोको घोषणा शुक्रवार गरिने आयोजकले जनाएको छ । घोषणाअघि दक्षिण एसियाकै वरिष्ठ मानिने भारतीय फोटोपत्रकार रधु राईसँग अन्तरक्रिया रहेको क्लबका महासचिब तथा कार्यक्रम संयोजक बिकास कार्कीले जानकारी गराउनुभयो ।
वरिष्ठ फोटो पत्रकार गोपाल चित्रकार अध्यक्ष र भारतका बरिष्ठ फोटोपत्रकार रधु राई, बरिष्ठ फोटोग्राफर मणी लामा, कान्तिपुर दैनिकका सम्पादक शुधिर शर्मा, केयु स्कुल अफ आर्टका कार्यक्रम संयोजक सुजन चित्रकार र फोटो पत्रकार क्लबका अध्यक्ष प्रकास माथेमा रहेको निर्णायक मण्डलले विजेताहरुको चयन गरेको हो ।
छानिएका १ सय ५१ फोटोलाई विजेता घोषणापछि काठमाडौं, विराटनगर, पोखरा, नेपालगन्ज र धनगढीमा प्रदर्शनी गरिनेछ ।
‘आइएमई–ग्वोबल–आइएमई बैंक फोटो  अफ द इयर’ विजेताले नगद १ लाख रुपैया“ पुरस्कार पाउनेछन् । प्रत्येक विधाका प्रथम, द्वितीय र तृतीय हुनेले नगद क्रमशः ३०, २० र १० हजार रुपैयाँ  पाउनेछन् ।  काठमाडौंमा यही असार २६ देखि ३० गतेसम्म नेपाल आर्ट काउन्सिल बबरमहलमा  प्रदर्शनी गरिनेछ ।
आइएमई र ग्वोबल आइएमई बैंकको मुख्य प्रायोजनमा भएको नेपाल फोटो प्रतियोगितामा समावेश  सात विधाअन्तर्गत ‘सामसुङ ग्यालेक्सी एस फोर डेली लाईफ’मा १ हजार ७ सय ३५, ‘दया फाउन्डेसन कल्चर तथा टुरिजम’मा १ हजार ६ सय ३, ‘नेचुरल्ली नेपाल वाइल्ड लाइफ एन्ड नेचर’मा १ हजार ५ सय ४१, ‘शिखर सु न्यूज फोटो’मा ३ सय ८५, ‘आरजे स्पोर्टस’मा ३ सय ३७ , ‘पिएलओ लुब्रिकेन्टस नेपाल स्माईल’मा ९ सय ९८  र ‘फोटो स्टोरी’मा ९ सय ५० फोटो प्रतिस्पर्धामा छन् ।
