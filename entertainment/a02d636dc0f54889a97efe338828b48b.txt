​जन्तेढुङ्गा गाउँपालिकाका सबै विद्यालय अंग्रेजी माध्यममा सञ्चालन हुने

खोटाङ, वैशाख ९ – खोटाङको जन्तेढुंगा गाउँपालिकाले नयाँ शैक्षिक सत्रदेखि सबै विद्यालयमा अंग्रेजी माध्यमबाट पठन–पाठन सुरु गर्ने तयारी गरेको छ ।
सामुदायीक विद्यालयप्रतिको घट्दो मोहलाई बढाउनका लागि गाउँपालिकाले यस शैक्षिकसत्रबाट गाउँपालिकाभित्र रहेका विद्यालयका कक्षा १ बाट अंग्रेजी माध्यमबाट पठन–पाठन सुरु गर्ने अन्तिम तयारी गरेको हो ।
काठमाण्डौंको एक निजी विद्यालयसँगको सहकार्यमा अंग्रेजी माध्यमका शैक्षिक सामग्री जुटाएर गाउँपालिकाभित्रका सबै ३६ विद्यालयमा अंग्रेजीलाई अनिवार्य गर्ने निर्णय गरिएको शिक्षा समितिका संयोजक बिदुरमान राईले बताउनुभयो । 
अहिलेसम्म नेपाली माध्यमबाट पठन–पाठन हुँदै आएको विद्यालयमा अंग्रेजी माध्यमका पाठ्यापुस्तक ल्याएर पठन–पाठन गर्नका लागि प्रधानाध्यपक र व्यवस्थापन समितिले प्रतिवद्धता जनाएका छन् ।
कक्षा १ बाट सुरु हुने अंग्रेजी माध्यमको पठन–पाठनलाई क्रमशः कक्षा २, ३ हुँदै कक्षा १० सम्म पुर्‍याइने गाउँपालिकाले जनाएको छ ।
