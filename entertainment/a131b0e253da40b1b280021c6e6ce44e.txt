बलिउडका ‘बादशाह’ शाहरुख खानको २५ वर्षे बलिउड यात्रा

असार ११ – सन् १९९२ मा चलचित्र दिवानासँगै बलिउड प्रवेश गरेका बलिउडका  ‘बादशाह’ भनेर चिनिने अभिनेता शाहरुख खानले दिलवाले दुल्हनिया लेजाएंगे, कुछ कुछ होता हे, कभी खुसी कभी घम जस्ता हिट चलचित्र दिए । शाहरुख खानको बलिउड यात्रा २५ वर्ष पुगेको छ । टेलिभिजन शोबाट अभिनय यात्रा सुरु गरेका खान आज बलिउडका बादशाह भनेर चिनिन्छन् र उनले फौजी र सर्कसजस्ता टेलिसिरियलबाट अभिनय यात्रा सुरु गरेका हुन् । दिवाना चलचित्रबाट अभिनय सुरु गरेका खानले डर, बाजिगर र अन्जामजस्ता चलचित्रमा खलनायकको भूमिका खेलेपनि प्रशंसकको मन जित्न सफल भएका थिए । 
त्यसपछि उनी दिलवाले दुल्हनिया लेजाएंगे, दिल तो पागल हे, मोहब्बतेँ, कुछ कुछ होता हेजस्ता रोमान्टिक चलचित्रमा काम गरे । त्यस्तै सञ्जय लिला भन्सालीको चलचित्र देवदासमा जँड्याहाको भूमिका खेलेका उनले स्वदेश चलचित्रका नासा वैज्ञानिकको रुपमा अभिनय गरेका छन् । 
त्यस्तै चक दे इन्डियामा हकीको कोचका रुपमा उनको अभिनय दमदार रहेको छ । सन् २००१ को आक्रमणपछि अमेरिकामा मुस्लिमहरुलाई गरिने दुव्र्यवहारका विषयमा बनाइएको चलचित्र माइ नेम इज खानमा उनले एक मुस्लिम युवाको भूमिका निर्वाह गरेका छन् । 
हिन्दी सिनेमामार्फत योगदान पुर्‍याएका कारण उनलाई भारत सरकारले पद्म श्री अवार्ड प्रदान गरेको छ । शाहरुख खान अभिनित चलचित्र जब ह्यारी मेट सेजल आगामी अगष्ट ४ मा रिलिज हुँदैछ ।  यो चलचित्र इम्तियाज अलीले निर्देशन गरेका हुन भने अनुश्का शर्माले खानको को–स्टारको रुपमा अभिनय गरेकी छन् ।
