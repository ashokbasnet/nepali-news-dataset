महोत्सवमा छमछमी नाचे राजेश हमाल

नेपालगन्ज, भदौ ६ - बाँकेको कोहलपुरमा शुक्रबारदेखि सुरु भएको सांस्कृतिक महोत्सवमा महानायक राजेश हमाल छमछमी नाचेका छन ।
९ दिने वृहद् मध्यपश्चिमाञ्चल साँस्कृतिक महोत्सव - २०७१ को उद्घाटन कार्यक्रममा महा नायक हमाल गायक नबिन पौडेलको गीतमा छमछमी नाचेका हुन् ।
महानायक हमालको शनिबार विशेष प्रस्तुति रहने छ । उद्घाटन कार्यक्रममा छोटो मन्तव्य राखेका हमालले लोकसंस्कृतिको संरक्षणमा लाग्न सबैलाई आग्रह गरे ।
राष्ट्रिय लोक तथा दोहोरी गीत प्रतिष्ठान नेपाल बा“केको  आयोजनामा शुक्रबारदेखि सुरु महोत्सव १४ गतेसम्ममा चल्नेछ । राष्ट्रिय लोक तथा दोहोरी गीत प्रतिष्ठान नेपाल बा“केका अध्यक्ष चित्रप्रसाद आचार्यका अनुसार महोत्सवलाई सफल पार्न  राष्ट्रिय लोक तथा दोहोरी गीत प्रतिष्ठान नेपालका केन्द्रीय अध्यक्ष चन्द्र शर्मा सदस्यहरु टिका पुन, खुमन अधिकारी, पुर्णकला विसी, राधिका हमाल लगायतका कलाकारको टोली नेपालगन्ज आउने भएको छ । नायिका रेखा थापाले महोत्सवको समापन गर्ने छिन् ।
महोत्सवमा चर्चित हास्य टेलिश्रृखलाका मेरी बास्सैका कलाकार सीताराम कट्टेल धुर्मुस र मरिचमान श्रेष्ठ बल्छी धुर्बेलगायत हास्य टेलिश्रृखला भद्रगोलका प्रस्तुति रहने छ । कार्यक्रममा तेरिया मगरासमेत सहभागी हुने कार्यक्रम छ ।
