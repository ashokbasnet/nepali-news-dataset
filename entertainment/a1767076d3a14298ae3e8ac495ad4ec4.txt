जन्मदिनमा रेखाले खोलिन ‘सेक्रेट’

अर्जुनकुमार संग्रौला/उज्यालो । काठमाडौं, भदौ ५ - आज नायिका रेखा थापाको जन्मदिन हो । उनी ठ्याक्कै तीस बर्षमा प्रवेश गरिन् ।
जन्मदिनमा उनले न त केक काटिन्, न त कुनै पार्टी या जमघट नै राखिन् । एउटा सानो अनौपचारिक भेटघाटको कार्यक्रम राखिन, जहाँ केही सञ्चारकर्मीहरुको उपस्थिति थियो ।
उनले जन्मदिनको अवसर पारेर द्वन्द्व प्रभावित पाँच जना बालकहरुको विगत दुई बर्षदेखि आफूले गाँस, बास, कपास, शिक्षा र स्वास्थ्यका लागि ब्यवस्था मिलाईरहेको ‘सेक्रेट’ खोलिन ।
‘ती बालकहरु,जो द्वन्द्वको कारणले गर्दा पढ्न पाएका थिएनन्, कसैले आमा गुमाएका थिए, कसैले बाबु गुमाएका थिए, ती बच्चाहरुको बिगत दुई बर्षदेखि हामीले खाने, बस्ने ब्यबस्था मिलाईरहेका छौ’, रेखा भन्छिन् ‘चलचित्रमा नायिका भएर मैले नाम र दाम त कमाए तर अब समाजसेवामा लागेर पनि जीवन अघि बढाउन चाहान्छु ।’
इन्द्रेणी फुडल्याण्ड महाराजगञ्जमा उनले पत्रकारहरुलाई डाकेर दुई बर्ष अघिदेखि आफूहरुले सञ्चालन गरेको संस्था सोच परिवर्तन नेपाल र यसले गरिरहेको कामहरुको बारेमा जानकारी गराईन् । सोच परिवर्तन नेपाल अर्थात थर्ट फर चेन्ज नेपाल (टिएफसी) नामक संस्थाकी उनी अध्यक्ष हुन् । यही संस्थाको माध्यमबाट उनले द्वन्द्व पीडित पाँच जना बालबालिकाको गाँस, बास कपासको प्रबन्ध मिलाएकी हुन् । आगामी दिनमा यही संस्थाबाट अझ धेरै बालबालिकाको लागि काम गर्ने समेत उनी बताउँछिन् ।
रेखाको नेतृत्वमा रहेको संस्थाले काठमाडौं गंगबु गणेशस्थानमा रहेको कामना उच्च माध्यमिक विद्यालयसँग सहकार्य गरेर ती बालबालिकाहरुलाई निशुल्क पढ्ने ब्यवस्था मिलाएको छ ।
पाँच जना बच्चाहरुको रेखदेखको जिम्मा लिएको उनले बताईए पनि उनीसँगै कार्यक्रममा भने बिराट चौधरी, शालिकग्राम रोका, प्रमोद पुन मात्रै उपस्थित थिए । अरु दुई बच्चा भलिबल गेमको फाईनल भएकाले उपस्थित हुन नसकेको उनले बताइन् ।
आफू परिवारभन्दा धेरै टाढा बसेर संघर्ष गरेकी केटी भएको बताउँदै उनले भनिन् ‘मिडिया र सञ्चारकर्मीले सधै साथ दिनुभएको छ, मिडियाकर्मी र पत्रकारहरु मेरो राम्रो मार्गदर्शक पनि हुनुहुन्छ ।’
बिगतमा आफूबाट केही गल्ती भएको भए त्यसको लागि क्षमा माग्दै उनले भनिन ‘चाहे राजनीतिक क्षेत्रमा या समाजसेवा या चलचित्र, जुन क्षेत्रमा गएपनि मैले अबको दिनमा आफूलाई परिवर्तन गर्ने मनसाय बनाएकी छु ।’
जन्मदिनमा केक काटेर सेलिब्रेट गर्ने चलन उनलाई त्यति मन नपर्ने उनी सुनाउँ छिन् । ’साथीभाई र परिवारको मन राख्न केक काटेर मात्रै हुदैन् आफूले जमघट र रमाईलो गर्नमा गरिने खर्च बरु सबैले सामाजिक कार्यमा लगाउँ’, रेखा सबैलाई आव्हान गर्छिन ।
एकीकृत नेकपा माओवादी पार्टी प्रवेश गरेकी नायिका रेखा संविधान सभाको चुनाबमा काठमाडौंबाट उठ्ने तरखर गर्दैछिन् । रेखाको बदलिएको स्वभावलाई धेरैले संविधान सभाको चुनाव लक्षित अभियानको रुपमा समेत लिएका छन् ।
