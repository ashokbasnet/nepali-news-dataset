मलेसियामा आँशु झार्दै श्वेताले भनिन्, ‘ म तपाईंहरुको मायाले यहाँ आएको’

भुमीराज पराजुली/उज्यालो । क्वालालम्पुर (मलेसिया), फागुन ९ - हलको मुख्य प्रवेशद्वारबाट जब श्वेता खड्का भित्र छिरिन्, अनि स्टेजमा रहेका उद्घोषकले श्वेता अब हामी माझ आइसक्नु भएको छ भन्दा दर्शकले पररर ताली बजाएर उनको स्वागत गरे । उनको प्रवेशले चलचित्र कोहिनुर हेर्न आएका नेपाली दर्शकहरुमा झन् उल्लास बढायो । तर त्यो उल्लासको वातावरण एकैछिनमै बदलियो । दर्शकहरु भावुक भए ।
कारण थियो, चलचित्र कोहिनुर प्रदर्शन हुनुअघि श्वेताले दिएको मन्तब्य । उनी आँखाबाट आँशु झार्दै स्टेज पुग्दा दर्शकका आँखा पनि रसाइसकेका थिए । उनले झण्डै ५ मिनेट गहभरी आँशु बनाएर भक्कानिदै भनिन् ‘म तपाईंहरुकै मायाले मलेसिया आएको हुँ, मेरो श्रीको सपना साकार गर्न आएको हुँ ।’
श्रीकृष्ण श्रेष्ठको अन्तिम चलचित्र कोहिनुरको च्यारिटी सो का लागि मलेसिया आएका चलचित्रका निर्देशक आकाश अधिकारीले भने, ‘श्रीकृष्ण श्रेष्ठले पहिले कहाँ भेटिएला प्रर्दशनका लागि आउँदा आफ्नो अर्को चलचित्र पनि मलेसियामा देखाउने घोषणा गर्नुभएको र श्रेष्ठको त्यो सपना पूरा गर्न पनि हामी कोहिनुर लिएर मलेसिया आएका हौं ।’
श्रीकृष्ण श्रेष्ठ फाउण्डेसन स्थापना गरिने
चलचित्र कोहिनुर अहिलेसम्ममा १० वटा देशमा च्यारिटी सो गरिसकेको र अझै १० वटा देशमा च्यारिटी सो का लागि अनुरोध आएको निर्देशक अधिकारीले जानकारी दिए ।  साथै नेपालमै पनि चलचित्रले अत्याधिक दर्शकको माया पाएको र रेकर्ड नै ब्रेक गरेको पहिलो चलचित्र र श्रीकृष्ण श्रेष्ठको अन्तिम चलचित्र भएकोले यो प्रदर्शनीबाट उठेको रकमले श्रीकृष्ण श्रेष्ठ फाउण्डेसन स्थापना गरि बिकट ठाउँमा रहेका बिद्यार्थीहरुलाई छात्रवृत्ति दिइने अधिकारीले बताए ।
