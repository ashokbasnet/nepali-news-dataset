दृष्टिबिहीनको बाँच्ने सहारा मुरली

प्रेमनारायण आचार्य/उज्यालो ।
अर्घाखाँची, चैत १० – प्युठान चुजा गाविस ५ का गिरुप्रसाद आचार्य आँखा देख्नुहुन्न  ।
तर उहाँले निकाल्ने मुरलीको सुरिलो धुनले धेरैको मन लोभ्याउँछ । त्यसैले त उहाँको जिविकोपार्जनको बाटो नै यही बनेको छ । गिरु अहिले अर्घाखाँचीको सदरमुकाम सन्धिखर्कमा हुनुहुन्छ ।
वर्षको दुई/तिन पटक यहाँ आउने उहाँ लठ्ठीको सहारामा टोलटोलमा पुगेर गाउँलेलाई मुरलीको धुन सुनाउनुहुन्छ । ‘जिउने सहारा यही मुरली भयो’ उहाँले भन्नुभयो ‘भाग्यले ठगेपनि बाच्नै पर्‍यो’ ।
उहाँले मुरली बजाउन थालेपछि वरपरका इच्छा भएका मानिसहरुले केही पैसा दिन्छन् । ‘त्यसैबाट साँझविहानको छाक टरिरहेको छ’ गिरुले भन्नुभयो । कहाँ बस्ने, कहाँ सुत्ने टुङ्गो हुँदैन । कहिले होटलमा गएर शरण माग्ने गर्नुहुन्छ त कहिले सडकमै बस्नुहुन्छ । ४३ वर्षका गिरु परिवारका काइलो छोरा हुनुहुन्छ । उहाँका ५ जना दाजुभाइमध्ये ३ जना आँखा देख्दैनन् । केही जायजेथा भएपनि गरिखान सक्ने अवस्था नभएपछि मुरली बजाएर जीवन गुजार्नुको विकल्प नभएको गिरु बताउनुहुन्छ । अविवाहित भएकाले उहाँले परिवार पाल्नुपर्ने पनि छैन र साहारा दिने पनि कोही छैन । ‘विवाह गर्ने मन त थियो’ उहाँले भन्नुभयो ‘न कसैले गरिदियो न आफै गर्न सकेँ’ । गिरु सन्धिखर्क मात्रै नभएर दाङ, वुटवल लगायका ठाउँमा पनि मुरली बजाउदै सहयोग खोज्न जानुहुन्छ । बिन्ती विसाएपछि गाडीहरुले पनि उहाँसँग भाडा लिँदैनन् । मुरली बजाएर हिँड्न पाउँदा सन्तुष्टि मिलेको गिरु उहाँ सुनाउनुहुन्छ । ‘धेरैले पैसा दिएर सहयोग गर्छन्, त्यसैबाट जीवन धान्न सजिलो भएको छ ।’
गिरुले सरकारबाट मासिक ३ सय रुपौयाँ भत्ता बुझने गरेपनि त्यसबाट खान बस्न नपुगेको बताउनुभयो । ‘दृष्टिविहीनलाई सरकारले बाच्ने आधार बनाइदिनुपर्छ’ उहाँले भन्नुभयो ‘मैले भन्दा पनि धेरै दुःख पाएका दृष्टिविहीन पनि छन् उनीहरुको लागि सरकारले विचार गर्नुपर्छ ।’ आफु भने बाँचुन्जेल मुरली बजाएरै जीवन निर्वाह गर्ने गिरु बताउनुहुन्छ । उहाँ भन्नुहुन्छ ‘मलाई यसमै आनन्द छ, अरु केही गर्न सक्दिन जीवनभरिनै मुरली बजाउँछु ।’
