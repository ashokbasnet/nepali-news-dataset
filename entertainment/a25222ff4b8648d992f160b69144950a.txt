मातृशोकले बनायो मुर्तिकार

भीमकुमार बाँस्कोटा/उज्यालो ।
पाँचथर, असार ६ – सदरमुकाम फिदिम बजारको ठाडो लाईनमा काठले बनेको पुरानो घर छ ।
घरको माथिल्लो साइडमा तुम्रोक मूर्तिकला राखिएको बोर्डमुनि मार्तल र छिनोले पालैपालो गरि ढुंगालाई कुटिरहेका हुन्छन् एक बृद्ध ।
उमेर ७१ वर्ष नाघ्नै आँट्यो, कपाल सेतै फुलेको छ, गाला चाउरिएर मुजा पर्न थालिसके, तर पनि ढुंगालाई कुट्न छोड्नुहुन्न उहाँ । २०४४ सालदेखि यसरिनै ढुंगालाई कुटेर मूर्तिको आकार दिनुहुन्छ रुद्र तुम्रोक । जब ढुंगाले मूर्तिको आकार लिन्छ तब आफूले विगतका पीडाहरु सबै भुल्ने गरेको बताउनुहुन्छ उहाँ ।
तुम्रोक त्यस्ता मूर्तिकार हुन् जसको कला शोकबाट जन्मिएको छ । आमाको मृत्युको शोकले आफूलाई मूर्तिकार बनाएको तुम्रोक बताउनुहुन्छ । ‘मूर्तिकार बन्ने मेरो बेग्लै कथा छ, तुम्रोकले भन्नुभयो, ‘आमाको अचानक निधनको पीडाले मलाई मूर्तिकार बनायो ।’ मातृशोकमा परेपछि आमाजस्तै मूर्ति बनाउने सोच आएर मूर्ति बनाउन थालेको उहाँको भनाइ छ ।
लिम्बू संस्कार अनुसार मृत आमा रणमायाको तीन दिनमा काम सकेपछि आमाकै अनुहारको मूर्ति बनाउन थालेको उहाँले बताउनुभयो । ‘मृत्यु भएको तीन महिनापछि भव्य भोज गर्ने लिम्बू संस्कार अनुसार आमाको भोज गर्ने भइयो,’ तुम्रोकले भन्नुभयो, ‘भोजको दिन मैले बनाएको मूर्ति सबैले देख्ने गरी राखिदिँए ।’ मूर्ति हेर्ने सबैले आमाको मूर्ति बनाएछ भनेर तारिफ गरेपछि मूर्ति बनाउन थप प्रेरणा मिलेको उहाँको भनाइ छ ।
सिवा ७ स्थित रणमाया र भगिराज तुम्रोकको कोखबाट सामान्य परिवारमा जन्म लिएका रुद्र अहिले जिल्लाकै उत्कृष्ठ मूर्तिकारमा गनिनुहुन्छ । कठोर ठानिएको ढुंगामा मेहनतले जस्ताको त्यस्तै सुन्दर चित्र उतार्न सक्ने क्षमताले उहाँको नामसँगै दाम पनि चर्चामा छ । भगवानको होस् या  मान्छे, सबैलाई जस्ताको तस्तै ढुंगामा उर्तान माहिर हुनुहुन्छ तुम्रोक । ‘बुढो भएर पनि पनि ढुंगाबाट मूर्ति बनाउन जोस चलेर आउँछ,’ उहाँले भन्नुभयो, ‘मूर्ति बनाउन ढुंगा समाउने बित्तिकै आमाको अनुसहार झलझली आउँछ ।’
एक छिन फुर्सद बस्नुहुन्न उहाँ । मूर्ति बनाउने काम नहुदा काठमा कला देखाउने गरेको उहाँको कथन छ । तर काठमा भन्दा ढुंगा कुँद्नमै जाँगर देखिन्छ उहाँको । मूर्ति बनाएको आम्दानीले नै परिवार चलाएको उहाँको भनाई छ । तुम्रोकका तीन छोरा र तीन छोरी छन् ।
आफूले दुई हजार भन्दा धेरै मूर्तिहरु बनाएको उहाँको भनाइ छ । ढुंगाबाट बनेको एउटा मूर्ति ३० हजार सम्ममा बिक्रि हुने गरेको छ । अडर आए जस्तोसुकै मूर्ति बनाउन सक्ने उहाँको दावी छ । शिवजी, लक्ष्मी, सरस्वती, र मानिसहरुको धेरै मूर्ति बनाएको उहाँ बताउनुहुन्छ । उहाँले बनाएका मूर्तिहरु बनाएका मूर्तिहरु नेपालका अधिकांस जिल्लाका धार्मिक स्थालहरुमा पुगिसकेका छन् ।  
‘मेरो जीवन कलामा वितेको छ,’ तुम्रोकले भन्नुभयो, ‘फोटो हेरेर जस्तो पनि चित्र ढुंगामा उतार्न सक्छु ।’ मूर्ति बनाएकै कारण आफूलाई धेरैले माया गरेको उहाँ बताउनुहुन्छ । क्षितिज साहित्य समाज, घरेलु तथा सान उद्योग महासंघ, याक्थुङ चेलुङ, किरात हाङसाम माहिम, महागुरु फाल्गुनन्द अध्ययन तथा संरक्षण केन्द्र, याक्थुङ कलाकार संघ, रेयुकाई १५ औं शाखा, किरात याक्थुङ चुम्लुङ लगायतका दर्जनौं संस्थाहरुले सम्मान गरिसकेका छन् ।
‘मेसिनले खोप्दा मूर्तिमा सिर्जना नदेखिदो रहेछ,’ तुम्रोकले भन्नुभयो, ‘मलाई त घरेलु औजारले नै मूर्ति बनाउन जाँगर चल्छ ।’ ढुंगा खोप्ने मेशिन ल्याएपनि थन्काएर राखेको उहाँले जानाकारी दिनुभयो ।
