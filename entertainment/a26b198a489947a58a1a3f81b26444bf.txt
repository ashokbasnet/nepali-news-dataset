बद्रीको गीतमा आमाहरुले डाँको छोडेपछि...

डीबी विष्ट/उज्यालो । 
बझाङ, वैशाख ८ – ‘अहिलेको सालमा नी आमा घरमा आँउदिन...’ स्टेजमा उक्लिएर भावुक हुँदै बद्री पंगेनीले गीत गाउन सुरु गरे । विदेशिएका छोराहरुको भाव व्यक्त गर्दै पंगेनीले गीत गाएपछि दर्शकका आँखा रसाए । अझ वैदेशिक रोजगारमा घर छोडेर गएका परिवारका आमा, दीदी, बहिनीले मन थाम्नै सकेनन् । कतिले त डाको छोडेर रोए ।

वैशाख १ गते देखि लोक तथा दोहोरी गीत प्रतिष्ठान, बझाङले आयोजना गरेको दोस्रो बझाङ महोत्सवमा सहभागी हुन पंगेनी बझाङ पुगेका थिए ।
बुढेसकालका सहारा होलान् भनेर नौ महिना कोखमा राखेर हुर्काएको छोराछोरी विदेशिनुपर्ने बाध्यतालाई पंगेनीले गीतमार्फत व्यक्त गरिरहँदा कार्यक्रम हेर्न गएका दर्शकहरु आवाज निकालेर नै रोइरहेका थिए । 

पंगेनीले सामाजिक जनजीवनकका पीडादायक गीतहरु गाइरहँदा महोत्सवको माहोल नै फेरिएको थियो । सबैका आँखामा आँशु भरिए । कति आमाहरुले हात जोडेर आँशु झार्दै उनको प्रशंशा गरे ।
कार्यक्रममा उनले जनवादी गीतहरु पनि गाएका थिए । जसले महोत्सव झनै प्रभावकारी बन्न सक्यो । उनले दर्शकहरुलाई रुवाएनन् मात्र ‘ससुरालीमा ख्यालख्यालमै दिलबस्यो...’ जस्ता रमाइला गीत गाएर दर्शकलाई मज्जाले हँसाए अनि नचाए पनि । 

वैशाख १ गतेदेखि सुरु भएको यो महोत्सव शनिबारबाट सकिँदै छ ।
