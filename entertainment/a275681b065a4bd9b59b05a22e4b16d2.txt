मिस एयर होस्टेज २०१३ का लागि युवतीको छनौट

काठमाडौं, फागुन ६ - सुन्दरी प्रतियोगिता मिस एयर होस्टेज २०१३ लागि युवतीहरुको छनौट सुरु गरिएको छ । 

सन् २०१० देखि हरेक वर्ष हुँदै आएको मिस एयर होस्टेजको तेश्रो संस्करणका लागि पहिलो चरणमा आइतवार १५ जना युवतीलाई छनौट गरिएको आयोजक सिजन मिडियाले जनाएको छ ।  
व्यक्तित्व विकासको साथै एयर होस्टेज वन्ने इच्छा भएका र रोजगारीको अवसरको खोजीमा रहेका युवतीलाई सहयोग गर्ने र भविष्यमा सहि मार्ग निर्देशनको भूमिका खेल्न सकोस भन्ने अभिप्रायले यो प्रतियोगिता आयोजन गर्न लागिएको सिजन मिडियाका कार्यक्रम सञ्चालक उज्वल खनालले जानकारी दिनुभयो ।

प्रथम चरणको छनौटमा आवेदन दिएका २५ जनाबाट १५ जना छनौट गरिएको छ । दोश्रो चरणको छनौटबाट अरु थप युवती छनौट गरी २२ जनालाई प्रतियोगितामा सहभागि गराइने छ ।

सिनियर एयर होस्टेज अन्जली शर्मा, कोरियोग्राफर रोजिन शाक्य सिजन मिडियाका प्रवन्ध निर्देशक प्रदिपराज वन्त र सिम्रिक एयरलाइन्सका को–पाइलट शुभाष रानाभाटले प्रतियोगिको छनौट गर्नुभएको हो ।

१८ वर्षदेखि २५ वर्ष सम्मका कम्तिमा ५ फिट ३ इन्च उचाई भएका र दश जोड दुई उत्तिर्ण युवतीले यो प्रतियोगितामा भाग लिन पाउने छन् । छानिएको युवतीलाई आउँदोहप्तादेखि प्रशिक्षण दिइने सिजन मिडियाले जनाएको छ ।
