भूकम्पबाट जोगिएको नाफाको जिन्दगी

जितु नेपाल – वैशाख ११ शुक्रबार राति चितवनमा कार्यक्रम सकाएर भतिज निरज नेपालसँगै म रात्री बसमा धरान जाँदै थिएँ । १२ गते शनिबार बिहान घाम झुल्किँदै गर्दा म धरान पुगिसकेको थिएँ । धरानबाट ८ किलोमिटर टाढाको एउटा गाउँमा सास्कृतिक कार्यक्रम हुँदै थियो । 
स्कुलमा आयोजना गर्न लागिएको कार्यक्रम, म त्यही कार्यक्रमको कलाकार । यही कार्यक्रममा सहभागी हुन राजेशपायल राई, विनोद खम्बो, बिष्णु चेम्जोङ लगायत गायकहरु पहिले नै धरान पुगि सक्नु भएको रहेछ । हामी धरानको हङकङ होटलमा पुग्दा राजेशपायल राई सुतिराख्नु भएको थियो । बिहान साढे दश बजेतिर खाना खाइयो । राजेशपायल सुति राख्नु भएकै थियो । उहाँलाई उठाउन खोजेको व्युझिनु भएन । सायद राति ढिलो सुत्नु भएको थियो होला भन्ने लाग्यो । उहाँलाई उठाउन सकिएन । त्यसपछि म पनि यस्सो ढल्किनु पर्‍यो भन्ने सोचे र होटलको कोठा तिर लागे । 
एक्कै छिन सुत्ने तरखर गरे । ढल्केको मात्र के थिएँ । भुर्इँचालो आइहाल्यो । हामी होटलको तेस्रो तल्लामा थियौं । हामीले कयाैं प्रयास गर्दा व्युझाउन नसकेका राजेशपायललाई भुईंचालोले चैं जुरुक्कै पा¥यो । राजेशपायललाई समेत उठाउने भुईंचालो आयो समेत भनियो । तीन तल्ला माथीबाट दौडने कुरा पनि भएन, त्यतिकै बसियो । भुईंचालो आउँदा आउँदै घरमा फोन गरे तर लागेन । त्यति ठुलो क्षति होला भनेर अनुमान गरिएको थिएन तर सिन्धुपाल्चोकको सुकुटेबाट मेरो भिनाजुले कसो कसो फोन लगाउनु भएछ । उहाँको फोनपछि भने म त्रसित भएँ । एकदमै आत्तिए । 
सिन्धुपाल्चोकबाट भिनाजुले बारीबाटै रुदै फोन गर्नुभयो । उहाँ फोनमा फेरि आयो । सखाप भो । मरियो मात्र भन्नु हुन्छ । गाउँमा सबै आत्तिएको आवाज फोनमा सुनिरहेको छु । त्यति बेला मैले के भन्ने ? दिदी यता काठमाडौं आउनु भएको छ । दिदीको चिन्ता नगर्नु । तपार्इं आफू सुरक्षित हुनुुस् । खुल्ला ठाँउमा गएर बस्नुस । जमिन फाट्यो भने मात्र हो हैन भने केही हुन्न । घर भत्किन दिनुस् । घर भत्केर केही हुन्न । तपार्इं सुरक्षित हुनुस् भन्दै थिए फेरि धक्का आयो । पछि फोन पनि काटियो । त्यसपछि घरमा फोन गर्न खोजे । मरे लाग्दैन । घरमा फोन नलागे पछि म्यासेजबाट कुरा भयो । घरबाट हामी सुरक्षित छौं भन्ने खबर श्रीमती मुनाले दिए पछि केही ढुक्क भो । 
त्यसपछि फेरि हल्लायो । निरन्तर हल्लाउन छोडेको छैन । आफू धरानमा छु । श्रीमती केटाकेटी र परिवारका अन्य सदस्य काठमाडौंमा छन् । यती बेला मेरो झ्न आत्तियो । यति कुरा हुँदै गर्दा हामी चैं धरानको भूकम्प स्मारकमा पुगि सेका थियौं । २०४५ सालमा गाएको भूकम्पमा परी मर्नेहरुको सम्झनामा बनाएको यै पार्कमा बसेर हामीले फेरि आ आफ्नो घर तिर फोन लगायौं । घरमा पनि कुरा भयो । मेरो घर नजिकैका प्रहरी साथीसँग कुरा हुँदा चैं झन् डर लाग्यो । उनीहरु भन्दै थिए लोकन्थली भन्दा तलको बाटो सखाप छ । धरहर भत्कियो । कार्यक्रममा हसाउन धरान आइपुगेको छु तर परिस्थिति अर्कै बन्यो । 
हामी अन्योलकै बिचमा कार्यक्रम स्थल तिर लाग्यौं । अनि धरानबाट ८ किलोमिटर टाढाको गाउँतिर हिड्यौं । यसबेलासम्म क्षति यो रुप न हामीले अनुमान गरेका थियांै न थाहा नै पाएका थियौं । किन कि धरानलाई भूकम्पले हल्लाएको मात्रै थियो । बिगारेको थिएन । तैपनि कार्यक्रम स्थलसम्म पुग्दा हामी लगभग स्टेज नचढ्ने मुडमा थियौं । गायक राजेशपायल राईको काठमाडौंको रेष्टुरेण्ट पनि ध्वस्त भएको खबर आइसकेको थियो । तर आयोजकले दाइ यहाँ क्षति छैन । काठमाडौंमा पनि भर्खरै गएको हो । त्यस्तो केही भाको छैन भन्न थालेपछि क्रार्यक्रम गरियो । त्यहाँ पहिलो पटक क्रार्यक्रम भएको रहेछ । 
कार्यक्रम हेर्न टन्नै मान्छे आएका थिए । कार्यक्रम सकेर होटलमा फर्कियौं । बेलुका सुत्न नि डर डर भयो । जेसुकै होस भनेर सुत्न त सुते तर निदाउन सकिन । रातभरी घरमा फोन गरेरै बसे । विराटनगरबाट बिहान सूर्य एयरलाईन्स उड्यो, म त्यसमै काठमाडौं आए । भतिज निरज चैं बसमै आयो । काठमाडौं आएर बसेको मात्र थिए फेरि दोस्रो ठुलो भूकम्प गयो । त्यसपछि चैं झन डर लाग्यो । दुई दिन पालमा सुतियो । पालमै बसियो । आमा र केटाकेटी सबैलाई पालमा राखियो । पाल नपुगेर गाडी छोप्नेलाई पनि पाल बनाइयो । पालमा सुत्दा रातभर निन्द्रा लागेन । त्यसपछि गाडी राख्ने ग्यारेजमा सुतियो । ३÷४ दिन पछि अहिले आफू सुत्ने र बस्ने पहिलो तल्लामा नै छौ । अहिले यथावत चलिरहेको छ । 
भूकम्प गएको दुईदिन पछि वैशाख १४ गते म आफ्नो गृह जिल्ला सिन्धुपाल्चोकमा साथी निर्मल पौडेलको मोटरसाईकलमा गएं । मेरो गाउँ सिन्धुपाल्चोकको ज्यामिरे गाउँ हो । हाम्रो गाउँपनि भुर्इंचालोले ध्वस्त बनाएको छ । हाम्रो गाउँमा मात्र ८० घर धुरी छन् । सबै भुर्इंचालोले ध्वस्त बनाएको छ । हाम्रो वडा भरी चैं १ सय ३० घर छन् । सबै घर भुर्इंचालोले भत्काएको । सबैको बिचल्ली देखें । यही भुर्इंचालोले हाम्रो ज्यामिरे गाउँमा एक जना ७० वषकी आमा लग्यो । वडा भरिमा २६ जनाको जीवन यही भुईंचलोले खोस्यो । 
गाउँमा काकाका तीन जना छोराहरु हुनुहुन्छ । म पुग्दा तीनै जनाको घर भत्केर रुवाबासी चलेको थियो । मैले काठमाडौंबाट लगेको बिस्कुट आफ्नो परिवार, दाइका छोराछोरी र भाउजुहरु र गाउँलेलाई दिएँ । भाउजुहरुलाई चामल किन्न नगद हातमा राखिदिएँ । गाउँका अन्य सदस्यलाई पनि पाँच सय हजारका दरले चामल किन्नु भनेर छोडेर आएँ । 
अनि म राहत कार्यक्रम तिर लागें । बाटोमा फर्कदै थिए । सिरहाको रेडक्रस सिन्धुपाल्चोकको सदरमुकाम चौतारा तिर राहात सामग्री लिएर गएको देखेँ । अनि मैले उहाँहरुलाई हाम्रो गाउँ ज्यामिरेमा पनि १ सय ३० भत्केर त्यहाका गाउँले बिचल्लीमा पर्नु भएको छ भनेर अनुरोध गरेँ । उहाँहरुले मेरो अनुरोधलाई स्वीकारेर सबैका लागि पाल, चामल, नुन, बिस्कुट  वितरण गर्न सहयोग गर्नुभयो । पाल चाहीँ अपुग भयो खाली २० थान मात्र थियो । खाने कुरा चाहीँ १ सय ३० पाकेट नै वितरण गर्यौ । गाउँका दाजुले १३० घरका लागि २० थान पाल अपुग हुन्छ । हामी अरुले दिए पछि बल्ल बाड्छौं भन्नु भयो । जबसम्म १ सय ३० थान पाल आइपुग्दैन हामी यतिकै राख्छौं भन्नु भयो । उहाँहरुले १ बोरा चामल आए पनि सय बोरा चामल आए पनि हामी बाडेर लिन्छांै भन्नु भयो । यी सबै दृश्यहरु देख्दा कस्को आँखा रसाउँदैन होला । 
गाउँमा राहत बाडेर आएपछि म स्वास्थ्य मन्त्रालयको अगुवाइमा कलाकारको टोलीसँग राहत कार्यक्रममा हिँडे । पहिलो दिन भक्तपुर आसपासका ठाउँमा शिविरमा बसेका गाउँले दाजुभाइ दिदीबहिनीलाई स्वास्थ्य सम्बन्धी जनचेतना फैलाउन व्यस्त भएँ । अर्को दिन कलाकार दिलिप रायमाझीको गाउँ कीर्तिपुर एरिया तिर जनचेतना फैलाउने काममा लागे । राहत कार्यक्रम अन्तर्गत अस्ति पनि म सिन्धुपाल्चोको अति दुर्गम गाउँमा गएँ । वारी काभ्रे सिपाघाट हुँदै  सिन्धुपाल्चोक भिमटार गाविसको ढोटार भन्ने बजारमा १ सय ३० घर धुरीको  माझी गाउँ भन्ने रहेछ ।  
यो गाउँ एकदमै  विकट एरियामा पर्छ । यो गाउँमा रहेका सबै घर  भुर्इंचालोले भत्काएको छ । सबैको विचल्ली छ । त्यहाँ अहिलेसम्म पर्याप्त राहत पुगेको छैन । कोही कोही गाउँमा जाँदा दुई चार बोरा मात्र चामल झारिदिने गरेका रैछन् । साहारा बैंक मलंगवाको प्रायोजनमा हामीले २ सय २० थान त्रिपाल लगेका थियौं । सबै परिवारलाई नै त्रिपाल दियौं । त्रिपालसँगै हामीले ३ देखि ४ किलोसम्मको तौल भएको चामल, दाल, नुन, बिस्कुट चाउचाउ पनि उहाँलाई बाड्यौं । 
त्यसपछि हामी फेरि त्यहीबाट माथि रहेको अर्को गाउँ  तिनघरेमा  पुग्यांै । नब्बे सालमा भुर्इंचालो जाँदा तीन वटा मात्रै घर बचेकाले ३ घरे गाउँ बनेको यो ठाउँमा अस्ति गएको भुकम्पले पनि तीन वटा घर मात्रै सध्ये राखेका छन् । अरु सबै सखाप । करिब एक घरधुरी भएको गाउँमा तीन वटा घर मात्रै बाँकी कस्तो नमज्जा लाग्यो । गाउँका सबै मान्छेले साह्रै माया गरे । गाउँमा त्रास पनि छ  । अन्योल पनि छ  । दुःख पनि छ र सबै भन्दा बढी राजनिति र सरकार प्रति आक्रोश छ । 
प्रकोपबाट प्रभाविभतहरुलाई मेरो सल्लाह तपार्इंले पाल त्रिपाल पाउनु भयो भने सबै भन्दा पहिले सौचालये बनाउनु होस् । चर्पी बनाएपछि रोग लाग्दैन । अब बाँचेका मान्छे रोगी भए भने औषधि उपचार गर्न अस्पताल छैन । औषधि छैन । मैले यो कुरा जहाँ गएँ त्यहाँ सम्झाए बुझाए । रोग लाग्यो भने बाँचेका मान्छे पनि मर्छन् । बजारमा पनि अहिले ठाउँ छैन । त्यस कारणले उपचार हुँदैन । बिरामी नहुनुहोस् भनेको छु । दाउरा छँदै छ पानी उमालेर खानुस् । हात मजाले धुनुस्, साबुन छैन भने भन्नुस् बरु हामी दिन्छौं । किनेर भए पनि पहिले सफा सुग्घरमा ध्यान दिनुस् ।
तीन घरे पछि हामी फर्कियौं । ढाढखोला भन्ने ठाउँ पनि ध्वस्त थियो ।  बाटोमा बच्चाहरु जसलाई देखे पनि हात ठडाएर खानेकुरा मागीरहेका थिए । कोहीलाई चाउचाउ कोहीलाई बिस्कुट कोहीलाई चकलेट बाड्दै गईयो । साना साना बच्चाले पनि त्रिपाल दिनुस न त्रिपाल भन्छन् । सबैलाई त्रिपाल गाउँमा अत्यन्तै जरुरी भनेको त्रिपाल हो । अहिले दुई बोरा चामल र बिस किलो दाल एक टिन तेल र एउटा त्रिपालमा कुन लिनी भन्यो भने त्रिपालै भन्छन् । बरु हामी खान नपाउँ त्रिपाल दिनोस् भन्छन् । किन भने चामल वा खाद्यान्न गाउँमा यसै पनि छ तर छानो छैन । त्रिपाल भैदियो भने गाउँलाई धेरै नै सजिलो हुन्छ । ओत लाग्न पनि भयो । गाई भैसिलाई घाम भयो भने पनि ओडाई दिन सजिलो हुन्छ । केही राख्न पनि भयो । पानी आउँदा ढाकीहाल्न पनि भयो । यो अत्यन्तै उपयोगी चिज हो । 
अहिले मान्छेहरुको घर पुरिएको छ । म त सिन्धुपाञ्चोकको घर पुग्दा रोए । काकाका छोरा पनि रोए । कसैको केही छैन । गाउँको घर यहाँ नै थियो है भन्ने मात्रै छ । त्यो स्थिथी छ देशै रोइराख्या छ । हामी पनि असाध्यै पीडा छौं । वास्तवमा हामी कलाकारहरुले बिस्तारै क्याम्प तिर गएर बच्चाहरुलाई पढ्नका लागि प्रेरित गर्नुछ । जे हुनु त भै त सको त्यसलाई अब सहनै पर्छ । अब दुखै दुःख पीडै पीडा मात्रै छ भनेर मात्रै पनि हुँदैन । जे हुनु भैसक्यो त्यसलाई चाहीँ बिस्तारै आफै मल्हम लगाउँदै अगाडि बढनु पर्छ ।
अरुलाई गर्ने भनेकै आफूले सकेको बेलामा हो जस्तो लाग्छ । त्यसैले जति सके, समय निकालेकै छु । हिँडेकै छु । घरमा सुतेर बस्नु वा कुरा मात्रै गरेर बस्नु भन्दा जति सक्छु, जसरी सक्छु । म हिँडेकै छु । किनकि मलाई लाग्छ वैशाख १२ गतेको भूकम्पपछि यो मेरो नाफाको जिन्दगी हो । नाफाको यो जिन्दगी अब अरुका लागि पनि हो । 
– एरेडियो अडियो डटकम र उज्यालो अनलाइनको सहकार्यमा
