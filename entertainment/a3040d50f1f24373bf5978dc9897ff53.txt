चर्चित कलाकार कुन पार्टीमा ? हल्ला ज्यादा, उपलब्धि शून्य

काठमाडौं, मंसिर २७ – केही दिनअघि मात्रै गायिका तथा सञ्चारकर्मी कोमल वली राप्रपा पार्टीमा प्रवेश गरिन् ।  नयाँ शक्तिबाट पनि निम्ता पाएकी कोमलले राप्रपा मन परेका कारण नयाँ शक्तिमा नगई राप्रपामा गएको खुलाइन् । 
कोमल वलीसँगै नायिका रेखा थापा पनि राप्रपा पार्टीमा प्रवेश गर्न लागेको चर्चा थियो । तर रेखाले केही मिडियाहरुसँग कुराकानी गर्दै पार्टीमा प्रवेश गर्न लागेको कुरामा कुनै सच्चाई नभएको भन्दै टारेकी थिइन् । तर त्यसबेला बोलेको कुरालाई बिर्संदै नायिका रेखा थापा कोमल वलीको निम्तो स्वीकार्दै पार्टीमा प्रवेश गरेकी छिन् । रेखा थापा कमल थापा नेतृत्वको पार्टीमा मंसिर २७ देखि आधिकारिक रुपमा प्रवेश गरेकी हुन् । उनले यसअघि माओवादी पार्टीमा कहिल्यै नरहेको पनि मिडियामा भन्न भ्याएकी छिन् । तर उनी एकताका एकीकृत नेकपा माओवादीबाट चुनावमा लड्न तयार भएकी थिइन् । पछि उनको फोटोसहितको मतदाता नामावलीमा नाम नभए पछि चुनाव लड्नबाट बञ्चित भएकी थिइन् । 

आफूलाई एकदमै क्रान्तिकारी बताउने रेखाले यतिबेला मिडियाको सामु आफू यो भन्दा पहिले कुनै पनि पार्टीमा नरहेको भनेर खुलेआम भनेकी छन् । राप्रपामा कोमल र रेखाबाहेक कलाकार उद्दव पौड्याल पनि जोडिएका छन् । रेखा र कोमल मात्रै होइन राजनीतिमा प्रवेश गर्ने अरु कलाकार पनि छन् । 
करिष्मा मानन्धर
अभिनेत्री करिश्मा मानन्धर नयाँ शक्ति पार्टी नेपालमा सक्रिय छिन् । कलाकार पछि राजनीतिमा लागेकी अभिनेत्री पार्टी घोषणा कार्यक्रममा औपचारिक उद्घोषणमा कमजोर देखिए पछि विवादमा आएकी थिइन् । उनी सक्रिय भएको पार्टी नयाँ शक्तिले खास केही नयाँ काम गर्न सकेको छैन भने उनी स्वयमको भूमिकाले पनि पार्टीमा त्यति प्रभाव जमाउन सकको छैन । उनी काठमाडौंबाट सदस्य पदमा छिन् । 
राजेश हमाल 
महानायक राजेश हमाल बेलाबेलामा राजनीतिक गतिविधिका बारेमा खुलेरै आफ्नो विचार राख्ने गर्छन् । कुनै कुरा मन परे खुलेरै तारिफ गर्ने र विवादित कुराको कडा रुपमै विरोध पनि गर्ने गर्छन् । उनलाई केही जमातले कांग्रेस निकटको मान्छे भन्ने गरेको पाइन्छ । तर उनले भने आफू कुनैपनि पार्टीमा नभएको बताउँदै आएका छन् ।
सरोज खनाल 
कुनै समय नेपाली चलचित्र मार्फत आफ्नो कलाकारिताले  सबैको मन जितेका सरोज खनाल नयाँ शक्ति पार्टीमा कार्यरत छन् । लामो समय अमेरिकामा बिताएर आएका सरोज पछिल्लो समयमा सिनेमामा पनि पूर्ण रुपमा सक्रिय छन् ।  उनी चितवनबाट सदस्य भएका हुन् । सरोज राजनीतिमा लागे पनि उनको राजनीतिमा प्रभाव भने राम्रो भइसकेको छैन । मतलब, उनलाई जनताले पत्याइ सकेका छैनन् ।  
भुवन केसी
सिनेमाको कामले भन्दा पनि व्यक्तिगत जीवनका कामहरुबाट चर्चामा आउने नायक हुन् भुवन केसी ।  विशेषगरि उनी विवाह र महिला मित्रहरुसँगको निकट हिमचिमका कारण धेरै चर्चामा आउँछन् । सबैकुराहरुबाट चर्चा बटुल्ने भुवनले राजनीतिबाट पाउने चर्चालाई पनि गुमाएनन् । विशेष गरी लोकतन्त्र आएसँगै दोस्रो निवार्चनमा नायक भुवन केसिले एमालेबाट उम्मेदवारको टिकट पाएका थिए । प्रचारप्रसारमा भुवन केसिलाई प्रयोग गरेर एमालेले जनमानस पनि बटुले । तरपछि एमाले भित्र भुवन केसीभन्दा बरिष्ठ नेताले टिकट नपाएको भन्दै नेतृत्वको कडा आलोचना भएपछि उनको टिकट खोसियो । टिकट खोसिएसँगै उनी पार्टिसँग रिसाए । त्यही रिस झार्न उनी राप्रपामा जाने भन्ने हल्लाहरु पनि आए । तर भित्रभित्र जे भए पनि बाहिर देख्दा उनी एमालेमा संलग्न छन् । 
नीर शाह 
नेपाली सिनेमा क्षेत्रका बरिष्ठ कलाकार रहेका निर शाह पनि राजनीतिक पार्टीमा खुलेर लागेका कलाकार हुन् । रेखा थापाले जस्तै उनले पनि सिनेमा फेरेझैँ पार्टी फेरेभन्दा फरक नपार्ला । किनकी उनी पहिलो माओवादीमा संलग्न थिए, भने हाल नेपाली कांग्रेसमा संलग्न छन् । अझ भन्ने हो भने त उनी मौका हेरेर पार्टीमा प्रवेश गर्छन् । 
दिनेश डी सी
सञ्चारकर्मी, निर्देशक तथा अभिनेता दिनेश डिसी पनि राजनीतिमा लाग्ने सिनेकर्मी हुन् । डिसी एमालेमा संलग्न छन् । तर उनको राजनीतिक सक्रियता भने बाहिर छल्किने गरी आएको छैन । 
अशोक शर्मा
निर्माता तथा कलाकार अशोक शर्मा नयाँ शक्तिमा कार्यरत छन् । अशोक शर्मालाई झापा हेर्ने गरी पार्टीले जिम्मेवारी दिएको छ  ।
नलिना चित्रकार
गायिका नलिना चित्रकारले गायनबाट जति चर्चा पाइन् त्यो भन्दा धेरै चर्चा त्यसबखत पाइन् जब उनी पार्टीमा लागिन् । उनी मधेसी दलबाट समानुपातिकमा उम्मेदवार उठेकी थिइन् । विडम्बना उनको उम्मेदवारी काम लागेन । 
जेबी टुहुरे
जनगायक जेबी टुहुरे पनि राजनितमा लाग्न चाहे तर उनको राजनीति त्यति सफल रहेन । दोस्रो संविधानको चुनावमा उनलाई माओवादी पार्टीले सभाषद उम्मेदवार बनाएको थियो । जेबी चुनाव हुनुभन्दा केही समय पहिले मात्र माओवादीमा प्रवेश गरेका थिए । सभाषदका लागि निर्वाचनमा उठेपनि प्रतिपक्षलाई हराएर विजयी भने हुन सकेनन् । 
शिव शंकर रिजाल
हाँस्य कलाकार शिव शंकर रिजाल अर्थात जोगिन्दर देशविदेशका दर्शकलाई हँसाउने उनी पनि रानीतीमा चासो राख्ने कलाकार हुन् । विडम्बना राजनीतिले भने उनलाई खासै पत्याएको छैन । उनी नेपाली कांगे्रसमा आवद्ध छन् । शिव शंकर कांग्रेसको सांस्कृतिक समतिका कोषाध्यक्ष हुन् ।
देशभक्त खनाल
धेरै चलचित्रमा चरित्र अभिनेताको रुपमा काम गरेका कलाकार देशभक्त खनाल पनि राजनीतिमा लागेका कलाकार हुन् । उनी लामो समयदेखि नेकपा एमालेमा संलग्न छन् । 
मनोज गजुरेल, बद्री पंगेनी 
हास्यव्यङ्ग्य क्षेत्रका एउटा हस्ति मनोज गजुरेल र लोक तथा दोहोरी गीतका चर्चित एवम् लोकप्रिय गायक बद्रि पंगेनीलाई धेरैले एमाले भन्ने गर्छन् । यी दुवै कलाकार नेकपा एमालेका विचार र सिद्धान्तमा हिँड्छन् र एमाले बाटै राजनीति पनि गर्छन् । तर यी दुई राजनीति गर्ने भनेपनि पार्टीको कुनै जिम्मेवारीमा भने छैनन् । यसैले गर्दा उनीहरुलाई एमाले भन्नेहरुलाई जवाफ दिन सजिलो भएको छ । गजुरेल र पंगेनीलाई धेरैले एमाले भनेपनि कसैकसैले माओवादी पनि भन्ने गर्छन् । 
नन्द कृष्ण जोशी
देउडा तथा लोक गायक नन्द कृष्ण जोशीले एकताका कांग्रेसको केन्द्रिय सदस्यमा उठ्ने घोषणा गरेका  थिए । यस हिसाबले उनी नेपाली कांग्रेसमा छन् । 
लोक तथा दोहोरी गायिका राधिका हमाल पनि राजनीतिबाट अछुतो छैनन् । उनी पनि कांग्रेसकी कार्यकर्ता हुन् । यता लोक गायक विष्णु खत्री भने माओबादी पार्टीका सदस्य हुन् । यस्तै  फिल्म निर्देशक नवल खड्का, संगीतकार तथा गायक चेतन सापकोटा, गायक रामचन्द्र काफ्ले, जुनु रिजाल पनि माओबादीमा संलग्न छन् । यसका साथै नेपालका कलाकार संघहरु समेत पार्टीगत प्यानल बनेर चुनाव लड्न थालेकाले यो सङख्या अत्यधिक हुन जान्छ । त्यसैले यहाँ प्रतिनिधी मूलक ढंगबाट राखिएको छ । 
कलाकारको राजनीतिक इतिहास र अहिलेसम्मको घट्नाक्रमलाई हेर्ने हो हल्ला ज्यादा उपलब्धि शून्य देखिन्छ । पार्टीमा प्रवेश गरेका कलाकारले सम्पूर्ण कलाकारिता जगतको हक अधिकारको लागि लड्न लागेको भन्ने गरेता पनि स्वयम् कलाकार मात्रै लडेका छन् । उनीहरुको पार्टी प्रवेशले कलाकारितामा केही खास हुनुभन्दा फण्डा र विवाद मात्रै बढेको देखिन्छ । किनकी अहिले पनि कलाकारले राजनीति होइन विशुद्ध कलाकारिता गर्नु पर्छ भन्ने ठूलो जमात छ ।
उज्यालो र forseenetwork.com को सहकार्य
