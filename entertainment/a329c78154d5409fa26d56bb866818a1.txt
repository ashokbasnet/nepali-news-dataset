‘फर्सीलाल’को गज्जब कविता

काठमाडौं, वैशाख ६ – चर्चित हाँस्य टेलिसिरियल मेरी बास्सैमा ‘मुस्कान पासाको नाती’ अर्थात ‘फर्सीलाल’ को भूमिकामा देखा पर्ने कुमार श्रेष्ठ नवोदित हाँस्यकलाकार समेत हुन् ।
रेडियो अडियोमा नियमित रुपमा हाँस्यव्यंग्य कार्यक्रम सञ्चालन गर्ने उनले गएको वर्ष गाईजात्रा महोत्सवमा पनि भाग लिएका थिए ।
उनी आफैं हास्यव्यंग्य रचना लेख्ने काम समेत गर्छन् । उनको पछिल्लो हाँस्यव्यंग्य कविताले वर्तमान संविधानसभाको झल्को दिन्छ ।
उनले कवितामार्फत संविधानसभाको हालत र सभासदको दैनिकीलाई व्यंग्य गरेका छन् । कविता यस्तो छ :
प्रजातन्त्रमा सांसद थिए गणतन्त्रमा सभासद
बिना काम तलब पाइने भन्नुहोस् यो हो कस्तो गजबको पद....
विहान उठ्यो, हातमुख धोयो,
त्यो पनि भनेको बेलामा पानी आउन्न,
मगकै पानीले काम चलायो  
कपडा लगायो,
छातीमाथि सभासदको लोगो भिर्‍यो  
बानेश्वरतिर हानियो ।
संविधानसभा भवनमा छिर्‍यो, गफियो,
सभामुखले सूचना टाँस्छन्, हैन भने त के हो... के हो... ।  
खाली टाइमा भयो कि खैनी मोल्यो... चियाको सर्को तान्यो...
अचानक बैठक बस्छ....
अल्छीलाग्छ मज्जाले निदायो ,
अलि अलि कुरा सुन्यो टेबुल ठोक्यो.
बेला बेलामा मौका पाए उठेर बोलि पनि हाल्यो  
बैठकमा निदाउने लत,
तलब भत्ता पाउँदा सारै गदगद
संविधान कहिले बन्छ आफैलाई थाहा छैन,
त्यै पनि  आराम छ पद मेरो सभासद
प्रजातन्त्रमा सांसद थिए गणतन्त्रमा सभासद
बिना काम तलब पाइने भन्नुहोस् यो हो कस्तो गजबको पद....
सभासदले सभासदलाई सभाभवन भित्रै चप्पल हाने,
कसैले जोक्स सुनाए,
कसैले माईक भाँचे,
कसैले कुर्सी भाँचे,
कसैले अर्थमन्त्रीको झोला लुटे,
दुईवर्षसम्म भनेर गएकाले चार वर्षसम्म डकारे
चार वर्षसम्म डकार्दा उनीहरुले कहिले पाचक खाएनन् ,
अस्पताल कहिल्यै पुगेनन्
उनीहरुलाई त्रिफला चूर्ण पनि चाहिएन
हाजमोला पनि चाहिएन ।
त्यही भएर होला हजुर हामी जनताले संविधान कहिले पाएनौं ।
फेरि त्यस्तैहोला जस्तो छ ।
प्रजातन्त्रमा सांसद थिए गणतन्त्रमा सभासद
बिना काम तलब पाइने भन्नुहोस् यो हो कस्तो गजबको पद....
अहिलेका सभासद
बल्ल बल्ल सभासद भइयो तर अरु केही भइएन
आफ्नै सरकारको पालामा पनि मन्त्री बन्न पाइएन
त्यत्रो दुःखले  राजनीति गरेको न वार भो न पार भो
मन्त्री बन्न नपाएपछि यो सभासद भाको के सार भो
न अगाडि साइरन सहितको कार भो
न सुरक्षाकर्मी लिएर सवार भो
न झण्डावाला कार भो
त्यत्रो दुखले सभासद भइयो आखिरमा बेकार भो
होटलमानै चुनावको टिकट पाको
त्यही चुनावमा जितेर सभासद भाको
भन्छिन् चुनाव जितेपछि राजनीतिले घेरियो
सभासद बनेपछि जिन्दगी नै फेरियो
भन्छिन् उनी सभासद बन्दा कम्ता खुसी भा हैन ...
तर होटलमा जस्तो धेरै पैसा सभासदमा छैन
जति आएनि लिनै पर्‍यो, पार्टीलाई दिनै पर्‍यो
डेराभाडा बुझाउनै पर्‍यो , कार्यकर्ता रिझाउनै पर्‍यो  
गाउँमा त उनलाई सबैले चिन्थे रे, नमस्कार पनि गर्थे रे
अहिले त कसैले चिन्दैन रे,
परिचय आफैले गर्छिन् रे
तै पनि उनी छिन् खुसीले गद गद,  धन्य रहेछ यो पद सभासद भन्ने पद
त्यसैले म भन्छु
प्रजातन्त्रमा सांसद थिए गणतन्त्रमा सभासद
बिना काम तलब पाइने भन्नुहोस् यो हो कस्तो गजबको पद....।
