छक्का पञ्जाको अर्को रेकर्ड, ‘देखन चम्पा’ गायकले दिन थाले रोयल्टी

काठमाडौं, माघ १३ – गायक कृष्ण काफ्लेले गीतकार एवं संगीतकालाई रोयल्टी दिने कामको सुरुवात गरेका छन् । पहिले पनि राम्रो ब्यानरका केही गीतहरु गाए पनि छक्का पञ्जाको देखन चम्पा बोलको गीत गाएपछि उनको चर्चा एकाएक चुलिएको थियो । 
उनी त्यो गीत पछि एकाएक व्यस्त पनि हुन थालेका थिए । विभिन्न स्टेज कार्यक्रमहरुमा गीत गाएर गायकले पारिश्रमिक लिने तर गीतकार र संगीतकारहरु उपलब्धिविहीन हुने कुराको चर्चा चलिरहेको अवस्थामा एक कदम माथि उठेर काफ्लेले रोयल्टीको प्रथा सुरु गरेका छन् ।
 
आफ्नो गीत चर्चित भएको र चर्चित भएसँगै विभिन्न स्टेज कार्यक्रममा आफूलाई मान सम्मान दिन बोलाउनेको जमात बढ्दै गइरहेको बेला गीत संगीत चर्चित हुनुमा गीतकार र संगीतकारको प्रमुख भूमिका हुने भएकोले रोयल्टी प्रथाको सुरुवात गरेको काफ्लेले बताएका छन् । उनले आगामी दिनमा आफूले गाउने गीतको श्रष्टालाई रोयल्टी नियमित उपलब्ध गराउने बताएका छन् ।
यसै साता मात्र दाङमा आयोजित स्टेज कार्यक्रम गरेर फर्किएका काफ्लेले आफूले पाएको पारिश्रमिकबाट गीतकार र संगीतकारलाई १५/१५ प्रतिशत दिन सुरु गरेका छन् । नेपालमै यस किसिमको कार्य गर्ने गायक काफ्ले प्रथम व्यक्ति बनेका छन् । 
उज्यालो र forseenetwork.com को सहकार्य
