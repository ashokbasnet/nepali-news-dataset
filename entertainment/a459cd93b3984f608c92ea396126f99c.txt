नेपालीमा कमजोर छन् ‘दर्पण छायाँ २’ नायिका

काठमाडौं, पुस २५ – झण्डै डेढ दशक पहिले बनेको चलचित्र ‘दर्पण छायाँ’को सिक्वेल अहिले चर्चामा छ । ‘दर्पण छायाँ’ नै थियो सिंगल थियटरमा एक सय दिन मनाउने पहिलो नेपाली चलचित्र । डेढ दशकपछि त्यही चलचित्रका निर्देशक तुलसी घिमिरेकै निर्देशनमा ‘दर्पण छायाँ २’ निर्माण भएको छ । चलचित्रको रिलिज मिति नजिँकै गर्दा चलचित्र निर्माण टिम अहिले प्रचार प्रसारमा लागेको छ । दर्पण छायाँमा मुख्य नायिकाको भूमिकामा निरुता सिंह थिइन् भने नायकको भूमिकामा दिलिप रायमाझी थिए ।  सिक्वेलमा भने सबै नयाँ अनुहारहरुलाई देख्न पाइनेछ ।  नयाँ अनुहार मध्ये चलचित्रकी मुख्य नायिका साहारा कार्की चलचित्र रिलिज पूर्वनै चर्चामा छिन् । १२ बर्षदेखि अमेरिकामा बस्दै आएकी उनी आफ्नो सुन्दरताका कारण सबैको ध्यान तान्न सफल छिन् ।
साहारालाई सानैदेखि अमेरिकामा बसेर होला आफ्नो नेपाली भाषानै राम्रोसँग उच्चारण गर्न आउँदैन  । चलचित्र प्रमोशनकै क्रममा उनले  आफूलाई नेपाली भाषा बोल्नका लागि सारै गाह्रो हुने बताएकी छिन् । नेपाली बोल्न गाह्रो लाग्ने त्यसमा पनि चलचित्रमा त झनै सही र शुद्ध उच्चारण गर्नुपर्ने हुँदा साहारालाई आफ्नो भाषा आफैलाई चुनौतिपूर्ण भएको बुझिन्छ ।
नेपाली समाजलाई चलचित्रमार्फत केही नयाँ कुरा सिकाउने नायिकालाई नै मातृभाषा उच्चारणमा समस्या हुँदा दर्शकले के सिक्ने भन्ने कुरा पनि अगाडि आउँछ । त्यो सबै कुराको बारेमा जानकारी भने चलचित्र रिलिज भएपछि हुनेछ । साथै उनले चलचित्र यात्राको सुरुवातमै तुलसी घिमिरे जस्ता सफल निर्देशकको साथ पाएकी छिन् । 
तुलसी घिमिरेसँग काम गर्न पाएकोमा खुसी व्यक्त गर्दै साहाराले निकट भविष्यमा आफू चलचित्र नायिका होइन कलाकार भएर काम गर्ने सोच बनाएकी छिन् । उनले अबको समयमा जस्तो पनि चलचित्रमा काम गर्न तयार रहने बताएकी छिन् ।
‘दर्पण छायाँ २’ फागुन २७ गते रिलिज हुँदैछ । तुलसी घिमिरेको निर्देशनमा बनेको यो सिनेमालाई साबु गदाल कार्की र रवि कार्कीले निर्माण गरेका हुन् ।
दुईपटक शुट भयो क्लाईमेक्स
जय गिरीले सिनेमामा क्लाईमेक्सको १५ मिनेटको दृश्यलाई भिएफएक्सबाटै आकर्षक बनाउने जिम्मा लिएका थिए । तर भिएफएक्सबाट सोचेजस्तो क्लाईमेक्स नभएपछि निर्देशक तुलसी घिमिरले क्लाईमेक्स फेरि खिच्ने योजना बनाए र कलाकारलाई लिएर दार्जिलिङको  सभा हलमा पुगे । 
दार्जिलिङको सभा हलमा क्लाइमेक्समा भएको नृत्य खिचियो । क्लाईमेक्स फेरि खिचेपछि निर्देशक तुलसी घिमिरे निकै खुसी भएका छन् । सिनेमाको क्लाईमेक्समा भएको नृत्यलाई मिङमा दोर्जी लेप्चाले  कोरियोग्राफ गरेका छन् ।
उज्यालो र forseenetwork काे सहकार्य ।
