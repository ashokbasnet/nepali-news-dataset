​अमेरिकामा जोडियोस् भत्किएका मनहरु नाटकको मञ्चन सकियो

काठमाडौं, मंसिर २९ - अमेरिका न्युयोर्कको अफ-ब्रोडवे थियटरमा पहिलो पटक नेपाली नाटक मञ्चन गरिएको छ । नाट्य समुह सर्वनामका निर्देशक अशेष मल्लद्धारा लिखित र रंगकर्र्मी हरिबहादुर थापाद्धारा निर्देशित जोडियोस् भत्किएका मनहरु नाटक मञ्चन गरिएको हो । 
वैैशाख १२ गते नेपालमा गएको भूकम्प र त्यसपछि पत्रकारले खेलेको भूमिका र उसले पुरा गरेको जिम्मेवारी नाटकमा देखाइएको थियो । प्रभावित ठाउँमा चोर र महिला बेचविखनमा संलग्न दलालले उठाएका फाइदा पनि व्यंग्यात्मक रुपमा प्रस्तुत गरिएको थियो । भूकम्पको दौरान प्रवासी नेपालीमा देखिएको छट्पटि, स्वेदशमा राहत र उद्धार कार्यमा खटिएका युवाको उत्साहलाई पनि नाटकमा समेटिएको थियो ।
नाटक सफलतापूर्वक सम्पन्न भएकोमा खुशी व्यक्त गर्दै निर्देशक थापाले अर्काे वर्ष यस नाटकलाई नेपालमै लगेर मञ्चन गर्ने संभावना रहेको र यसका लागि कलाकारलाई पनि मानसिक रुपमा तयार रहन आग्रक गर्नुभएको छ । 
नाटकमा न्युयोर्कमै रहेका नेपाली कलाकार नदिया लिवांङ, संगीता उप्रेती, दिपिका श्रेष्ठ, विकास विष्ट, अनुज थापा, कृष थापा, ज्योतिकुमार श्रेष्ठ, सहदेव पौडेल, यादव गौतम, क्रिष्टल थापा र दिलाष्मा रजककोे अभिनय रहेको थियो ।
