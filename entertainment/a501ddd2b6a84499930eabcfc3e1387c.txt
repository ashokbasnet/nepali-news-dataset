यो भन्दा राम्रो फिल्म त मै बनाउन सक्छु : निश्चल बस्नेत

सन् २००९ देखि चलचित्र क्षेत्रमा प्रवेश गरेका निश्चल बस्नेत आधा दशककै बीचमा चर्चित भएका छन् । लुट चलचित्र निर्देशन गरेपछि चर्चामा आएका उनले कबड्डी मा अभिनय गरेर ख्याति कमाए ।
अहिले फेरि उनले निर्देशन गरेको चलचित्र टलकजंग भर्सेज टुल्के कात्तिक १४ गतेदेखि प्रदर्शन हुने तयारीमा छ । यसै सन्दर्भमा निर्देशक, कलाकार, गायक तथा निर्माता निश्चल बस्नेतसँग उज्यालो अनलाइनका लागि सहकर्मी अच्युत घिमिरेले गर्नुभएको कुराकानी :
तपाईं एक जना व्यक्ति निर्देशक, कलाकार, गायक कसरी धान्नुहुन्छ सबै व्यक्तित्व एकैसाथ ?
प्रायः सबै एउटै क्षेत्रसँग सम्बन्धित भएकाले भ्याउँछु । आखिर म चलचित्र क्षेत्रमै भएपछि यी सबै जोडिन्छन् एक अर्कामा । त्यसैले सक्छु । गाउन चाहिं मलाई अरुले कोशिश गर्न भने । डराइ डराइ शुरु गरेको थिएँ । अब सक्छु जस्तो लाग्न थाल्यो । चलचित्र “लुट”का लागि गाएपछि स्वर राम्रो भन्दिन थाले सबैले । त्यसपछि गायनमा पनि लागें ।
लोकप्रिय हुँदै आएपछि कत्तिको बढ्छ ? अग्रजहरु सामु बोल्न डराउनुपर्छ होला नयाँ निर्देशकहरुले ? दबाब महशुश हुन्न ?
हैन, म डराउँदिन । मनमा जे आयो त्यही भनिदिन्छु । लागेको कुरा बोल्नैपर्छ । अहिलेका सिनेमाका दर्शक चलाख छन्, बौद्धिक छन् हाम्रा दर्शक । त्यसैले दर्शकले अनुमान गरे जत्तिको बौद्धिकता भएन भने चलचित्र नै नबनाए हुन्छ । त्यसकारण म हीन भावना राख्दिन । ठूलो मान्छेका अगाडी होस् वा सानाको अगाडी आफूलाई मनमा लागेको कुरा स्पष्ट भन्ने गर्छु ।
कसरी लिनुभो चलचित्रको ज्ञान ?
सन् २००९ तिरबाट हो । मैंले कागबेनी चलचित्र हेर्ने मौका पाएँ । कागबेनी हेरेपछि मलाई लाग्यो हाम्रा चलचित्र पनि यति सफा देखिंदारहेछन् । सफा पर्दामा हाम्रै फिल्म, हाम्रै गाउँ देख्न पाउँदा गर्व लाग्यो । मलाई एकदमै प्रभाव पर्‍यो । त्यसपछि नेपाली फिल्महरु हेर्नुपर्‍यो भनेर जान थालें । अरु फिल्म हेर्दा १० मिनेट पनि टिकिन । मैंले त कतिपय चलचित्रको सिडी नै फुटाइदिएँ ।
त्यो भन्दा राम्रो कथा भन्न म आफैं सक्छु होला जस्तो लाग्यो । त्यसपछि इन्टरनेटमा अध्ययन गर्न थालें । अनि बिस्तारै फिल्ममा प्रोडक्सन असिस्टेन्ट, क्लाप ब्वाइ जस्तो जुन भेट्यो त्यही काम गर्न थालें । साथीहरुले बनाएका सर्ट फिल्महरुमा असिस्टेन्टको काम गरें । कसरी फिल्म बन्दो रहेछ मलाई जान्नु थियो । त्यसैले यो क्षेत्र भित्र छिरेरै नै सिक्न चाहन्थें । सन् २०११ सम्म अनलाइन्मा पढ्ने, सिक्नका लागि काम गर्ने धेरै काम गर्न भ्याएँ । यही बीच मैंले सन् २०१० मा आफैंले एउटा सर्ट फिल्म बनाएँ । तर निकाल्न अप्ठ्यारो लाग्यो त्यसलाई सार्वजनिक गरिन । त्यही बेला तिरबाट २०११ मा लुट लेख्न थालें । यसरी सिकें मैंले फिल्मलाइनका कुराहरु ।
लुट कसरी तयार भयो त ?
त्यो ताका म कथा, कहानीका लागि समाचार हेर्ने, पढ्ने गरिरहन्थें । खाली लुटपाटको मात्र समाचार आउँथे । ती समाचारहरुमा ध्यान दिन थालेपछि मैंले सबै कुरा निगेटिभ मात्र देखें । जहिले पनि लुटपाट, चोरी, डकैतीका मात्र समाचार आउँथे । त्यसपछि कति बैंक लुटिएछ त भनेर अध्ययन गरें । बैंक लुटेका घटना संकलन गरेपछि कसरी लुटिए पनि टिप्न थालें डायरीमा ।
अनि लुट्नेहरुको हुलिया र व्यवहार  हेर्न थालें समाचारहरुबाटै ।  त्यसपछि यही विषयमा थप अध्ययन गर्न गएँ । बैंकमा गार्ड बाहेक सुरक्षाको खासै केही व्यवस्था हुँदोरहेनछ । यसरी हेर्दा मलाई लाग्यो बैंक लुट्नु सजिलो रहेछ तर लुटिसकेपछि जोगिन मुश्किल पर्ने रहेछ । आफैं लुटेरा जस्तो कल्पना गरेर लेख्न बस्थें म । अनि लेखेपिच्द्धे साथीहरुसँग छलफल गर्न थालें । यसरी ममा क्रमशः निखार आयो । मेरो साथीहरुको ठूलो योगदान छ त्यसमा । उनीहरुका सल्लाहले गर्दा नै मैंले सरल कथा र दमदार पटकथा  बनाउन सकें । स्क्रीप्ट लेख्दा मलाई धेरै कुरा दिमागमा आउँछ । त्यसैले म नोट गरिहाल्छु ।
त्यसपछि कबड्डीमा कलाकार हुन जानुभो, घटेको महशुश भएन ?
मलाई घटेको जस्तो लागेन । निर्देशन गरेपछि खेलिहालें पनि सानो सानो रोल गर्छु भन्ने सोचेको थिएँ । तर ठूलो भूमिकामा खेल्छु भन्ने थिएन । निर्देशक रामबाबु गुरुङ र दयाहाङ राईले कर गर्नुभो । म बेला बेला नाटकमा जान्थें र उहाँहरुलाई सुझाव दिन्थें आफूलाई लागेको कुराहरु । अनि त्यसैगरी उहाँहरुले मलाई तिमिले यो रोल गर्नुपर्छ भन्नुभो । मलाई त डर लाग्यो । सक्दिन पनि भनें । अभिनयमा म फेल भएँ भने सबै टिम नै फेल हुन्छ भन्ने मलाई डर थियो । तर उनीहरुले नडराउ, वर्कसप गरुँला भन्नुभो । र साँच्चिकै वर्कसपले मलाई कन्फिडेन्स पनि बढ्दै गयो । यसरी मैंले अभिनयमा पनि ढुक्कैले पाइला हालें ।
युवा पिंढीबाट आएको निर्देशक, पहिलो चलचित्र लुट नै हिट हुँदा कस्तो महशुश भएको थियो ?
पहिलो फिल्मबाटै वाहवाही पाउँदा शुरुमा त के भयो भयो जस्तो लाग्यो । अग्रज दाइ तुलसी घिमिरेहरु जस्तो कहिले बन्ने होला जस्तो लाग्थ्यो । चलचित्र क्षेत्रमा आइसकेपछि र  लोकप्रिय भइसकेपछि झन् लाग्यो मैंले त केही बुझेकै रहेनछु । जति सजिलै माथि आइपुगें त्यति नै सजिलोसँग झर्न पनि सक्छु । त्यसैले म मिहिनेतमै विश्वास राख्छु । मलाई अझै पनि लाग्दैन कि म ठूलो भइसकें तर परिवार भित्र अरुको मुहारमा खुशी देख्दा मलाई अनुभूति हुन्छ ए मैंले त धेरै प्रगति गरेछु ।
जीवनको लक्ष्य के थियो ? विद्यार्थी हुँदा ह्वाट इज् योर एम् भनेर कसैले प्रश्न सोध्दा कहिल्यै जवाफ दिनुभयो कि फिल्म डाइरेक्टर बन्छु ?
अहँ, त्यसरी सोधिएको प्रश्नमा मैंले कहिले पनि भनिन कि म यो बन्छु । तर नाम कमाउने बन्छु भन्ने लाग्थ्यो । र, त्यही उत्तर दिन्थें ।
चलचित्र लाइनमा आइसकेपछि अब चाहिं यही हो मेरो लाइन भन्ने निष्कर्ष आयो ?
हो, अब सायद म यही क्षेत्रमा नै लाग्छु होला । मलाई मेरो लाइन यही हो भन्ने अब लाग्न थालेको छ ।
पहिले त सतही रुपमा हेर्नुभको थियो होला । अब डुबिसकेपछि कस्तो लाग्यो त नेपाली चलचित्र क्षेत्र ?
भित्र आइसकेपछि धेरै कुरा थाहा भयो । अब त झन् धेरै फिल्मकर्मीहरु सँग भेटघाट सँगत हुन्छ । कसले के गर्दैछ भन्ने अध्ययन गर्न पाउँछु । आज भन्दा करीब डेढ दुई दशक अघिका चलचित्र राम्रा बन्थे नेपालमा । त्यतिबेला नेपाली चलचित्रको गोल्डन एरा थियो । नक्कल भएका चलचित्र पनि नक्कल जस्ता थिएनन् । पछि पछि हामीले नक्कल गर्ने बहानामा मौलिकता गुमायौं । तर अहिले फेरि चलचित्र मौलिकतातर्फ आउँदैछ । त्यो क्रममा चलचित्रमा नयाँ नयाँ प्रयोग बढी बढेको छ । त्यसैले पनि नेपाली चलचित्रको परिचय यही हो भन्ने अझै स्पष्ट छैन । समाज पूरै आधुनिक भइसक्यो । ग्लोबल भिलेजको जमानामा हामी अझै पछाडी छौं । तर हामी हिन्दी सिरियलमा मख्ख पर्छौं नेपाली चलचित्र हेर्न जाँदैनौं । त्यसकारण हामीमा केही त कमजोरी छ नै ।
नेपाली चलचित्र राम्रो बनाउन के चीज चाहिंदोरहेछ त ?
चलचित्रमा चाहे प्रस्तुति राम्रो होस् वा अभिनय । सरल र स्पष्ट कथा नभएसम्म चलचित्र राम्रो हुन्न । हामीले अभिनयमा मात्र जोड दिने गरेका छौं । अभिनय पछिल्लो प्राथमिकता हो । पहिलो प्राथमिकता हाम्रा कथा नै हुनुपर्छ ।
तपाईंले भनेको गोल्डन एराका चलचित्रहरुबाट हामीले के के गुमाएछौं त ?
त्यतिबेला थोरै सिनेमा बन्ने, हलहरु पनि कम थिए । गुणात्मकता थियो चलचित्रहरुमा । त्यतिबेला मोबाइलहरु थिएनन् । टिभीका धेरै च्यानल थिएनन् । टिभीमा पनि सिरियल राम्रा थिए । हामी रमाउँदै हेर्थ्यौं । बाहिरका चलचित्र हावी हुन पाएका थिएनन् । अब मान्छेमा धेरै विकल्पहरु छन् । मानिसले आफ्नो विकल्प प्रयोग गरिहाल्छ । नेपाली चलचित्र राम्रो आउला र म हेरुँला भनेर कोही कुरेर बस्दैन । यो कुरा बुझ्न जरुरी छ चलचित्र बनाउने हामी सबैले ।
फर्मालिष्टीक र रियालिष्टिकमा हामीले कुन धार समात्नुपर्छ ?
रियालिष्टिक शैली तयार गर्दागर्दै पनि अलिकति फिल्मी शैली राख्नैपर्छ । बौद्धिक वर्ग वा हल्का वर्गको लागि भनेर चलचित्र बनाउने हैन । यस्तो बनायो भने चल्छ भन्ने पहिल्यै थाहा हुने भए कुनैपनि फिल्म फ्ल्प हुन्नथियो । अलिअलि गर्दै दर्शकहरु बढ्ने हुन् ।
फिल्म राम्रो भए मात्र कलाकारको अभिनयको छलफल हुन्छ । सबभन्दा पहिले फिल्म हेर्ने संस्कार पैदा गर्नु जरुरी छ । हिन्दी फिल्म कुनै प्रचार नगरे पनि एक हप्तामा हाम्रै बजारबाट ५–६ करोड पैसा उठाइदिन्छ । हाम्रो बजार नभएको हैन । पैसा पनि छ बजारमा । यति हो कि नेपाली फिल्म हेर्ने दर्शक चाहिं कम भएको हो । वर्ष वा २ वर्षमा एउटा मात्र राम्रो फिल्म आएपछि अनि त्यसपछि आउने फिल्महरु झुर आइदिन्छन् । अनि एउटा फिल्म हेरेर “अब नेपाली फिल्म हेर्छु” भन्न थालेको दर्शक त्यसपछि “नेपाली फिल्म अब ५ वर्ष हेर्दिन” भनेर भड्किन्छन् । त्यसैले हरेक डेढ दुई महिनामा मात्रै एउटा राम्रो फिल्म आउनसक्यो भने पनि हाम्रो चलचित्रले राम्रो बजार पाउँदै जान्छ । नेपाली चलचित्र हेर्न जानेहरुले ठीकै थियो भनिदिए पुग्छ । खत्तम रहेछ भनिदियो कि हाम्रो भविष्य धरापमा परिहाल्छ ।
यति धेरै अनुभव गरिसकेपछि टलकजंग भर्सेज टुल्के ल्याउँदै हुनुहुन्छ । झन् अनुभवले खारिएको देखिन्छ होला यो चलचित्र त, हैन ?
यो पहिले मञ्चन भएको नाटक भन्दा धेरै फरक गरेका छौं हामीले चलचित्रमा । यसको कथा हेर्दा मलाई नाटक हेर्दैखेरि मन परेको थियो । यसमा हाम्रो नेपालको गण्डक क्षेत्रको लवज छ । हाम्रै देशको स्वाद पाउँछन् दर्शकले । पूरै नेपाली मौलिकता छ । धेरै साहित्यिक छैन । सरल पारिएको छ । खर्च चाहिं यसमा लुट भन्दा बढी छ । खर्च घटाउने सोच थियो तर गर्दै जाँदा बढ्दै गयो । पानी परेको पर्यै गरेकोले सुटिङ धेरै चरणमा गर्नुपर्‍यो अनि खर्च बढ्यो ।
नेपाली फिल्म हेरेर सिनेमा हलबाट बाहिर निस्केपछि तपाईंले जस्तै “यो भन्दा राम्रो फिल्म त मै बनाउन सक्छु” भन्ने धेरै जना छन् नेपालमा । तिनहरुलाई तपाईं के सन्देश दिनुहुन्छ ?
आउनुस् । आँटेर आउनुस् । त्यो आँट आउनु नै सबभन्दा राम्रो कुरा हो । तर हेरेको र देखेजस्तो मात्र सजिलो चाहिं छैन । दुःख गर्न सक्नुहुन्छ भने जत्ति पनि गर्न सकिन्छ । नजानीकन चाहिं हाम नफाल्नु । लुटपछि मलाई पैसा लगानी गर्छु भन्नेहरु कति आएका थिए । मैंले सही गर्दै गएको भए अर्को १० वर्षको लागि म व्यस्त हुन्थें होला । तर क्वालिटी दिन त्यसरी सकिन्न । अध्ययन र मिहिनेत चाहिन्छ । त्यसैले मैंले वर्षमा एउटा फिल्म मात्र बनाउने निधो गरेको छु । जथाभावी बनाएर काम छैन ।
बितेको आधा दशकमा यति उपलब्धि गर्नुभएको छ । अब आउँदो आधा दशकका लागि के के योजना छन् त ?
मैंले योजना नै भनेर त्यस्तो केही बनाएको छैन । यति हो, प्रत्येक वर्ष एउटा फिल्म गरौं भन्ने सोचमा छु । मलाई फिल्म बनाउनु मात्र हैन, नेपाली फिल्म हेर्ने दर्शकको संख्या बढाउनु छ । त्यसैले म चलचित्र हेर्ने संस्कार कसरी बढाउने भन्नेमै जोड दिन्छु । विदेशमा लगेर देखाउने भन्दा नेपालकै हलमा मान्छेहरु जाने बनाउन चाहन्छु म ।
