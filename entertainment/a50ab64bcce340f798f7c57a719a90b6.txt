दमौलीको माया साह्रै महङ्गो

तनहुँ, पुस २९ – पहिलो दमौली महोत्सवको मञ्चमा एक्कासी गायक हेमन्त शर्मालाई देख्दा दर्शकहरुले ताली पिट्न थालिहाले अनि उनले चाँही मायाको कथा जोडे ।
‘माया साह्रै महङ्गो’ अनि ‘के माया गर्न हुन्न र ?’ यस्तै यस्तै । लोक आधुनिक र लोक पप गीत गाउन खप्पिस हेमन्तका गीतमा महोत्सवका दर्शकले पनि नाचेर साथ दिए ।
उनलाई साथ दिनेमा युवाहरु मात्रै थिएनन् । उमेर ढल्केकाहरु पनि कम्मर मर्काइरहेका थिए । ‘उकाली, उकालीमा जादाँ जाँदै’, ‘मुल हौ भने रसाइदेउ,’ ‘थापन थापन हातैमा’, ‘माया त यस्तो होस्’, ‘नाच नाच नाचेसी जानिन्छ,’ ‘तिमी अर्कै घरको मान्छे,’ लगायतका झण्डै एक दर्जन गीत गाएर दर्शकलाई हेमन्तले मनोरञ्जन दिए  ।
दमौली महोत्सवको चौथो दिन सोमबार गायिका ज्योती लोहनीले दोहारी गीत गाएर दर्शकलाई नचाइन । हास्यकालाकार सुरज भिरखोइरेको प्रस्तुतीले पनि दर्शकलाई मनोरञ्जन दियो ।
‘कृषि हाम्रो आर्थिक विकासको आधार, दमौली महोत्सव प्रवर्धनको आधार’ भन्ने नाराका साथ तनहुँ उद्योग वाणिज्य संघ दमौली बजार इकाइले पुस २६ गतेदेखि सुरु भएकमो महोत्सवमा माघ ५ गतेसम्म बिभिन्न कलाकारले मनोरञ्जन गराउनेछन् ।
