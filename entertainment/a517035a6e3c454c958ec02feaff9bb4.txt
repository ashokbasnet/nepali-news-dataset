पाकिस्तानी शरणार्थीको कथा सर्वोत्कृष्ट

ललितपुर, मंसिर ७ – पाकिस्तानको अमर अजिजले तयारपारेको ‘अ वालनट ट्री’लाई रामबहादुर ट्रफीसहित दुई हजार अमेरिकी डलरको पुरस्कार प्रदानगर्दै दसौं दक्षिण एसियाली वृत्तचित्र महोत्सव (फिल्म साउथएसिया) आइतबार सम्पन्न भएको छ ।
पाकिस्तानी सेना र तालिबानकाबिच दोहोरो लडाइमा घरबार छाडेर शरणार्थी जीवन बिताउन बाध्य भएकाको भोगाइमा आधारित यो वृत्तचित्र एउटा परिवारको मिठो विगत, असुरक्षित वर्तमान र अन्धकार भविष्यको घतलाग्दो दस्तावेज हो । जबर्जस्ती त्याग्न बाध्य बनाइएको घरलाई छेवैमा रहेको ओखरको रुखमार्फत उनीहरु सम्झँदै बिलौना गर्छन् । भारतीय चलचित्र निर्देशक अदूर गोपालकृष्णनले यो अवार्ड प्रदान गरेका थिए । महोत्सवमा इफात फातिमाको वृत्तचित्र ‘ब्लड लिभ्स इट्स् ट्रेल’ले एक हजार अमेरिकी डलरसहितको दोश्रो पुरस्कार हात पारेको छ ।
भारत सरकारले काश्मीरमा गरिरहेको दमनमा आधारित यो वृत्तचित्र त्यही क्षेत्रकी फातिमाले नौ वर्ष लगाएर तयार पारेकी हुन् । नेपाली विषयवस्तुमा तयार भएको वृत्तचित्र ‘ड्रइंग द टाइगर’ले यस वर्षको युनिसेफ अवार्ड जित्न सफल भएको छ ।
रामेछापको एक दलित परिवारको भोगाइमा आधारित यो वृत्तचित्र एमी बेनसन र रम्यता लिम्बुले संयुक्त रुपमा तयार पारेका हुन् । लिम्बु र बेनसनले एक हजार डलर अवार्ड पाएका हुन् । बंगलादेसका दिवंगत फिल्मकर्मी तारिक मसुदको नाममा राखिएको एक हजार अमेरिकी डलरसहितको डेब्यू अवार्ड प्रतिक विश्वासको ‘अन एण्ड अफ दी रेकर्ड्र्स्’ ले जितेको छ । भारतीय शास्त्रीय संगीतको अभ्यास र समयसँगै प्रविधिमा आएका परिवर्तनले यो संगीतमा पार्दैगएको प्रभावलाई वृत्तचित्रमा देखाइएको छ ।
फिल्म साउथएसियाले यसै वर्षदेखि चलचित्रका विद्यार्थीले तयार पारेका वृत्तचित्रको प्रदर्शन पनि सुरुगरेको छ । यस वर्ष यो विधा अन्तर्गत आठ वटा वृत्तचित्र प्रस्तुत भएका थिए । पाँच सय अमेरिकी डलर राशीको सर्वोत्कृष्ठ विद्यार्थी वृत्तचित्रको अवार्ड म्यानमारका क्याउ म्यो ल्वीनले तयार पारेको ‘टायर्स’ले जितेको छ । रंगुन फिल्म स्कुलका विद्यार्थी ल्वीनले थोत्रा टायरलाई कसरी म्यानमारमा एउटा कारखानाले पुनः प्रयोग गर्न मिल्ने वस्तुमा परिणत गर्छन् भन्ने विषयलाई सुन्दर ढंगले प्रस्तुत गरेका छन् ।
महोत्सव निर्देशक मितु बर्माका अनुसार पहिलो अवार्ड जित्ने ‘अ वालनट ट्री’ र उत्कृष्ठ विद्यार्थी फिल्मको अवार्ड जित्ने ‘टायर्स’लाई सोमबार र मंगलबार बेलुकी ६ बजे पुनः प्रदर्शन गरिनेभएको छ ।
