​नोबेल शान्ति पुरस्कार विजेता मलालाको जीवनमा आधारित चलचित्र ‘गुल मकई’ बन्दै

भदौ २० – नोबेल शान्ति पुरस्कार विजेता मलाला युसुफजाईको जीवनमा आधारित चलचित्र ‘गुल मकई’ चाँडै नै रिलिज हुने तयारीमा छ । यो बायोपिक फिल्ममा मलालाको भूमिका रिम समीरले निभाउने भएकी छन् । 
रिम समीरले चलचित्रको पोस्टर आफ्नो इन्स्टाग्राममा पोस्ट गर्दै लेखेकी छन्, ‘मेरो फिल्मको पहिलो पोस्टर– मलाला युसुफजाई बायोपिक – गुल मकई ।’ चलचित्रको निमार्ण आनन्द कुमारले गर्ने भएका छन् भने यस चलचित्रमा स्वर्गीय ओम पूरी पनि देखिनेछन् । निर्माता आनन्द कुमारका अनुसार चलचित्रका धेरै दृश्य २०१६ को मे महिनामा नै खिचिएको छ । बाँकी दृश्य यही महिना सकिने कुमारले बताएका छन् । 
निर्माताका अनुसार चलचित्रले मलालाका जीवनमा आएका विभिन्न क्षणलाई प्रस्तुत गर्नेछ । पाकिस्तानको स्वात घाटीमा तालिबानले छात्राहरुलाई विद्यालय जान रोक लगाएको थियो । मलालाले डायरीमार्फत यस क्षेत्रका मानिसमा जागरण ल्याउने प्रयास मात्रै गरिनन्, तालिबानको अतिवादविरुद्ध पनि लड्न प्रेरित गरिन् ।
मलालाले गुल मकईको नामबाट तालिबानको अतिवादविरुद्ध ब्लग लेख्ने गर्थिन् । मलालाको त्यही नामबाट चलचित्रको नामाकरण गरिएको छ । चलचित्रको निर्देशन अमजद खानले गरेका छन् ।
