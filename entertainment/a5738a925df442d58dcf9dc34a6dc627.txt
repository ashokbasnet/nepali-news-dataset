भुवन केसी कसरी बने हिरो ?

काठमाडौं, माघ २७ – अभिनेता भुवन के.सी नायक हुनभन्दा अगाडि गायक थिए । स्टेज कार्यक्रममा गाएर उनी गाउने शोख पूरा गर्थे । मनको कुनै कुनामा स्थापित गायक बन्ने चाहना पालेका भुवन अन्ततः सदाबहार नायक नै बने । यो परिचय वर्षौंको संघर्षले उनलाई प्राप्त भएको हो । तर, बाउको बिडो थाम्नका लागि भुवनका छोरा अनमोललाई खासै गाह्रो भएन । अनमोल अहिले सिने क्षेत्रमा सक्रिय छन् ।
सिने क्षेत्रमा ख्याति कमाएका बुवा भएकाले अनमोललाई चलचित्रको बाटो सहज रह्यो । भुवनको लोकप्रियताले अनमोललाई स्थापित हुन सघायो । अनमोलको क्रेज यति छिटो बढीरहेको छ कि उनले केही वर्षभित्रै बुवाको क्रेजलाई नै पछि पार्ने पक्का छ ।
तर, सिने क्षेत्रको सिँढी चढ्न भुवनको लागि छोरा अनमोलको जस्तो सहज रहेन । अहिलेका नायकप्रति व्यंग्य कस्दै उनी भन्छन्, “पैसा हालेर नायक बन्ने चलन थिएन । प्रतिभा भएकाले पनि ठूलो संघर्ष गर्नुपथ्र्यो ।” भुवन के.सीको डेब्यु चलचित्र हो जुनी । भारतीय कलाकार अमुल पालेकरका दाई निर्देशक सरद पालेकर लगायतले भुवनलाई नायकको रुपमा पहिलो पटक छानेका हुन् ।
नायकको रुपमा छानीएको दिन सम्झदै भुवन भन्छन्, “सयौँ युवा नायक बन्ने सपनाका साथ अन्र्तवार्ता दिन लाम लागेका थिए । त्यो लाईनका सबैलाई पछि पार्दै मैले नायक बन्ने अवसर पाएको हुँ ।” अहिले त दुईचार लाख पैसा लगानी गर्ने बित्तिकै नायक बन्न सकिन्छ ।
भुवन के.सीको सिने क्षेत्र प्रवेशका सुरुवाती दिनहरुमा प्रतिस्पर्धा बेजोड हुन्थ्यो । निर्देशक अनुभवले खारिएका हुन्थे । कथाको पात्र अनुसार कलाकार छान्थे । जसले हिँडाई, बोलाई, अभिनय, अनुहार, ड्रेस अप लगायतका कुरालाई नजिकबाट नियाल्थे । न भनसुन लाग्थ्यो, न त चिनजानले चल्थ्यो ।
पैसाको बिटो खन्याए पनि नायक बन्ने अवसर पाउन मुश्किल थियो त्यसबखत । त्यो अवस्थामा नायक भएका उनी अहिलेको अवस्था हेरेर भन्छन्, अहिले त पैसा खर्च गरेर च्याउ उम्रेसरी घरघरमा नायक नायिका जन्मिरहेका छन् ।
चलचित्र जुनीको छाँयाकनका लागि सम्पूर्ण टोली भारतबाट आएको थियो । त्यसबखत प्राविधिकको कुरा छाडौँ, मेकअप म्यान समेत भारतबाटै झिकाउनु पर्थ्यो । सबैले हिन्दी बोल्ने भएकाले पहिलो फिल्म खेल्दा भुवनलाई भाषाको निकै समस्या परेको थियो । भुवन गीत गाउँथे । तर, अभिनयको अनुभव थिएन ।
अभिनय सिकाउने पाठशाला नहुँदा चलचित्रका अन्य अग्रज कलाकारहरु नै उनको विश्वविद्यालय भए । ‘कतिपय भारतबाट आएका कलाकार अभिनयमा पारंगत थिए । उनीहरुले अभिनय गरेको हेरेर धेरै कुराहरु सिक्ने मौका मिल्यो’, भुवन पहिलो अभिनय अनुभव सुनाउँछन् । 
त्यति धेरै मानिसबाट छानिएकाले आत्मबल गतिलै थियो । सकेसम्म राम्रो गरेँ । यो चलचित्रले अन्य धेरै अवसरहरु सिर्जना गर्यो । फिल्म बन्ने क्रम पनि बढ्यो । त्यसको केही वर्ष पछि त मलाई भ्याई नभ्याई भयो ।
- उज्यालो र forseenetwork.com को सहकार्य
