उद्धार गर्न निवेदन दिएको आठ महिनापछि विभागले भन्यो ‘केश हेर्नुपर्छ, फेरि निवेदन दिनुहोस्’

रमा मगर/उदयपुर । 
वैशाख ९ – साउदी अरबमा अलपत्र परेका उदयपुरका बलबहादुर राईका परिवारले उहाँलाई उद्धार गर्न वैदेशिक रोजगार विभागले चासो नदिएको गुनासो गरेका छन् । 
उद्धार गरी पाउँ भन्दै बलबहादुर राईको आफन्तले कन्सुलर सेवा विभागमा उजुरी दिएको ८ महिना भएको छ । तर उजुरी माथि कुनै कारवाही नभएको पीडितको गुनासो छ । बलबहादुर अल्झा इन्टरनेशनल म्यानपावरलाई ८० हजार रुपैयाँ तिरेर २०७३ पुस ५ गते रोजगारका लागि साउदी अरबको मोदी अल बकावी फार्ममा जानुभएको थियो ।  
उहाँको सम्झौता पत्रमा कृषिको कामका लागि १४ सय रियाल तोकिए  पनि काम र दाम नै उल्टो पर्यो । मेसनको काम गर्नुपर्ने अनि तलब १२ सय रियाल भयो । तर दुई महिना पनि नहुँदै कम्पनी बन्द भएपछि उहाँ अलपत्र पर्नुभयो । 
 
उहाँसँगै कपिलवस्तुका रामबृक्ष केवर, भोजपुरका अम्बर सुनुवार पनि अलपत्र पर्नुभएको छ । अलपत्र परेका बलबहादुरले २०७४ भदौ २२ गते नेपाल फिर्ता गराइदिन आग्रह गर्दै नेपाली दूतावासमा निवेदन दिनुभएको थियो । उजुरी २१३४ नम्बरमा दर्ता पनि भयो । तर अहिलेसम्म कुनै सहयोग पाउनुभएको छैन । 
 
‘दूतावास टाढा छ घरिघरी जान पनि सकिँदैन’ बलबहादुरले भन्नुभयो । जान नसकेपछि फोन गर्दा फोन नउठेको उहाँको गुनासो छ । साउदीमा कसैले बलबहादुरको समस्या नसुनेपछि उहाँका भाइ लिलबहादुर राईले त्रिपुरेश्वरमा रहेको कन्सुलर सेवा विभागमा २०७४ मंसिर १४ गते दाइको उद्धार गरिदिन आग्रह गर्दै निवेदन दिनुभयो । 
 
दाइले जस्तै लिलबहादुरले पनि दर्ता नम्बर पाउनुभयो नम्बर ७५४९ । निवेदनकै आधारमा म्यानपावरका प्रतिनिधिसँग छलफल पनि भयो । छलफलमा बलबहादुरलाई नेपाल फर्काउने सहमति पनि भयो ।  उजुरी परेपछि वैदेशिक रोजगार विभागले म्यानपावर १० दिनका लागि बन्द पनि गरायो । तर १० दिनपछि म्यानपावर खुल्यो बलबहादुरको उद्धार भएन । ‘उद्धार नै नगरी म्यानपावर कसरी खुल्यो’ लिलबहादुर प्रश्न गर्नुहुन्छ । 
 
२०७४ फागुन २० गते कुटनीतिक पहल मार्फत धरौटी खाताबाट रकम काटेर उद्धार गरिदिन पनि निवेदन समेत दिइएको छ तर विभागले कुनै पहल गरेको छैन । 
विभागका कर्मचारी फेरिएसँगै कुरा पनि फेरिएका छन् । लिलबहादुर वैदेशिक रोजगार विभागमा झण्डै ६ महिना धाउनुभयो । 
 
अहिले त उहाँ आफैं रोजगारीका लागि मलेसिया पुग्नुभएको छ । बलबहादुरका आफन्त, श्रीमती र आमाले आफूलाई केही थाहा नभएको भन्दै काठमाण्डौ जान नसक्ने बताएका छन् । 
 
बलबहादुर आफैंले  गएको हप्ता वैदेशिक रोजगार विभागको उद्धार शाखाका अधिकृत शशी लम्साललाई फोन गरेर उद्धार गरिदिन आग्रह गर्नुभयो । तर उहाँले दिएको जवाफले बलबहादुर निराश हुनुभएको छ । ‘उहाँले फेरि निवेदन दिनुपर्छ भन्नुभयो’ बलबहादुर भन्नुहुन्छ ‘ मैले मेरो भाइले पहिले निवेदन दिएको छ भन्दा त्यसमा नलाग्ने फोन नम्बर दिइएको रहेछ भन्नुभयो ।’ 

 
त्योसँगै अधिकृत शशी लम्सालले केश हेर्नुपर्ने जवाफ दिएपछि उद्धार हुन्छ कि हुँदैन भन्नेमा दोधारमा रहेको बलबहादुरले बताउनुभयो । उहाँले अहिले आफूले काम गर्न गएको भन्दा फरक कम्पनीमा पार्ट टाइम काम गरिरहेको पनि बताउनुभएको छ । 
 
निवेदन दिनुपर्दैन, हामी पहल गर्छौं : विभाग 
बलबहादुरले आफूलाई फेरि निवेदन दिन भनेको भनिएपनि विभागले भने निवेदन दिनु नपर्ने भन्दै उद्धारका लागि पहल गर्ने बताएको छ । 
 
विभागको उद्धार शाखाका अधिकृत शशी लम्सालले उज्यालोसँग कुरा गर्दै भन्नुभयो ‘बिचमा पीडितका आफन्तको फोन नलागेकाले उहाँको उद्धार भइसक्यो कि सकेन भन्ने नै बुझ्न नसकेर हो । अब हामीले बुझेका छौं टेन्सन लिनु पर्दैन’ 
 
यो पनि पढनुहोस् । 

साउदी अलपत्र नेपाली भन्छन् ‘३५ दिनमा पनि उद्धार गर्न नसक्ने कस्तो कानुन’
