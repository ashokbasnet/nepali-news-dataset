गायक पशुपतिको धनभन्दा पढाई ठुलो

दुर्गाप्रसाद शर्मा /उज्यालो । पर्वत , वैशाख ३ - चर्चित लोकगायक पशुपति शर्माले नयाँ बर्षको अवसरमा नयाँ लोकगीत सार्वजनिक गर्नुभएको छ । शिव सुबेदीको लय तथा शब्दमा गायक शर्माले ‘यति जान्न मन छ...’ सार्वजनिक गर्नुभएको हो ।
म्युजिक भिडीयो समेत सार्वजनिक गरिएको गीतमा गायक शर्मासंगै लोक गायिका स्मृति पुनको स्वर छ । पर्वतको बिकट शालिजा गाउँमा जन्मेर भौतिकशास्त्रमा स्नातकोत्तर गरेका सुबेदीले जीवनमा धन कमाउन नसकेको तर पढाई ठुलो भएको सन्देश गीत मार्फत दिन खोज्नुभएको छ ।
‘ संगसाथीको घडेरी घर भयो
साँच्चै ठूलो के रैछ यत्ति जान्न मन छ,
मैले पढेको शास्त्रले त बिद्या ठूलो भन्छ’
आर्थिक अभावमा धेरै हण्डर खाएपछि पढाई र गीत संगीतलाई संगसंगै लैजान खोजेको बताउँदै सुबेदीले यो एल्बमबाट धेरै आशा गरेको बताउनुभयो । ‘धेरैको मनछुने शब्दहरु छन्’ उहाँले भन्नुभयो ‘मेरो पहिलेका गीत भन्दा यसले धेरै बजार लिने आश गरेको छु’ । गीत संगीतमा लाग्दा युवा बिग्रन्छ भनेर बिएस्सी पढ्दा परिवारले फिर्ता बोलाएको अवस्थामा गीत संगीत र अध्ययनलाई संगै बढाउन सकेको बताउँने लय संकलक सुबेदीले पछिल्लो एल्बमले पढ्नेहरुलाई केहि हौसला मिल्न सक्ने आश लिएको बताउनुहुन्छ ।
सुबेदीले ‘घाम जस्तो चम्किलो जुन हुँदैन’ भन्ने गीत पुरुषोत्तम न्यौपानेको स्वरमा २०६४ सालमा बजारमा ल्याएपछि चर्चा पाउनुभयो । यसपछि ‘भुल्नै भयो धौ, घामले नि पोल्दियो, किन एस्तो हुन्छ, कल्पनामै भएनी, दुखेको देश, आमा तिम्रो दुधको भारा... लगायतका चर्चित गीत लेख्नुभएको छ ।
उहाँले झण्डै एक दर्जन  राष्ट्रिय स्तरका म्युजिक अवार्ड जितिसक्नुभएको छ।
