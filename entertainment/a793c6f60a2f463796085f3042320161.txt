पेट पाल्न बजाएको सारंगीले सबैतिर चर्चा : महिला सारंगी वादक वर्तको क्या मीठो धून

टंक ढकाल/उज्यालो । काठमाडौं, चैत ३० – ‘सुरुमा मागेर पेट पाल्नका लागि बजाएको सारंगीले अहिले मलाई सबैसँग चिनाएको छ, यसैमा खुशी छु ।’ यस्तो भनिरहँदा वर्त गन्धर्वको बाटुलो अनुहारमा एकाएक चमक छायो ।
भोजपुरको जरायोटारमा २८ वर्षअघि जन्मिएकी वर्त गन्धर्व सारंगी बजाउने सीमित महिला मध्ये एक हुन् । वर्तको नामको अघि जोडिने गरेको महिला सारंगी वादक सजिलै आएको होइन । न रहनै थियो । तर बाध्यताले उहाँलाई सारंगीको तार र धूनसँग जोड्दै लग्यो ।
सारंगी बजाउने गन्धर्व समुदायको पेशा नै हो । तर महिलाले बजाउने चलन भने अलिक कम नै हुन्छ । त्यसमाथि पनि बालिकाले सारंगी बजाउने त परको कुरा । तर वर्तको जीवनमा भने अरुका लागि परको कुरा वरवर बन्दै गयो ।
२०५२ सालमा ९ वर्षकै उमेरमा वर्तले लगभग आफू जत्रै सारंगी बजाउन थालिन् । तर यसमा न उनको मन रमेको थियो न त सारंगीसँग तालमेल नै मिलेको थियो । सारंगी बजाएर पैसा कमाउने अनि घरको समस्या टार्ने भन्दै भारतको सिक्कम गएका वर्तका बुबा डम्बर गन्धर्वले न घरमा पैसा नै पठाए, न त खबर के छ भन्ने पत्तो नै भयो । त्यसपछि आफूसँगै भाइबहिनीको भोक मेटाउने जिम्मेवारी वर्त र उनकी आमा चिजमायाको काँधमा आयो । आमा छोरी मिलेर गाउँघरमा सारंगी बजाउँदै माग्दै हिँडेर छाक टार्न थाले ।
दुई वर्षपछि बुबा फर्किएपछि सारंगी बजाएर माग्ने बाध्यता हटेपनि वर्तमा सारंगीको तारसँग नचुँडिने नाता गाँसिसकेछ । सारंगी बजाउन छोड्नै मन लागेन । सुरुका दिन सम्झिदै वर्तले भनिन् ‘अरु पढ्न जाँदा मैले घर घरमा माग्दै हिँड्नु पर्दा दुःख लाग्थ्यो । यो सारंगी बजाउन नपरेपनि हुन्थ्यो जस्तो लाग्थ्यो ।
बजाउन पनि नआउने गाउन पनि नआउने माग्न पनि लाजै लाग्ने हुन्थ्यो । तर सानी केटीले बजाएको भनेर होला सबैले सकेजति पैसा दिन्थे’ वर्तले अघि भनिन् ‘बुबा फर्किएपछि माग्ने बाध्यता त हट्यो । तर मलाई सारंगीको तल परिसकेछ बजाउन भने छोडिन । अहिले यही सारंगीले विदेश घुमायो । सबैसँग चिनायो । धुलो लाग्दै गएका पुराना दिन खुशी लाग्छ ।’
कीर्तिपुरको कोठामा कफि दिंदै सानो कदकी वर्तले भनिन् ‘गाउँमै बसेको भए यो खुशी मिल्ने थिएन होला ।’ भोजपुरदेखि काठमाडौंसम्मको यात्रामा वर्तले धेरै अनुभव सँगालिन् । वर्तले भनिन् ‘म २०५५ सालतिर काठमाडौं आएको हो । गाउँमा सारंगी बजाउँदै हिँड्दा भेटिने गाउँका ठूला बडाले काठमाडौं गएर पढ्न र सारंगी सिक्न भने । अनि हानिएँ सपनाको पहाड बोकेर भोजपुरबाट काठमाडौं ।’
काठमाडौं आएर पढ्न थालेकी वर्तले बुंगमतीको त्रिरन्त कोअपरेटिभ स्कुलबाट २०६४ मा एसएलसी दिइन् । एसएलसीपछि ललितकला क्याम्पसमा भोकल र सारंगी मुल विषय लिएर पढ्न थालेकी थालिन् ।’
अहिले नेपाल संगीत विद्यालयमा सारंगी पढाउने वर्तले सन् २०१२ मा नर्वेको एग्डर विश्वविद्यालयमा गएर पनि सारंगी सिकाईन । सारंगीले नै आफूलाई देश विदेश घुम्ने मौका जुराएकोमा वर्त खुशी छिन् । नर्वेको बसाइ वर्तलाई सारंगी अन्तर्राष्ट्रिय स्तरमा चिनाउने मौका जुरायो । यति मात्रै होइन नर्वेकै बसाइमा कमाएको पैसाले कीर्तिपुरमा एउटा सानो घर बनाउन मिल्ने जमिन पनि जोडिन् । वर्त भन्छिन् ‘अब सारंगी बजाउने सिकाउने त गर्छु नै एउटा सानो आफ्नै घर बनाएर बस्ने रहर छ ।’
वर्तको यो रहर भन्दा अर्को रहर झनै बलियो छ । आफूजस्तै महिलालाई सारंगी सिकाउने । उनी भन्छिन् ‘मलाई सारंगी जोगाउने मन छ, धेरै महिलालाई सिकाउने मन छ । अवसर पाए म यो जिम्मेवारी राम्रैसँग पूरा गर्नेछु ।’
फेरिएको सामाजिक परिवेशसँगै अहिले सारंगी बादन संकटमा पर्दै गएको छ । गन्धर्व जातिका युवा पुस्ताले सारंगी बजाउने पेशाको विकल्प खोजे । केही सीमित युवाले मात्रै यसलाई पेशा बनाएका छन् । त्यसमा पनि महिला बादक निकै कम छन् । वर्तलाई भने धेरै महिलालाई सारंगी सिकाउन मन छ । यो बाजालाई जोगाउने रहर छ ।
उनी भन्छिन् ‘सारंगीको धुनमा धेरैका पीडा अटाउँछन् । महिलाका पीडा उनीहरुले नै बजाएको सारंगीको धुनमा समेटेर सबैलाई सुनाउने मेरो सपना छ ।’ कुराकानीको बिट मार्दै गर्दा वर्तले आफ्नो सपनासँगै आफैले संयोजन गरेको सारंगीको धुन अनि त्यही धुनमा मिल्ने गीत गाइन्
‘नरोइ बस हे मेरी आमा अँध्यारो कुनामा,
मेरो माया संगेली राख मुटुको कुनामा ,
जहाँ भएपनि आमाको नाम सँधै लिरहन्छु,
दुःख र पीडा बिरामी हुँदा आमालाई पुकार्छु
हे मेरी आमा .......................’
