मिका सिंह धुम मच्चाउन काठमाडौ आउँदै

काठमाडौ, पुस २२ – बलिउडमा पार्श्व गायनमा मिका सिंह चर्चित नाम हो । अहिलेका धेरैजसो सिनेमाको पाश्र्व गायनमा उनले स्वर दिएका छन् ।
उनै मिका सिंह आफ्नो सांगितिक प्रस्तुतीका लागि नेपाल आउने भएका छन् । मुनलाईट रेकर्डस्ले गायक मिकालाई नेपाल ल्याउने चाजोपाजो मिलाएको हो । सोमबार आयोजित पत्रकार सम्मेलनमा मार्च १ अर्थात फागुन १४ गते काठमाडौंको टुडिखेलमा ‘मिका सिंह लाइभ इन नेपाल’ नामक कन्सर्ट हुने जानकारी दिइयो ।
कन्सर्ट मार्च १ मा भएपनि मिका सिंह आफ्नो सांगितिक समुह सहित फेब्रुअरी २८ मा नै नेपाल आइपुग्नेछ भने कन्सर्ट सकेर उनी मार्च २ मा भारत फर्किनेछन् ।
उनको कन्सर्ट ३० हजार दर्शकले अवलोकन गर्ने अनुमान गरिएको छ । कार्यक्रम हेर्न टिकट मुल्य पाँच सय, पन्ध्र सय र तीन हजार रुपैयाँ तोकिएको छ । कन्सर्टबाट उठेको पैसा क्रियाशील कुनै सामाजिक संस्थामा च्यारिटी गरिने मुनलाईट रेकर्डस्का कार्यकारी अध्यक्ष चन्द्रप्रकाश शर्माले जानकारी दिनुभयो ।
‘मिका सिंह लाइभ इन नेपाल’ को ब्यवस्थापनको जिम्मा यसअघि ब्रायन एडम्स, अतिफ अस्लम, एमएलटीआरको कन्र्सटलाई व्यवस्थापन गरिसकेको ओडिसी इन्टरटेनमेन्टले लिएको छ । यो कन्सर्टको बजेट २ करोड रुपैयाँ अनुमान गरिएको छ ।
पप र भाङ्डा गीत हुदै बलिउडमा छिरेका मिकाले बंगाली गीतहरुमा पनि आवाज दिएका छन् । केही समय अघि उनी मोडल राखी सावन्तसँगको चुम्बन र थप्पडको कारणले पनि चर्चामा रहेका थिए ।
अर्जुनकुमार संग्रौला
