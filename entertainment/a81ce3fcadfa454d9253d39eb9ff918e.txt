पीडा बिर्सेर प्रहरीको सांगीतिक अभियानमा छमछमी नाचे भूकम्प पीडित

रमेश  गिरी/उज्यालो । भक्तपुर, जेठ १४ – ‘यो नेपाली शिर उचाली संसारमा लम्कन्छ, जुनकिरी झै ज्योति बाली अन्धकारमा चम्कन्छ.........’ प्रहरी टोलीले गाएको यो गीत सुन्दा भक्तपुरको जगाते स्थित महेश्वरी शिविरमा आश्रय लिएर बसेका भूकम्प पीडित पीडा भुल्दै छमछमी नाच्न थाले । 
नेपाल प्रहरी संगीत विद्यालयले भूकम्पबाट प्रभावित समुदायका लागि आयोजना गरेको म्युजिकल थेरपी कार्यक्रममा अन्र्तगत बुधबार बेलुका पाँच बजे भक्तपुरको महेश्वरी शिविरमा प्रहरी कलाकारले गाएको गीतमा रमाउँदै पीडित नाच्न र ताली बजाउन थालेपछि शिविरमा निकै रौनक छायो । ब्याण्ड बाजा, न्याउली बाजामा रमाउने मात्रै होइन प्रहरी कलाकारले गाएका गीत र नृत्यमा भूकम्प पीडितले रमाउँदै साथ दिएपछि दुई घण्टासम्म शिविरमा रौनक छाएको थियो । विद्यालयका प्रमुख एवं प्रहरी वरिष्ठ उपरीक्षक राजेन्द्र गुरुङको नेतृत्वमा आएको प्रहरीका ४५ जना कलाकारले शिविरमा रहेका भूकम्प पीडितलाई हँसाएनन् मात्रै नाचगानमा सहभागी बनाएर पीडालाई मनोरञ्जनमा बदल्न सफल भए । ‘गाउँगाउँबाट उठ, बस्ती बस्तीबाट उठ, यो देशको मुहार फेर्नलाई उठ............’  बोलको गीत गाउँदा भूकम्प पीडितमा निकै उत्साह देखिएको थियो । भूकम्प पीडितलाई भूकम्पको डर त्रास हटाउने, उनीहरुलाई सामान्य जीवनमा ल्याउन र हाँस्न सिकाउन प्रहरीले भूकम्प पीडित बसेका शिविरमा गएर उनीहरुलाई मनोरञ्जन दिन थालेको वरिष्ठ प्रहरी उपरीक्षक गुरुङले बताउनुभयोे । उहाँले भन्नुभयो ‘मेरो पनि घर भत्किएको छ, संगीत विद्यालयका ८० जना कलाकार गाउँ गएका छन्, कतिको आफन्त बितेका छन्, म पनि पाल मै सुतेको छु, तर पनि भूकम्प पीडितको पीडा हटाउन यो अभियानमा जुटेका छौं ।’
गएको सोमबारदेखि सुरु गरेको प्रहरीको यो अभियान बौद्ध चुच्चेपाटी, बानेश्वर, ललितपुरमा सिध्याएर बुधबार भक्तपुर आएको हो । उहाँले भन्नुभयो ‘उपत्यकाको शिविरमा अभियान सिध्याएपछि भूकम्पले आहत बनाएर हाँस्न बिर्सिएकाहरुलाई हाँस्न सक्ने बनाउन जिल्ला जिल्लामा जानेछाैं ।’ प्रहरीको यो अभियानले यहाँका भूकम्प पीडितको पीडा बिर्साउन र मनोरञ्जन मार्फत सामान्य जीवनमा फर्काउन मद्धत पुगेको महानगरीय प्रहरी परिषर भक्तपुरका प्रहरी नायव उपरीक्षक श्याम अधिकारीले बताउनुभयो ।
