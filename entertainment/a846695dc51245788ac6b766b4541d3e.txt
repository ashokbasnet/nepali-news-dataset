काठमाडौंमा नाटक महोत्सव सुरु

काठमाडौं, वैशाख ६ – काठमाडौमा आइतबारदेखि राष्ट्रिय नाट्य महोत्सव सुरु भएको छ । नेपाल संगीत तथा नाट्य प्रज्ञा प्रतिष्ठानको आयोजनामा आइतबार काठमाडौंको प्रज्ञा प्रतिष्ठानमा नाट्य महोत्सव सुरु भएको हो । महोत्सवको पहिलो दिन दुई वटा नाटक देखाइएको छ ।
सकस शीर्षकमा चितवनको नारायणी कला मन्दिर र  धुपेनको धुइयाँ शीर्षकमा मोरङ्गको झोराहाट नाट्य समूहले नाटक प्रदर्शन गरेका हुन् । समाज भौतिक रुपमा समृद्ध हुँदै गएपनि मानिस भित्रको विवेक दरिद्र हुँदै गएको र परिणामस्वरुप जिवनको उत्तरार्धमा पुगेका मातापिता आफ्नै सन्ततिबाट अपहेलित हुन पुगेको कथा सकसमार्फत देखाइएको छ ।
पुष्प आचार्यले निर्देशन गरेको नाटक सकसमा १७ जना कलाकारले अभिनय गरेकामा  दर्शकहरुले नाटकलाई औधी रुचाएका थिए । भरत गुरागाईंले निर्देशन गरेको धुपेनको धुइयाँ शिर्षक नाटकमार्फत दुई परिवारलाई मञ्चमा उतारेर समाजमा व्याप्त गरिबी, कुसंस्कार र परम्परा जस्ता विषयहरुको उठान गरिएको छ ।
तीन दिनसम्म चल्ने महोत्सव अवधिभर सात वटा नाटक प्रदर्शन गरिने नेपाल संगीत तथा नाट्य प्रज्ञा प्रतिष्ठानले जनाएको छ । महोत्सवको दोस्रो दिन सोमबार पाथिभरा देवीको उत्पति, मान्छे बन्ने रहर र सुम्निमा शीर्षकका नाटक मञ्चन गरिने छन् ।
