साहित्यकार पराजुलीको निधन

काठमाडौ, चैत २१ – साहित्यकार कृष्णप्रसाद पराजुलीको विहीबार साँझ निधन भएको छ ।
मधुमेह र मृगौला रोगबाट पीडित ७८ वर्षका पराजुलीको काठमाडौको त्रिवि शिक्षण अस्पतालमा उपचारको क्रममा निधन भएको हो । दुर्इ हप्ताअघि सिकिस्त विरामी भएपछि उहाँलाई महाराजगञ्जको शिक्षण अस्पतालमा भर्ना गरिएको थियो ।
बिसं १९९२ असार २४ मा काभ्रेको भ्रमरकोटमा जन्मिएका पराजुली पछिल्लोपटक मनमाया नामक महाकाव्य लेखनमा व्यस्त हुनुहुन्थ्यो । महाकाव्य तयार भइसकेपनि प्रकाशन गर्न बाँकी छ ।
साहित्यकार पराजुलीका राम्रो रचना मीठो नेपाली, प्रयोगात्मक भाषातत्व, नेपाली व्यवहारिक व्याकरण, पन्ध्र धारा, नेपाली साहित्य, नौबेली कथा संग्रह, सय थुँगा फूल कविता संग्रह, आँखाभरि सपना मुटुभरि गीत संग्रह, भाषाको भाषा, जुनतारा, सुनकेस्रो, लुकामारी, सुनौला तीन कुरा, रमाइला नानी लगायतका सयौं कृति प्रकाशित छन् । उहाँका पराजुलीका तीन छोरी र दुई छोरा छन्।
