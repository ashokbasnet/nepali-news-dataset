पत्रकारको प्रश्नमा कोइराला, ओली, प्रचण्ड, भट्टराई र वैद्यको चटपटे उत्तर

भदाै १३ - भुईंचालोको पीडा कम हुन नपाउँदै नेपाली धेरैथरी पीडा, वेदना र दुःखकष्टको भारी खेप्न बाध्य छन् । प्रस्तावित सीमांकनको असन्तुष्टी तनावमा बदलिंदा अनाहकमा धेरैले ज्यान गुमाउनुपर्यो । कति घाइते भए । कैलाली टीकापुरको कहालीलाग्दो घटना सम्झिदा जो कोहीको पनि आङ सिरिङ्ग हुन्छ ।
यस्ता पीडा र वेदनाले धेरैको हाँसो र खुशी हराएको छ । तर सधैं दुःख पीर र चिन्तामा डुबेर मात्र हुँदैन । जे हुनु भैहाल्यो भनेर अब त्यस्तो दिन दोहोरिन नदिने कामना र प्रतिबद्धता व्यक्त गरेर अगाडि बढ्नुछ । गाईजात्रा पनि यस्तै पीडा भुलाउने उपायस्वरुप सुरु भएको पर्व हो ।
यस पर्वमा वर्षभरी ज्यान गुमाएका परिवारका सदस्य र आफन्तको सम्झना गरिन्छ भने हास्यकलाकारहरुले पनि वर्षभरी राजनीतिक र सामाजिक क्षेत्रमा देखिएका विकृति विसंगतिलाई तीखो व्यंग्य हान्दै हाँस्यव्यंग्य कार्यक्रम गर्छन् । 
यही मेसोमा युवा हाँस्यव्यंग्य कलाकार राजा राजेन्द्र पोख्रेलले केही नेताहरुको क्यारिकेचर गर्दै पछिल्लो राजनीतिलाई व्यंग्यात्मक रुपमा विश्लेषण गर्नुहुन्छ । एकजना पत्रकारले केही शीर्ष नेताहरुसँग गरेको कुराकानी कलाकार पोख्रेलको प्रस्तुतिमा जस्ताको तस्तै :– 
पत्रकार : अहिलेको राजनीतिक अवस्थालाई कसरी हेरिरहनुभएको छ ?
प्रधानमन्त्री कोइराला : म त यही चश्मा लगाएर हेरिरहेको छु ।
पत्रकार : के देखिरहनुभएको छ त ?
प्रधानमन्त्री : एकातिर उ त्यो देखिरहेको छु, अनि अर्कातिर उ त्यो देखिरहेको छु । त्यहाँबाट  पल्लोतिर हेर्दा उ त्यो देख्छु । पछाडि फर्कंदा उ त्यो देख्छु, अगाडिबाट फेरि उ त्यो देख्छु । त्यसैले म कस्तो कस्तो उ त्यो भैरहेको छु । 
...................................................
पत्रकार : अहिलेको राजनीतिक परिस्थितिलाई कसरी हेरिरहनुभएको छ ?
केपी ओली : अब कसरी हेर्नु र । सबैतिर पुग्न भ्याईंदैन, टेलिभिजनबाट हेरिरहेको छु ।
पत्रकार :  टेलिभिजनबाट हेर्दा चाहिँ कस्तो देखिरहनुभएको छ त ?
ओली : केही च्यानलहरुमा एकदम क्लियर देखिन्छ । केही केही चाहिँ अलिअलि झ्यारझ्यार पनि हुँदो रहेछ ?
पत्रकार : राजनीतिलाई चाहिँ कसरी हेरिरहनुभएको छ ? अहिलेको निकास के हुन सक्छ ?
ओली : अब यो कुरा त गुरिल्लाहरुलाई नै सोध्दा ठीक हुन्छ । चोरलाई चाबी जिम्मा लाउनु भनेर अगाडि बढाइयो । साथीहरु उल्टै त्यहाँबाट निकाल्दै सप्लाई गर्दा रहेछन् जस्तो छ । अब के पो हुने हो ।
............................................
पत्रकार : प्रचण्ड जी, तपाईंले अहिलेको राजनीतिलाई कसरी हेरिरहनुभएको छ ?
प्रचण्ड  :  मने निश्चित रुपमा कहिले बसेर हेर्छु, कहिले उठेर हेर्छु । कहिले गाडी चढेर हेर्छु, कहिले गाडीबाट ओर्लेर हेर्छु । किसिम किसिमले हेरिरहेको छु ।
पत्रकार : अनि कस्तो देखिरहनुभएको छ त ?
ओली : कस्तो देखिरहेको छु भनेर भन्न लाज पो लाग्ने हो कि क्या हो जस्तो पनि भैरहेको छ । चलचित्रमा अभिनय गरिसकेपछि कहिलेकाहीँ आफ्नै भूमिका आफैंलाई अलि मन परेन भनेर रेखा थापा काम्रेडले बेला बेला मसँग भन्नुहुन्थ्यो । अहिले मलाई पनि त्यस्तै त्यस्तै भएको हो कि जस्तो लाग्छ । 
पत्रकार : के कुराले चाहिँ त्यस्तो लाग्यो ?
प्रचण्ड  : मने निश्चित रुपमा फिलिमहरुमा हुन्छ नि डबल रोल । एउटै मान्छे हिरोको साइडमा पनि छ । गुण्डाको साइडमा पनि छ । त्यही कन्फ्युजनले मने बडो अप्ठेरो पार्छ । रुप फेरिरहने गुण्डाहरुको स्टाइल पनि देखिन्छ नि फिलिममा, मने त्यस्तै त्यस्तै रुप देख्दाखेरि मने एक्टिङ गर्न त खासै गाह्रो कुरा भएन । मने पछाडि हेर्दाखेरि चाहिँ अलिअलि लाज लाज लाग्दो रहेछ । 
................................................................
पत्रकार :  बाबुराम जी, कहाँ पुग्यो त राजनीतिक कोर्स ।
बाबुराम भट्टराई : वास्तवमा जहाँ पुग्नुपर्ने हो, त्यहीँ पुगिरहेको छ भन्न पनि अलि अप्ठेरो छ । किनकी आफुले भनेको जस्तो पनि भएको छैन, अरुले भनेको जस्तो पनि भएको छैन । 
पत्रकार : अनि विवाद चाहिँ केमा छ त ?
बाबुराम ः अहिले वास्तवमा सीमा निर्धारणको बारेमा चलिरहेको आन्दोलन त एकातिर छँदैछ । धर्मनिरपेक्षताको विवाद पनि बाँकी नै छ ।
पत्रकार ः धर्मनिरपेक्षता त भैसक्यो त, तपाईं फेरि किन विवाद छ भन्नुहुन्छ ?
बाबुराम :  वास्तवमा हेर्नुहोस् म त बढो निरपेक्ष मान्छे । सिद्धान्त र विचार पनि निरपेक्ष । कहिलेकाहीँ आफैंलाई हेर्छु–इमान, इज्जत र नैतिकतामा पनि निरपेक्ष भैसकें कि जस्तो लाग्छ । एकातिर राजनीतिक संवाद सहमति समितिको अध्यक्ष मै छु । अर्कातिर ट्वीटरबाट मान्छेलाई आन्दोलन गर्न उकासिरहेको पनि रहेछु । अब यो भन्दा निरपेक्षता अरु के हुन सक्छ ? म फेरि बल प्रयोग गर्ने कुराको सरासर बिरुद्धमा । कहीँ कसैलाई पेट्रोल खन्याएर आगो लगायो भनेपनि पानी हाल्न हुँदैन किनकी त्यो बल प्रयोग गरेको हो । वार्ताको माध्यमबाट सुल्झाउनुपर्छ । छेउमा बसेर मन्तर पढेर आगो निभाउनुपर्छ भन्ने हाम्लाई लाइराछ ।
......................................................
पत्रकार : अहिलेको राजनीतिलाई कसरी हेरिरहनुभएको छ ?
मोहन वैद्य : हेर्नुस्, मेरो चश्माको दुईटा पावर छ । माथ्लोपटिबाट टाढाको देखिन्छ । तल्लोपटिबाट नजिकको देखिन्छ भनेर भन्नुस् । अहिले चाहिँ म तल्लो गोलोबाट हेरिरहेको छु भनेर भन्नुस् । 
पत्रकार :  अनि कस्तो देखिरहनुभएको छ त तपाईंले ?
वैद्य :  हेर्नुस् बढो स्वादिलो देखिरहेको छु भनेर भन्नुस् । किनभने यो प्रतिक्रियावादी संविधानसभाबाट अग्रगामी संविधान संभव छैन भनेर मैले पहिलेदेखि नै भन्दै आएको हो भनेर भन्नुस् । अहिले आन्दोलन उठिसकेपछि पनि अब यसलाई भंग गर्नुपर्छ भनेर भन्नुस् भनेर भन्नलाई सजिलो भैराखेको छ भनेर भन्नुस ।
