छोराछोरीले दिएको खुसी भन्दा ठूलो खुसी छैन : गजितसँग खुसीका कुरा

मायाज बारबाट उदाएका हुन् नायक गजित विष्ट । राष्ट्रिय तहको एक अभिनय प्रतियोगीतामा दोस्रो भएपछि उनले मायाज बारमा अभिनय गर्ने मौका पाएका थिए । चलचित्रमा आउनुअघि मार्सल आर्ट र नृत्यमा पारङ्गत बनिसकेका गजितलाई मायाज बारले एक कुशल अभिनेताको ट्याग पनि दियो । 
गजितले विराटनगरबाट काठमाडौं छिरेर कलाकारिताका लागि जुन संघर्ष गर्नुपर्यो त्यो उनका छोराछोरीले गर्नुपरेन । छोरा सौगातले संसारकै कान्छो निर्देशकको रुपमा गिनिज बुक अफ वर्ल्ड रेकर्डमा नाम दर्ता गराए । छोरी संगम तीन वर्षको उमेरदेखि नै चलचित्र क्षेत्रमा छिन् । गजितलाई आफूले लगातार १२ वर्षसम्म मेहनत गरेपछि पाएको सफलता भन्दा छोराछोरीको प्रगती देखेर बढी खुसी लाग्छ । गजितसँग गरिएका खुसीका कुरा ः


कतिको खुसी हुनुहुन्छ ?


जब मान्छेको लक्ष्य, उद्देश्य अनि सपना पूरा  हुन्छ, तब मान्छे खुसी नहुने कुरा हुन्न । आज म धेरै खुसी छु । मेरो त खुसीको सीमा नै छैन किनकी, मेरो छोरा सौगात विष्ट र  छोरी संगमलाई म जस्तै मिडियाको फिल्डमा ल्याउने उनीहरुको पनि राम्रो स्थान बनाउन भन्ने मलाई लागेको थियो । तर उनीहरुले राम्रो स्थानमात्र बनाएनन्, छोराले निर्देशन क्षेत्रबाट विश्वमै राम्रो काम गरेको छ ।
गिनीज बुक आफ वर्ल्ड रेकर्डमा आफ्नो नाम लेख्न सफल भएको छ । छोरीले तीन वर्षको उमेरदेखि कान्तिपुर टेलिभिजनमा विज्ञापनबाट सुरु गरेकी हुन् । त्यसपछि सिरियल हुँदै अहिले पाँच वटा चलचित्रमा अभिनय गरीसकेको छ । म्युजिक भिडियो, विज्ञापनदेखि आज लभ यू बाबा चलचित्रबाट राष्ट्रिय अवार्ड जित्न सफल भइन् । यस्ता कुराले मलाई धेरै खुसी बनाएको छ । 


तपाई कस्तो खाले व्यक्ति हुनुहुन्छ ?


म एकदमै बिन्दास पाराको मान्छे हो । खुसी हुन चाहन्छु, खुसी बाँड्न चाहन्छु ।  मेरो साथीभाइहरु, मलाई माया गर्नेहरु धेरै हुनुहुुन्छ जस्तो मलाई लाग्छ । जिन्दगी भनेको फेरि पाइन्छ पाइन्न ? त्यो थाहा छैन । तर जुन जन्म हामीले पाएका छौँ त्यसमा चाँही हामी खुलेर जिउनु पर्छ जस्तो मलाई लाग्छ ।


तपाई चलचित्र मायाज बारबाट चलचित्र क्षेत्रमा नायकको रुपमा प्रवेश गर्नुभयो , आफू चलचित्रमा चयन हुँदाको खुसी कस्तो थियो ?


साथीहरुको लहलहैमा म कलाकार बन्नकै लागि काठमाडौं आएको हो । म गाउँमा हुँदा राम्रो नाच्ने, अनि राम्रो अभिनय गर्ने मान्छेमा पर्ने मान्छे थिएँ । जब काठमाडौ आएँ एक वर्षपछि बल्ल थाहा पाएँ  मलाई त केहि नआउँदो रैछ ।
धेरै कुरा सिक्नुपर्ने रैछ भनेर । अनि ११ वर्षसम्मको संघर्षपछि बल्ल नेपाल टेलिभिजनमा खोजी प्रतिभाको भन्ने कार्यक्रममा भाग लिने मौका पाएँ ।जसमा अभिनय प्रतिस्पर्धाको लागि ११ हजारले भाग लिनु भएको थियो । जसमध्ये म दोस्रो भएँ र मायाज बार चलचित्रमा इन्ट्री पाएँ मैले । लाखौं मान्छे सपना बोकेर काठमाडौं आएका हुन्छन् सबैको सपना पूरा हुन्न । सपना पूरा हुने मध्यको कसै–कसैमा म पनि पर्छु । अनि फिल्मको पोस्टर काठमाडौं भरी छापिएको कुरा साथीहरुले जानकारी गराए । 
अनि म रातको ११ बजे निस्किएँ र काठमाडौंको लगभग सबै ठाँउमा पुगेँ, मेरो पोस्टर देखेर आफै दंग परेँ ।  भित्रभित्रै खुसी भएँ । यो बेलामा हाम्रो मात्र फिल्म रिलिज हुने भएरपनि होला पोस्टर मेरो मात्र देखिएको । रातको १ बजे घरमा पुगेको थिएँ म । त्यो बेलामा पनि खुसीको सीमा थिएन । 


तपाई चलचित्र क्षेत्रमा सहजै आउनु भयो की ? संघर्ष धेरै गरेर आएँ के भन्नुहुन्छ ?


चलचित्र क्षेत्रमा संघर्ष गरेर आउनेहरु धेरै हुनुहुन्छ तर त्यो मध्येपनि अग्रपंक्तिमा म पनि पर्छु होला । १२ वर्षसम्म हार्डवर्क गरेँ । मार्सल आर्टमा मैले नसिकेको कुनै त्यस्तो विधा छैन । उसु, जिम्न्यास्टिक, कराँते, तेक्वान्दो, जुडो कुनै पनि बाँकी राखिन मैले । डान्समा ७५ वटै जिल्लाको लोक नृत्यको बारेमा रिसर्च गरेँ । क्लासिकल, वेस्टर्न अभिनयको  धेरै ठाउँमा तालिम लिएँ ।
१२ वर्षको हाडवर्कमा पनि सफलता पाइरहेको थिएँ । मेरो आफ्नो भिडियो प्रोफाइल बनाएर ५० भन्दा धेरै जना निर्देशक र निर्मातालाई देखाएँ । सबै जनाले आश्वासन दिनुभयो । राम्रो छ भेट्दै गर्नुपर्छ पनि भन्नु भएको थियो । भेटीरहन्थे तर केही पनि भएन । 


एउटा खुसी प्राप्त होला भन्ने आश थियो तर त्यो बिचमा तपाई खुसी हुनुभएन ?


म धेरै निराश थिएँ । जुन तरीकाबाट मैले संघर्ष गरीरहेको थिएँ, त्यो अनुसार मैले सफलता पाउन सकेको थिएन । म अब फिल्म लाइनको लागि जन्मेको होईन रैछु भन्ने मलाई लाग्न थालिसकेको थियो । उमेर पनि बढ्दै गइरहेको थियो ।
फेरि फर्केर विराटनगरमै गएर कुनै व्यवसायमा लाग्नु पर्ने हो की ? या कुनै बाहिरी मुलुकमा जानुपर्ने हो की ? जस्ता धेरै कुरा मेरो मनमा खेलेको थियो । तर मेरो मेहनतलाई भगवानले पनि देख्नुभएको होला । त्यो कुरा मायाज बारमा आएर पुरा भएपछि समस्या खासै भएनन् ।


अहिले आफैबाट कतिको खुसी हुनुहुन्छ ?


पहिलो खुसी, जुन लक्ष्य लिएर आएको थिएँ मैले त्यो लक्ष्य पुरा गरेँ । मायाज बारले जुन किसीमले मलाई चिनायो म्युजिक भिडियोहरुले चिनायो, मायाज बारबाट डेब्यू एक्टरको अवार्ड पाएँ । अनि छोरा छोरीको सवालमा के गर्न सक्छु त भन्ने पीर थियो मलाई । छोरा छोरीलाई राम्रो शिक्षा दिन सक्छु की ? सक्दिन ? भन्ने चिन्ता थियो मलाई । छोरीले त तीन वर्षको उमेरमै प्रमाणित गरिदिइन् । त्यतिखेरदेखि नै पैसा कमाउन थालेको हो । छोराले पनि पाँच वर्षको उमेरदेखि नै विज्ञापन गर्न थालेको हो ।
आज उनीहरु राम्रो ठाउँमा छन् । देशकै नाम राख्न सफल भएको छ । छोरा छोरीको खुसीले  आफ्नो खुसीको खासै महत्व हुँदो रैनछ । मेरो पनि धेरै चलचित्रबाट तारिफ पाएको छु । तर त्यो कुरा छोराछोरीको खुसीले छाँयामा पारिदिँदो रैछ । 
पारिवारिक वातावरण पनि हाम्रो धेरै राम्रो छ  । खुसी छौँ ।  केहि कुराले छोरा छोरीलाई गाली गरीयो भने ल तपाई यति ठूलो मान्छेलाई गाली गर्ने । सानो स्वरमा भन्दा पनि बुझी हाल्छु नी । धेरै रमाइलो हुन्छ । लभ यू बाबाको निर्देशक बनेपछि छोरा पनि व्यस्त छ ।
बाल्यकालमा के कुराले खुसी हुन्थ्यो ?
बाल्यकालमा म डान्स गर्न पाउँदा खुसी हुन्थेँ  । डान्स गर्न थालेपछि खानाको पनि मलाई वास्ता हुँदैन थियो । अनि कार्यक्रममा हामी त सानो मान्छे भनेर डान्स गर्न पाईँदैन थियो । अनि गीत बजाउने मान्छेको छेउमा गएर अंकल म पनि नाच्छु नी ल भनेर धेरै पटक अनुरोध गर्थेँ म । पाईन्थ्यो डान्स गर्न तर हामीले डान्स गर्ने बेलासम्ममा दर्शकहरु कोही पनि हुन्न थियो , लास्टमा पालो आउने । तर अहिले हजारौँ दर्शकको माझमा डान्स गर्न पाउँदा सबैको प्रशंसा पाउँदा धेरै खुसी लाग्छ । डान्स त मेरो व्यवसाय नै भयो । म चलचित्रमा आउनु भन्दा पहिला १२ वटा स्कुल र ७ वटा कलेजमा डान्स सिकाएको थिएँ । जसबाट ५ वटा कोरियोग्राफी अवार्ड पनि जितिसकेको छु । 


सौगात विष्ट तपाईको छोरा जो विश्वकै कान्छो निर्देशकको रुपमा आफ्नो नाम लेखीसक्नु भएको  छ उहाँले पहिलो पटक के कुरामा हँसाउनु भयो तपाईलाई ?


एक दिन साथीको विवाहबाट घर आएसकेपछि ,बाबा अब हजुरले पनि विवाह गर्नुस् भन्यो । ए लाटा हाम्रो त विवाह भइसक्यो नी भनेको मैले ।  कुनामा बसेर रुदैँ मलाई चाँही किन नबोलाउनु भाको ? भनेको अझै याद छ । 


चलचित्र क्षेत्रमा गर्व कुन कुराले लाग्छ ?


खुसी मान्नुपर्ने धेरै ठाउँहरु छन् । हाम्रो मार्केट ठूलो छैन । सिमीत श्रोत र साधनको भरमा हामी प्रतिस्पर्धा गरीरहेका छौँ । कहाँ तपाईको सय करोडमा बनेको चलचित्र कहाँ हाम्रो ५० लाखमा बनेको चलचित्र ? प्रतिस्पर्धाको कुरा गर्दा नै हास्य व्यङग्य हुनसक्छ । तर सिमीत श्रोत साधनबाट हामी बाँचिरहेका छौँ । 


चलचित्र क्षेत्रका कोसंग भेट्न पाउदा तपाईलाई खुसी लाग्छ ?


चलचित्रका सबै मान्छेसंग भेट्न पाउँदा म खुसी हुन्छु । निर्देशक, निर्माता, कलाकार, प्राविधिक सबैसँग म खुसी हुन्छु । केहि त्यस्ता व्यक्तिहरु छन् जो देख्दा रिस पनि उठ्छ । चलचित्र क्षेत्रलाई धमीलो पार्ने कामहरु भएकाहरुसँग मलाई रिस उठ्छ । 


नेपाली चलचित्र कतिको हेर्नुहुन्छ ?


मैले जति चलचित्र कसैले पनि हेरेको छैन होला जस्तो मलाई लाग्छ । मलाई चलचित्रको किरा पनि भन्थे  । एकै दिनमा ५ वटा चलचित्रसम्म पनि हेर्न भ्याएको छु । अहिले पनि युट्युबमा ४ वटा दैनिक चलचित्र हेर्छु । 



चलचित्र हेर्दा कसलाई पर्दामा देख्दा आनन्द हुन्थ्यो ?


राजेश हमाललाई देख्दा आफै त्यही हो की ? जस्तो लाग्ने, भुवन केसी, श्रीकृष्ण श्रेष्ठ, सरोज खनाल, शिव श्रेष्ठ जो देख्यो त्यही बन्न मन लाग्ने । 


फिल्म क्षेत्रबाहेक के गर्दा खुसी लाग्छ ?


मेरो खुसी त फिल्म क्षेत्रबाहेक अन्त कहीँ छैन । स्कृप्ट, मेकीङ, अनि इडिटिङ सिकीराको हुन्छु । भिडियो म आफै इडिटिङ गर्छु । 


लब यू बाबाको स्कृप्ट पनि धेरै राम्रो छ, दाजु भाई मिलेर लेख्नुभाको हो ?


सुरु मबाट भएको हो । मेरो भाईले अहिलेसम्म पनि १० वटा जति राम्रो स्कृप्ट लेखेको छ । मेरो छोरीको अभिनयलाई बाहिर निकाल्न कसरी सकिन्छ भन्ने सोचाई मेरो थियो । छोरीलाई नै आधार बनाएर मैले स्कृप्ट लेखेपछि भाइलाई सुनाएँ राम्रो भएको थियो । अनि फूलबुट्टा थप्ने काम दाजुभाईबाट नै भएको हो । अनि चलचित्र बनाएको हो ।  
– forseenetwork र उज्यालाेकाे सहकार्य
