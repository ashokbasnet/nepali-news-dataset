​जिन्दगी गीत झैँ लाग्यो, ७७ वर्षका पहाडीको गजल स्वर (भिडियोसहित)

काठमाडौं, भदौ ५ – विक्रम संवत १९९७ सालमा पाल्पाको पोखराथोकमा जन्मुनभएका रामबहादुर पहाडीलाई भाग्यले बैंकको जागिरे बनायो  । उहाँलाई स्वर सम्राट नारायण गोपालको उत्तराधिकारी भनेर धेरैले भन्छन् ।
सुमधुर स्वरका धनी रामबहादुर पहाडीले रेडियो नेपालको लोक लहरी विभागको सह–निर्देशक भएर काम गर्नुभयो  ।त्यतिबेला लोक लहरी विभागका निर्देशक जनकवि केशरी धर्मराज थापा हुनुहुन्थ्यो । आफैले लेखेर मिठो लयमा गीत तथा गजल गाउने पहाडीले एक दिन रेडियो नेपालमा गीत गाउँदै गर्दाे ‘भोकल कर्ड’ फुटेर रगत आयो । त्यसपछि उहाँलाई गायनमा समस्या भयो ।

खर्चिलो भएकाले उहाँले तत्काल अपरेसन गराउनु भएन । गायनमा लाग्ने चाहना भएका पहाडी अध्यापनतिर लाग्नुभयो ।  पछि उहाँ बैंकको जागिरे पनि हुनुभयो । २०१९ सालमा उहाँले गाउन छाड्नु भएको थियो ।
४० वर्षपछि मात्रै उहाँले पुनः गाउन सुरु गर्नुभयो । उहाँका थुप्रै गजल रेकर्ड भएका छन् । केही संग्रह प्रकाशित पनि भएका छन् । थुप्रै फुटकर रचनाहरु अप्रकाशित छन् । ७७ वर्षको उमेरमा पनि उहाँका गजलले दर्शक श्रोतालाई मन्त्रमुग्ध बनाउँछ । दाँत छैन तर पनि उहाँको आवाजमा युवापन सुनिन्छ ।
