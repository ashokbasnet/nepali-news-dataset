सबै कपडा खोल्नेसँग कला नहुने हैन : ज्योती

विराटनगर, वैशाख ४ - स्कुल जीवनदेखि नाच्ने गाउने काममा पोख्त रहनुभएकी ज्योती मगर घरमा काकाहरुले कम्पोज गर्ने गीतहरुबाट प्रभावित भएर गीत संगीतमा लाग्नु भएको हो । उही मुलाको चाना बोलको गीतबाट सुरु भएको उहाँको सांगितिक यात्रा अहिले निकै अघि बढिसकेको छ । दुई दर्जन एल्वम तथा कलेक्सन एल्बममा ६० वटा जति गीत गाएको अनुभव बोकेकी मगरले दुई दर्जन गीतमा मोडलिङ गरिसक्नु भयो । गीत संगीतमा अगाडी बढ्दै गरेकी गायिका तथा मोडल ज्योती मगरलाई विराटनगरमा पत्रकारले घेरे । त्यही बिचमा पत्रकार सम्मेलन आयोजना गरिएको स्थलमा पुग्नु भएका विराटनगर उज्यालो सहकर्मी सुमन तिमल्सिनाले ज्योती मगरसँग गरेको कुराकानीको सम्पादित अंश । 


तपाइँको बाटो भनेको के हो ?


म्युजिक हो ।


ज्योति लोक गायिका की मोडल ?


म गायिका हो । तर पृथक खालको मोडलको रुपमा चिन्छन् । गायिका मात्र हैन कि मल्टी भन्नु पर्छ । एक्टीङ, मोडलिङ, डान्सिङ र हल्का ग्ल्यामर पनि हो ।
 


तपाइँ हल्का ग्ल्यामर कि पुरै ग्ल्यामर हो ? ज्योती नाङगीने गायिका हो भन्छन् नी ? 


हैन । सर्वाङ्ग भयो भनेर सुनेको भन्दा पनि देखेको कुरा बोल्ने हो । त्यसैले अहिले पनि भिडियो हेर्न सकिन्छ । तर मलाई ठिक लाग्छ  । आ–आफ्नो इच्छाको कुरा हो । 


सबैले हेर्न मिल्छ तपाइँले गर्नु भएका भिडियोहरु ?


मिल्छ किन नमिल्नु मैले त हेरी रहेको छु । मन नपराउने को छ लु भन्दिनु त ?


तपाइँले मात्र हेरेर हुँदैन होला नी, सबैले हेर्ने खालको छ ? लजाएर मुख छोप्नु पर्ने बाध्यता छ भन्छन्, हैन र ? 


त्यसरी मुख लुकाएर हेर्नेगरी मैले केही गरेकै छैन, लजाउनेहरुले मुख छोपेर हेर्नुस् न । तर त्यो पनि हेर्ने र नहेर्ने भन्ने कुरा दर्शकको होला नी । मन छैन भने नहेर्दा पनि त हुन्छ नी । त्यसैले ज्योती मगरले गरेको भिडियोबाट मुख लुकाएर त्यसरी हेर्नुपर्छ जस्तो लाग्दैन । आफूमा डिपेन्ड गर्छ ती कुराहरु ।
सबै क्षेत्रलाई समेट्न सक्दैन कुनैपनि कलाकारले, त्यसैले मैले गरेको काममा स्यावासी दिनेहरु पनि हुनुहुन्छ, नराम्रो भयो भन्नेहरुपनि हुनुहोला । त्यसैले सबैले मेरो भिडियो या गीत मन पराउनु पर्छ भन्ने छैन । मलाई नहेर्नेहरुको लागि हैन मलाई दोहोर्याई दोहोर्याई हेर्नेहरुको लागि नै हो त्यो मैले गाएको गीत र गरेका म्युजिक भिडियोहरु ।


ज्योती मगरले फिल्म गरे हिट हुन्छ भनिन्छ केही योजना छ ? अफरहरु आएका छन् ?


अफरहरु नर्मली आई नै हाल्छ, जुनसुकै काममा पनि मनैदेखि आयो भने मात्र हुन्छ । तर मलाई त्यसरी फिल्म खेल्नुपर्छ भन्ने आएको छैन । जसरी मैले गीत गाउँदा म्युजिकमा आउने पागलपनले गर्दा म्युजिक बिना बाँच्नै सक्दिन भन्नेहुन्छ त्यही भएरपनि मलाई फिल्म खेल्नुपर्छ भन्ने लाग्दैन । तर गीत संगीतमा भने पछि हट्न सक्दिन। 


म्युजिक भिडियोमा खेल्दा पनि पागलपन आउँछ ?


त्यो त निर्देशन गर्नेको हातमा हुन्छ । नसिकेरै जानेको कुरा पनि आउँछ गीतमा गाउँदा तर तपाइँ पत्रकार तपाइँलाई जसरी लेख्दा आउँछ मलाई त्यसरी प्रस्तुति गर्दा आउँछ ।
  


ज्योती मगरको खोजी हुनुको कारण अंग प्रदर्शन गर्ने भएर पनि होला नी ?


कहिले काँही त मलाई त्यस्तै हो कि जस्तो पनि लाग्छ । म पनि सबै कुरालाई नकार्न सक्दिन कतिपय कुरा स्वीकार गर्नुपर्छ । जो देखाता है ओही विक्ता है भन्छन, त्यही भएर पनि हुनसक्छ । 


ज्योती मगरले जे बिक्छ त्यही दिन खोजेको हो ?


ज्योती मगरले मात्र हैन, प्रत्येक मान्छेले नै त्यही गर्छ । हरेक मान्छेले हरेक कलाकारले त्यही गर्छ  ।
  


तपाइँ सांगीतिक जीवनमा आउँदा ज्योतीको के बिक्यो त ?


फस्टमा त मेरो भ्वाईस नै बिक्यो, उही मुलाको चाना, जिम्वाल बाउकी छोरी, पिरतीमा दम छ भन्ने नै बिक्यो शुरुमा त । त्यसैले धेरैले मन पराउनुहुन्छ । 


तपाइँका बुबाआमाले छोरी उत्ताउली भै भन्नुहुन्न ? 


मैले त्यसको गीत नै बनाई रहेको छु अहिले । 
छमछम पाउजु, छिनछिन चुरा ओठमा रातो लाली
उत्ताउली भै छोरी भन्दै गर्छिन आमा गाली........ हाहाहा
मैले यो गीत पनि बनाएको छु । आमाले उत्ताउली भई भनेर गाली पनि गर्नुहुन्छ बेलाबेलामा । 


पारीवारिक सहयोग कस्तो छ ? 


ब्यक्तिगत जीवन र पारीवारिक जीवनलाई बेग्लाबेग्लै राख्ने बानी छ मेरो । त्यती धेरै अप्ठेरो अबस्थाको सामना गर्नु परेको छैन । यो मेरो पेशा ब्यवसाय नै हो । तर ढाडे बिरालोको बेलामा चाहीँ मैले अलिकती धेरै नै गुनासो सुन्नु पर्यो घरबाट । तर भिडियो हेरेरभन्दा पनि गलत समाचार दिएर नै मलाई अप्ठेरो पर्ने काम भएको थियो ।
जब हुन्छ नी गीतमा के रहेछ भनेर मेरो ममिले दोहोर्याई तेहेर्याई हेर्नु भएको गीत पनि त्यही हो ढाडे बिरालो । ढाडे बिरालो आएपछि दोहोरी गीत प्रतिष्ठानले पनि धरै एफएम टिभिहरुमा चिठी पढाएर सेन्सर पनि लगाएको थियो । 


ज्योती मगरको रेट के हो ? अन्य कलाकार भन्दा महँगो भन्न थालिएको छ नी ? 


कति काम गर्न सकिन्छ त्यही अनुसार अघि बढ्ने हो । त्यो मध्ये पनि म राम्रै पारिश्रमिक लिनेमा पर्छु । त्यही हो, सरदर एउटा कार्यक्रममा जाँदा मैले ५० हजार रुपैयाँ लिने गरेको छु ।


तपाइँले कर तिर्नुहुन्छ ?


कर तिर्दिन । अहिलेसम्म तिरेको छैन अब तिर्ने हो, सबैले त्यही सल्लाह दिनुभएको छ । 


बिहे गर्नुभयो ?


छैन गरेको, अझै तयारी गरेको छैन । तयारी गर्नको लागि केटा पनि भेटिनु प¥यो नी ? 


त्यसो भए भेटाउनु भएको छैन ?


त्यसो हैन, भेटिनु र छुटिनु त भई नै रहन्छ नी । भेट्यो–छुट्यो, फेरी भेट्यो–अनी फेरि छुट्यो । 


कस्तो हो तपाइँले खोजेको ?


भन्न लायक केही छैन । म यौङ केटी हुँ, उमेर पुगेपछि पछि लाग्नु त स्वाभाविक नै हो । मेरो पनि मन हो । सबैको मन हुन्छ । मन मार्न सक्दिन । सानो सानो कुराले मन छुने काम गर्ने केटा नै मलाई खुब मन पर्छ । 


घरजम बसाउने योजना त बसाउनु भएको होला नी ?


जीवनमा मैले बिहेलाई त्यती महत्व दिएको छैन । अबको ३/४ वर्षमा गर्छु होला । 
मैले दिदीको छोराहरु पढाई रहेको छु । ठुलो बाबु ८ कक्षामा पढ्छ, मैले नर्सरीदेखि नै पढाएको हुँ । सानू पनि पढिरहेकोले ४ वर्ष जतिमा त्यो पूरा भएपछि नै मेरो बिहे हुन सक्छ । 
 


तत्कालका योजना के छ ?


एल्बम गर्दैछु । एल्बम निस्किन छाडेको बेलामा फ्युजन एल्बम निकाल्ने सोच बनाएको छु । अहिले त्यही तयारीमा छु।
 


सेक्सको अनुभव लिनु भएको छ ? 


मैले अनुभव लिन बाँकी केही छैन । सबै कुराको अनुभव लिई सकेको छु । त्यसैले यि बिषय पनि सामान्य नै हुन् । म जसरी हाउडे देखिन्छु, त्यति नै गम्भीर पनि छु । बाहिर हाँस्दा भित्र ढोका थुनेर रुन्छु ।  


रुनु पर्ने कारण के हो त ?


यसो छ, सबै कपडा खोल्नेहरुसँग कला हुँदैन भन्ने हैन, म भित्र त्यो खुबी पनि छ । स्टेजमा गएर ज्योती मगरले छोटा लुगा लगायो भन्ने दर्शकले हेर्छन् तर गाउँदा कसरि गायो कहाँबाट गायो, स्वर र लय कस्तो छ ? कति मान्छेले दुःख बिर्सिएर रमाएका छन् भन्ने बुझ्न सक्दैनन् ।
