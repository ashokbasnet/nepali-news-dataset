९५ टेकेका राष्ट्रकविले भन्नुभयो ‘म त अझै तन्नेरी’

काठमाडौं, असोज ८ – ९० को त कुरै छाडौं, ६० वर्ष पुगेपछि नै धेरै मान्छेको जाँगर हराउँछ । स्वास्थ्यले त्यति काम गर्दैन ।
कोही ओछ्यानमा थला पर्छन्, कोही अरुको सहारामा लर्‍याङतर्‍याङ गरेर दिन कटाउँछन् । थोरै मान्छे मात्र बुढ्यौलीमा पनि तन्नेरी झैं सक्रिय हुन सक्छन् । तिनै थोरैमा पर्ने एकजना व्यक्तित्व हुनुहुन्छ, राष्ट्रकवि माधवप्रसाद घिमिरे ।
राष्ट्रकवि घिमिरे सोमबारदेखि ९४ वर्ष पूरा भएर ९५ वर्षमा लाग्नुभयो । लमजुङमा जन्मनुभएका उहाँ अहिले काठमाडौं कपुरधारामा बस्नुहुन्छ ।
मंगलबार विहान हामीले उहाँको घरमा टेलिफोन गर्दा उहाँ भर्खर खाना खाएर बस्नुभएको रहेछ । ‘कविज्यू ९५ वर्ष लाग्नुभएकोमा शुभकामना’ भन्ने बित्तिकै उहाँले जवाफ फर्काउनुभयो, ‘तपाईंलाई धन्यवाद, तर मलाई ९५ वर्ष पुगेकोजस्तो अनुभूति नै भएको छैन ।’
प्रष्टसँग कान सुन्ने कवि घिमिरेले आफ्नो जाँगर र सक्रियता अझै नहराएको बताउनुभयो ।
‘बुढो भए पनि बुढो भएको छैन भन्ने भावना चाहिन्छ, निराश हुनुहुन्न’ कवि माधव घिमिरेले उज्यालो अनलाइनसित भन्नुभयो, ‘म सधैं सिर्जनामा लाग्छु । सिर्जना भनेर लेख्नैपर्छ भन्ने छैन । कुनै कुरा कल्पना गरे पनि पुग्छ । म त्यही गर्छु । अझै युवा भएको जस्तो महसुस हुन्छ ।’
सयौं गीत, कविता रचना गर्नुभएका कवि घिमिरे अहिले महाकाव्यको तयारीमा जुट्नुभएको छ । ‘अर्को वर्षको जन्मदिन मनाउँदा महाकाव्य पनि सार्वजनिक गर्ने सोच छ’ कवि घिमिरेले भन्नुभयो ।
सद्विचार र योगाले पनि आफूलाई स्वस्थ राख्न सहयोग गरेको कविवर घिमिरेले बताउनुभयो । ‘पहिले अलि बढि हिँडडूल गर्थें, खाना धेरै रुच्थ्यो, तर अहिले खाना केही कम भएको छ’ घिमिरेले भन्नुभयो, ‘मधुमेह र रक्तचापको सामान्य समस्या भएकाले गुलियो चाहिँ खान्न ।’
९५ वर्ष लाग्दा समेत सृजनामा सक्रिय घिमिरेको सुवास्थ्यको कामना गर्दौ हाम्रो पनि उहाँलाई ‘ह्याप्पी वर्थ डे ।’
