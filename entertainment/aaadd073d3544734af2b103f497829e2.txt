डेनीले नगरेपछि अमजद बने गब्बर सिंह

साउन १२ – अमजद खानको निधन भएको २५ वर्ष भएको छ । हिन्दी चलचित्र उद्योगमा खुंखार डाँकुको भूमिकामा रहेका खानको निधन सन् १९९२ जुलाई २७ मा भएको थियो । तत्कालिन समयका चर्चित तथा कुशल कलाकारको परिचय बनाएका अमजद खान गब्बर सिंहको भूमिकाका लागि भने पहिलो रोजाईमा परेका थिएनन् । सन् १९७५ मा बनेको चलचित्र शोलेका निर्देशक रमेश सिप्पीले खानलाई गब्बरको भूमिकामा खेलाउने सोचेकै थिएनन् । ​
निर्देशक सिप्पीले खानलाई मुम्बईमा एउटा नाटकमा अफ्रिकन पात्रको भूमिकामा खेलेको देखेका थिए र सिप्पीको बहिनी नाटकमा अमजद खानकै सहअभिनेत्रीको भूमिकामा थिइन् । एक दिन बहिनीले बोलाएपछि रमेश सिप्पी नाटक हेर्न गए । नाटकमा खानको अभिनय हेरेपछि सिप्पीले आफूले खोजेको कलाकार पाएको महशुश गरे । 
शोलेमा खानको शारीरिक बनोटले साथ दिए पनि पछि उनी मोटाएका थिए । खान आफ्नो मोटोपनका कारण निकै चिन्तित थिए । उनले तौल घटाउनका लागि धेरै प्रयास गरे पनि । मुम्बईबाट गोवा जाने क्रममा दुर्घटनामा परेरे शरीरको धेरै भाग भाँचिएपछि खानको तौल झनै बढेको थियो । 
दुर्घटनामा गम्भीर घाइते भएका खानले लामो समयसम्म उपचार गर्नुपर्‍यो । उपचारका क्रममा लिनु परेको औषधीका कारण खानको तौल बढ्दै गयो । अझ रोचक कुरा त के भने गब्बर सिंहको भूमिकामा डेनी डेनजोङ्पालाई प्रस्ताव गरिए पनि डेनीले फिरोज खानको चलचित्र ‘धर्मात्मा’ का लागि सम्झौता गरेका कारण शोलेका लागि उनले समय दिन सकेनन् । अमिताभ बच्चन र सञ्जिब कुमार गब्बर सिंहको भूमिकामा अभिनय गर्न चाहेको कुरा पनि चर्चामा रहेको छ ।
