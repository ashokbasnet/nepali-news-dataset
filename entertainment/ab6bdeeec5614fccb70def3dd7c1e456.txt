महका छोराहरु पहिलोपटक मञ्चमा सँगै

काठमाडौ,  असार ३० – वरिष्ठ हाँस्यव्यंग्य कलाकार मदनकृष्ण श्रेष्ठ र हरिवंश आचार्यका छोराहरु यमन र मोहितवंशलाई पहिलोपटक मञ्चमा सँगै देख्न पाइने भएको छ ।
सोमबारदेखि काठमाडौंको प्रज्ञा भवन कमलादीमा सुरु हुन लागेको महजात्रामा दुवैजनाको प्रस्तुति रहने भएको हो । ‘एउटै प्रहसनमा चाहिँ होइन, तर मञ्चमा पहिलोपटक हामी सँगै हुँदैछौं’ मोहितले उज्यालो अनलाइनसित भन्नुभयो ।
महजोडीले प्रस्तुत गर्ने कार्यक्रम तथा प्रहसनमा मोहित र यमन दुवै यसअघि पनि बेलाबेला सहभागी हुँदै आएका थिए । तर सँगै मञ्चमा देखिन लागेको चाहिँ यो पहिलोपटक हो । यमन सांगीतिक क्षेत्र मन पराउनुहुन्छ भने मोहित अभिनय गर्नुहुन्छ । महजात्रामा पनि मोहितले महजोडीसँगै अभिनय गर्नुहुनेछ भने यमनले व्यंग्य गीत प्रस्तुत गर्नुहुनेछ ।
राजनीतिक तथा सामाजिक क्षेत्रका विकृति विसंगतिलाई व्यंग्य गर्दै पेट मिचिमिची हँसाउन खप्पिस महजोडीलाई सबैले उत्तिकै मन पराउँछन् । उनीहरुको जोडी र मित्रताको सबैतिर प्रशंसा गरिन्छ । बाबुहरुले जस्तै छोराहरुले पनि जोडी बनाउन लागेका हुन् त ? ‘जोडी नै त के हुन्छ थाहा छैन, उहाँ साँगीतिक क्षेत्रमा हुनुहुन्छ, म प्रहसनमा’ मोहितले भन्नुभयो, ‘उहाँ मेरो आदरणीय दाजु समेत हुनुहुन्छ, जोडी नै नभएपनि सँगै मञ्चमा देखिन पाउँदा निकै खुशी लागेको छ ।’
त्यसो त अभिनय र गायन यमन र मोहित दुवैजनाको मुख्य क्षेत्र होइन । यमन महजोडीको कृषि केन्द्रमा संलग्न हुनुहुन्छ भने मोहितले ललितपुर कुपण्डोलमा रेष्टुरेन्ट सञ्चालन गर्दै आउनुभएको छ ।  
यो पनि पढ्नुहोस् : ‘मह’का छोराहरुको जोडी बन्ला ?
