दही चिउरा खाँदै स्रष्टालाई सम्मान

नवदीप अजनवी/उज्यालो । नुवाकोट, असार १५ - असार पन्ध्रको अवसरमा नुवाकोटमा दही चिउरा खादैं साहित्यिक गोष्ठी तथा स्रष्टा सम्मान गरिएको छ ।
सम्मान नरेन्द्रनाथ रिमालको स्मृति दिवसको अवसरमा नुवाकोट साहित्य प्रतिष्ठानको आयोजनामा आज विदुरमा विभिन्न स्रष्टाहरुलाई सम्मान गरिएको हो ।
विदुरमा आयोजित कार्यक्रममा यो बर्षको युगान्तर बर्ष पुरस्कार कवि श्रवण मुकारुङलाई प्रदान गरिएको छ । महामण्डल साहित्यिक सम्मान २०७०बाट प्राध्यापक डा. नारायणप्रसाद खनाल, शशी ललुम्बु, गोपिकृष्ण ढुंगानालाई सम्मान गरिएको छ ।
महामण्डल साहित्यिक सम्मान २०६९ बाट रामेश्वर राउत मार्तदास र भक्तबहादुर स्मृति सम्मानबाट उज्ज्वल जिसीलाई सम्मान गरिएको छ ।
नुवाकोटको कठेरीमा जन्मिएका नेरन्द्रनाथ रिमालको स्मृतिमा स्थापित नरेन्द्र वाङ्मय निधि प्रतिभा पुरस्कार गिरीराज न्यौपानेलाई प्रदान गरिएको छ । २५ हजार रुपैयाँ राशीको यो पुरस्कार त्रिभुवन विश्वविद्यालयबाट एम ए नेपालीमा प्रथम हुने  विद्यार्थीलाई हरेक बर्ष प्रदान गरिदै आएको छ ।
रिमालले युरोपियन महाभारत लगायत विभिन्न कृतिहरु लेख्नु भएको छ । रिमालको निधन २००८ सालमा भएको थियो ।
यो बर्षको नरेन्द्र वाङ्मय निधि सम्मान ऋषिप्रसाद लामिछाने र हरिप्रसाद पाण्डे, कार्यक्रममा प्रमुख अतिथि नेपाल प्रज्ञा प्रतिष्ठानका सदस्य सचिव सनत रेग्मीले पुरस्कार वितरण तथा सम्मान गर्नु भयो ।
नुवाकोट साहित्य प्रतिष्ठानका सभापति श्रीराम श्रेष्ठको सभापतित्वमा भएको कार्यक्रममा डा. भूपहरि पौडेलले नरेन्द्रनाथ रिमालको साहित्यिक योगदानमाथि प्रकाश पार्नु भएको थियो भने पुरुषोत्तम दाहालले साहित्य र अहिलेको अबस्थाको बारेमा मन्तव्य राख्नु भएको थियो ।
कार्यक्रममा सुरेश सत्याल, शिवप्रसाद  आचार्य, संगीता पनेरु, सुमित्रा पौडेल, जानुका दाहाल, भगवती लामा लगायतले कविता, गजल वाचन गर्नु भएको थियो ।
