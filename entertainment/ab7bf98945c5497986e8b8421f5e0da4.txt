एनआरएन युएईले मजदुर क्याम्पमा ६ महिनामा दुई पटक सिस्नुपानीको दुई थोपा हाँसो पुरायो

उमाकान्त पाण्डे/उज्यालो । 
युएई, जेठ १६ – सिस्नुपानी नेपालको टोलीले युएईका मजदुर क्याम्पहरुमा ‘दुई थोपा हाँसो’को प्रस्तुती देखाएका छन् । नेपालबाट आएका सिस्नुपानीको कलाकार टोलीले विभिन्न क्याम्पहरुमा सद्भावना सन्देश सम्प्रेषण गरेका हुन् ।एनआरएन युएईले संयोजन गरेको कार्यक्रमका लागि कलाकार मनोज गजुरेल, कवि टंक आचार्य र योगगुरु डा. राजु अधिकारी युएईमा हुनुहुन्छ । उनीहरुले नेपालमा भूकम्पले पारेको प्रभाव, संविधान जारी भएपछिका खुशी, भारतको नेपाल नीति तथा विदेशमा बस्नेलाई चेतनामूलक प्रस्तुती देखाएका छन् ।
हड्डी घोटेर बिदेशमा कमाएको पैसा र उनै नेपालीले पठाएको रेमिट्यान्सबाट धानिएको मुलुकले परदेशी नेपालीलाई राज्यले उचित सम्मान गर्नुपर्ने आवाज कलाकारहरुले आफ्नो प्रस्तुतीमा देखाएका थिए । टोलीले गएको बिहीवार दोस्रो चरणको पहिलो कार्यक्रममा दुबईको जबिलआलीमा रहेको क्युवीजी मजदुर क्याम्पमा प्रस्तुत गरे । सार्वजनिक बिदाको दिन शुक्रबार भने दुई ठाँउमा प्रस्तुती देखाएका थिए । उनीहरुले युएईको अजमानमा रहेको टास कम्पनी क्याम्पमा भेला भएका नेपाली कामदारलाई दिउँसो र साँझ दुबई अलकुजमा रहेको एमरिल क्याम्पमा प्रस्तुती दिए ।
त्यस्तै शनिबार युएईको अर्को राज्य रसअलखेमामा रहेका नेपालीका लागि अलघेल गेटमा प्रस्तुती देखाइएको थियो । शनिबार नै टोलीले दुवईको अलकुजमा साढे चारसय भन्दा धेरै नेपालीको उपस्थितीमा प्रस्तुती देखाएका थिए । 
कार्यक्रममा धेरैजसो नेपालीहरु काम सकेर सिधै कम्पनीकै पोशाकमा आएका थिए । उनीहरुलाई हास्यव्यङ्ग मार्फत मनोज गजुरेल र व्यङ्ग्यकवि टंक आचार्यले सचेतना जगाउने सन्देश बाँडेका थिए । त्यस्तै, योगगुरु डा. राजु अधिकारीले शारीरिक अभ्यास मार्फत परदेश बस्दा ख्याल गर्नुपर्ने विषयमा कामदारलाई जानकारी दिनुभएको थियो ।
कार्यक्रममा उपस्थित सबैजसोले यस्ता कार्यक्रम फेरी पनि आयोजना गर्न आग्रह गर्ने गरेको कार्यक्रम संयोजक तथार एनआरएन युएईका उपाध्यक्ष रमेश श्रेष्ठले बताउनुभयो । कार्यक्रमलाई सफल बनाउन नेपाली समाज युएई, झापाली समाज तथा अन्य बिभिन्न व्यवसायिक तथा सामाजिक संघसस्थाले सहयोग गरेको थियो ।
यसअघि आबुधाबीमा समेत प्रस्तुती देखाउने भनिए पनि स्थानीय प्रसाशनबाट अनुमती नपाउँदा कार्यक्रम हुन सकेन । टोलीले यस अघि पहिलो चरणमा माघ ७ देखि कार्यक्रम लिएर दुबईसँगै कतार, बहराइन र मलेसियामा गरी माघ २९ सम्म यात्रामा निस्किएको थियो । यो पटक भने दुवईमा मात्र प्रस्तुती देखाएको हो ।
