फ्राईडे रिलिजमा ३ सिनेमा

काठमाडौं, साउन २५ - यो शुक्रवार तीन चलचित्रहरु रिलिज हुदैछन् । ती चलचित्रहरु हुन ‘नयाँ नेपाल एक्सप्रेस’, ‘धमाका’ र ‘सौभाग्य’ । चलचित्र ‘सौभाग्य’ उपत्यकाबाहिर प्रर्दशन भई सकेको चलचित्र हो भने चलचित्र ‘नयाँ नेपाल एक्सप्रेस’ र ‘धमाका’ प्रर्दशनको हिसाबले नयाँ चलचित्र हुन् ।

 

चलचित्र ‘नयाँ नेपाल एक्सप्रेस’ अशोक बम मल्लले निर्माण र निर्देशन गरेको चलचित्र हो । ‘धमाका’लाई भने तीन जना निर्माताहरु राजेन्द्रमान श्रेष्ठ, अर्जुन महर्जन र रविन महर्जनले संयुक्त रुपमा मिलेर बनाएका हुन् ।

मनकामनेश्वर पिक्चर्सको ब्यानरमा तयार भएको यो चलचित्र ‘नयाँ नेपाल एक्सप्रेस’मा एक रातको बस यात्रामा भएका विभिन्न घटनाहरु देखाउन खोजिएको छ । वीरगंजबाट काठमाडौं आउदै गरेका १८ जना पात्रको वरिपरि घुमेको छ चलचित्र । भुपेन चन्द, राज तिमिल्सिना, नीता ढुंगाना, शर्मिला मल्ल, मौसमी मल्ल, गणेश उप्रती, सुवास गजुरेल, मुकुन्द भट्टराई, गणेश मुनाल, शिवहरी वैरागी, शिवशंकर रिजाल लगायत कलाकार यो चलचित्रमा देख्न पाईनेछ ।

चलचित्रमा नायिका मौसमी मल्ललाई यौन ब्यबसायीको भुमिकामा देख्न पाईनेछ । नायक भुपेन चन्दका अनुसार चलचित्रले अहिलेको युवा वर्गलाई विशेष सम्बोधन गरेको छ । चलचित्रमा भुपेन वीरगंजबाट उच्च शिक्षाको लागि काठमाडौं आएको एक युवकको भुमिकामा देखिएका छन ।

काठमाडौंका १४ वटा हलहरुमा लाग्ने चलचित्र ‘नयाँ नेपाल एक्सप्रेस’ले काठमाडौं बाहिर ३२ वटा पर्दाहरु पाएको छ । मोफसलका केही हलहरुमा कृष्ण जन्माष्टमीबाट नै चलचित्र प्रर्दशनमा आएको बताउछन निर्माता तथा निर्देशक अशोक बम मल्ल । चालिस लाखमा निर्माण गरिएको आफ्नो चलचित्र चल्नेमा उनी ढुक्क देखिन्छन् । “आफ्नो भाग्यमा जति लेखेको हुन्छ त्यती नै आउने हो” उनी भन्छन “सबै सिनेमाको आफ्नो आफ्नै दर्शक हुन्छन त्यही भएर पनि मलाई डर छैन् ।”

शुक्रवार रिलिज हुने अर्को सिनेमा हो ‘धमाका’ । यो चलचित्र काठमाडांैका १० वटा हलहरुमा लाग्नेछ । परिवारसँग बसेर हेर्न मिल्ने चलचित्र भएकोले आफ्नो चलचित्रलाई दर्शकले माया गर्ने बताउछन चलचित्रका निर्देशक दिपक परिकोटी । चलचित्रमा राजेश हमाल, निखिल उप्रती, सुमन सिंह, उषा पौडेल, नविन श्रेष्ठ, हेमन्त बुढाथोकी लगायतका कलाकारलाई देख्न पाइनेछ । दिपक शर्माको संगीत रहेको यो चलचित्रमा रोशन श्रेष्ठको दृन्द रहेको छ ।

चलचित्रलाई दिब्यराज सुवेदीले खिचेका हुन भने नृत्य निर्देशन शिव वि.कको रहेको छ । चलचित्रको नाम सुन्दा एक्सन मुभी जस्तो लागेता पनि यो चलचित्र विशुद्घ प्रेम कथामा आधारित चलचित्र हो । आफुले चलचित्र क्षेत्रमा गरेको १५ वर्षको अनुभवले बताएअनुसार पनि यो चलचित्र चल्नमो दिपक विश्वस्त देखिन्छन् । चलचित्र ‘धमाका’ भदौ १ गतेबाट मोफसलमा लाग्नेछ । उपत्यका बाहिर अहिलेसम्म २४ वटा हल फिक्स भईसकेको र अरु हलहरुसँग पनि कुरा भई रहेको निर्देशक दिपक बताउछन् ।

त्यस्तै चलचित्र ‘सौभाग्य’ पनि शुव्रmवार नै रिलिज हुदै छ । केदार पराजुलीले निर्माण गरेको यो चलचित्रका निर्देशक हुन गोविन्द गौतम, जो सँग लामो समय हिन्दी सिनेमामा काम गरेको अनुभव छ । काठमाडौ उपत्यका बाहिर प्रर्दशन भई सकेको यो चलचित्र एक दर्जन हलहरुमा रिलिज हुदैछ । चलचित्रमा राजेश हमाल,झरना थापा, सुमन सिंह, आयुष रिजाल,सोनिया के.सी, सुनिलदत्त पाण्डे तथा बालकलाकार संगम गौतमले पनि अभिनय गरेका छन् ।

‘सौभाग्य’लाई हरी हुमागाईले खिचेका हुन भने विकास चौधरीको संगीत रहेको छ । चलचित्रमा लोरी गीत त्यस्तै जंगली जनावरहरु पनि रहेकोले पनि चलचित्र राम्रो भएको निर्देशक गोविन्द बताउछन् । आफुले काम गरेमध्येको ‘सौभाग्य’ उत्कृष्ट चलचित्र भएको उनको भनाई छ । यो चलचित्र ४५ लाख रुपैयाँमा बनेको हो ।
