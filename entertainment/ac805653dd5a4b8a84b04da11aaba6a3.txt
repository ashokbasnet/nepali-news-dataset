पोखरामा रंगकर्मी संगठित

पोखरा, वैशाख ९ – सुस्ताउँदै गएको पोखराको रंगमञ्चको उत्थान गर्न नाटककार कृष्ण उदासीको अध्यक्षतामा २५ सदस्यीय पोखरेली नाट्य प्रतिष्ठानको तदर्थ समिति समेत गठन गरिएको छ । समितिको प्रथम उपाध्यक्ष हेमन्त पराजुली, द्धितीय उपाध्यक्ष घनश्याम लामिछाने, महासचिव विष्णु गौतम, सचिव अभिमन्यु बिक्रम राणा र कोषाध्यक्षमा प्रमिला तुलाचन रहनुभएको छ ।

 

शनिवार विहान भएको भेलाले २०६२÷०६३ सालदेखि सुस्ताउँदै गएको पोखरेली रङ्गमञ्चलाई फेरि निरन्तरता दिने उद्देश्यले भेला आयोजना भएको हो । भेलामा अवधारणा पत्र प्रस्तुत गर्दै नाटककार कृष्ण उदासीले, पोखरामा नाट्यशालाको अभाव र प्राविधिक सामाग्रीको व्यबस्था गर्न नसकिएकोले रङ्गमञ्च पछाडि परेको बताउनुभयो । २०५५ सालमा पोखरामा क्षेत्रीय स्तरको नाटक महोत्सव भएको स्मरण गर्दै उहाँले फेरि पनि यस्ता महोत्सवलाई निरन्तरता दिनुपर्नेमा जोड दिनुभयो ।
चलचित्रकर्मी माओत्से गुरुङले, रङ्गमञ्चमा व्यबसायिकता नभएसम्म रङ्गकर्मी यहि क्षेत्रमा लागेर बाँच्न नसक्ने भन्दै सरकारी तवरबाटै सहयोग हुनुपर्ने बताउनुभयो । भेलामा बोल्ने रङ्गकर्मीहरुले, पोखरेली रङ्गकर्मीले नेपालकै रङ्गमञ्चमा पुर्याएको योगदानलाई निरन्तरता दिनका लागि भएको जमघटको स्वागत गरेका छन् । उनीहरुले पोखरामा नाट्यशाला निर्माण गरी रङ्गकर्मीहरु पलायन हुनबाट बचाउन सरकारले सघाउनुपर्नेमा जोड दिएका छन् ।
बालन, घाँटु, सोरठी, भैरव नृत्य, गाईजात्रा परम्परागत लोकनाटकहरुमा गण्डक क्षेत्र चर्चित र धनी मानिन्छ । तर अहिलेको आधुनिक प्रविधिसँग प्रतिस्पर्धा गर्ने उपकरणहरु नहुँदा, तथा खर्चिलो र संवेदनशील भएकोले पनि नाटक साहित्य अन्य विधा जस्तो नभएको नाटककार कृष्ण उदासीको भनाई छ ।
नेपालको रंगमञ्चमा चर्चित गुरुकुलको विघटन पछि पोखरामा शुरु भएको प्रयासलाई वाङ्मयप्र्रेमीहरुले उत्सुकताका साथ लिएका छन् । सात महिना लगाएर खोज्दा पोखरामा ६ सय भन्दा बढी रङ्गकर्मीहरु भेटिएको भेला संयोजक हेमन्त पराजुलीले जानकारी दिनुभयो ।
