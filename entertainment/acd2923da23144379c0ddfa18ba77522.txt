‘ए हजुर...घर हाम्रो पोखरा’

पोखरा, माघ २६ – सांगीतिक समूह ‘नेपथ्य’ले पहिलोपटक खुला आकाशमुनि उसको उद्गमस्थल पोखरामा कन्सर्ट गर्नेभएको छ ।
आगामी शनिबार फागुन ३ गतेको उक्त कन्सर्टका निम्ति तयार हुँदैगरेका मुख्य गायक अमृत गुरुङ त्यो मञ्चमा प्रस्तुत हुन छटपटी भइरहेको बताउँछन् ।
‘स्वदेश र विदेशमा धेरैपटक मैले हजारौं दर्शकको घेरामा गाइसकेको छु,’ काठमाडौंको कालिकास्थानस्थित नेपालयमा रिहर्सल गर्न उपस्थित उनले भने, ‘पहिलोपटक पोखरामा त्यसैगरि प्रस्तुत हुनखोज्दा मानशिक रुपले मात्र होइन भावनात्मक रुपले पनि ठेलिएको महशुस हुँदैछ ।’
यतिबेला ‘नेपथ्य’ टोली दैनिकजसो नेपालयमा भेला भएर अभ्यासमा सरिक हुनेगरेको छ । ‘प्रायः ठूलो कार्यक्रम वा देसव्यापी भ्रमणका बेला हामी यसैगरि आफूलाई तयार पार्छौं,’ उनी भनिरहेका थिए, ‘सांगीतिक रुपले अभ्यस्त तुल्याउने मात्र नभएर यसले समूहलाई नै एकाकार पनि बनाउछ ।’
‘अन्यत्र कार्यक्रम प्रस्तुत गर्दा त्यहाँ मेरा श्रोता मात्र हुनेगर्छन्,’ उनले भने, ‘पोखरामा चाहिँ मैले औंला समातेर हिँडेका अग्रज, मसँगै खेलेका साथीहरुदेखि मजस्तै माछापुछ्रे हेरेर हुर्केका भाइ बहिनीहरुको सामुन्ने उभिएको हुन्छु ।’
‘संघर्षको क्रममा मैले पोखरा छाड्नु परे पनि मलाई जन्म दिने आमा, मेरो जन्म घर, मेरा सबै आफन्त नातागोतादेखि साथीभाइ सबै त्यतै छन्,’ उनी भन्छन्, ‘झन् केहि वर्षयता त म आफैंले स्याहार्न थालेको गोठको मायाले पनि तान्ने गरेको छ ।’
