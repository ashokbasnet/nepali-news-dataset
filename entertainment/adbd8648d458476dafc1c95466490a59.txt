निर्माण नहुँदै ‘कालो पोथी’लाई पुरस्कार

काठमाडौ, भदौ ३ – ‘कालो पोथी’ नेपाली चलचित्रको नाम हो ।
अहिलेसम्म फ्लोरमा नगएको यो चलचित्रले स्क्रिप्टबाट नै बिभिन्न अन्तराष्ट्रिय फिल्म फेष्टिवलमा पुरस्कारहरु जितेको जित्यै छ । चलचित्रले भर्खरै जर्मनीको बर्लिन फिल्म फेष्टिवलमा ३० हजार युरो अर्थात ३९ लाख रुपैयाँ पुरस्कार पायो । फेष्टिवल अन्तरर्गतको वर्ल्ड सिनेमा फण्डबाट चलचित्रलाई पुरस्कार दिइएको थियो ।
फेष्टिवलमा नेपालको कालो पोथी सहित थाइल्याण्ड, घाना र कोलम्बियाको चलचित्रलाई पुरस्कार दिइएको हो । नेपाली र थाई चलचित्रले ३०–३० हजार अनि घाना र कोलम्बियाको फिल्मलाई ४०–४० हजार युरो दिइएको हो । फेष्टिवलमा ४३ देशका १२६ चलचित्रको आवेदन परेको थियो ।
चलचित्र कालो पोथीले यसअघि पनि जनवरी महिनमा स्वीटजरल्याण्डको फ्राइवर्ग फिल्म फेष्टिवलमा ५५ लाख रुपैयाँको पुरस्कार जितेको थियो । चलचित्र निर्माण शुरु नहुदै फिल्मले करिब ९४ लाख रुपैयाँ निर्माण खर्च प्राप्त गरिसकेको छ ।
सुदुरपश्चिम क्षेत्रको पहाडी गाँउको कथालाई चलचित्र कालो पोथीमा उतारिएको छ । चलचित्रको निर्देशन मीनबहादुर भामले गर्नेछन् । सशस्त्र युद्वको बेला जुम्लामा भएको घटनालाई आधार बनाएर बन्ने चलचित्रको बजेट एक करोड २५ लाख रुपैयाँ अनुमान गरिएको छ । चलचित्रको निर्माणमा मिला प्रोडक्सनका तर्फबाट छिरिङ्गरितार शेर्पा र शुन्य फिल्मस्को तर्फबाट देवकी राईले पनि लगानी गर्नेछन् ।
यो चलचित्रका मुख्य पात्र भने दुई बालकहरु हुनेछन् । दुर्गम गाउँका दुई कलिला केटाकेटीहरुले लिएको समान लक्ष्य, उनीहरुले भोग्ने घट्नाक्रमसँगै विविधतामा एकताको मुल मर्मलाई चलचित्रले उठान गर्ने कुरा चलचित्रका निर्देशक बताउछन् । जातीय र वर्गीय बिभेदको कुरा चलचित्रले बोल्नेछ ।
कालो पोथी निर्देशक मीनबहादुर भामको पहिलो फिचर फिल्म हुनेछ । उनले निर्देशन गरेको सटफिल्म ‘बाँसुल्ली’ सन् २०१२ को मेनिस फिल्म फेस्टिभलमा सहभागी भएको थियो ।
