प्रसाईंको मेरा जीवनका पानालाई साझा पुरस्कार

काठमाडौं, पुस २१ - २०६८ सालको साझा पुरस्कार गौरा प्रसाईंको मेरा जीवनका पाना शिर्षकको पुस्तकले पाएको छ ।

साझा प्रकाशन सञ्चालक समितिको शुक्रवार बसेको बैठकले पुरस्कार घोषणा गरेको साझा प्रकाशनले शनिवार जनाएको छ । पुरस्कारको राशी ५१ हजार रुपैया छ ।

साझा प्रकाशनले प्रकाशनबाट प्रकाशित हुने बर्षभरिका पुस्तकमध्येबाट उत्कृष्ट पुस्तकलाई हरेक बर्ष साझा पुरस्कार प्रदान गर्दै आएको छ । प्रसाईले आफैले भोगेका अनुभव र अनुभूतिलाई पुस्तकको विषयवस्तु बनाउनु भएको थियो ।

मेरा जीवनका पाना पुस्तकमा लेखक प्रसाईंले भूमिगत राजनीति गर्दा भोगेका हण्डर, ठक्कर र जेलजीवका कहाली लाग्दा भोगाई समेटिएको छ। पुरुषले नारीप्रति गर्ने विभेद, समाजको अमानवीय प्रवृत्ति, लगायतका विषयलाई पुस्तकमा मार्मिक ढंगले प्रस्तुत गरिएको छ ।
