लागू औषध विरुद्धको अभियानमा नायक राजेश हमाल

काठमाडौं भदौ ९ – लागू औषध विरुद्धको राष्ट्रिय अभियानमा नायक राजेश हमालले सक्रिय भूमिका निर्वाह गर्ने भएका छन् । काठामाडौंको पश्चिम भेगमा लागू औषधको कुलत नियन्त्रणका लागि सामुदायिक सेवा मञ्च स्वयम्भु र सामुदायिक प्रहरी सेवा स्वयम्भुले संयुक्त रुपमा सञ्चालन गर्न लागेको लागू औषध विरुद्धको अभियानमा नायक हमालले सक्रिय भूमिका निर्वाह गर्ने भएका हुन् ।

 

शनिबार काठमाडौंमा भएको कार्यक्रममा बोल्दै हमालले लागू औषधले एक व्यक्तिको जीवन मात्र नभएर समाज नै बर्बाद हुने भएकोले अभियानमा सक्रियतापूर्वक सहभागी हुने बताए । ‘यो कुलतबाट देश नै बर्बाद हुन्छ’, हमालले भने, ‘विनाशकारी पदार्थ लागू औषध नियन्त्रण अभियानमा म सक्रिय हुने छु ।’

कार्यक्रममा महानगरीय प्रहरी परिसर हनुमान ढोकाका प्रमुख जयबहादुर चन्दले लागू औषध नियन्त्रण कार्यमा प्रहरी प्रशासन अहोरात्र खटेको बताए । ‘लागू पदार्थ नियन्त्रणमा खट्ने प्रहरीहरुलाई समाजले सहयोग गरे लागू पदार्थ सेवन र बेचबिखन नियन्त्रण गर्न सहज हुनेथियो’, चन्दले भने ।

सामूदायिक सेवा मञ्च स्वयम्भू र सामूदायिक प्रहरी सेवा स्वयम्भूको संयुक्त प्रयासमा काठमाडौंको पश्चिम भेगमा पर्ने स्वयम्भु, सितापाईला, डल्लु, थानकोटलगायतका क्षेत्रमा लागू औषध विरुद्धको राष्ट्रिय अभियान थालेको छ ।
