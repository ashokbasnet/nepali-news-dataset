सडकको कथा बोकेका ‘डाक्टर खाते’ र ‘मुन्ना माइकल’ सिनेमा घरमा

काठकाडौं, साउन ६ – शुक्रबारदेखि नेपाली सिनेमा घरहरुमा नेपाली चलचित्र डाक्टर खाते, र हिन्दी चलचित्र मुन्ना माइकल प्रदर्शनमा आएका छन् । 
नेपाली चलचित्र डाक्टर खाते यथार्थ घटनामा आधारित चलचित्र रहेको छ । हाम्रो समाजले सडक बालबालिकालाई ‘खाते’ भनेर हेप्ने गरेको छ । विभिन्न कारणले सडकमा आइपुगेका बालबालिकाको उचित संरक्षण हुन सकेको छैन ।  त्यसै विषयलाई आधार बनाएर सडक बालबालिकाको उचित संरक्षण होस भनेर चलचित्र बनाइएको निर्माण पक्षको भनाई छ । 
रोशनी  केसीको निर्माण र रविराज अर्यालको निर्देशन रहेको डाक्टर खातेमा प्रिन्स रिजाल, सूर्य गुरुङ, अमृत परियार, शिल्पा पोख्रेललगायतका कलाकारको अभिनय रहेको छ । 

त्यस्तै, सब्बिर खानको निर्देशन र विकी रजनीको निर्माण रहेको हिन्दी चलचित्र मुन्ना माइकलमा पनि सडकमै हुर्केको मान्छेको कथा रहेको छ । सडकमै हुर्केको मुन्नाको  भूमिकामा टाइगर श्रफ रहेका छन् । मुन्ना माइकल ज्याक्सनको ठूलो प्रशंसक हुन्छन् । त्यस्तै महिन्दर फौजीको भूमिकामा नवाजुद्धिन सिद्धिकी रहेका छन् ।
