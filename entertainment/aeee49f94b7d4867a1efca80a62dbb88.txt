पिकेको विषयमा आमिरको झुटो अन्तर्वार्ता प्रकाशित गर्ने वेवसाइट कानूनी समस्यामा

पुस २९ – बलिउड अभिनेता आमिर खानको झुटो अन्तर्वार्ता प्रकाशित गर्ने एक पाकिस्तानी वेवसाइट कानूनी समस्यामा परेको छ । आमिर खानले आफ्नो झुटो अन्तर्वार्ता प्रकाशित गर्ने वेवसाइटलाई आमिरका वकिल आनन्द देसाईले लिगल नोटिस पठाएका छन् ।
आमिरको पिआर टिमले पाकिस्तानी वेवसाइटलाई लिगल नोटिस पठाएको पुष्टि गरेका छन् । तर उनीहरुले वेवसाइटको नाम भने खुलाउन चाहेनन् । आमिरको पिआर टिमले भन्यो ‘हामी वेवसाइटको नाम बताएर उसलाई बिना कारणको प्रचार प्रसार गर्ने अवसर दिन चाहदैंनौं ।’
गएको डिसेम्बर १९ मा रिलिज भएको आमिरको चलचित्र पिकेले राम्रो चर्चा पाएपछि केही पाकिस्तानी वेवसाइटले आमिरको झुटो अन्तर्वार्ता प्रकाशित गरेको आमिरको पिआर टिमले बताएको छ ।
ती वेवसाइटले धर्म तथा इस्लामको विषयमा भन्दै आफ्नो झुटो अन्तर्वार्ता प्रकाशित गरेको आमिरले बताए । आफूले कुनै पनि पाकिस्तानी वेवसाइटका लागि अन्तर्वार्ता नदिएको आमिरको भनाई छ । आमिरको चलचित्र पिकेका विषयमा ती वेवसाइटमा उल्लेख गरिएका सबै विषय झुटो भएको आमिरको कानूनी सल्लाहकार टिमले जनाएको छ । पिकेले पाकिस्तानमा पनि राम्रो व्यापार गरेको थियो । आमिर अहिले अमेरिकामा छ । उनी मुम्बइ फर्किएपछि ती वेवसाइटबिरुद्ध उजुरी दर्ता गर्ने तयारी उनको टिमले गरिरहेको छ ।
– एजेन्सीको सहयोगमा
