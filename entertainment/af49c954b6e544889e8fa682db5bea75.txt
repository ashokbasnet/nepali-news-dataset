पोखराका ६ श्रष्टा सम्मानित

पोखरा, भदौ २ – पोखराको दिपज्योति कला साँस्कृतिक मञ्चले पोखराका विभिन्न क्षेत्रका ६ जना स्रष्टालाई सम्मान गरेको छ । पोखरा सभागृहमा आयोजित कार्यक्रममा पप गीत तर्फ नेपथ्य ब्याण्डका अमृत गुरुङ, नृत्य तर्फ रुद्रबहादुर थापा, मोहनसिंह थापा र चन्द्रा थापा, वाद्यवादनतर्फ रामगोपाल लिगललाई सम्मान गरिएको हो ।

 

यस्तै लोकगीततर्फ हरिदेवी कोईराला, आधुनिक गीततर्फ सरोज गोपाल बज्राचार्य र बाबा राणालाई सम्मान गरिएको मञ्चका सचिव लवसन गुरुङ्गले जानकारी दिनुभयो । उहाँहरु सबैलाई वरिष्ठ सँस्कृतिकर्मी तीर्थ श्रेष्ठले सम्मान गर्नुभएको छ ।

नेपालीको गौरब नेपालीको पहिचान, कला र सँस्कृतिको संरक्षण हाम्रो अभियान भन्ने नाराका साथ भएको सम्मान कार्यक्रममा देशका प्रख्यात ब्याण्ड तथा कलाकारहरुले प्रस्तुती राखेका थिए ।

गीताञ्जली साहित्य रत्न पुरस्कारबाट साहित्यकार घिमिरे सम्मानित यसबर्षको गीताञ्जली साहित्य रत्न पुरस्कार २०६९ बाट वरिष्ठ साहित्यकार तेजनाथ घिमिरे सम्मानित हुनुभएको छ । गिताञ्जली साहित्य परिवारद्धारा स्थापित यो पुरस्कार हरेक बर्ष नेपाली साहित्यमा योगदान पुर्‍याउने स्रष्टालाई प्रदान गरिँदै आएको छ ।

घिमिरेले नेपाली कला, साहित्य, संगीत र वाङमयको विकासमा पुर्‍याउनुभएको योगदानको कदरस्वरुप सम्मानित गरिएको परिवारका अध्यक्ष कृष्ण भण्डारी ‘मुमुक्षु’ले जानकारी दिनुभयो । पुरस्कारको राशी ५ हजार रुपैंयाँ सहित दोसल्ला र सम्मानपत्र रहेको छ ।

यसैबीच गीताञ्जली साहित्य परिवारको आगामी कार्यकालका लागि अध्यक्षमा पुनः सह–प्राध्यापक कृष्ण भण्डारी मुमुक्षु चयन हुनुभएको छ ।
