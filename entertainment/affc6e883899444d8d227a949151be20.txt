प्रज्ञा प्रतिष्ठानको डबली यात्रा भक्तपुरमा

रमेश गिरी/उज्यालो । भक्तपुर, माघ १६ - नेपाली रङ्गमञ्चको सुरुवात भएको डबलीको सम्झना एवं डबलीको मञ्चीय वास्तुकलालाई जीवन्त राख्न नेपाल संगीत नाट्य प्रज्ञा प्रतिष्ठानले सुरु गरेको डबली यात्रा˗२०७१ ले भक्तपुरमा बिभिन्न सांगीतिक प्रस्तुतीहरु दिएको छ ।
भक्तपुरको दरबारस्क्वायर डबलीमा आज आयोजना गरेको सांगीतिक डबली यात्रामा मौलिक बाद्यबाधनद्धारा बिभिन्न सांगीतिकहरु प्रस्तुती गरिएको थियो । यात्रामा प्राज्ञ माधव प्रधान, प्राज्ञ उदय श्रेष्ठ, संगीतकार शम्भुजित बास्कोटा लगायतका वरिष्ट कलाकारहरुको सहभागिता थियो । कार्यक्रममा जंग पहाडी, आकाश थापा, दिवस श्रेष्ठ, रुपक चौधरी, जितेन्द्र चौधरी, संजय तुम्रुक, शिवराज पौडेल, सिर्जना कार्की, शिव संगीत, गजेन्द्र केसी, रिता बुढाथोकी, पुस्तक खड्का, नविन खड्का, कमल खत्री लगायत बिभिन्न गीतहरु गाउनु भएको थियो । लोक गीत, शास्त्रीय संगीत, राष्ट्रिय गीत, देश वन्दना, लगायतका बिभिन्न प्रकारका गीतहरु प्रस्तुत गरिएको थियो ।
प्रतिष्ठानले डबलीको प्रस्तुतीलाई जिवन्त राख्न गत मंसिर २० गतेदेखि डबली यात्रा अभियान अभियान सुरु गरेको बताउँदै कार्यक्रमका संयोजक एवं प्राज्ञ उदय श्रेष्ठले पहिलो प्रस्तुती नेपाल प्रज्ञा प्रतिष्ठानको डबलीमा, दाश्रो प्रस्तुति बसन्तपुर हनुमान ढोका डबलीमा, तेश्रो प्रस्तुति ललीतपुर दरबार स्क्वायर डबलीमा र चौथो प्रस्तुति भक्तपुर दरबारस्क्वायर डबलीमा आयोजना गरिएको जानकारी दिनुभयो । यो प्रस्तुतिलाई आगामी दिनमा अन्य जिल्लामा पनि निरन्तरता दिईने प्राज्ञ माधव प्रधानले बताउनुभयो ।
