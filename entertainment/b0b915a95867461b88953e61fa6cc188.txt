खेत जोत्दै क्यारिकेचर गर्थे धुर्मुस : क्यारिकेचर गर्दा सरको हातबाट पिटाई समेत खाए

काठमाडौं,  चैत ५ -  सिताराम कट्टेल, धुर्मुस खेतबारी जोत्दै, पढ्दै झापामा हुर्के । सामान्य खेतीकिसानी परिवारमा जन्मिएका उनलाई कलाकार बनौंला, नाम र दाम कमाउँला भन्ने सोचै थिएन । तर अरुको स्वर हुवहु नक्कल गर्ने क्षमता भने सानैदेखि उनमा थियो । उनी स्कूलमा शिक्षकहरुको हुवहु क्यारिकेचर गर्थे । उनको क्यारिकेचर सुनेर उनका साथीभाइले प्रशंसा गरे । तर, त्यही क्यारिकेचरका कारण उनले सरको हातबाट नराम्रोसँग पिटाई पनि खाए । 
हलो जोत्दा, घाँस काट्दा, कक्षामा साथीभाइसँग क्यारिकेचर गरेर हसाउने सिताराम काठमाडौं आए । काठमाडौंले उनलाई हास्यब्यङ्ग्य क्षेत्रमा चिनायो । आफैले हास्यब्यङ्ग्य सिरियल मेरी बास्सै बनाएपछि उनी एकाएक चर्चित बने । उनले त्यहाँ निभाएको धुर्मुस पात्र नै उनको पहिचान बन्यो । सितारामको नामले भन्दा उनले धुर्मुसको नामले ख्याती बढी कमाएका छन् । ६ एकान ६, वडा नम्बर ६ लगायतका ठूला पर्दाका सिनेमामा पनि उनको भूमिकालाई दर्शकले रुचाए । अहिले उनी सरकारका सरसफाई दूत हुन् । उनी श्रीमती तथा हास्यकलाकार कुञ्जना घिमिरे उर्फ सुन्तलीसँग देशैभर सरसफाई अभियानमा हिँड्छन् । भूकम्पका बेला सिन्धुपाल्चोकमा नमूना बस्ती बनाएर पनि उनले स्याबासी पाए । उनको जनचेतनामूलक फिल्म लोटे चर्पी छिट्टै सार्वजनिक हुँदैछ । बालमैत्री बातावरणको विषयलाई केन्द्रमा राखी बनाईएको फिल्म ज्योतीको छायाङ्कन पनि हालै सकिएको छ । 
आफ्नो किशोरावस्था र संघर्षबारे सितारामको भनाई जस्ताको तस्तै :
एक जनाको २५ रुपैयाँको दरले स्कुलमा चित्र बनाउँथे
जतिबेला म किशोरावस्थामा थिएँ म अरु किशोर किशोरी जस्तै थिएँ । जतिबेला म किशोरावास्थामा हिडिरहेको थिएँ,  मलाई पनि अरु सरह चुलबुलेपना आउँथ्यो । मलाई पनि अरुको जस्तै बिभिन्न कौतुहताहरु उठ्थे, चाहे त्यो यौनसँग सम्बन्धित किन नहोस ।  प्रगतिका कुरा किन नहोस । साथीहरुसँग, रमाईलो गर्ने मुडका कुराहरु किन नहोउन् ? यी सबै चिजहरु ममा थिए । जतिखेर म किशोर अवस्थामा थिएँ,  त्यतिखेर पनि मेरो जिन्दगी एउटा संघर्ष र दुःखमा बितेको थियो ।  
किशोर अवस्थाका बेला मेरो दैनिकी भनेको बिहानदेखि खेतमा हलो जोत्न जाने अथवा खेती किसानी गर्ने । त्यसपछि स्कुल जाने अनि स्कुलबाट फर्केपछि, पनि घरका काम गर्नुपर्ने हुन्थ्यो । अनि मेरो पढाईलाई कसरी हुन्छ, अगाडि बढाउँथे ।  म सानैदेखि चित्र बनाउने गर्थेँ ।  म विभिन्न तुल व्यानरहरु लेख्थेँ र मेरो ध्यान त्यो अवस्थामा अरु नराम्रा गतिविधिहरुतर्फ गएन । म कसरी राम्रा चित्र बनाऊँ ?  स्कुलका साथी भाइहरुको लागि एक जनाको २५ रुपैयाँको दरले स्कुलमा चित्र बनाउँथे ।  त्यही चित्र बनाए बापत आएको पैसाले म स्कुलको फि तिर्थेँ ।  स्कुलमा खाजा खानको लागि घरबाट पैसा लैजान सक्ने अवस्था थिएन ।  
मेरो सिङ्गो परिवार नै तहसनहस हुने अवस्था थियो
किशोर अवस्थाले आफ्नो भविष्यलाई कता लाने भन्ने कुराको निर्धारण गर्दछ । मानिसको जिन्दगीको हरेक प्रगतिको पछाडि किशोर अवस्थाको ठूलो भूमिका हुन्छ । जिन्दगीको मेरुदण्डको भूमिका किशोर अवस्थाले खेलेको हुन्छ । त्यहीबेला कस्तो जग बसाल्ने, भन्ने कुरामा पनि महत्वपूर्ण भूमिका खेल्छ होला सायद  । म नराम्रा बाटो तिर लागिन पनि ।  साथीभाईको संगतले बिग्रिन पनि सक्थेँ ।  किशोर अवस्थामा सबैलाई राम्रो मात्र हुन्छ, राम्रै मात्र पलहरु आउँछ भन्ने पनि छैन ।  तर मेरो अवस्था नै त्यस्तै भयो । पारिवारिक  अवस्था नै त्यस्तै भयो । मेरो पारिवारिक पृष्ठभूमि नै त्यस्तै थियो  । मैले कामै गर्नु पर्ने थियो । म घरको जेठो छोरा थिएँ  । मेरो पारिवारिक दायित्व नै थियो । कलाका विभिन्न पाटोका कार्यक्रमहरुमा सहभागी हुन थालेँ । म त्यति दुःख गरेर स्कुल जान्थेँ । मैले नेपाली माध्यमको स्कूल पढेको हुँ , श्री ज्ञान ज्योती माध्यायमिक विद्यालय गौराधर । जुन अहिले पनि निरन्तर संचालन भईरहेको छ । धेरै दुःख गरेर स्कुल पढ्न जान्थेँ ।  त्यस्तो बेलामा पनि स्कुलमा मेरो पढाई एकदमै राम्रो थियो । कक्षाका सबै साथीहरु भन्दा अगाडी नै हुन्थेँ ।  म बिहान पनि घरमा काम गरेर स्कुल जान्थेँ । अनि स्कुलबाट आएपछि पनि कामै हुन्थ्यो । बेलुका रातीको समयमा होमवर्कहरु पूरा गर्थेँ ।  स्कुलमा जति पढियो । त्यो दिमागले जति टिप्यो, त्यतिमै सीमित हुन्थ्यो । म परिवारको जेठो छोरा भएको कारणले मैले पढ्नु पर्छ ।  मेरो भाइबहिनीको भविष्य र  परिवारलाई माथि उकास्ने दायित्व मेरो थियो  । म  एकजना मात्रै बिग्रेको भए, म एक जना मात्रै अगाडि नबढेको भए, मेरो सिङ्गो परिवार नै तहसनहस हुने अवस्था थियो । किनभने त्यो सबै दायित्व ममा थियो । 
छोरीको न्वारान गर्ने पण्डित म नै हुँ 
मेरो गाउँ झापा गौरधारमा मलाई अहिले पनि त्यहाँ किताबको रुपमा हेर्नुहुन्छ त्यहाँको समाजले , परिवारले । मेरो परिवारमा हजुर आमा, बुवा, आमा, भाइ कुमार कट्टेल छन् । कुमार कट्टेल अहिले जिक्री भएर जो अहिले नेपाली टेलीफिल्म भद्रगोलमा कलकारिता गरिरहेको छ  । अनि मेरो कान्छो भाइ प्रकाश कट्टेल पनि छ । एक जना बहिनीको भैसक्यो । कान्छी बहिनी अहिले झापामा पढिरहेकी छिन् । म अहिले बैवाहिक जीवनमा बाँधिसकेपछि मेरो श्रीमती कुञ्जना घिमिरे, अनि मेरी सानी छोरी छिन् शुबिहानी । सुन्तलीले बिहानै जन्माएकी भएर छोरीको नाम शुबिहानी राखिएको  हो । न्वारान गर्ने पण्डित पनि मै हुँ ।  यो एउटा पारिवारिक पृष्ठभुमी भयो  । त्यो अवस्था जुन किशोर अवस्थामा मलाई कसरी चाहिँ नयाँ नयाँ काम गरौँ । समाजमा, राष्ट्रलाई योगदान पु¥याएर अगाडि बढ्ने,  समाजलाई राम्रो दिशातर्फ चेतना कसरी फैल्याउने भन्नेमै बित्थ्यो ।
महको स्वस्थानीको साङ्गे डेकमा हेरेको थिएँ 
विशेष गरी कलाका कुराहरुमा बढी ईन्ट्रेस्ट थियो । सायद त्यसैले गर्दा नै म तपाईहरुसँग, यसरी परिचित हुन पुगेको छु ।  म सफल त भएको छैन, सफलताको श्रेणाीमा अघि वढ्दै छु । संघर्षमै छु ।  सिक्दैछु  । अगाडी बढ्दैछु । विशेष गरी मदन दाई र हरि दाईबाट अत्यन्तै प्रभावित भएर कलाकारीतामा अगाडि बढेको मान्छे म । स्कुले जीवनमा मैले मदनकृष्ण श्रेष्ठ र हरिवंश आचार्यद्वारा अभिनित कान्तिपुर टेलीफिल्म स्वस्थानीको साङ्गे चलिरहेको थियो ।  त्यो चाहिँ गाउँमा, डेकमा हेरेको थिएँ  । हरि दाईले, अभिनय गर्नु भएको भुमिका हेरेर म हाँस्दा हाँस्दा रोएको पनि थिएँ । यो हास्य क्षेत्र चँै एकदमै राम्रो रैछ भनेर म हास्यको बिभिन्न क्यारिकेचर सिकेँ । क्यारिकेचर चाहिँ म कतिखेर गर्थेँ भने बिहान गोरु जोत्दा म क्यारिकेचर गर्थेँ । घरमा क्यारीकेचर गरौँ भने, यो नौटङ्की चिज हो  । यस्ता कुराबाट पार लागिदैन ।    यसैको आशा थियो । यो पनि बिग्रिने भयो भन्ने एउटा पारिवारिक चिन्ता थियो ।  र म कसैले पनि थाहा नपाउने गरी खेतमा गएर कराएँ ।  कुन सुरमा खेत जोतिंदैछ भन्ने थाहा हुन्न थियो । मैले यसरी क्यारीकेचर गर्न सिकेको हुँ ।  स्कुलका १६ ÷१७ जना शिक्षकमध्ये म ७ / ८ जनाको हुबहु क्यारिकेचर गर्थेँ । 
म रुदै चिच्याउँदै गीत गाएको थिएँ
मैले म हास्यव्यङ्ग्य कलाकार हुन्छु भन्ने कल्पना पनि गरेको थिईन ।  किनभने राजधानीमा मेरो चिनेको मान्छेहरु र मलाई यो क्षेत्रमा सर्पाेट गर्ने मान्छेहरु थिएनन् । यो लाईन के हो ? कताबाट बन्ने भन्ने चिन्ता थियो । तर मलाई एउटा के कन्फिडेन्स थियो भने म चाँडो भन्दा चाँडो मान्छेको हुबहु क्यारिकेचर गर्न सक्छु । मलाई कुनै दिन त्यस्तो अवसर मिल्छ होला भन्ने आश थियो । जो अहिले मेरो अग्रज दाई दिदीहरु हुनुहुन्छ, हास्यब्यङग्य क्षेत्रमा उहाँहरुसंग अघि बढ्छु भन्ने कल्पना थिएन । 
हरेक नसोचेका कुराहरु पनि मान्छेले राम्रो मनले हिम्मत, आँट र साहस बटुलेर अगाडि बढ्यो भने त्यो किशोर अवस्थाले मान्छेलाई केही दिँदो रैछ । केही सिकाउँदो रैछ । जिन्दगीको गन्तब्यमा हिँड्ने बाटो औँल्याउँदो रैछ, जस्तो लाग्छ । म विशेषगरी स्कुलका कार्यक्रमहरुमा भाग लिन्थेँ  ।  एकदिन एउटा घट्ना घट्यो । म कक्षा ४ बाट कक्षा ५ मा जाँदा सेकेण्ड भएँ । सोच्दै नसोचेको सेकेण्ड भएपछि मलाई टोली नेता बनाईयो ।  स्कुलमा साँस्कृतिक कार्यक्रम थियो, गीत गाउने प्रतियोगीता । त्योदिन मैले साथीभाइहरुको नाम लेखेर दिएँ तर सबै भुवन केसी दाईको अर्पण फिल्म हेर्न तारको जाली नाघेर, भागेर गए । साथीहरु नभएपछि अन्तिममा आएर मैले गीत गाउनु परेको थियो ।  त्यो गीत मैले कुन सुरमा गाएँ भन्ने कुरा अहिले पनि कल्पना गर्न सक्दिन । मलाई त्यती धेरै डिप्रेसन भएको थियो । मैले रुँदै, चिच्याउदै त्यो गीत गाएको थिएँ । 
सरको क्यारिकेचर गर्दा सजाय पाएँ
म किशोर अवस्थामा बोल्न लजाउने खालको थिएँ । केटीहरुले हेरे भने पनि रातो पीरो हुने । पछि  मलाई त्यो कुराले के सिकायो भने बोल्नु पर्नेरैछ । भाग लिनु पर्नेरैछ । कार्यक्रमहरुमा सहभागी हुने यहिबेला रैछ भन्ने लाग्यो । त्यसैले म हरेक शुक्रबार, शुक्रबार स्कुलका कार्यक्रमहरुमा भाग लिन्थेँ । यसै क्रममा एक दिन यस्तो घट्ना घट्यो । म कक्षा ९ बाट १० मा जाँदा शिक्षामा लगनशिलता भन्ने प्रवचन प्रस्तुत गरेको थिएँ । मैले हिसाब पढाउने सरको हुबहु क्यारिकेचर गरेको थिएँ । उहाँ चाहिँ पढाउँदा स्याँक्क, स्याँक्क गर्नुहुन्थ्यो ।  त्यसैमा साथीहरु बढी हाँस्थे । मैले सरको क्यारिकेचर गरेँ । सर भयङ्कर रिसाउनु भएको थियो । मैले ठूलो सजाय पनि पाएको थिएँ । सरले मलाई शारीरिक हिसाबमा दण्ड पनि दिनुभयो । मलाई त्यही दण्डले सायद राम्रो कामको लागि  ईन्करेज  गरेको जस्तो फिल भयो  ।  आज म उहाँ गुरुलाई पनि सम्झिन चाहन्छु । पछि  उहाँ गुरुले बावु तँ यति क्षमतावान रैछस्,  कलामा मलाई थाहा थिएन भन्नु भयो  । हरेक  घटनाले मान्छेलाई  परिपक्क र पाठ सिकाउँदै अघि बढ्दो रैछ ।  सायद म तिनै चिजहरु पार गर्दै , यो स्टेप सम्म अगाडि बढेको छु । 
काठमाण्डौ आउने बेलामा बुवाले ऋण गरेर १७ सय दिए
समय सँगसँगै एक दिन यस्तो समय आयो, शोसकीको अन्त्य भन्ने नाटक आफ्नै लेखन निर्देशनमा स्कुलमा देखाएको थिएँ । एलएलसी दिएँ । अनि सबैसाथीहरुले तिमी यहाँ भन्दा पनि राजधानी जाउ भनेर हौसला दिए  । म राजधानी गएपछि, केही सम्भावना, बाटाहरु खुल्लान् सबै जाना राजधानी राजधानी भन्छन्  । भाँडै किन माझ्न नपरोस, म  एउटा सोझो,  ईमान्दार, काम प्रति बफादार मान्छे म सानो ठूलो केही भन्दिन । काम जसले मेरो ऋणमा डुबेको परिवारलाई उकास्नु थियो । मैले मेरो बुवालाई म काठमाडौँ जान्छु भन्दा बाबु मैले तँलाई दुई हजार पनि दिन सकिन,  १७ सय छ त्यो पनि ऋण काडेर ल्याको ३६ प्रतिशतको ब्याजमा । बल्लबल्ल यति दिएँ ।  । 
म बिहान हिँड्नु थियो , मेरो बुवाले बेलुका रुँदैरुँदै बिदावारी गर्नु भएको  थियो । मैले लिएर आको त्यही १७ सय पैसा र म स्वयम थिएँ । तर आज यो राजधानीमा मेरो परिवार बनेको छ । सम्पूर्ण नेपाली जनताले मलाई माया दिनु भएको छ । मसँग १७ सय भन्दा पन करौडौँ मान्छेको माया छ ।  सर्पाेट छ । 
तपाई अरुले सिक्ने एउटा किताब बन्नुस् 
अहिले जो किशोर अवस्थामा हिँडिरहनुभएको छ, उहाँहरुलाई मेरो सुझाव के छ भने विभिन्न चिजहरु फेसनमा आएको छ , घुम्न जाने , लभ गर्ने ।  यो सबै चिजहरु फेसनको रुपमा अगाडि बढेको छ । मन भित्रदेखि माया गर्ने मान्छे कमै हुन्छन् । यो अवस्था  आफ्नो रमाईलो भन्दा पनि सबै जना सचेत भएर हामीले जन्मेको के का लागि  त ? समाजमा एउटा केही न केही राम्रो कुराको छाप छोडेर अथवा राष्ट्रको लागि केही योगदान पुर्याउने । माटोको लागि केही काम गर्ने हिसाबमा चाहिँ हामी भविष्यमा के बन्ने भन्ने कुराको सोँच बोकेर हिँड्नुपर्छ जस्तो लाग्छ ।  तपाईबाट समाजका मान्छेले केही सिकुन् त्यो सिक्ने एउटा किताब बन्नुस् । 
- forseenetwork र उज्यालोको सहकार्य
