सरकारले लात्तीले हानेर कलाकार भएका माग्ने, यस्तो छ माग्ने बुढाको जीवन संघर्ष

काठमाडौं, जेठ १९ – कानून विषयमा अध्ययन गर्नको लागि २०५० सालमा काठमाडौं आएका केदार घिमिरेले एक सफल कलाकार हुनुभन्दा पहिले धेरै थरि काम गरेका छन् । 
कानून पढेर ठूलो मान्छे बन्ने अनि देशको सेवा गर्ने  सपना देखेका उनी काठमाडौं आएर ठूलो मान्छे त भए तर एक कमेडी कलाकारको रुपमा ।  
एक पटक बोर्ड टपर गरीमा रानाको अन्र्तवार्तामा हेरेपछि उनलाई कानून विषय पढ्ने भूत चढेको थियो । गरीमाले उक्त अन्र्तवार्तामा आफू कानून विषय पढेर देशको सेवा गर्न चाहने कुरा व्यक्त गरेकी थिइन् । त्यहि कारण केदारलाई पनि कानुनमा रुची बढ्न थाल्यो । उनको त्यो यस्तो उमेर थियो जे देख्यो त्यहि बन्न मन लाग्थ्यो ।  पछि  काठमाडौंमा उनले कानुन विषय अध्ययन गर्न शुरु गरे । तर उनले पास गर्न सकेनन् । उनी कानुनमा फेल भए ।
काठमाडौं आएर कानुन विषय पढ्न चाहेका उनीसँग स्रोत र साधनको कमी थियो । त्यस बखत उनका दाई र भाउजु काठमाडौंमा थिए । तर उनीहरु आर्थिक रुपले त्यति सम्पन्न भने थिएनन् । यहि कारण उनी फेरि घरमा गएर बुवासँग आफू काठमाडौंमा बस्न र कानून पढ्न चाहने कुरा व्यक्त गरे ।  किनकी उनलाई जसरी पनि कानून विषय पढ्नु थियो । उनी ब्याक सपोर्टको खोजीमा थिए । 
काठमाडौंमा अडिनको लागि उनले एउटा जुक्ति निकाले । १० हजार रुपैयाँ भन्दा कम पैसाले गर्न सकिने कामको खोजीमा लागे जसमा उनले बाटोमा माल्प्वा पकाउने र साग बेच्ने काम भेटे । उनले पिताबाट १५ सय रुपैयाँ पाएका थिए । तर व्यापार थाल्नु भन्दा पहिले नै पैसा खर्च भएर जम्मा ८ सय ५० मात्रै बाँकी थियो ।
त्यसकारण उनले ८ सय रुपैयाँमा कस्मेटिक पसल खोले । कस्मेटिक पसलमा सुरुको दिनमा उनले २ सय ५० रुपैयाँको कमाई गरे जुन कमाईले उनलाई निकै खुशी दियो । यस हिसाबले महिनामा ७ हजार ५ सय कमाई हुने भन्दै केदार एसएलसी पास भएको युवाले यति कमाउनु राम्रो भएको भन्दै खुशी भए । यस्तै उनले सुरुवाती दिनमा काठमाडांैमा जीरा धनियाँ बेच्ने काम पनि गरे । 
पछि केदारले लगनखेलको बाटोमा होलसेल पसल खोले । तर नेपाल सरकारले बाटोमा भएका होलसेल पसल हटाउने आदेश दियो । यो थाहा पाएर केदारले पनि सरकारलाइर्, हस्त नमस्कार.. भनेर हिँडे । 
व्यापारको कुरामा उनले यत्तिकै हार भने मानेनन् । उनले त्यसपछि  तीन वटा टेम्पु किने । तर उनको दुर्भाग्य त्यस बखत नेपाल सरकारले ट्याम्पु पनि हटाउने निर्णय लियो । त्यस बखत उनले एक लाख भन्दा माथि परेको ट्याम्पुलाई ३० हजारमा बेच्नु परेको थियो । 
केदारको संघर्ष यत्तिमै सकिएको थिएन । उनले यसपटक भने सटरमा होलसेल पसल खोले । तर पछि त्यो सटर पनि बाटो बढाउने भनेर भत्काइयो । केदारलाई हरेक ठाउँमा नेपाल सरकारले लात्ति हानेको थियो । यहि कारण उनी सरकारले लात्ति हानेर आफूलाई कलाकार बनाएको भन्छन् । 
उनले पसल छोड्ने मन बनाइसकेका थिए । त्यहि समयमा उनको भेट आरजे सुमित्रा खड्कासँग भयो ।  केदारले उनलाई  आफ्ना कविताहरु रेडियोमा पढ्न लगाउँथे ।
त्यसबखत केदारले लेखेको कविता भनेर रेडियोमा आउँदा उनलाई निकै खुशी लाग्थ्यो । उनी रेडियोमा आएको कविता वरिपरिका सबै पसलेहरुलाई जम्मा पारेर सुनाउँथे । पछि उनले पनि रेडियोमा बोल्ने मौका पाए । सुरुमा उनले रेडियोमा दुईवटा कार्यक्रम चलाउँथे । एउटा भाषा भाषिको कार्यक्रम थियो भने अर्को हाँस्य कार्यक्रम । 
हाँस्य कार्यक्रममा उनले हाँस्य कलाकारहरुसँग अन्र्तवार्ता लिन जानु पर्थ्यो र यहि क्रममा उनले नेपालका प्राय हाँस्य कलाकाहरुसँग अन्र्तवार्ता लिने मौका पाए । एक पटक उनी एकपटक मदन कृष्ण श्रेष्ठ र हरिवंश आचार्यकहाँ पनि पुगेका थिए ।
कलाकारहरुसँग अन्र्तवार्ता लिँदा लिँदै उनलाई पनि हाँस्य कलाकार बन्छु भन्ने लाग्यो । अन्तवार्ताकै शिलशिलामा  उनले एक दिन मदन कृष्ण श्रेष्ठ र हरिवंश आचार्यलाई हाँस्य कलाकार कसरी बन्ने ? भनेर सोधे । उनीहरुले अभिनय सिक्नु पर्ने सुझाव दिए र अभिनय सिक्न गए ।  उनले रेडियोमा काम गर्ने क्रममा सन्तोष पन्तको पनि अन्र्तवार्ता लिएका थिए । 
सन्तोष पन्तसँग अन्र्तवार्ता लिएपछि सन्तोषलाई भनेको कुरा सम्झँदै उनी भन्छन्, मैलै उहाँलाई त्यति बेला भनेको थिएँ, ‘अन्र्तवार्ता त एक बहाना हो । म एउटा कलाकार बन्न चाहन्छु ।  मैलै सोच राखिसकेँ मैले अभिनय पनि सिकिराको छु ।’ अनि उहाँले ल.. नम्बर दिएर जाऊ भन्नुभयो । त्यसबखत मेरो मोबाइल थिएन । मैलै घरबेटीको नम्बर दिएर आएँ ।
तर फोन आएन । फोन आयो भनेर घरबेटीकहाँ सोध्न जाँदा उसैले निकाल्देला भने पीर भइसक्यो तर फोन आएन ।  पछि एक दिन प्रज्ञा भवनमा सन्तोष दाईसँग मेरो भेट भयो । त्यस भेटमा उहाँले मलाई आउने सोमबार बोलाउनु भयो । सोमबार गएँ । तर त्यो सोमबार मलाई त कुनै ठूलो दुर्घटना भए  जस्तै लाग्यो । झण्डै ६० देखि ७० जनाको लाइन थियो सन्तोष पन्तको घर अगाडि । ती सबै ‘हिजो आजका कुरा’मा खेल्न पाईने आशले गएका रहेछन् । 
त्यो दिन म सफल भइन । धेरै पटक धाएपछि बल्ल तल्ल ‘हिजो आजका कुरा’मा छानिएँ । तर जम्मा एउटा सम्वाद बोल्ने अवसर मिल्यो ।’ यसरी माग्नेको अभिनय अर्थात कलाकारित सुरु भयो ।
यो अवसर पछि उनले कलाकारितालाई निरन्तर अगाडि बढाए । मेहनत गरे । उनले नेपाल टेलिभिजनको सिरियल ‘गीतान्जली’मा काम गरे । यसमा उनीसँगै कलाकार जितु नेपाल पनि काम गर्थे । जितु र केदारले ‘गीतान्जली’ लेख्ने र खेल्ने दुवै अवसर पाएका थिए ।
‘गीतान्जली’ले उनलाई कलाकारको रुपमा स्थापित गाराउँदै थियो । यहि क्रममा उनले ‘जिरे खुर्सानी’मा पनि काम गर्ने अवसर जुराए । ‘जिरे खुर्सानी’मा काम गर्दा केदारलाई सन्तुष्टि मिलेन । किनकी दुई तीन हप्तामा बल्ल सिरियलमा देखिने मौका आउँथ्यो । माग्नेलाई मुख्य भूमिकामै देखिन मन लाग्यो ।
त्यसपछि उनले सीताराम कट्टेलसँग सहकार्य गरेर ‘मेरी बास्सै’ बनाए । ‘मेरी बास्सै’मा माग्नेको भूमिकामा देखिएपछि केदारले चाहेको स्टारडम पाए । ‘मेरी बास्सै’मा जोडी बाँधिएपछि केदार र सीतारामको जोडीलाई केसी जोडी भनिन्थ्यो । यो जोडीले हाँस्यव्यङग्यमा एकताका एकछत्र राज गरेको थियो भन्दा फरक पर्दैन । तर बिडम्बना यो जोडी लामो समय अघि बढेन । 
केदार र सीतारामबिच फाटो आयो । यहि कारण केदारले आफैले जन्माएको ‘मेरी बास्सै’लाई अलबिदा भने । सीतारामसँग जोडी फाट्नुमा केदार आफूहरु दुवैलाई जिम्मेवार मान्छन् । उनी भन्छन्, ‘अरुलाई दोष दिने ठाउँ छैन । हामी आफैले आफ्नो जोडीको रक्षा गर्न नसकेको हो ।’ हाल  अहिले सीताराम ‘मेरी बास्सै’मै सक्रिय छन् भने केदारले ‘खासखुस’मा काम गरिरहेका छन् ।
उज्यालो र forseenetwork.com को सहकार्य
