आफ्नो टाउको नाङ्गो तस्बिरमा प्रयोग गर्नेलाई भारतीय अभिनेत्रीको जवाफ

चैत ८ – ‘अरुको नाङ्गो तस्बिरमा फोटोसपबाट अभिनेत्रीको टाउको राखेको देखेर हैरान भइसकेँ’ दक्षिण भारतीय फिल्म अभिनेत्री ज्योती कृष्णाले आफ्नो फेसबुक पोष्ट मार्फत त्यस्ता घृणित काम गर्नेहरुलाई भनेकी छिन, ‘तर तिमीहरुको त्यस्तो कामबाट मेरो चरित्र डगमगाएको छैन ।’ 
दक्षिण भारतीय केरलाकी स्टार कृष्णाले अरुको नाङ्गो तस्बिरमा टाउको काटेर राख्नेहरुलाई फेसबुक स्टाटस मार्फत जवाफ दिएकी हुन् । दक्षिण भारतीय अभिनेत्रीहरु अंग प्रदर्शन गरेर तस्बिर खिँचाउदैनन् । तर उनीहरुको टाउको राखिएका त्यस्ता तस्बिरहरु केही इन्टरनेट प्रयोगकर्ताबिच आदानप्रदान भइरहेको हुन्छ । त्यस्ता तस्बिरहरु सामाजिक सञ्जाल ह्वाट्स यापमा धेरै आदानप्रदान भइरहेको हुन्छ । 
अभिनेत्री कृष्णाका सामाजिक सञ्जाल फेसबुकमा १५ लाख भन्दा धेरै फलोअर्स छन् । उनले स्थानीय मलायालम भाषामा लेखेकी छन्, ‘म जस्तै सामाजिक सञ्जाल मार्फत उत्पीडनमा परेकालाई आफ्नो आवाज उठाउन सहयोग पुगोस र पीडकलाई कानुनको दायरामा ल्याउन भनेर आवाज उठाएकी हुँ  ।’ 
आफ्नो तस्बिर समेत गलत तरिकाले प्रयोग भएको छ भन्ने कुरा आफ्नो एक फिल्म निर्देशक साथी मार्फत थाहा पाएको बताउने कृष्णाले आफन्त र साथीभाइ मार्फत सामाजिक सञ्जालमा फोटो छ्यापछ्याप्ती भएको जानकारी आइरहेको बताइन । 
केरलामा यस्तो घटना भएको पहिलो पटक भने होइन । यो निकै ठूलो समस्या भएको र आफूले प्रहरीमा उजुरी दिएको उनले बताइन् । गएको वर्ष केरलाका दुई किशोर मलायालम अभिनेत्री आशा सारथको नक्कली भिडियो बनाएको आरोपमा पक्राउ परेका थिए । यस्तै अर्का एक १९ वर्षका युवक त्यस्ता तस्बिर सेयर गरेको आरोपमा पक्राउ परेका थिए । त्यसरी पक्राउ परेपनि अभिनेत्रीहरुको तस्बिरको गलत प्रयोग गर्ने कार्य भने रोकिएको छैन । 
केरला भारतको साक्षर राज्यमध्ये सबैभन्दा अघि पर्छ । केरलाकमा अधिकांशमा शिक्षाको राम्रो पहुँच छ । तर पनि बढ्दै गएको मोबाइल प्रयोगकर्ताको संख्या, कम्प्युटर तथा इन्टरनेट सेवाको बढ्दो पहुँचले गर्दा यस्ता खालका गतिविधि बढ्दै गएको स्थानीय मनोचिकित्सक सिपी सोमनाथले बताउनुभयो । सन् २०१२ मा गरिएको एक अध्ययनका अनुसार भारत भरबाट सामाजिक सञ्जालमा अपलोड गरिएका यौनजन्य सामग्रीमध्ये एक चौथाइ केरलाबाट गरिएको पाइएको थियो ।
