युएईमा भूकम्प पीडितको सहयोगार्थ साँस्कृतिक कार्यक्रम हुने

उमाकान्त पाण्डे/उज्यालो । युएई , जेठ २० ( संयुक्त अरब एमिरेट्स युएईमा रहेका नेपालीले भूकम्प पीडितका लागि साँस्कृतिक कार्यक्रम गर्ने भएका छन् । यहाँ रहेका नेपाली संघसस्थाको संयूक्त प्रयास तथा राष्ट्रिय कलाकारहरुको निःशुल्क प्रस्तुतिबाट आर्थिक सकंलनका लागि कार्यक्रम आयोजना गरिएको हो । 
भूकम्पपीडित नेपाल र नेपालीहरुको सहयोगार्थ आगामी जून १२ तारिख शुक्रबार बिशेष साँस्कृतिक कार्यक्रम गर्न लागिएको हो । कार्यक्रमका लागि नेपालबाट कलाकारहरु पनि निःशुल्क आफ्नो प्रस्तुती देखाउन युएई आउन लागेका छन । 
महानायक राजेश हमाल र उनकी पत्नी मधु भट्टराई, हाँस्यकलाकार दीपकराज गिरी, दीपाश्री निरौला, गायक तिलकबम मल्ल,सम्झना लामिछाने मगर , इन्द्र जिसी, कार्यक्रमका लागि युएई आउँदै छन ।  सोही कार्यक्रमका लागि अस्ट्रेलियाबाट पप गायिका प्रजिता गेलाल र कुवेतबाट बीबी मल्ल ठकुरी पनि यहाँ आउँदैछन ।
त्यस्तै कार्यक्रमकै लागि गायिका आस्था राउत र डिआइडी लिटिल मास्टर टेरिया फौजा मगर , पनि यूएई आउँदैछन । कार्यक्रमका लागि युएई आउने सम्पूर्ण कलाकारले आफ्नो प्रस्तुतिका लागि कुनै शुल्क लिने छैनन् ।  कार्यक्रम सफल बनाउन युएईभर छरिएर रहेका नेपाली अगुवा कामको जिम्मेवारी बाँडफाँड गरेर खटिएका छन् । कार्यक्रममा आउने कलाकार बाहेक अतिथी, दर्शक र आयोजक समितीका सचिवालय सदस्य समेतले अनिवार्य टिकट लिनुपर्ने छ । त्यही टिकट तथा स्थानिय सहयोगी दाता बाट सकंलन गरिएको सम्पूर्ण रकम भूकम्प पीडितका लागि सिधै प्रधानमन्त्री राहत कोषमा पठाइने गायक प्रकाश पौडेलले बताउनुभयो ।     
कार्यक्रमका लागि आवश्यक हल आबुधाबीमा रहेको अल नादा स्कुलले निशुल्क उपलब्ध गराएको छ । त्यस्तै कलाकारका लागि आउन जान भिसादेखि हवाई टिकटसम्म आबुधावीमा रहेको नेपालीको ट्राभल्स ग्रीन लाइन र अलएनमा रहेको अन्नपूर्ण ले ब्यहोर्ने भएको छ । त्यस्तै यहाँको लुलु ग्रूपले पनि कार्यक्रमका लागि सहयोग गरेको छ । 
युएईका अन्य राज्यबाट नेपाली दर्शक ल्याउन तथा सहयोग जुटाउन सम्बन्धित स्थानमा रहेका संघसस्थाका अगुवालाई जिम्मेवारी दिइएको छ । युएईमा रहेका सम्पूर्ण नेपाली मिलेर कार्यक्रम गर्न लागिएकोले यो कुनै संस्था बिशेषको कार्यक्रम नहुने कार्यक्रमका संयेजक एनआरएन युएईका अध्यक्ष कृष्ण भुसालले उज्यालोलाई जानकारी दिनुभयो । 
कार्यक्रमको सम्पूर्ण व्यवस्थापनको जिम्मा भरत राना मगरलाई दिईएको छ । त्यस्तै कलाकार ब्यवस्थापन , यातायात र स्वयंसेवक परिचालनका लागि सबै एक जुट भएर लागेको अन्तर्रास्ट्रिय कलाकार समाज युएई च्याप्टरका अध्यक्ष मोहराज शर्माले बताउनु भयो ।
