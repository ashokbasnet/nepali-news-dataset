फिलिपिन्सकी पिया बनिन् मिस युनिभर्स

पुस ६ – फिलिपिन्सकी पिया एलोन्जो वुर्ट्जबाकलले मिस युनिभर्सको उपाधि जितेकी छन् । अमेरिकाको लस भेगासमा भएको सन् २०१५ को मिस युनिभर्सको उपाधि मिस फिलिपिन्स पियाले जितेकी हुन् । तर उनले मिस युनिभर्सको ताज अर्की प्रतिस्पर्धी बोलम्बियाकी एरियाडाना गुटियारेजको शिरबाट निकालेर पहिरिएकी हुन् । पहिले गुटियारेजलाई विजेता घोषणा गरेर उनले ताज लगाएर खुसी मनाउने क्रममा आयोजकले गुटियारेज फस्ट रनरअप भएको र विजेता भने मिस फिलिपिन्स पिया रहेको बताएका थिए । त्यसपछि विजेता बनेको खुसी गुटियारेजले नभई पियाले मनाइन् । मिस युनिभर्सको फाइनल प्रतिस्पर्धाका सञ्चालक स्टिव हार्वेले भूलबस मिस कोलम्बिया गुटियारेजलाई विजेता घोषणा गरिएको बताए । उनले यसका लागि माफी पनि मागेका थिए । हार्वेले आफूले विजेताको नाम गलत घोषणा गरेको थाहा पाउने बित्तिकै भने ‘साथीहरु मलाई माफ गर्नुहोला, खासमा मिस कोलम्बिया गुटियारेज फस्ट रनरअप हुन् । उनी विजेता होइनन् । मिस युनिभर्स त मिस फिलिपिन्स पिया हुन् ।’ त्यसपछि पूर्व मिस युनिभर्स कोलम्बियाकी पाउलिना वेगाले गुटियारेजको शिरबाट ताज निकालेर पियालाई लगाइ दिइन् । विश्वभरका करोडौं दर्शकले टेलिभिजनमार्फत यो नाटकलाई हेरेका थिए । यसको सामाजिक सञ्जालका प्रयोगकर्ताले मजाक गरेका छन् । ट्वीटरमा मिस युनिभर्स २०१५ ह्यास ट्यागले ट्रेन्डिङ गरेको छ ।
– एजेन्सीको सहयोगमा
