तेस्रो बालनाटक महोत्सवका लागि सात नाटक छानिए

काठमाडौं, पुष २८ – नाट्य समूह शैली थिएटरले माघमा गर्न लागेको तेस्रो बालनाटक महोत्सव २०६८ का लागि सातवटा नाटक छनोट गरेको छ । आफुलाई प्राप्त स्क्रिप्ट मध्येबाट महोत्सवमा मञ्चन गर्नका लागि सात वटा नाटक छानेको शैलीले जनाएको छ । 

 

विगत तीन वर्षदेखि भैरहेको महोत्सव यही माघ २६ देखि फागुन ३ गतेसम्म काठमाडौंको रुसी सांस्कृतिक केन्द्रमा चल्ने आयोजकले जनाएको छ । महोत्सवमा आयोजक बाहेकका नाटकहरुलाई चेखव उत्कृष्ट निर्देशन पुरस्कार, बालकोसेली उत्कृष्ट नाटक पुरस्कार र शैली उत्कृष्ट अभिनय पुरस्कार प्रदान गरिने भएको छ ।

 

महोत्सवमा निर्देशक विजय विष्फोटको ‘ओथेलो’ (एभरेष्ट स्कुल, भक्तपुर), निर्देशक रामहरी ढकाल र रविन्द्रसिंह बा“नियाको ‘जामुनको रुख’ (कोसेली स्कुल), लेखन तथा निर्देशनक टंक चौलागाईँको ‘किताब भित्र किताब बाहिर’  (भ्याली भ्यू स्कुल बानेश्वर), लेखन तथा निर्देशक समुना केसीको ‘बोधी’ (द फ्रिल्यान्सिङ ग्रुप), अचेल नाट्य समूहको ‘बन्दुक’, लेखक ध्रुव घिमिरेको ‘मनभित्रका आवाज’ र लेखक तथा निर्देशक टंक चौलागाईंको ‘पाठशाला’ (एसओसएस बालग्राम, भक्तपुर) छनोटमा परेका छन् । ‘पाठशाला’ नाटक भने अप्रतियोगी भएको शैलीले जनाएको छ । 

 

महोत्सवमा आयोजक शैली थिएटरले समेत बालनाटकहरु प्रस्तुत गर्ने महोत्सवका संयोजक केदार श्रेष्ठले जानकारी दिनुभयो । शैलीका  ‘म जोकर बन्छु ’ (लेखनः शान्तदास मानन्धर, निर्देशनः नवराज बुढाथोकी), ‘भान्का’ (एन्तोन चेखवको कथामा आधारित, नाट्य रुपान्तरः महेश पौड्याल) र ‘बहुलाकाजीको सपना’ (लेखनः विजय मल्ल, निर्देशनः नवराज बुढाथोकी) महोत्सवमा मञ्चन गरिने भएको छ । 

 

बालनाटक महोत्सवमा ‘बालपुस्तक प्रदर्शनी’ समेत हुने भएको छ । हरेक बिहान ११ बजे र दिउ“सो २ बजे गरि दिनमा २ पटक नाटक प्रदर्शन गरिने भएको छ ।
