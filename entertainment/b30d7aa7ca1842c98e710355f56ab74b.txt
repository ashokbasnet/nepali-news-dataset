वैदेशिक रोजगारीका कथा समेटिएको चलचित्र परदेशीको प्रथम झलक प्रदर्शन

काठमाडौं, भदौ २ – वैदेशिक रोजगारीका कथा समेटिएको चलचित्र परदेशीको प्रथम झलक प्रदर्शन गरिएको छ । काठमाडौंमा बुधबार एक कार्यक्रमका बीच चलचित्रको झलक प्रदर्शन गरिएको हो ।
राजेश वंशल र नारायण रायमाझीले निर्माण गरेको चलचित्रमा प्रशान्त तामाङ, रजनी केसी, केशव भट्टराई, शेरबहादुर गुरुङ, तारा शर्मा, नरेन्द्र खड्का लगायत कलाकारले अभिनय गरेका छन् । कतारमा समेत छायाँकन गरिएको चलचित्र परदेशीमा रोजगारीको लागि परदेश गएका युवा र उनीहरुका परिवारको भोगाई समेटिएको छ ।
दसैँको फुलपातीदेखि प्रदर्शन हुने चलचित्रमा वैदेशिक रोजगारीमा महिलाको भोगाई, वैदेशिक रोजगारले पुर्‍याएको सहयोग र देखिएका विकृतिलाई समेटिएको निर्देशक नारायण रायमाझीले बताउनुभयो । रमेश विजी र नारायण रायमाझीको कथा, पटकथालाई छायाँकन शीव ढकाल, संगीत वि.वि अनुरागी तथा नृत्य निर्देशन गोविन्द राई र याम गुरुङले गर्नु भएको छ । रायमाझीले गोर्खा पल्टकनको सफलतापछि मौलिक कथामा आधारित चलचित्र परदेशी निर्माण गर्नु भएको हो ।
