पटिहानी : चितवनको आकर्षक पर्यटकीय गन्तब्य

मोहन बस्याल/उज्यालो
चितवन, मंसिर ५ –चितवन नेपालको तेश्रो ठूलो पर्यटकीय गन्तव्य हो । चितवन भन्ने बित्तिकै धेरैले सौराहालाई सम्झिन्छन् । तर चितवन राष्ट्रिय निकुञ्जको मुख्यालय कसरा नजिकैको पटिहानीमा पनि पर्यटकीय आकर्षण कम छैन । ठूला होटलहरु थपिएका छन् तर पर्यटकको संख्या भने धेरै बढ्न सकेको छैन ।
नारायणगढबाट १४ किलोमिटर दक्षिणमा पर्ने पटिहानी गाविसको घटगाई क्षेत्र सूर्यास्त हेर्ने राम्रो ठाउँ हो । राप्ती नदीसंगै जोडिएको रमणीय गाउँ पटिहानीमा पुग्नेले आदिवासी थारु संस्कृतिसँगै राप्ती नदीमा डुंगा चढेर घुम्न र जिप सफारी गर्न सक्छन् । चितवन राष्ट्रिय निकुञ्जका धेरैजसो दुर्लभ वन्यजन्तु हेर्न पनि पटिहानी सुहाउँदो ठाउँ हो ।
धेरै प्रचार नभएर मात्रै हो पटिहानीमा पर्यटनको संभावना धेरै छ भन्नुहुन्छ पटिहानी होटल एशोसिएशनका अध्यक्ष साजनकुमार महतो ।
‘चितवन राष्ट्रिय निकुञ्जको मुख्य तालहरु पटिहानीमा छन्, जीप सफारी गर्ने आकर्षक केन्द्र पनि यही छ घडियाल गोही पनि यही ठाउँमा छ’ उहाँ भन्नहुन्छ ‘बाघ, गैडा र अरु जंगली जनावरको वासस्थान पनि यही छ, सूर्योदय र सूर्यास्त पनि यहाँबाट अवलोकन गर्न सकिन्छ ।’
राप्ती नदी किनारमा सातवटा ठूला सहित २१ वटा होटल छन् । काठमाडौं, पोखरा लगायतका ठाउँका व्यवसायीका होटल पटिहानीमा थपिने क्रम छ । तर पनि राज्यका निकायले ध्यान नदिंदा पर्यटकीय विकासले गति भने लिन नसकेको पटिहानी पर्यटन विकास समितिका अध्यक्ष खेम भट्टले गुनासो गर्नुभयो ।
‘पटिहानीकै सामुदायिक वनमा ३०० मिटर भन्दा अगाडि जान पाइदैन, जसले गर्दा पर्यटकलाई जंगली जनावर देखाउन र पदयात्रा गर्न पनि सकिदैन, त्यसैले जगतपुरतिर लैजानुपर्छ , वास बस्न यहाँ आउनुपर्ने घुमाउन अन्त लैजानुपर्ने अवस्था छ, फेरि अरु ठाउँबाट यहाँबाट जस्तो जंगली जनावर देख्न पनि देख्न नपाइने पर्यटकहरुको गुनासो छ’उहाँले भन्नुभयो । 
चितवन राष्ट्रिय निकुञ्जभित्र व्यवसायीले हात्ती लैजान पाउँदैनन् । त्यसैले कि त सरकारी हात्तीको व्यवस्था हुनुपर्ने नभए नीजि हात्ती निकुञ्जमा लैजान पाउनुपर्ने माग व्यवसायीले गर्दै आएका छन् ।
आफ्ना समस्या धेरै पटक मन्त्री र सरकारी अधिकारीलाई भन्दा पनि सुनुवाई भएन भन्नुहुन्छ पटिहानी पर्यटन विकास समितिका उपाध्यक्ष शंकरराज थपलिया ।
‘वनमन्त्री, वन विभागका महानिर्देशक पनि आएर हाम्रो गुनासो सुन्नुभयो, हाम्रो मागप्रति सकारात्मक पनि हुनुहुन्छ, तर मागको कार्यान्वयन हुन सकेको छैन । हामीले सरकारी निकायबाट धेरै अपेक्षा गरेका छौं, पर्यटन पनि आर्थिक क्रान्तिको माध्यम हो, यस्ता क्षेत्रलाई पर्यटकीय क्षेत्रको रुपमा विकास गर्न राज्यको तर्फबाट सहयोग हुनुपर्छ’ थपलियाले भन्नुभयो ।
नेपालीको घुम्ने बानी बढ्दै गएका बेला पर्यटकीय क्षेत्रमा पूर्वाधार थपिनु राम्रो कुरा हो । पटिहानीमा बिस्तार हुँदै गएको पर्यटकीय क्षेत्रको प्रचार प्रसार गर्न स्वयं व्यवसायी नै अघि सर्नुपर्छ । सरकारी निकायले पनि होष्टेमा हैंसे गर्ने हो भने यसले देशकै पर्यटन विकासमा सहयोग गर्छ ।
