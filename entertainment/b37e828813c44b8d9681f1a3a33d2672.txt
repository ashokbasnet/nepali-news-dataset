भेडीखर्के साइँलोलाई सहयोग

आश गुरुङ/उज्यालो ।
लमजुङ, पुस १८ – पश्चिमाञ्चलकै चर्चित ‘ठाडो भाका’ का सम्राट मानिने भेडीखर्के साइँलाको उपचारका लागि विदेशमा काम गर्ने नेपालीले सहयोग गरेका छन् । रोजगारीको सिलसिलामा अफगनिस्थानमा रहेका ९ जनाले छुट्टीमा घर आएका बेला उहाँको परेवाडाँडामा रहेको घरमै पुगेर सहयोग गरेका हुन् ।
सिम्पानी गाविसका गुमानसिंह भण्डारी, तार्कुका चन्द्रहरि रानामगर, गाउँशहरका विश्वपति थापा, सूर्यपालका राम कार्की, कुन्छाका दिलीप मल्ल, करापुका दूध गुरुङ, भूलभूलेका कमल गुरुङ, उदीपुरका विष्णु लोहनी, कुन्छाका चन्द्र गौली र सिम्पानीका प्रेम थापाले संकलन गरेको २२ हजार ५ सय रुपैयाँ हस्तान्तरण गरिएको हो ।
आफुहरुलाई निकै मन पर्ने गीतका गायक विरामी परेको थाहा पाएर सहयोग संकलन गरेको  भण्डारीले बताउनुभयो । सहयोग रकम पाएपछि भेडीखर्के साइला अर्थात दीर्घराज अधिकारीले सरकारका तर्फबाट कुनै सहयोग नपाएपनि शुभचिन्तकहरुले सहयोग गर्दा खुशी लागेको बताउनुभयो ।  ‘मैले सरकारी तबरबाट केही पाएको छैन, देशविदेशमा रहेका शुभचिन्तकहरुले नै सहयोग गरिरहनुभएको छ’ उहाँले भन्नुभयो ‘कलाकारलाई सरकारले पनि धेरैथोरै सहयोग गरे हुन्थ्यो ।’
८० वर्षका भेडीखर्के साइलो  १२ बर्षको उमेरदेखि ठाडो भाका गाउँदै आउनुभएको हो । भेडिखर्कमा बाबुसंगै बसेका परिवारको साइँलो छोरो भएकाले उहाँको नाम भेडीखर्के साइँला रहन गएको हो । पहिले देउबहादुर दुरा र पञ्चैसुब्बा गुरुङले यो भाका प्रचलनमा ल्याएपनि देशविदेश फैलाउने काम भने भेडीखर्के साइँलाले गर्नुभएको हो ।
