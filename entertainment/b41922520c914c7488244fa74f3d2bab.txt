#२०७२ : रंगमञ्चमा एक खुड्किला

ऋग्वेद शर्मा/उज्यालो । 
काठमाडौं, वैशाख १ – वर्षको सुरुमै आएको भूकम्प र नयाँ संविधान घोषणापछि भारतले गरेको नाकाबन्दीले केही समय सुस्ताए पनि २०७२ मा रंगमञ्चमा नयाँ आयाम देखा परे । अघिल्ला वर्षमा भन्दा धेरै नाटक मञ्चन हुनु, नयाँ कलाकार/निर्देशकको आगमन हुनुु, दर्शकको सहभागिता बढ्नु, काठमाडौंबाहिर रंगकर्म फैलनु जस्ता कारणले रंगमञ्चको विकासमा ७२ साल फलदायी भएको रंगकर्मी बताउँछन् । 
भूकम्प र नाकाबन्दी समस्या र अवसर दुवै
नाटकको तयारी गरेर नयाँ सुरुवात हुँदै गर्दा आएको भूकम्पले रंगमञ्च केही समय रोकियो । भूकम्पले भौतिक रुपमा रंगमञ्चमा असर नगरेपनि त्यसको आघातबाट रंगकर्मी अछुतो रहेनन् । भूकम्पपछि काठमाडौं बस्ने माहोल नहुँदा रंगकर्म केही खस्कियो । भूकम्पपछि रंगमञ्च शून्यबाट सुरु गर्नुपरेको भन्दै सर्वनाम थिएटरका कलाकार श्याम खड्का भन्छन्, ‘भूकम्पको केही समयपछि फेरि शून्यबाट सुरु गर्नुपर्यो । रंगकर्म उठ्न धेरै समय लाग्ला कि भन्ने थियो तर त्यस्तो भएन । हामी आफ्नो कर्ममा छिट्टै फर्कियौँ ।’
भूकम्प र नाकाबन्दीले सबै क्षेत्रमा जस्तै रंगमञ्चमा पनि असर गर्यो । तर रंगकर्मीले समस्यालाई अवसरमा बदले । ‘हामी समस्या भयो भनेर चुप लागेर बसेनौँ, आफ्नो काममा फर्कने तयारी गरेर जुट्यौँ’ थिएटर भिलेजका व्यवस्थापक राजेन्द्र कुमार श्रेष्ठले भने । भूकम्पपछिको केही महिना रंगमञ्चमा नाटक मञ्चनकै काम नभएपनि मानिसहरुसँगको भेटघाटले फरक जीवन बुझ्न पाउने अवसर सिर्जना गर्यो । ‘भूकम्प जाओस, नेपाल बन्द होस्, नाकाबन्दी होस्, हाम्रो काम रंगकर्म हो र जस्तो परिस्थितिमा पनि हामी आफ्नो कर्म छोड्दैनौँ’ कलाकार खड्काले भने । 
दर्शकको साथले हौसला
अप्ठ्यारो परिस्थितिमा पाएको दर्शकको साथले आफ्नो काममा लाग्न रंगकर्मीलाई थप हौसला मिल्यो । प्रत्येक वर्ष रंगमञ्चमा आउने दर्शकको संख्या बढ्दै छ, ७२ सालको भूकम्पपछिको समय र भारतले लगाएको नाकाबन्दीका बेला पनि दर्शकको साथ पाएर रंगकर्मी छिट्टै आफ्नो लयमा फर्कन सके । ‘वैशाख ११ गते नयाँ नाटक मकैको अर्कै खेती मञ्चन गरेका थियौँ, दर्शकको राम्रो उपस्थिति थियो ।
१२ गतेको भूकम्पले सबै लथालिङ्ग भयो’ थिएटर भिलेजका कलाकार/निर्देशक दिलिप रानाभाटले भने, ‘जेठ २९ गते फेरि मञ्चन गर्यौँ, त्यसबेला पनि दर्शकको साथ पायौँ ।’ नाटक मञ्चन गर्दा मञ्चमा कलाकारको कला प्रस्तुति रहेपनि दर्शक नाटकका प्रमुख सहभागी हुन्, जो बिना नाटक अधुरो हुन्छ । भूकम्प र नाकाबन्दीको असहज स्थितिमा पनि दर्शकको साथ पाएर अगाडि बढ्न सजिलो भएको सर्वनामका कलाकार राज शाह बताउँछन् । मञ्चमा कलाकार हुँदा दीर्घामा दर्शक भएनन् भने नाटक मञ्चन गर्नुको अर्थ रहँदैन । तर गएको वर्ष आफूहरुले यस्तो अवस्था भोग्नु नपरेको कलाकारको भनाई छ ।
नयाँ निर्देशक र कलाकारको आगमन
वर्ष २०७२ मा केही नयाँ निर्देशकले आफ्नो निर्देशकीय कौशलमार्फत दर्शक माझ पस्किए । मण्डला थिएटरमा बुद्धि तामाङ, सुलक्षण भारती, सोमनाथ खनाल साथै सर्वनाममा प्रणव आकाश र थिएटर भिलेजमा दिलिप रानाभाट जस्ता नयाँ निर्देशकले नाटक निर्देशन गरे । उनीहरुको कामलाई दर्शक र अग्रज कलाकार/निर्देशकले खुबै प्रशंशा गरे । ‘अब नयाँ पुस्ता सक्षम छ भन्ने प्रमाणित भएको छ, उनीहरुले आफ्नैपनमा काम गरेर आफूलाई प्रमाणित गरेका छन्’ मण्डला थिएटरका कलाकार÷निर्देशक राजन खतिवडाले भने । 
‘अग्रजसँगको सहकार्य र कलाकारको साथले निकै मद्धत गर्यो’ नव निर्देशक दिलिप रानाभाट भन्छन्, ‘त्यसलाई मैले काम सिक्ने अवसरको रुपमा लिएको छु ।’ 
काठमाडौंमा रहेका मण्डला, थिएटर भिलेज, सर्वनाम, शिल्पी, थिएटर मललगायतका नाटक घरमा केही नयाँ कलाकारको अभिनय पनि ७२ सालमा देखियो । सर्वनाम, शिल्पी, थिएटर भिलेजले नयाँ कलाकार प्रशिक्षण कक्षा पनि सञ्चालन गरे । 
रंगकर्म व्यवसाय बन्दै
नेपालमा रंगकर्म अभावकैबिच हुर्किएको हो । गुरुकुल, सर्वनामलगायतका नाटक घरले मानिसहरुको नाटक हेर्ने बानी विकास गरेपनि रंगमञ्च आर्थिक रुपले कहिल्यै सबल भएन । ‘हामी सधैं अभावमै हुर्किएका हौँ, रंगमञ्चमा लाग्नु कलाप्रतिको समर्पण हो’ कलाकार राज शाहले भने, ‘केही पाउने, कमाउने आशमा भन्दापनि कलाले दिने आनन्दले रंगमञ्चमा जोडिरहन्छ ।’ अभाव नै रहँदा पनि कलाले तानेको भनेर कलाकार शाहले भनेपनि नवनिर्देशक/कलाकार रानाभाट भने नाटक गरेरै बाँच्ने अवस्था बन्दै गएको बताउँछन् । ‘अघिल्लो वर्षमा भन्दा आर्थिक रुपले पनि ७२ साल रंगमञ्चका लागि फलदायी भयो । अब रंगकर्मबाटै पनि बाँच्न सकिने अवस्था आएको छ ।’ 
मोवाइल थिएटर र ढुलाउने रंगमञ्च 
मोवाइल थिएटर र ढुलाउने रंगमञ्च जस्ता नाटक मञ्चन गर्ने नयाँ सोच प्रभावकारी हुनुले पनि गएको वर्ष रंगमञ्चकाे विकासमा एक खुड्किलो थपियो । थिएटरको संख्या बढ्दै गएर रंगमञ्च सस्तो भइदेलाकी भन्ने डर रहेको कलाकार खड्का भन्छन् । ‘पहिलेको सस्ता फिल्म जस्तो नाटक नभइदियोस्, गुणस्तरमा ध्यान दिनुपर्यो, उनले भने, ‘हुन त थिएटरको संख्या बढ्दै जानु समाज सभ्य बन्दै जानुसँग पनि त जोडिन्छ ।’
गएको वर्ष भूकम्प र नाकाबन्दीले सबै क्षेत्रमा असर गर्यो । थिएटरसम्म आउन सक्ने अवस्था नहुँदा पनि रंगकर्मीहरुले आफ्नो कर्ममा निरन्तर लागिरहेर उदाहरणीय काम गरे । आजको दिनसम्म आउँदा ७२ साल अघिको जुन रफ्तार थियो त्यो फर्किएको छ । ‘पहिले वर्षदिनमा नगरिने कामहरु दुई तीन महिनाको अवधिमा गरियो, हामीलाई अगाडिका दिनमा झनै राम्ररी आफ्नो काममा लाग्न हौसला मिलेको छ’ कलाकार खड्काले भने ।  काठमाडौंमा मात्र नभएर बाहिरी जिल्लामा पनि थिएटरको संख्या बढ्दै छन् ।
थिएटरको संख्यासँगै गुणस्तरीय काम पनि दर्शकले हेर्न पाइरहेका छन् । ‘पहिला पहिला एउटा थिएटरमा एकै खाले नाटक मात्र हुन्थ्यो । अहिले भने निकै भिन्न प्रस्तुति एउटै थिएटरमा पनि हेर्न पाइन्छ ।’ नाटकका एक दर्शक नवराज अधिकारीले भने । गएका वर्षमा नाटकमा नयाँपन आएको भन्दै कलाकार/निर्देशक खतिवडाले भने, ‘दर्शकको सहभागिता बढ्यो । संकटका बेला अप्ठ्यारो मानसिक स्थिति भएका बेला झनै कला, संगीतको आवश्यकता पर्छ, हामीले त्यसैले आफ्नो काम निरन्तर गरिरह्यौँ ।’
