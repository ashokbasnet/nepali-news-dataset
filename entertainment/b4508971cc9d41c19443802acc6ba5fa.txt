नेपालमा कसरी खिचिन्थ्यो फोटो ?

विनोद ढकाल/उज्यालो । काठमाडौ, बैशाख १० –‘फोटो खिच्न भनेर परिवारका सबै मान्छे स्टुडियो सम्मै आइपुग्थे’ काठमाडौ गणेशस्थानको मुनीज आर्ट स्टुडियोका रविमुनी बज्राचार्य पहिलेका कुरा सम्झिंदै भन्नुहुन्छ ‘बच्चा जन्मदा, पास्नी, ब्रतबन्ध र विवाहमा फोटो खिच्ने मान्छे खोज्दै आउँथे ।’
तर प्रविधिले फड्को मारिसक्यो । पहिले फोटो खिच्न स्टुडियोसम्म धाउनेहरु अहिले क्यामेरा र मोवाइलले खिचेका फोटो छानेर मेमोरी कार्ड र पेनड्राइभमा लिएर प्रिन्ट गर्न आउँछन् । पहिले त खिचेका फोटो कस्तो आए भनेर थाहा पाउन प्रिन्ट नै पर्खिनुपथ्र्यो । ४० वर्षअघिका कुरा सम्झदै बज्राचार्य भन्नुहुन्छ ‘खिचेको फोटो नधुलाएसम्म थाहै हुन्नथ्यो कस्तो छ भनेर । मान्छेहरु फोटो खिचेर जान्थे
, धुलाउने बेला त आँखा चिम्म भएको आउने, कहिले टाउको काटिने, अनि फेरि खिच्नुपथ्र्यो ।’
कुरा बिसं २०२५ सालतिरको हो । त्यतिबेला नेपालमा श्यामश्वेत फोटो मात्रै खिचिन्थ्यो । रङ्गिन फोटो खिच्न कि त विदेश जानुपथ्र्यो नभए श्यामश्वेत फोटोमा बिभिन्न रङ्गहरु भरेर रङ्गिन बनाइन्थ्यो । बिसं २०२१ सालदेखिका ब्यवसायिक फोटोग्राफर मदनबाबु बज्राचार्य भन्नुहुन्छ ‘फोटो खिचेर नधुलाएसम्म ढुकढुक भइरहन्थ्यो, कस्तो आयो होला भनेर, प्रिन्ट भएपछि बल्ल आनन्द हुने ।’
पहिले क्यामेरामा रिल राखेर फोटो खिचिन्थ्यो । ११०, १२० र १३५ एमएमका तीनथरि रिल लाग्ने क्यामेरा हुन्थे । क्यामेराले फोटो खिचेपछि इन्लार्जर मेसिनमा राखेर फोटो निकालिन्थ्यो । त्यो पनि जतिवटा फोटो चाहियो, त्यतिपटक मेशिन चलाउनुपर्ने ।  
रङ्गिन फोटो चाहियो भने ब्ल्याक एण्ड ह्वाइट फोटो खिचेर रङ्ग भर्ने चलन थियो’ काठमाडौका पुराना फोटोग्राफर बखतबहादुर चित्रकार भन्नुहुन्छ ‘कस्तो लुगा लगाएको छ, त्यस्तै रङ्ग भरेर रङ्गिन फोटो बनाइन्थ्यो ।’ पछिपछि भने श्यामश्वेत फोटो धुलाएकै मेशिनमा विशेष खालको रसायनले धोएर रङ्गिन फोटो निकाल्न थालियो । तर राम्रो गुणस्तरको रङ्गिन फोटोका लागि कलकत्ता पठाउने प्रचलन थियो । पछि त्यहि कामका लागि थाइल्याण्ड पठाउन थालियो । ‘हामीले ३५/३६ सालसम्म बैंकक नै पठायौं’ मुनिज स्टुडियोका रविमुनी बज्राचार्यले भन्नुभयो ‘सबै स्टुडियोहरुको जम्मा पारेर एकैचोटी पठाइन्थ्यो, प्रिन्ट भएर १० दिनमा आइपुग्थ्यो ।’
काठमाडौमा शुरुमा २०३६ सालतिर कलरोमा, हिकोला, फोटो कन्सर्न, रेन्बो आदि स्टुडियोले रङ्गिन फोटो धुलाई गर्ने मेशिन (कलर ल्याव) ल्याएका थिए । कलर ल्याव शुरु भएपछि सर्वसाधारणले घरघरमा नै फोटो खिचेर ल्यावमा ल्याई धुलाउने क्रम बढेको हो ।
डिजिटल प्रबिधिले फोटोग्राफीमा क्रान्ति नै ल्यायो । बिसं २०६० सालतिर नेपालमा यो प्रविधि भित्रिएपछि फोटोग्राफी व्यवसायमा नै परिवर्तन भएको छ । पुराना क्यामेरा, रिल धुलाई गर्ने मेशिन र ल्यावहरु समेत प्रयोग विहीन भएका छन् । ‘डिजिटल आएपछि त पुरै प्रविधि फेरियो’ ७० वर्षअघि फोटोग्राफी शुरु गरेका बखतबहादुर भन्नुहुन्छ ‘खिच्यो, जतिबेला चाहिन्छ फ्याट्ट निकाल्यो, पहिलेजस्तो केमिकल हालेर फोटो धुनै नपर्ने ।’ पहिले क्यामेराका रिल, भाडामा दिने क्यामेरा, ठूला ठूला आकारका फ्रेमहरु मात्रै राख्ने फोटो स्टुडियोहरुमा हिजोआज बिभिन्न कम्पनीका साना र ठूला डिजिटल क्यामेरा, व्याट्रि, मेमोरीकार्ड, पेनड्राइभ जस्ता सामानहरु राख्न थालिएको छ ।
