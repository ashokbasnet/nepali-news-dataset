फिल्म फ्लप हुँदा पनि काम पाइरहने १० अभिनेत्री

काठमाडौं, माघ २८ – अभिनेत्री केकी अधिकारीले अभिनय गरेका सिनेमाको सङ्ख्या १६ पुगिसकेको छ । उनका १५ वटा सिनेमा त रिलिज भइसकेका छन् । १६ औँ सिनेमा ‘घामपानी’ रिलिजको तयारीमा छ । 
सङ्ख्यात्मक हिसाबमा केकीले छोटो समयमा धेरै सिनेमामा काम गरेकी छिन् । तर उनका प्राय सिनेमाले व्यावसायिक सफलता पाउन सकेका छैनन् । केही सिनेमाले त लगानीसमेत उठाउन नसकेका रकेर्ड छन् । चरित्रमा डुबेर अभिनय गर्ने केकीको अभिनयको तारिफ भने सबैले गर्छन् । तर उनले अभिनय गरेका सिनेमालाई व्यावसायिक सफल बनाउन दर्शकले खासै साथ नदिएको देखिन्छ । 
उनले काम गरेका सिनेमाहरु लगातार असफल हुँदा पनि उनलाई कामको खाँचो छैन । म्युजिक भिडियो र सिनेमाहरुमा उनलाई लिन सबै तयार हुन्छन् । निर्माता निर्देशकहरु उनलाई सिनेमामा लिन कत्ति पनि हिचकिचाउँदैनन् । लगातार असफल हुँदा पनि काम पाउने अभिनेत्रीको पहिलो नम्बरमै पर्छिन् केकी । उनले यसरी काम पाउनुमा उनको राम्रो बानीको निकै ठूलो भूमिका छ । केही दिनअघि मात्रै उनले अभिनय गरेको सिनेमा लभ शाशा असफल भयो । केकीलाई यो सिनेमाबाटै निकै ठूलो आशा थियो । 
निशा अधिकारी
सङ्ख्यात्मक हिसाबले धेरै सिनेमामा काम गरेर सफलता नपाउने अर्की अभिनेत्री हुन् निशा अधिकारी । उनले अहिलेसम्म अपवाद, सुनगाभा, पद्मीनी, पल, फस्ट लभ, धुवाँ यो नशा, आभाष, मेरो भ्यालेन्टाईन, मायाज बार, मिशन पैसा, नैना रेशम, हाउ फन्नी, जय परशुरामलगायत दर्जनौँ सिनेमामा काम गरेकी छिन् । निशालाई प्रायले आफूले पाएको स्टारडम सम्हाल्न नसकेकी नायिकाको सूचिमा पनि राख्छन् । 
करिअरको सुरुवातमा निशाको क्रेज जस्तो थियो त्यो अहिले छैन । उनले क्रेजलाई सम्हाल्न सकिनन् र पछि परिन् । त्यस कारण पनि हुन सक्छ उनले काम गरेका सिनेमाले सफलता पाउन छाडेका छन् । उनको करिअरमा पनि सफल सिनेमाहरुको सङ्ख्या एकदमै कम छ । तर पनि उनलाई कामको खाँचो छैन । 
बेनिशा हमाल
अभिनेत्री बेनिशा हमालले केकी अधिकारीसँगै सिनेमा स्वरबाट ब्रेक लिएकी हुन् । त्यसपछि उनले महशुस, मोक्ष, कालो पोथी, किङ्मा काम गरिन् । उनका सिनेमाले खासै कमाल गर्न सकेनन् । कालो पोथीले राम्रो व्यवसायिक सफलता पाएपनि बेनिशाको अभिनयको भने खासै तारिफ सुन्न पाइएन । 
पछिल्लो समयमा बेनिशालाई किङ्बाट करिअर उकास्ने ठूलो आशा थियो । तर सिनेमाले खासै राम्रो सफलता पाएन । बेनिशाले काम गरेका सिनेमाहरुले खासै राम्रो सफलता नपाए पनि उनलाई म्युजिक भिडियो र सिनेमाहरुको अफर आइरहेको छ । उनलाई पनि कामको खाँचो छैन । 
निता ढुङ्गाना
नेपाली सिनेमाका उत्कृष्ट अभिनेत्रीहरुको सूचिमा पर्छिन् निता ढुङ्गाना । निता अहिले एक पछि अर्को सिनेमा र म्युजिक भिडियोमा व्यस्त छिन् । तर उनले काम गरेका सिनेमाहरुले खासै गतिलो व्यवसायिक सफलता भने हात पारेका छैनन् । 
निताका सिनेमाले सफलता नपाउनुमा उनको हेलचक्रयाईँलाई पनि मुख्य कारण मान्न सकिन्छ । पछिल्लो समयमा निता सिनेमाको प्रचार प्रसारमा नहिँडेका आरोपहरु लाग्दै आएका छन् । सिनेमाको प्रचार प्रसारलाई खासै महत्व नदिएका कारण उनका सिनेमाहरु असफल भएको हुन सक्ने अनुमान लगाउन सकिन्छ । तर उनले काम गरेका सिनेमाहरु असफल भए पनि हातमा एक पछि अर्को सिनेमाहरु आइरहेका छन् । 
अशिष्मा नकर्मी
अशिष्माले काम गरेका सिनेमामा बाटो मुनिको फूल, अन्तराल, अर्धकट्टीलगायत पर्छन् । उनका यी सिनेमाले त्यति राम्रो व्यापार गरेनन् । तर पनि उनलाई एकपछि अर्को सिनेमाको अफर आइरह्यो । 
अहिले अशिष्मा सिनेमा मेलाको सुटिङमा व्यस्त छिन् । त्यस्तै उनले केही नेवारी सिनेमाहरुमा पनि काम गरेकी छिन् । सिनेमामा मात्रै नभएर आशिष्माले म्युजिक भिडियोहरुमा पनि काम पाइरहेकी छिन् ।  
मलिना जोशी
पूर्व मिस नेपाल तथा अभिनेत्री मलिना जोशीले काम गरेका सिनेमाले पनि खासै कमाल गर्न सकेका छैनन् । तर पनि मलिनाको सुन्दरताको जादुको प्रभाव सबै निर्देशक र निर्माताहरुमा परेको छ । यहि कारण मलिनालाई लगातार असफल हुँदा पनि कामको अभाव छैन । 
उनले काम गरेका सिनेमा ऋतु, द विनर, झुम्की व्यावसायिक रुपमा सफल मानिँदैनन् । हाल मलिना पूर्व प्रेमी अनुपविक्रम शाहीसँग सिनेमा रानीको तयारीमा जुटेकी छिन् । साथै, उनले म्यूजिक भिडियो र विज्ञापन खेल्ने अफर पाइरहेकी छिन् । 
नम्रता सापकोटा
मोडलिङ हुँदै अभिनयमा आएकी अर्की अभिनेत्री नम्रता सापकोटाको हाल पनि यहाँ चर्चा भएका अरु अभिनेत्रीहरुको जस्तै छ । उनले काम गरेका सिनेमाहरुले खासै चमत्कार गर्न सकेका छैनन् । 
उनले अहिलेसम्म दर्जनौँ म्युजिक भिडियो र बिरानो माया, अन्तराल, ब्रासलेट, कोही छ, छक्का पञ्जालगायतका सिनेमामा काम गरेकी छिन् । उनले काम गरेका सिनेमामध्ये छक्का पञ्जाबाहेक अरु सबै असफल भए । तर नम्रतालाई सिनेमा र म्युजिक भिडियोको अफरहरु आउन भने कमी भएको छैन । 
शिल्पा पोख्रेल
अभिनेत्री शिल्पा पोखे्रल छविराज ब्यानरका सिनेमाबाहेक बाहिरी ब्यानरका सिनेमामा असफल छिन् । छविराज ब्यानरको लज्जाबाट करिअरको सुरुवात गरेकी उनले छविराज ब्यानरभन्दा बाहिर सिनेमा फागु र वृन्दावनमा काम गरिन् । तर उनका दुवै सिनेमाले दर्शक तान्न सकेन । 
छविराज ब्यानरका सिनेमाहरु सफल भएका कारण बाहिरी ब्यानरमा असफल हुँदा पनि उनलाई छविराजबाहेकका ब्यानरहरुबाट पनि प्रशस्तै अफरहरु आउँछन् । यसैले उनले अहिले पहिलो प्राथमिकतामा छविराजलाई नै राखेकी छिन् । उनी अहिले सिनेमा मंगलमको छायांकनमा व्यस्त छिन् । फिल्ममा उनले लगानी पनि गरेकी छिन् । शिल्पाले बाहिरी ब्यानरमा काम गरेको सिनेमा ‘हामी शरणार्थी’ रिलिजको क्रममा छ ।
रजनी केसी
अभिनेत्री रजनी केसीले छविराज ब्यानरको सिनेमा ‘लोफर’बाट ब्रेक लिएकी हुन् । त्यसपछि उनले काम गरेको सिनेमा परदेशीले हलमा महिनौँ बितायो । सिनेमाको सफलताले रजनीलाई केहीहदसम्म फाईदा भयो । 
उनले परदेशीको सफलतापछि केही सिनेमाहरुमा काम गर्ने मौका पाइन् । तर उनले काम गरेका सिनेमाहरुले खासै सफलता पाएनन् । उनले काम गरेका सिनेमाहरु ब्रासलेट, लालजोडी औसत रहे । तर उनको अभिनयको तारिफ भने कसैले पनि गरेको पाइएन । व्यवसायिक रुपमा असफल भएपनि उनलाई कामको भने अभाव छैन ।
सुरवीना कार्की
अभिनेत्री सुरवीना कार्कीले आफ्नो परिचय हट मोडल र नायिकाको रुपमा बनाएकी छिन् । उनी पनि असफल हुँदा पनि लगातार काम पाउने अभिनेत्रीमा पर्छिन् । सिनेमा झेलीबाट ब्रेक लिएकी उनले त्यसपछि नाईके, सुश्री, लुकामारी जस्ता सिनेमामा काम गरिन् । 
उनका सिनेमाहरुले पनि व्यावसायिक सफलता पाउन सकेनन् । तर पनि उनले सिनेमासँगै म्युजिक भिडियोहरुमा लगातार काम पाइरहेकी थिइन् । लगातार काम पाईरहँदा पनि उनलाई अभिनय निखार्न मन लाग्यो र अभिनय सिक्न उनी मुम्बई पुगिन् । हाल उनी अनुपम खेरको एक्टिङ स्कुलमा अभियन सिकिरहेकी छिन् । 
 
उज्यालो र forseenetwork.com को सहकार्य
