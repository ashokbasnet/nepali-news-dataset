टुँडिखेलमा इन्दिराको जन्मदिन

काठमाडौ, साउन ४ – नेपाली साकिरा भनेर चिनिने गायिका इन्दिरा जोशीले शनिवार जन्मदिन मनाइन् । साँझ घरपरिवार र साथीभाई माझ केक काटेकी जोशी दिउँसो जन्मदिन मनाउन टुडिखेल पुगेकी थिइन् ।
टुँडिखेलमा बर्थ डे गर्ल इन्दिराको गीत सुन्न र हेर्न हजारौ मानिसहरु आएका थिए । ‘मास मोविलाइजेसन अन एचआइभी एड्स एण्ड ड्रग एब्युज विहेवियर चेञ्ज’ कन्सर्टको आर्कषणमध्ये उनी पनि एक थिइन् ।
‘साथीहरु सेफ सेक्स है’ इन्दिराले मञ्चमा उक्लदै भनिन् ‘आजैदेखि एचआइभी एड्सका बारेमा कुरा गरौं’ । यौन र एचआइभी एड्सको बारेमा कुरा गर्न लाज मान्नु नहुने उनको भनाई थियो । जन्मदिनमा एचआइभी एड्सको र लागूऔषध विरुद्धको कुरा गर्न पाउदा निकै खुशी लागेको उनले प्रतिक्रिया दिइन् । कार्यक्रममा उध्रेको चोली र ट्राफिक जाम जस्ता गीत प्रस्तुत गरिरहदा दर्शकले उनको बेली डान्सलाई खुब मन पराए ।
भारतीय दूतावास र स्वास्थ्य मन्त्रालयको सहयोगमा सञ्चालित कार्यक्रममा १९७४ एडी ब्यान्ड, गोर्खाली गल्र्स, विनोद खुम्बु लगायतले प्रस्तुति दिएका थिए । एचआइभी संक्रमितहरुको अनुभव समेत सुनाइएको कार्यक्रमको आयोजना मेरो नेपाल फाउन्डेसनले गरेको थियो ।
– अर्जुनकुमार संग्रौला
