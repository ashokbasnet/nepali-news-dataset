छक्का पञ्जा बकवास भन्नेहरुलाई दीपक र दीपाको कडा जवाफ

काठमाडौं, माघ ९ – नेपाली सिनेमाको इतिहासमा सबैभन्दा धेरै कीर्तिमान कायम गर्न सफल छक्का पञ्जा यु ट्युबमा निकै विवादास्पद तरिकाले रिलिज भयो । पाइरेसी भएपछि छक्का पञ्जा युट्युबमा रिलिज गरिएको थियो । 
सिनेमा पाइरेसी गर्ने एक युवकले आत्महत्या गरेपछि सिनेमा र दीपकराज गिरीमाथि सामाजिक सञ्जालमा केहीले गाली गलौज र हत्याको गम्भीर आरोप लगाए । युट्युबमा सिनेमा हेरेपछि केहीले बकवास भएको प्रतिक्रिया दिए । पहिले धेरै कीर्तिमान राखेको र सय दिन मनाएको सिनेमालाई अहिले युट्युब र सामाजिक सञ्जालमा आएका नकारात्मक प्रतिक्रियाको दीपाले कडा जवाफ दिएकी छिन् । उनले सिनेमा भनेको आनन्दले फुर्सदमा हेर्ने कुरा हो भन्दै कुरै नबुझी सिनेमालाई नराम्रो भन्न नमिल्ने विचार व्यक्त गरेकी छिन् । आफूहरुमाथि लागेको आरोपको सहि छानविन हुनुपर्ने मागसहित निवेदन पेश गर्न शनिबार दीपक र दीपा गौशाला प्रहरी बिटमा पुगेका थिए । 
छक्का पञ्जा हलमा गएर हेर्ने दर्शकले सिनेमा खुबै राम्रो भएको भन्दै प्रशंसा गरेर फर्केका थिए भने सिनेमालाई युट्युबमा हेर्नेहरुले गाली गरेका छन् । छक्का पञ्जालाई कतिले त बकवास सिनेमा भएको पनि बताएका छन् । 
सिनेमाका लागि आएका यस्ता गाली र यो पाइरेसी कर्ताको आत्महत्याको  कस्तो कनेक्शन छ ? भन्ने मिडियाको प्रश्नमा, दीपाले भनिन् ‘सिनेमाले  कीर्तिमान कायम गरेको छ । युट्युबमा एक दिनमा १५ लाखले हेरेका छन् ।  सिनेमा राम्रो भएको र छोटो समयमै धेरै पटक हेरिएको भनेर सामाजिक सञ्जालहरुमा पनि आएकै छन् । लाइककै कुरा गर्ने हो भेन ३६ हजार लाइक छ भने ३ हजार डिसलाइक छ । सिनेमाले एक सय एक दिन मनाएको हो । हामीले दर्शकलाई डोकोमा बोकेर, घचेटेर हाम्रो सिनेमा हेरिदिनु पर्यो भनेको पनि होइन । सय दिनसम्म हलमा हेरेर पुष्टि गर्ने दर्शकहरु हुनुहुन्छ।’
दीपाले थपिन् ‘सिनेमालाई मन पराउने दर्शक र युट्युबमा डिसलाइक गर्ने ३ हजार पनि दर्शक नै हो । त्यस कारण  म त भन्छु, सकारात्मक सोचले सिनेमा हेर्यो भने राम्रो हुन्छ । सोच नकारात्मक राख्यो भने सिनेमा पनि नराम्रो लाग्छ ।’  
त्यस्तै दीपकराज गिरीले पनि अाराेपलाइ‌ खण्डन गर्दै भने ‘सिनेमा भनेको मासमा हेर्ने कुरा हो । नत्र सिनेमा हलहरु किन बन्थे ? सिनेमा बनाएर युट्युबमै रिलिज गरे पनि भइहाल्थ्योनी ।  फिल्म मासमा हेर्दाको मजा बेग्लै हुन्छ । युट्युबमा कस्तो हुन्छ भने, सिनेमा हेर्न सुरु गर्यो तरकारी बसालेर आयो । फेरि सिनेमा एक छिन हेर्यो तरकारी चलाउन गयो । भात बसाल्न गयो । चिया पकाउन गयो । आनन्दले सिनेमा हेर्न पाइएको हुँदैन । तनाव हुन्छ ।  अनि रोकी रोकी हेर्दा मजा आउँदैन ।  हिन्दी सिनेमाकै कुरा गरौँ, दंगलले पनि अहिले कति रेकर्ड राखेको छ । तर त्यहि सिनेमा युट्युबमा काम गर्दै हेर्दै गरेपछि नराम्रो लाग्न सक्छ ।’
दीपक र दीपाले सिनेमामा लागेको अाराेपकाे खण्डन गर्दै भने ‘सिनेमा रिलिज भएर सय दिन मनाउँदासम्म त्यस्तो कुराहरु उठाइएन । अहिले आएर हामी कमजोर भएको बेला यी दोषहरु लगाइएको छ । त्यस कारण म त भन्छु साँघुरो हिसाबले सोचिएको हो की ?’
- उज्यालो र forseenetwork.com को सहकार्य
