फ्राईडे रिलिजःलभ स्टोरी भर्सेस एक्सन

अर्जुनकुमार संग्रौला/उज्यालो
काठमाडौ, बैशाख २० – यो शुक्रबार नेपाली लभस्टोरी फिल्मको भिडन्त हिन्दी एक्सन फिल्मसँग हुँदैछ । यो हप्ता नेपाली सिनेमामा ‘मञ्जरी’ले सोलो रिलिज पाएको छ भने हिन्दीमा जोन इब्राहिम अभिनित ‘सुट आउट एड बडाला’ लाग्दैछ ।
रियल लभ स्टोरी ‘मञ्जरी’ बिग बजेटको एक्सन फिल्म ‘सुट आउट एड बडाला’ को भिडन्त कस्तो हुने हो हेर्न बाँकी छ ।
‘मञ्जरी’ले देशभरिका ५५ वटा हल पाएको छ । चैत ९ गते रिलिज गर्ने भनेर प्रचार गरिएको ‘मञ्जरी’ त्यस मितिमा रिलिज हुन नसकेर पछाडि धकेलिएको हो । यसरी डबल प्रोमोसन गर्नुपर्दा बजेट बढेको निर्माता महेश चालिसे बताउछन् । चलचित्रमा नरेशदेब पाण्डेको पनि लगानी छ । उनका अनुसार चलचित्रको जम्मा बजेट ९० लाख रुपैयाँ पुगेको छ ।
‘मञ्जरी’ले चलचित्रका केही दृश्यहरुमा सेन्सर बोर्डबाट झमेला पनि खेप्नुपर्‍यो । यसले ‘पिजी सर्टिफिकेट’ पाएको छ ।
यसअघि ‘मालतीको भट्टी’ निर्देशन गरेका गणेशदेव पाण्डे हिन्दी फिल्मसँग आफ्नो कम्पिटिसन भएपनि मञ्जरीका दर्शक अलग्गै रहेको बताउछन् । चलचित्रलाई लिएर निकै आशावादी छन् उनी । ‘हामीले डिजाइन गरेर काम गरेका छौ, कामको नतिजा हेर्ने बेला आएको छ’ उनी भन्छन् ‘चलचित्र मन परेन भन्ने प्रतिक्रिया सायद सुन्नुपर्दैन होला, तर कसैलाई मन परेन भने खुलेरै भन्न पनि म अनुरोध गर्छु ।’
सत्य घटनामा आधारित भनिएको चलचित्र मञ्जरी बुटवल आसपासको कथा हो । चलचित्रमा पुराना कलाकार टीका पहाडीका छोरा गौरव पहाडी र सुजता कोइराला मुख्य भुमिकामा देखिएका छन् । दुबै कलाकारको यो पहिलो चलचित्र हो । गौरब र सुजताको आउँदो फिल्मी करियरको निर्धारण गर्ने चलचित्रको रुपमा लिइएको छ चलचित्र मञ्जरीलाई ।
गौरबले भारतमा फिल्म संबन्धि अध्ययन गरेर आएका हुन् भने सुजता ‘को बन्छ कलाकार ?’ नामका रियालिटी सो बाट आएकी हुन् । चलचित्रका अन्य कलाकारहरुमा टीका पहाडी, बिष्णु रिजाल, सरिता भण्डारी, कोपिला थापा आदि छन् । गाम्भीर विष्टको कोरियोग्राफी रहेको चलचित्र मञ्जरीमा संगीत कालीप्रसाद बाँस्कोटाको छ ।  
‘सुट आउट एट बडाला’ पनि बलिउडको बहुप्रतिक्षित चलचित्र हो । चलचित्रको आइटम गीत ‘लैला’ चलचित्र रिलिज अघिनै हिट भइसकेको छ । यस चलचित्रमा जोनको अलावा अनिल कपुर, सोनु सुद, सन्नी लियोन, सोफी चौधरी लगायतका कलाकारको अभिनय रहेको छ ।
