आमिर, सलमान र शाहरुख अझै २० वर्षका ?

फागुन ३० – बलिउड अभिनेता आमिर खान शनिबार ५० वर्षका भएका छन् । तर पनि उनले आफू अझै पनि युवा नै भएको बताउँछन् । आमिरका अनुसार उमेर त एउटा नम्बर मात्रै हो । उनले उमेरले आफूलाई बुढो भैयो जस्तो नलाग्ने बताएका छन् ।
जन्मदिन शनिबार भएपनि शुक्रबार राति श्रीमती किरण रावले दिएको जन्मदिन पार्टीमा केक काटेर आफ्नो जन्मदिन मनाएका हुन् । उमेरले ५० पुगेपनि आमिर आफूलाई अहिले पनि १८–२० वर्षको युवा नै मान्दछन् । आमिरले आफूलाई मात्रै जवान भनेनन् उनकै उमेरका दौंतरी सलमान खान र शाहरुख खान पनि जवान रहेको बताए । उनले भने ‘मलाई लाग्छ म, सलमान र शाहरुख अझै पनि जवान नै छौं, मलाई कहिल्यै पनि लागेको छैन कि हाम्रो उमेर १८–२० वर्ष भन्दा बढी छ । हामी अबको दुई तीन वर्ष पछि २५ वर्षका पक्कै हुने छौं ।’
बलिउडमा मिस्टर परफेक्सनिष्टको नामले पनि चिनिने आमिरले आफ्ना पुराना चलचित्र हेर्दा ती चलचित्रमा त्यो भन्दा पनि राम्रो काम गर्न सकिन्थ्यो जस्तो लाग्ने र त्यसबाट आफूलाई राम्रो काम गर्न प्रेरणा मिल्ने बताए । आफूले अभिनय गरेका पहिलेका कमजोर चलचित्रले अहिले राम्रो काम गर्न प्रेरणा दिने गरेको आमिरको भनाई छ ।
– एजेन्सीको सहयोगमा
