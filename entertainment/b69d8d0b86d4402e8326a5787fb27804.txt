भारतीय अभिनेता अनुपम खेर काठमाडौंमा

रुपा गौतम/उज्यालो । भदौ ५ - भारतीय अभिनेता अनुपम खेर काठमाडौं आइपुगेका छन् ।
उनी आफ्नो एकल नाटक ‘कुछ भी हो सकता है’ को च्यारिटी शोका लागि काठमाडौं आइपुगेका हुन् ।  काठमाडौं आए लगत्तै खेरले ट्वीट गर्दै काठमाडौंमा आफ्नो नाटक प्रस्तुत गर्न आएको जानकारी दिएका छन् ।
‘कुछ भी हो सकता है’ अनुपम खेरको जीवनीमा आधारित एकल नाटक हो जसमा खेर आफैंले अभिनय गरेका छन् । भारतमा ३ सय पटक भन्दा धेरै मञ्चन भएको यो नाटक नेपालमा शुक्रबार पहिलो पटक मञ्चन हुनेछ । शुक्रबार ५ बजेपछि आर्मी अफिसर क्लबमा हुने नाटकको सबै टिकट विक्री भइसकेको संयोजक रितेश मारवाडीले जानकारी दिए  ।
च्यारिटी शोबाट उठेको रकम कोशेली फाउन्डेसनलाई दिइने छ । कोशेली फाउन्डेसन सडक बालबालिकाका लागि काम गर्ने गैर सरकारी संस्था हो । अहिलेसम्म संस्थाले १ सय २० जना बच्चालाई सहयोग गर्दै आएको छ । खेरले बिहीबार नै कोशेली फाउन्डेसनमा पुगेर त्यहाँका बालबालिकासँग भेट गरेका छन् ।  यो नाटकको बारेमा खेरले भनेका छन् ‘यो एक असफल हुनु पर्ने व्यक्तिको कथा हो । तर त्यो व्यक्तिले आफ्नो भाग्यसँग लड्यो र सफलता तर्फ कदम बढायो ।’ आफूले जीवनमा भोगेका असफलता, नैराश्यता, संघर्ष र सफलताको कथा यस नाटकबाट सुनाउँदे हिडेका खेरले यही सोचलाई आफ्नो नयाँ टेलिभिजन कार्यक्रममा पनि प्रस्तुत गरेका छन् ।
कलर्स च्यानलबाट आउने ‘कुछ भी हो सकता है’ कार्यक्रममा अरु कलाकारले पनि आफ्ना संघर्ष र सफलताका कुरा उनीसामु प्रस्तुत गरिरहेका छन् । आइतबार भारत फर्कने खेरले त्यसअघि शनिबार पशुपतिनाथको दर्शन गर्ने कार्यक्रम रहेको  मारवाडीले जानकारी दिए ।
तस्बिर साभार : अनुपम खेरको ट्वीटर
