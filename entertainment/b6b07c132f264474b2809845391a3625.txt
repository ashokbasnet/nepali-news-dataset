‘भावना’को तस्बिर उत्कृष्ट

काठमाडौं, बैशाख २९ – फोटो पत्रकार नरेन्द्र श्रेष्ठले मेगा बैंक फोटो अफ दि इयरको उपाधि जित्नुभएको छ ।  फोटो पत्रकार क्लबले आयोजना गरेको फोटो प्रतियोगितामा श्रेष्ठले नगद ६१ हजार सहित १ लाख बराबरको पुरस्कार प्राप्त गर्नुभएको छ ।
कान्तिपुर दैनिकका फोटो पत्रकार श्रेष्ठले खिचेको अनुहारभरि रौँ पलाएकी दोलखाकी बालिका भावना थामीको तस्बिरले उत्कृष्ट फोटोको उपाधि जितेको हो । प्रतियोगितामा लक्ष्मीप्रसाद ङाखुसीले डेली लाइफ, यात्रा थुलुङले नेचर एण्ड वाइल्ड लाइफ, नरेन्द्र श्रेष्ठले  न्युज फोटो र टुरिजम फोटो तथा नरेन्द्र मैनालीले फोटो स्टोरीको उपाधि जित्नुभएको छ । विजेताले जनही ३० हजार रुपैया बराबरको पुरस्कार पाउनुभयो ।
प्रतियोगितामा विपिनराज तिवारी, नभेष चित्रकार, राकेश प्रसाद चौधरी, शसिष मर्हजन र उमा बिष्टले दोश्रो स्थान हात पार्नुभयो । त्यस्तै खासिङचन्द्र राई, प्रकाश तिमलसिना, शैलेन्द्र खरेल, रवि सायामी मानन्धर र नरेन्द्र श्रेष्ठले विभिन्न विधामा तृतिय पुरस्कार जित्नुभयो ।
५ मध्ये ४ उपाधि जितेका नरेन्द्र श्रेष्ठले आफ्नो तस्विरकी मुख्य पात्र भावना थामीलाई नगद २५ हजार रुपैया सहयोग गर्ने बताउनुभएको छ । विजेतालाई संविधानसभाका अध्यक्ष सुवासचन्द्र नेम्वाङ्गले पुरस्कार वितरण गर्नुभयो ।
आयोजक फोटो पत्रकार क्लबले जेठ २ गते सम्म फोटो प्रदर्शनी गर्ने जनाएको छ ।
