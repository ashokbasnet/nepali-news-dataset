कसले जित्ला विन्ध्यबासिनी म्युजिक अवार्ड २०६८ ?

काठमाडौं, मंसिर १६ — विन्ध्यबासिनी म्युजिक अवार्ड २०६८ शनिबार बितरण हुँदैछ । २८ वटा विधामा वितरण हुने यो अवार्डका लागि प्रत्येक विधामा पाँचपाँच वटा गीतसंगीत तथा श्रष्टा मनोनयनमा परेका छन् । 

 

सर्वोत्कृष्ट गीतका लागि जिन्दगी यो यस्तै छ (दीनेश अधिकारी), तिम्रो मेरो सम्बन्धको (माधव ढकाल), पहाडको छुकछुके रेल (आनन्द अधिकारी), तिम्रो मुस्कान (दृप चाम्लिङ) तथा सम्झिएर (योगेन्द्रमणि दाहाल) बीच प्रतिस्पर्धा हुने भएको छ । 

 

यस्तै सुगम संगीत (पुरुष) तर्फ स्वरूपराज आचार्य, राजेशपायल राई, रामकृष्ण ढकाल, मनोजराज र नरेन्द्र प्यासीबीच प्रतिस्पर्धा हुँदैछ । सुगम संगीत (गायिका) तर्फ अञ्जु पन्त, निशा देसार, मिनु गैरे, रेनु विष्ट केसी, सबिना कार्र्की छनोटमा परेका छन् । 

 

यस्तै सर्वोकृष्ट संगीत (सुगम संगीत) तर्फ शिखर सन्तोष (पहाडको छुकछुके रेल), सुरेश अधिकारी (चोट खाँदा खाँदा), श्रीकृष्ण बम मल्ल (तिमीलाई देउता मानेर), सुरेश गैरे (तिम्रो मेरो सम्बन्धको) तथा सत्य–स्वरूपराज (जिन्दगी यो यस्तै छ) बीच प्रतिस्पर्धा हुँदैछ । 

 

यसबाहेक सर्वोत्कृष्ट म्युजिक कम्पनी, ध्वनि मुद्रण, म्युजिक भिडियो एडिटर, म्युजिक भिडियो छायाकार, लोकदोहारी भिडियो निर्देशक, संगीत संयोजक, राष्ट्रिय भावनाले ओतप्रोत गीत, पाश्र्व गायन (महिला र पुरुष), चलचित्र गीतकार, लोकदोहोरी गीत, लोकदोहोरी रचना, लोकदोहोरी  भाका आदि विधामा पनि पुरस्कृत गरिने कम्पनीले जनाएको छ । 

 

कम्पनीले नीजि म्युजिक संस्थाबाट वितरण हुने यसखालको अवार्डमा यो प्रथम भएको दावी गरेको छ । ‘हामी व्यवसायिक संस्थाले गरेको अवार्ड भएकोले पनि यो नमुना हो’, म्यूजिक अवार्डका संयोजक सुवास रेग्मीले उज्यालोसँग भन्नुभयो, ‘श्रष्टाहरु सम्मानित हुँदा कम्पनीहरु पनि सम्मानित हुन्छन् ।’ अवार्ड वितरण निस्पक्ष र पारदर्शी हुने कम्पनीले जनाएको छ । 

 

कार्यक्रममा संगीतकार माणिकरत्न स्थापितलाई भक्तराज आर्चाय संगीत प्रतिष्ठान लाइफ टाइम एचिभ्मेन्ट अवार्डद्वारा सम्मानित गरिने अवार्ड वितरक विन्ध्यबासिनी म्युजिक प्रालिले जनाएको छ । ५१ हजार १ सय ५१ रुपैयाँ राशी रहेको यो अवार्ड पुरानो पुस्ताका गायक तथा संगीतकार माणिकरत्नलाई प्रदान गर्न लागिएको हो । 

 

अवार्ड वितरण समारोमा गायक रामकृष्ण ढकाल, राजेशपायल राई, सत्यराज र स्वरूपराज आचार्य, बद्री पंगेनी, शंकर बिसीको लगायतका गायकहरुको प्रस्तुति समेत रहनेछ ।
