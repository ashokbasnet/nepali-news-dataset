​नाटकमा सुरक्षित वैदेशिक रोजगारीका कुरा

बबिता दाहाल/धनुषा ।  
पुस ७ - जनकपुरमा सुरक्षित वैदेशिक रोजगारी सम्बन्धी नाटक प्रदर्शन गरिएको छ । सामी हेल्भेटास स्वीस इन्टर कोअप्रेशन नेपालको सहयोगमा जनचेतना अभियान नेपाल (प्याक) धनुषाले नाटक प्रदर्शन गरेको हो । विवाह पञ्चमीको अवसरमा रंगभुमी मैदानमा प्रदर्शन गरिएको नाटक सिरहा, सप्तरी, धनुषा, महोतरी, सर्लाही, बारा, पर्सा, रौतहट लगायत जिल्लाबाट आएका ४० हजार भन्दा धेरैले हेरेको आयोजकले बताएको छ । वैदेशिक रोजगारीमा देखिएका समस्यालाई गएको ६ वर्षदेखि  नाटकका  माध्यमबाट चेतना फैलाउँदै आएको प्याक नेपालका कार्यकारी निर्देशक सुनिल यादवले जानकारी दिनुभयो । सहि सूचना र सीपको अभावमा विदेश जाँदा आइपर्ने समस्या देखाइएको नाटकमा वैदेशिक रोजगारीलाई सुरक्षित र लाभदायी बनाउन सहि सूचना लिएर र सीप सिकेर मात्र जानुपर्दछ भन्ने सन्देश दिइएको थियो ।
