श्रीमानको नागरिकताका लागि गायिकाको हारगुहार

आश गुरुङ उज्यालो । लमजुङ, चैत १८ -
‘गाउँशहरमा लमजुङ दरबार,
मायालाई दिने थिएँ फूलजस्तो जोवन,
भईसक्यो मेरो घरबार’
कुनै समय निकै चर्चामा रहेको यो गीतकी गायिकालाई गीतले भने  झैं घरबार त जुर्‍यो । तर, उनले समाजका कारण घरबारै नभएको जस्तो पीडा खेप्नुपरेको छ । श्रीमान् र छोराछोरीको नागरिकता बन्न नसक्दा मायाका श्रीमान लेखबहादुर गुरुङलाई भन्दा बढी माया गुरुङलाई नै पिरलो छ ।
श्रीमान्को नागरिकताका लागि गाउँ समाज, पूर्वमन्त्री, सभासद्, जिल्लाका नेतादेखि प्रमुख जिल्ला अधिकारीलगायत सवैसँग हारगुहार गरेपनि अहिलेसम्म नागरिकता पाउन नसकेको माया गुरुङले गुनासो गरिन् । ‘श्रीमान्को नागरिकताका लागि मैले २० बर्षदेखि लड्दै आएको छु, तर, अहिलेसम्म पाउन सकेको छैन’ उनले भनिन्, ‘मरो खुसी देख्न नचाहनेहरुको कारण मैले यस्तो दुःख भोगिरहेको छु ।’
प्रायः आफ्नो दुःख कष्टलाई आफ्नो श्रोतामाझ पसस्करहने माया गुरुङले पछिल्लो समयमा माघ दोश्रो साता लमजुङमा आयोजना गरिएको लमजुङ महोत्सवमा आफूले श्रीमान्को नाता कायम गरि नागरिकता नपाएको गुनासो मञ्चमै गरेपछि तत्कालीन पर्यटनमन्त्री रामकुमार श्रेष्ठले प्रमुख जिल्ला अधिकारी बाबुराम भण्डारीसँग ‘नागरिकता नपाउनुको कारण के हो’ भनेर सोधेका थिए । त्यसपछि माया गुरुङले नागरिकता नपाएको चर्चा बाहिर आएपछिमात्रै उनका श्रीमान् र छोराछोरीले नागरिकता नपाएको खुलेको हो ।
नागरिकता नबन्नुको कारण अन्तर जातीय विवाह
‘मेरो छोराछोरीबाट नातीनातिनी समेत भईसकेको छ तर, हजुरबुवा भईसकेका श्रीमान्ले अहिलेसम्म नागरिकता पाएको छैन’ ५२ बर्षिया मायाले भनिन्, ‘६ बर्षको प्रेमपछि विवाहमा परिणत भएको हाम्रो मायामा अहिले कुनै चलचित्रको जस्तै पीडा सहनुपरेको छ ।’ लमजुङको नाल्मा गाउँकै मगर परिवारमा जन्मेकी मायाले अन्तरजातीय विवाहका कारण आफ्नो श्रीमान्लाई ससुरा (श्रीमान्का बाबु) ले नागरिकता दिन अस्वीकार गरेको वताईन् ।  २९ वर्षअघि गाउँकै लेखमान गुरुङसँग पोखरामा विन्दबासिनी मन्दिरमा विहे गरेकी मायाले कान्छो छोराबाहेक सबैबाट नातिनातिना भइसकेको वताईन् । ‘हामीले अंश खोजेको छैनौं तर वंश त दिनु भनेर पटकपटक अनुरोध गर्‍यौँ’ गहभरिको आँसु पुछ्दै मायाले भनिन्, ‘पहिला त दिने कुरा गर्नुहुन्थ्यो, अहिले त श्रीमान्लाई मेरो छोरै हैन भन्न थाल्नुभो ।’
प्रमुख जिल्ला अधिकारी बाबुराम भण्डारीका अनुसार लेखमानलाई उनका बुबाले अहिलेसम्म छोराको रुपमा नस्वीकारेको र सिफारिस नगरेकाले नागरिकता दिन नसकिएको हो । श्रीमानको नागरिकता नबनेपनि मायाको भने नागरिकता छ ।
