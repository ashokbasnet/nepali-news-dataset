फर्सीको साथमा जितुको बर्थ डे

काठमाडौ, असार २ – हाँस्य कलाकार जितु नेपाललाई आइतबार भ्याइ नभ्याई थियो । नियमित कामको तालिका एकातिर, जन्मदिनको खुशीयाली अर्कोतिर ।
पत्नी मुनासँगै परिवारका सदस्य र इष्टमित्रसँग बसेर जन्मदिनको खुशीयाली मनाइरहँदा उहाँलाई एक्कासी रेडियो अडियोबाट फोन आयो–विशेष कार्यक्रममा उपस्थित हुन ।
रेडियो अडियोका कार्यक्रम प्रस्तोता समेत रहेका जितु साँझ हतारहतार पत्नी सहित बानेश्वरको रेडियो कार्यालय पुगे । खानपिन र रमझमको दृश्य देखेर एकछिन चकित परेका उनले कुरो बुझिहाले । ‘विशेष अरु केही होइन, तपाईंको ह्यापी वर्थ डेसँगै नयाँ कार्यक्रमको जानकारी गराउन सानो कार्यक्रम राखिएको हो’ रेडियो अडियोका हर्ताकर्ता समेत रहेका फर्सी नेटवर्कका कार्यकारी निर्देशक दीपेन्द्र खनियाँले भने ।
फर्सी नेटवर्कले यही असार ६ गतेदेखि हाँस्यव्यंग्य सम्बन्धी फरक स्वादको कार्यक्रम गर्न लागेको अवसर पारेर जमघट आयोजना गरिएको थियो । जमघटमा कलाकारहरु दीपकराज गिरी, सीताराम कट्टेल, दीपाश्री निरौला, मनोज गजुरेल, निर्मल शर्मा, गौरीशंकर धुजु, मोहितवंश आचार्य, भोला सापकोटा, कमलमणि नेपाल, मणिराम पोखरेल लगायतको उपस्थिति थियो ।
‘वर्ष चाहिँ नभनौं जितु भान्जालाई ह्याप्पी वर्थ डे’ गजुरेलले केक खुवाउँदै भने । आयोजकका तर्फबाट दीपेन्द्र खनिया, हिमालय टेलिभिजनका नारायण पुरी, सीताराम कट्टेलले पनि केक खुवाउँदै खादा ओढाए । आफुलाई यति धेरै माया गरेको भन्दै जितु पनि खुशीले गद्गद् भए ।
जमघटमा फर्सी नेटवर्कका कार्यकारी निर्माता खनियाँले हिमालय टेलिभिजनसँग मिलेर फरक स्वादको उत्कृष्ट हाँस्यव्यंग्य कार्यक्रम प्रसारण गर्न खोजिएको बताए । आउँदो असार ६ गतेदेखि हरेक दिन बेलुकी ८ बजे फरक प्रस्तोता र फरक शैलीमा हाँस्यव्यंग्य कार्यक्रम प्रसारण हुने उनले जानकारी दिए ।
