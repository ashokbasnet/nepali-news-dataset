लेखनाथ साहित्य पुरस्कार धर्मराज थापालाई दिइने

पोखरा, मंसिर २७ – यो वर्षको लेखनाथ साहित्य पुरस्कार २०७० जनकवि केशरी धर्मराज थापालाई दिइने भएको छ ।
कवि शिरोमणि लेखनाथ पौडेलकी कान्छी छोरी स्व.कुन्तिदेवी भट्टराईको परिवारद्वारा स्थापित तथा लेखनाथ साहित्य प्रतिष्ठान कास्कीद्वारा सञ्चालित पुरस्कारको राशी ५० हजार रुपैयाँ र सम्मानपत्र रहेको छ ।
प्रतिष्ठानका अध्यक्ष पद्मराज ढकालको अध्यक्षतामा लेखनाथ साहित्य प्रतिष्ठान र लेखनाथ साहित्य पुरस्कार अक्षयकोष सञ्चालक समितिको संयुक्त बैठकले जनकवि केशरी थापालाई पुरस्कृत गर्ने निर्णय गरेको हो ।
प्रतिष्ठानका सल्लाहकार कृष्णप्रसाद बास्तोलाको संयोजकत्वमा अक्षयकोष सञ्चालक समितिका अध्यक्ष शुक्रराज अधिकारी र सदस्य डा. प्रतिभा पाण्डे रहेको तीन सदस्यीय प्रतिभा छनोट समितिले जनकविकेशरी थापाको नाम सिफारिस गरेको थियो ।
पुरस्कार कविशिरोमणि लेखनाथ पौडेलको १३० औ जन्मजयन्ती समारोहबीच आगामी पौष १५ गते वितरण गरिने भएको छ । यसअघि पुरस्कारबाट नेपाली शिक्षा परिषद काठमाडौं, डा. वासुदेव त्रिपाठी र साहित्यकार मदनमणि दीक्षित सम्मानित भैसक्नुभएको छ ।
पोखराको बाटुलेचौरमा विक्रम संवत् १९८१ मा जन्मिएका जनकवि केशरी धर्मराज थापाका रानीपोखरा, पहाडी संगीत, हाम्रो लोकगीत, लोकसंस्कृतिको घेरामा लमजुङ, तनहुँ फूलबारी, हाम्रो लोकसंस्कृतिलगायत दर्जनौ पुस्तक र काव्यकृतिहरु प्रकाशित छन् ।
श्री ५ महेन्द्रबाट २०१३ सालमा जनकविकेशरी पद्वीबाट विभूषित भएका उनले २०२५ सालमा मंगली कुसुम खण्डकाव्यमा मदन पुरस्कार प्राप्त गर्नुभएको थियो ।
