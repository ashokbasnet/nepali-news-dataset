माओवादीसँग भारतको छद्म सम्बन्ध

सुधीर शर्मा
सशस्त्र द्वन्द्वको समयमा भारत र नेपालमा तत्कालीन द्वन्द्वरत पक्ष नेकपा माओवादीको संबन्ध कस्तो थियो ?
कान्तिपुरका प्रधान सम्पादक सुधीर शर्माको नयाँ पुस्तक ‘प्रयोगशाला: नेपाली सङ्क्रमणमा दिल्ली, दरबार र माओवादी’ मा चर्चा गरिएको छ । असोज ६ गतेदेखि बजारमा आउने यो पुस्तकको एक अंश:
भारतसँग नजिकिने माओवादी प्रयासलाई पनि त्यहीताका सम्भव तुल्याइदियो दिल्लीले । २०५८ सालको पहिलो शान्तिवार्ता विफल भएको र सेनासँगै लडाइँ सुरू भएको पृष्ठभूमिमा माओवादी क्रमशः गणतन्त्रको उद्देश्यमा केन्द्रित हुँदै गएका थिए । त्यसका निम्ति उनीहरुलाई अन्तर्राष्ट्रिय समर्थन, त्यसमा पनि मूलतः भारतको समर्थन अत्यावश्यक थियो ।
भारतीयहरुसँग सम्बन्ध कसरी स्थापना गर्ने भन्नेबारे प्रचण्ड र बाबुरामबीच लामो सल्लाह भयो । त्यस क्रममा उनीहरुले छाने— दिल्लीको जेएनयुका प्राध्यापक एसडी मुनिलाई, जोसँग बाबुरामको सन् ७० को दशकदेखि नै चिनजान थियो ।
जेएनयुको अन्तर्राष्ट्रिय सम्बन्ध विभागका प्राध्यापक मुनि नेपाल मामिलामा निरन्तर चासो राख्ने दिल्लीका थोरै प्राज्ञमध्ये पर्थे । नेपाल–भारत सम्बन्धबारे किताब लेखेका उनको दुई देशका दुइटा मुख्य राजनीतिक परिवार (कोइराला र गान्धी) सँग पुरानो सम्बन्ध थियो ।
नेपालसम्बन्धी मामिला आउँदा भारतको विदेश मन्त्रालयदेखि प्रधानमन्त्री कार्यालय र ‘थिङ्कट्याङ्क’ हरुसम्मले मुनिको धारणा सुन्ने गर्थे, भलै सरकारी नीति सदैव उनले चाहेजसरी बन्दैन थियो । कट्टर गणतन्त्रवादी मुनिको नेपालमा राजतन्त्र रहेसम्म लोकतन्त्रले स्थायित्व नपाउने र भारतीय स्वार्थसमेत सुरक्षित नरहने ठहर थियो ।
जब माओवादी पार्टी २०५८ सालदेखि गणतन्त्रको मार्गमा आयो, मुनिसँग मत मिल्दै गयो । भारतका प्रधानमन्त्री वाजपेयीका सुरक्षा सल्लाहकार ब्रजेश मिश्रसँग मुनिको राम्रो सम्पर्क थियो । माओवादी नेताहरुले मुनिमार्फत नै वाजपेयीलाई पत्र पठाउने निधो गरे ।
त्यसको मस्यौदा बाबुरामले गरे, अनि उनी (संयुक्त क्रान्तिकारी जनपरिषद् संयोजक) र प्रचण्ड (पार्टी अध्यक्ष) को संयुक्त हस्ताक्षरमा त्यो पत्र पठाइयो । प्रचण्ड–बाबुरामले २०५८ मङ्सिर १८ को मितिमा लेखेको तर माघमा मात्र मुनिलाई हात लगाउन सकेको त्यो पत्र पुग्यो–पुगेन भन्नेबारे उनीहरुले तत्काल थाहा पाएनन् ।
चारपाँच महिनापछि आफूले कुनै कार्यक्रममा भेट्दा वाजपेयीले पत्र पाएको बताएको मुनिको भनाइ छ । माओवादी नेतृत्वले वाजपेयीलाई मात्र कुनै विशेष पत्र पठाएको थिएन । त्यस्तै ब्यहोराको पत्र चीन र अमेरिकाका राष्ट्रपति, युरोपियन युनियनका अध्यक्ष र संयुक्त राष्ट्रसङ्घका महासचिवलाई समेत पठाएका थिए । त्यसमा आफूहरु लोकतन्त्रका लागि निरङ्कुश राजतन्त्रविरूद्ध लडिरहेको जनाउँदै आफूले स्थापना गरेको जनसत्तालाई मान्यता दिन अन्तर्राष्ट्रिय समुदायलाई अपिल गरिएको थियो ।
पत्रको अन्त्यमा लेखिएको थियो, ‘हामी अन्तर्राष्ट्रिय समुदाय, विशेष गरी भारत र चीनसँग, के अपेक्षा गर्छौं भने, तपाईंहरुले नेपालको आन्तरिक मामिलामा हस्तक्षेप नगरी नेपालको राजनीतिक भविष्यको फैसला नेपाली जनतालाई नै गर्न दिनुहुनेछ । आगामी दिनमा तपाईंहरुसँग द्विपक्षीय राम्रो सम्बन्ध विस्तार हुने आशा राखेका छौं ।’
तीमध्ये अन्य पत्र माओवादी प्रतिनिधिले सम्बन्धित मुलुक र संस्थाका काठमाडौंस्थित नियोगमा बुझाएका थिए भने भारतको पत्रचाहिँ सोझै दिल्लीमा बुझाइएको थियो । भारतीय प्रधानमन्त्री कार्यालयमा पत्र पुगेको खबर माओवादी नेतृत्वले २०५९ असारमा पायो । त्यसपछि दिल्लीले ठोस विषयवस्तुसहित अर्को पत्र पठाउन भन्यो ।
मुनिमार्फत नै वाजपेयीलाई अर्को पत्र पठाएपछि २०५९ मङ्सिरमा आएर भारतीय संस्थापनसँग माओवादीको संस्थागत सम्बन्ध स्थापित भयो । त्यसअघि माओवादीले भारतीय भूमिमा बस्ने र गतिविधि गर्ने छुट पाए पनि दिल्लीसँग संस्थागत सम्बन्ध स्थापित गर्न सकेका थिएनन् ।
माओवादीको भारतीय संस्थापनसँग २०५९ मङ्सिरदेखि संस्थागत सम्बन्ध कायम हुनुका पछाडि उनीहरुले पठाएको दोस्रो पत्र मुख्य आधार बनेको थियो । के थियो त्यसमा ? पत्रवाहकको भूमिका निर्वाह गरेका एसडी मुनि आफैंले त्यसको खुलासा गरेका छन्: ‘क्रान्तिकारी रटानले भरिएको पत्रमा माओवादी नेताद्वय प्रचण्ड र बाबुराम भट्टराईले भारतसँग उत्कृष्ट सम्बन्ध राख्न चाहेको तथा भारतका खास स्वार्थमा असर पार्ने कुनै काम नगर्नेमा भारतीय नेताहरुलाई आश्वस्त पारेका थिए ।
यो पत्रको जवाफ केही महिनापछि आयो: गुप्तचर निगरानी र भारतमा माओवादी आवतजावतमाथिको बन्देज खुकुलो पारियो, र आईबी (इन्टेलिजेन्स ब्युरो को एउटा टोलीले माओवादी प्रतिनिधिहरुसँग छलफल गर्‍यो । माओवादीले फेरि लिखित रुपमा आईबीका गुप्तचरसामु आफ्नो दृष्टिकोण प्रस्तुत गरे ।
अनि माओवादीहरु तथा ‘र’ बीच सम्पर्क र बैठक अझ बढी भए । माओवादीले अझ सजिलोसँग हिँडडुल गर्न र भारतमा अन्य नेपाली राजनीतिज्ञसँग पनि सम्पर्क गर्न पाउन थाले ।’ माओवादी र भारतीय संस्थापनबीच सुरूआती सम्पर्क स्थापित गर्न अहं भूमिका खेलेका प्रा. मुनिले यस मामिलामा गरेको खुलासालाई आधिकारिकसरह मान्न सकिन्छ ।
उनको भनाइबाट के बुझिन्छ भने, भारतको प्रधानमन्त्री कार्यालयले माओवादीसँग सम्पर्कमा बस्न सुरूमा आफ्नो आन्तरिक गुप्तचर निकाय आईबीलाई अगाडि सारेको थियो । नक्सलवादीलगायत उग्रपन्थी कम्युनिस्टहरुको वर्षौंदेखि सामना गर्दै आएको अनुभवका कारण पनि आईबीलाई रोजिएको हुन सक्छ ।
जब भारतले माओवादी मामिलालाई नेपालनीतिको गुप्त कडीका रुपमा प्रयोग गर्ने मनस्थिति बनायो, त्यसपछि त्यो मामिला आईबीको जिम्मेवारीबाट हटायो र आफ्नो बाह्य गुप्तचर निकाय ‘र’ लाई सुम्पियो । छिमेकी मुलुकको सशस्त्र समूह भएका कारण भारतको राजनीतिक नेतृत्व माओवादीसँग औपचारिक सम्बन्ध राखेको देखाउने पक्षमा थिएन ।
त्यसैले उसले आफ्नो गुप्तचर संयन्त्रलाई ‘भूमिगत’ सम्बन्ध राख्न खटाएको थियो । नेपालको आन्तरिक मामिलामा दिल्लीले आफ्ना गुप्तचरको प्रयोग २००७ सालदेखि नै गर्न थालेको देखिन्छ । जब राणाहरुले सत्ताच्युत भइसकेपछि पनि राजा त्रिभुवनविरूद्ध षड्यन्त्र गरिरहेको खबर दिल्ली पुग्यो, त्यसबारे स्थलगत अध्ययन गर्न २००९ सालमा आईबीका अधिकारी के शङ्करन नायरलाई काठमाडौ पठाइएको थियो ।
पछि ‘र’ प्रमुखसमेत भएका नायरले पनि ‘भारतका मित्र’ त्रिभुवनविरूद्ध सत्ता षड्यन्त्र भइरहेको भेउ पाए । अनि आफ्नै सुझाव अनुरुप दिल्लीले राणाहरुको षड्यन्त्र तोड्न र त्रिभुवनलाई शक्तिशाली बनाउन भूमिका खेलेको उनले उल्लेख गरेका छन् । त्यसरी हेर्दा नेपालको राजनीतिक मामिलामा ‘र’ को संलग्नता नौलो होइन ।
जब कुनै पनि मुलुकको नीति निर्धारण गर्न जासुसी निकायलाई अगाडि सारिन्छ, उसले प्रचलित कूटनीतिक तौरतरिका पछ्याउनुको साटो रोमाञ्चकतामा जोड दिन्छ र ‘चमत्कार’ देखाउने खेलमा लाग्छ । माओवादी मामिलामा ‘र’ ले त्यस्तै उपक्रम सुरू गर्‍यो ।
माओवादीले पनि राजनीतिक नेतृत्वको साटो गुप्तचर निकायसँग सम्बन्ध गाँस्दा केकस्तो दुष्परिणाम निस्कन सक्छ भन्नेतर्फ विचार पु¥याएकै देखिएन । कतिसम्म भने, उनीहरुले भारतीय प्रधानमन्त्री कार्यालयलाई मात्र होइन, मुनिका भनाइमा, आईबीलाई समेत पत्र लेखेर सहयोगको याचना गरे र आफूले ‘भारतसँग उत्कृष्ट सम्बन्ध राख्न चाहेको तथा भारतका खास स्वार्थमा असर पार्ने कुनै काम नगर्ने’ वाचाबन्धन नै गरे ।
त्यस्तो समर्पण भारतलाई ‘विस्तारवादी’ भन्ने माओवादीको पूर्वनीतिविपरीत थियो । भारतीय संस्थापनसँग संस्थागत सम्बन्ध स्थापित भएपछि माओवादीको परम्परागत भारतविरोधी स्वर न नारामा रह्यो, न त व्यवहारमा ।
बिस्तारै उनीहरुले भारतलाई ‘विस्तारवादी’ समेत भन्न छाडे । केहीको दाबीमा त भारतबाट भौतिक सहयोग र तालिमको सुविधासमेत पाए । यस्तै दाबी गरेका छन् दरबारका पूर्वसैनिकसचिव विवेककुमार शाहले आफ्नो आत्मकथामा । शाहको सूचनाको स्रोत उत्तराखण्डको देहरादूनछेउ चक्राताको सैन्य तालिम केन्द्रबाट फर्केका सशस्त्र प्रहरीका एक इन्स्पेक्टर रहेछन् ।
२०६० असारमा सशस्त्र प्रहरीको कम्पनी स्तरको इकाइ कमान्डो तालिम लिन त्यहाँ गएको थियो । त्यही टोलीमा रहेका ती इन्स्पेक्टरले थाहा पाएछन्— एक महिनाअघि त्यही ठाउँमा नेपालको माओवादी टोलीले पनि त्यस्तै प्रकृतिको तालिम लिएको थियो ।
त्यो कुरा उनले आफ्ना आईजीपी सहवीर थापालाई, थापाले सैनिकसचिव शाहलाई र शाहले राजा ज्ञानेन्द्रलाई जाहेर गरेपछि गुप्तचर विभागका एक पूर्वउपप्रमुखलाई गोप्य रुपमा चक्राता गएर अनुसन्धान गर्ने जिम्मा दिइएको, तर त्यसपश्चात् ती अधिकारी नै सम्पर्कबाहिर गएको र त्यही छानबिन गर्न खोज्दा परिबन्दमा पारेर आफूलाई सैनिकसचिवबाट हटाइएको शाहको दाबी छ ।
चक्रातामा रहेको ‘स्ट्याब्लिसमेन्ट–२२’ नामक गोप्य सैनिक परिसरमा विगतमा ‘र’ ले खम्पा लडाकु, बङ्गलादेशको मुक्ति वाहिनी र तमिल विद्रोहीलाई तालिम दिएका विभिन्न पुस्तकमा प्रकाशित भइसकेका तथ्य हुन् ।
त्यहीँ नेपाली माओवादीलाई पनि प्रशिक्षण दिइएको शाहको भनाइको भारतको विदेश मन्त्रालय र माओवादी दुवैले खण्डन गरेका थिए । भारतीय भूमिमा लिएको एउटा रहस्यमय तालिमबारे माओवादी लडाकु प्रमुख नन्दकिशोर पुन ‘पासाङ’ स्वयंले उल्लेख गरेका छन् ।
उनले आफ्नो संस्मरणमा भनेका छन्, ‘मैले जहाँ ट्रेनिङ लिएँ, त्यहाँ जनरलले नै अर्बन वारसम्बन्धी ट्रेनिङ लिएका थिए । त्यही युद्धसम्बन्धी ट्रेनिङबाटै मेरो जीवनको चाबी खुल्यो ।’ बताइएको कुरोचाहीँ के हो भने, रोल्पाका पासाङ, रूकुमका विजय घले, सिन्धुलीका महेन्द्र श्रेष्ठ लगायतका केही कमान्डरले भारतका माओवादीबाट प्रशिक्षण लिएका थिए । तीमध्ये घले र श्रेष्ठ जनयुद्धकै क्रममा मारिए भने जीवित पासाङ अज्ञात ‘जनरल’ ले दिएको तालिमबारे धेरै कुरा बताउन चाहन्नन् ।
एक पत्रकारको जिज्ञासामा उनले यति मात्र भने, ‘नेपाली जनयुद्धमा यस्ता धेरै कुरा भन्न बाँकी छ । निश्चित समय आएपछि ती बाहिर आउनेछन् ।’ माओवादीलाई तालिम दिइएको विषयमा अमेरिकी राजदूत मलिनोस्कीले भारतीय समकक्षी श्याम शरणसँग २०६० मङ्सिर १८ मै जिज्ञासा राखेका थिए ।
उनले देहरादूनको सैन्य केन्द्रमा केही नेपाली माओवादी महिलाले तालिम पाएका भन्ने अपुष्ट रिपोर्टहरुबारे सोध्दा शरणले त्यो सूचना ‘दुर्भाग्यपूर्ण’ रहेको टिप्पणी गरेका थिए । शरणसँगको वार्तापछि मलिनोस्कीले आफ्नो सरकारलाई पठाएको प्रतिवेदनमा नेपालमा ‘र’ का सबै गतिविधिबारे राजदूत शरणसमेत जानकार नहुन सक्ने उल्लेख गरे ।
मलिनोस्कीले औंल्याएजस्तै आफ्नो राष्ट्रिय स्वार्थका नाममा गुप्तचर निकायले जे पनि गर्छन् भन्ने दृष्टान्त ‘र’ का सन्दर्भमा पनि लागू हुन्छ । गिरिजाप्रसाद कोइरालाका अनुसार, काङ्ग्रेसले पञ्चायतविरूद्ध सङ्घर्ष गर्ने क्रममा विमान अपहरण गर्न र राष्ट्र बैङ्कको ३० लाख रूपैयाँ लुट्न मात्र ‘र’ का संस्थापक आरएन काओले सुझाएका थिएनन्, नक्कली भारूको कारोबारदेखि सुन र युरेनियमको तस्करी गर्दासमेत आँखा चिम्लिदिएका थिए ।
भारत सरकारले माओवादीलाई भौतिक रुपमै सघाएको थियो वा थिएन भन्ने हालसम्म विवादित छ, तर यतिचाहीँ पक्का हो— उसले आफ्नो भूमिमा माओवादीलाई बस्ने र गतिविधि गर्ने छुटचाहीँ दिएको थियो । दिल्लीको ध्याउन्न जनयुद्धका कारण उत्पन्न अस्थिरता टुङ्ग्याउन आफूले प्रधान भूमिका खेल्ने र थाती रहेका सामरिक–आर्थिक स्वार्थपूर्ति गर्नेतिर देखिन्थ्यो ।
तर भारतले नेपालमा आफ्नो नियन्त्रणबाहिरको अस्थिरता चाहेको थिएन । उसले ठीक त्यसै गरी सोच्दै थियो, जसरी २०५८ सालअघि दरबार र शाही नेपाली सेनाले सोच्थे । त्यो के भने, माओवादी गतिविधि एक हदसम्म बढोस्, तर चाहेका बेला नियन्त्रणमा लिन वा आफूले चाहेअनुरुप मोड्न सकियोस् ।
दिल्लीले माओवादीलाई छुट दिनुका पछाडि विभिन्न कारण हुन सक्थे । तीमध्ये एउटा राजदरबार थियो, जो नेपालको प्रमुख शक्तिकेन्द्रका रुपमा मात्र उदाएको थिएन, नेपालमा निर्णायक बन्ने भारतको स्वार्थमा समेत व्यवधान उत्पन्न गरिरहेको थियो ।
दरबारलाई नेपालमा भारतविरोधी जनमत बनाउने केन्द्रका रुपमा लिने मत दिल्लीमा प्रभावी बन्दै गएको थियो । अर्कोचाहीँ माओवादीका कारण नेपालमा बढ्दो अमेरिकी चलखेल थियो, जसलाई भारत कुनै हालतमा बढ्न दिन चाहँदैन थियो । कतिसम्म भने, काठमाडौंस्थित ‘र’ एजेन्टहरुले ‘नेपालप्रतिको अमेरिकी नीति र नियत नेपालको सार्वभौमिकतालाई बेवास्ता गर्ने किसिमको भएको’ आरोप लगाएको भन्दै अमेरिकी राजदूत मलिनोस्कीले भारतीय राजदूत श्याम शरणसमक्ष गुनासो गरेका थिए ।
नेपालमा अमेरिका होस् वा चीन, आफूबाहेक कुनै मुलुकको उपस्थिति बढेको भारत देख्न चाहँदैन । अमेरिकाले नेपाली सेनामै हात हालेपछि त ऊ निकै चिढियो । अमेरिका–सेना गठजोडले माओवादी जनयुद्धलाई नियन्त्रणमा लिन सकेको भए त्यसले नेपालको शक्ति–सन्तुलन फेर्ने र भारतको परम्परागत वर्चस्व पनि तोड्ने सम्भावना थियो । दिल्ली त्यस्तो हुन दिने पक्षमा थिएन; त्यसैले माओवादीलाई नै विविध ढङ्गले सघाउने बाटो रोज्यो ।
नेपाली सेना र दरबारसँग लड्न थालेको र तिनलाई सघाउन अमेरिकासमेत अग्रसर भएको अवस्थामा माओवादीले दिल्लीलाई रणनीतिक रक्षाकवच बनाउन खोजेका थिए । उनीहरु भारतमार्फत नै संसदीय राजनीतिक दलहरुसँग सम्बन्ध बढाएर राजाविरूद्ध प्रहार केन्द्रित गर्न चाहन्थे । भारत पनि दरबारविरूद्ध माओवादी र संसदीय शक्तिहरुलाई जुटाउनेतिर अग्रसर भयो । तर यी सबै भूमिगत ढङ्गले गरिएका क्रियाकलाप थिए ।
दिल्लीको औपचारिक अडान भने  छुट्टै थियो, जुन २०५९ पुसमा भारतीय प्रधानमन्त्री अटलबिहारी वाजपेयी सार्क शिखर सम्मेलनमा भाग लिन काठमाडौं आउँदा देखियो । नेपालको माओवादी विद्रोहले झन्डैझन्डै गृहयुद्धकै रुप लिएका बेला २०५४ चैतदेखि २०६१ जेठसम्म वाजपेयी प्रधानमन्त्री पदमा थिए । काठमाडौं आउँदा उनले नेपाली सञ्चारकर्मीसँग लामै अन्तरक्रिया गरे ।
त्यसको मुख्य विषय माओवादी मामिला नै थियो, तर उनले माओवादीसँग दिल्लीमा भर्खरै स्थापित सम्पर्कबारे छनकसमेत दिएनन् । हिमाल पाक्षिकका सम्पादक राजेन्द्र दाहालले सोधे, ‘महामहिमज्यू, भारतले माओवादी समस्याबारे के सोचेको छ ? के यसलाई अन्तर्राष्ट्रिय आतङ्कवादको अङ्गका रुपमा लिइएको हो ?’
वाजपेयीको जवाफ थियो, ‘महत्वपूर्ण के हो भने, नेपालले यसलाई कसरी हेरेको छ । ...हामी यसमा हस्तक्षेप गर्न चाहँदैनौं । हामीले नेपाललाई सहयोग मात्र गरिरहेका छौं । हामीले सहयोग गरिरहेका छौं, जसले गर्दा नेपालमा शान्ति होस्, स्थिरता होस् र नेपाल विकसित होस् ।’
लगत्तै अर्का पत्रकार रामचन्द्र न्यौपानेले सोधे, ‘तर भारतले नेपाली माओवादीहरुलाई आतङ्कवादी घोषित गरेको छ नि ?’ ‘हो, त्यो ठीक हो ।’
अनि काठमान्डु पोस्टका सम्पादक श्याम केसीले अलि अगाडि बढेर प्रश्न गरे, ‘महाशय, माओवादीका लागि धेरै हतियार भारतबाट आइरहेका छन् र केही उच्च माओवादी (नेता) हरुले त्यहाँ बस्न खोजेका छन् भन्ने धारणा हामीकहाँ छ । के भारतले यसबारे केही गर्दै छ ?’
प्रधानमन्त्री वाजपेयीले आश्चर्य जनाउँदै प्रतिप्रश्न गरे, ‘भारतबाट हतियार आइरहेको छ ?’
गोरखापत्रका प्रधान सम्पादक किशोर नेपालले थपे, ‘हतियार मात्र होइन, भारतमा तालिम केन्द्रहरु पनि छन् ।’ वाजपेयीले भने, ‘होइन !’
रामचन्द्र न्यौपानले नेपालको दाबीलाई पुष्टि गर्न खोजे, ‘म एउटा उदाहरण दिन्छु । जब गिरिजाप्रसाद कोइराला प्रधानमन्त्री थिए, उनले एमजे अकबर (भारतीय पत्रकार) लाई एउटा अन्तर्वार्ता दिएका थिए ।
उनले त्यो अन्तर्वार्तामा भने कि, हरियाणाको हिसारमा नेपाली माओवादीको एउटा तालिम केन्द्र छ ।’ ‘हिसारमा ? तिनले यसका लागि अरु ठाउँ भेटेनछन् ?’
भारतीय प्रधानमन्त्रीले यो कुरालाई त्यति गम्भीरतापूर्वक नलिएजस्तो देखाए, ‘पत्रपत्रिकामा धेरै कुरा प्रकाशित भएका हुन्छन् । हामी त्यतातिर जानु हुँदैन । हाम्रो छिमेकी नेपालविरूद्ध हाम्रो भूभाग प्रयोग गर्न दिइनु हुन्न र म विश्वस्त छु कि यस्तो भइरहेको छैन ।’ आखिर त्यो कूटनीति न थियो, जहाँ झुट पनि बोल्नुपर्ने हुन्छ । वाजपेयी त्यही चाणक्यनीति अनुसरण गर्दै थिए ।
