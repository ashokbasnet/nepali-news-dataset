राजु परियारले बद्री पंगेनीलाई मञ्चमै दुश्मन भनेपछि

काठमाडौं, चैत २९ - ‘उहाँलाई चिनाईरहनु पर्दैन, उहाँको गीतै काफी छ, उहाँको गीत गाइरहनु पर्दैन नामै पर्याप्त छ ।’ गायक बद्री पंगेनीले यति भनेपछि भृकुटीमण्डपमा अन्तर दोहोरी साँझ स्तरीय राष्ट्रिय दोहोरी गीत प्रतियोगिता हेरिरहेका दर्शकका कान एकाएक ठाडा भए । 
दर्शकको ध्यान आफूतिर तानेपछि कार्यक्रमका उदघोषक पंगेनीले भने ‘उहाँ हुनुहुन्छ गायक राजुपरियार ।’ 
पंगेनीले राजुको नाम लिनासाथ तालीले गुन्जियो भृकुटीमण्डपमा लोकदोहोरी गीत प्रतियोगिता भईरहेको स्थल । 
स्टेजमा उक्लना साथ गायक परियारले सुरुमै भने ‘मेरो दुश्मन ब्रदी पंगेनीलाई भेट्न पाएँ ।’ गायक पंगेनी मुसुमुसु हाँसिरहे, केहि प्रतिक्रिया दिएनन् ।
वरपर एक चरण नियालेर परियारको फेरि वाक्य फुट्यो ‘शीला आले दिदी पनि यतै हुनुहुन्छ रे ! श्याम गन्धर्वलाई पनि देख्दैछु, अनि सीता थापा दिदीलाई पनि देख्न पाएँ । यहाँहरु सबैलाई सम्मान व्यक्त गर्दछु ।’ 
लामो समयसम्म बेखबर भएर एकाएक मञ्चमा देखिएका राजुले यत्ति सम्बोधन गरिसक्दा म्युजिक ट्रयाक बज्न थालिसकेको थियो । ट्रयाकसँगै उनले स्वर दिन थाले 
‘चिना भन्दा भाग्य नै माथि हो, 
नयाँ जीवन पाको छु साथी हो, 
स्याङ्जा सिरुवारी, 
माया पनि लाएकै हो, कसम पनि खाकै हो, 
पापी मायाले गर्‍यो अटेरी ।’ 
लामो समय गुमनाम रहेका गायक परियार एकाएक मञ्चमा देखा पर्दा कतिले आश्चर्य माने भने उनको स्वागतमा तालीको बर्षा भयो । 
मञ्चमा उक्लिँदा दुश्मन भनेका परियारले गीत सकेपछि पंगेनीलाई अँगालोमा बेर्र्दै भने ‘छोरी त जन्माएछौ, अब चाहिं भतिज पनि देख्न पाउँ ।’ 
पंगेनीले भने आफूलाई राजुले पहिलो पटक बद्री पंगेनी जी भनेर सम्बोधन गरेको र लोक दोहोरी क्षेत्रका नक्षत्र भएको बताए । लम्जुङको चिसापानीमा २०३६ साल असार १५ मा जन्मिएका राजु परियारले २०५६ सालबाट लोक गायन सुरु गरेका थिए ।
पुकार दोहोरी साँझबाट लोकदोहोरी गीत गायनलाई व्यवसायिकता दिन थालेका परियारको आवाजमा झण्डै ११ हजार लोक तथा दोहोरी गीत रेकर्ड भएका छन् ।
परियारका फूलमा मौरी, डुल्ने बेलामा, धोका दिनेलाई के भनौं र खोई, भैंसी पालेर, रुमाल धोको छु, सुनपानी, लालुपाते नुग्यो भूंइतिर लगायत सयौं गीत चर्चित छन् ।  झण्डै पाँच बर्ष विदेश बसाईपछि नेपाल फर्किएका परियारले फेरि गायन क्षेत्रमै समर्पित हुने बताए ।
