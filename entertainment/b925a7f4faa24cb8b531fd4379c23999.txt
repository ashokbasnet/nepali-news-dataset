नातिनातिनासँगै कम्मर मर्काई–मर्काई नाच्छन् हजुरआमाहरु

कमल साउद/उज्यालो ।
काठमाडौं, माघ १ – गीत संगीतले उमेर भन्दैन । गीत संगीतको तालमा अन्तरमुखी नै मानिएको व्यक्ति पनि आफ्नै तालमा झुम्ने गर्दछन् । अझ संगीतको तालमा त मान्छेहरुको हाउभाउ नै बेग्लै हुन्छ । 

गाडीमा होस वा सार्वजनिक ठाउँमा, संगीत बजेको छ भने हाम्रा खुट्टा त्यसैको तालमा झुम्न थाल्छन् । हो अहिले त्यस्तै गीत संगीतको तालमा विभिन्न डान्स स्कूलहरु धाउने गर्छन्, अहिले नाती पुस्तादेखि हजुरआमा पुस्तासम्म । नाती पुस्ताका व्यक्तिहरु नृत्यलाई नै करिअर बनाउने हिसाबले डान्स स्कूल जाने गर्दछन् ।
उमेर ढल्किँदै गरेका, अझ मोटोपनले सताइएकाहरु आफ्नो तौल घटाउनकै लागि ‘जुम्बा’ को तालमा कम्मर मर्काई रहेका हुन्छन् । उनीहरुलाई नृत्य एउटा रहर नभएर बाध्यता भएको छ । विभिन्न उपाय अपनाउँदा पनि तौल नघटेपछि उनीहरु नृत्यको सहारा लिन पुग्दछन् ।

काठमाडौंको ‘रोयल फिट्नेस एण्ड डान्स क्लब’ एकताबस्तीमा पुुग्दा नेपाली लोक गीत ‘कम्मर माथि पटुकी’ बजिरहेको थियो । नृत्य सिक्ने विद्यार्थीहरु छमछमी नाचिरहेका थिए । दर्शकहरु क्षेउमा बसेर नृत्य हेरीरहेका थिए । जसमध्ये अधिकांश नृत्य सिक्ने विद्यार्थीका अभिभावक थिए । मलाई लागेको थियो उहाँहरु आफ्ना छोराछोरीको नृत्य हेर्न आएका हुन् । तर, होइन रहेछ । मेरो बुझाई गलत थियो । उहाँहरु पनि नृत्य सिक्न आउनु भएको रहेछ ।
नृत्य नरुचाउने प्राय कोही हुँदैनन् । तर हाम्रो समाजमा आफ्ना छोराछोरीले नृत्य सिक्छु भन्दा सिक्न नदिने प्रवृत्ति रहँदै आएको छ ।
नृत्य सिके छोराछोरी बिग्रिन्छन् भन्ने सामाजिक धारणा छ । जसले गर्दा आफ्ना छोराछोरीलाई नृत्य सिक्न नपठाएको पार्वती श्रेष्ठले बताउनुभयो । पार्वती कपनमा बस्दै आउनुभएको छ । उहाँका एक छोरा र एक छोरी छन् । दुवैलाई नृत्य सिक्न सारै मन छ । तर सिक्न पाएका छैनन् । 
पछिल्लो समय यसमा निकै परिवर्तन आएको छ । अहिले उपत्यकाका धेरैजसो नृत्य प्रशिक्षण केन्द्रमा नृत्य सिक्न आउनेको संख्या बढ्दै गएको छ । ‘रोयल फिट्नेस एण्ड डान्स क्लब’मा नृत्य सिकाउँदै आउनु भएका कोरियोग्राफर सियोन श्रेष्ठले पहिलेको तुलनामा अहिले नृत्य सिक्न आउने विद्यार्थीहरुको संख्या निकै बढेको बताउनुभयो । उहाँले भन्नुभयो, ‘पहिले पहिले नृत्य सिक्न आउनेको संख्या कम हुन्थ्यो । अहिले त्यस्तो छैन । नाती नातिनादेखि हजुरआमासम्म नृत्य सिक्न आउने गरेका छन् ।’

अहिले अधिकांश अभिभावकले नै आफ्ना छोराछोरीलाई नृत्य सिक्न लिएर आउने गरेका छन् भने कतिपय आफै पनि सिक्न आउँछन् । रविना भट्टराई उमेरले ३५ नाघिसक्नुभयो । तर उहाँ आफ्नी १२ वर्षकी छोरी अञ्जली भट्टराइसँग ‘प्रसुन डान्स एण्ड फिटनेस सेन्टर’ मा नृत्य सिक्न जानुहुन्छ । उहाँले भन्नुभयो, ‘मेरो सानै उमेरदेखि डान्स सिक्ने रहर थियो, तर घरपरिवाले सिक्न दिएनन् । अहिले त्यही रहर पूरा गर्न छोरी सँगै डान्स सिक्दैछु ।’
शहरी क्षेत्रमा नृत्य सिक्न अभिभावकले केही लचकता देखाए पनि ग्रामीण क्षेत्रमा भने यो समस्या अझै रहेको कोरियोग्राफर तथा निर्देशक गम्भीर बिष्टको भनाई छ । नेपालमा नृत्य विधामा लाग्नेको भविष्य कस्तो छ भन्दा उहाँले भन्नुभयो, ‘पहिलेको तुलनामा हेर्ने हो भने भविष्य छ । तर, जुन रुपमा हुनुपर्ने हो त्यती छैन । त्यसैले राम्रा राम्रा डान्सर राम्रो भविष्यको खोजीमा भारत जाने गरेका छन् ।’ उहाँले थप्नुभयो, ‘सुशान्त खत्री मेरै विद्यार्थी हुन् । उनी पनि नेपालमा राम्रो भविष्य नदेखेर भविष्यको खोजीमा भारत गएका हुन् । तर नेपालमा बस्नेको भविष्य नै छैन भन्ने पनि होइन । कार्टुन क्रु जस्तै नेपालमै बसेर युट्यूबमार्फत आफ्नो भविष्य निर्माण गर्न सकिन्छ ।’
नृत्य, प्रशिक्षण केन्द्रमा मात्रै होइन, अहिले त विद्यालयहरुमै पनि सिकाउने गरिन्छ ।  विद्यालयहरुमा नृत्यकै लागि भनेर छुट्टै कक्षा पनि सञ्चालन गरिएका छन् । जसले नृत्य सिके आफ्ना छोराछोरी बिग्रिन्छन् भन्ने बुझाइको अन्त्य गर्न मद्दत गरेको बिष्टको बुझाई छ ।
