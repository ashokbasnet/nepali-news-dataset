कलाकार मञ्जु महतको परिवारलाई यातायात व्यवसायीले १२ लाख दिने

सूर्यकुमार क्षेत्री/उज्यालो । काठमाडौ, चैत १६ – कलाकार र यातायात व्यवसायीबीचको सहमतिपछि लोक गायिका मञ्जु महतको शव आफन्तले बुझ्ने भएका छन् ।
कलाकार र व्यवसायीबीच भएको वार्ता सहमतिमा पुगेपछि महतको शव अस्पतालबाट निकालिने भएको हो । उपचार खर्च र क्षतिपूर्ति स्वरुप १२ लाख रुपैयाँमा सहमति भएको हो । आइतबार विहानैदेखि कलाकारले क्षतिपूर्तिको माग गर्दै आन्दोलन गरेका थिए ।
मृतक मञ्जुको घाइते बहिनी लक्ष्मीको उपचार खर्च, दुर्घटनमा परेको स्कुटर मर्मत, ग्राण्डी अस्पतालको खर्चलगायत गरि १२ लाख रुपैयाँमा सहमति भएको राष्ट्रिय लोक तथा दोहोरी गीत प्रतिष्ठानका महासचिव रमेश बिजीले जानकारी दिए । महतको सोमबार अन्तिम संस्कार गरिने भएको छ ।
विहीबार काठमाडौंको सामाखुशीमा माइक्रोबसको ठक्करबाट गम्भीर घाइते भएकी महतको शनिबार ग्राण्डी अस्पतालमा उपचारको क्रममा निधन भएको हो ।
माइक्रो बसको ठक्करबाट मञ्जुकी बहिनी लक्ष्मी महत पनि घाइते हुनुभको छ । कास्कीको भरतपोखरीकी मञ्जुका श्रीमान, एक छोरा र एक छोरी छन् ।
