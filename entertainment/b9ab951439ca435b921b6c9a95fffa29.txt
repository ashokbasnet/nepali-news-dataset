काठमाडौमा आज सत्यस्वरुप साँझ

काठमाडौ, असोज १६ – भजन शिरोमणि भक्तराज आचार्यको नाममा स्थापना भएको भक्तराज आचार्य संगीत प्रतिष्ठानको सहयोगका लागि मंगलवार साँझ काठमाडौमा ‘सत्यस्वरुप साँझ २०६९’ आयोजना हुँदैछ । 

 

भक्तराज आचार्यको जन्मदिनको अवसर पारेर विन्ध्यवासिनी म्युजिक प्रालिले गर्न लागेको कार्यक्रममा भक्तराजका छोराहरु सत्यराज र स्वरुपराज आचार्यले आफ्ना गीत प्रस्तुत गर्नेछन् ।

अपरान्ह ४ वजे प्रज्ञा भवन कमलादीमा हुने कार्यक्रममा सत्य र स्वरुपले बुबा भक्तराज आचार्यसंगै ‘लाइभ इन्स्ट्रुमेन्ट’का साथमा १७ भन्दा बढी गीत प्रस्तुत गर्नेछन् ।

कार्यक्रमको टिकट बिक्री, देशभित्र र बाहिरका संगीतप्रेमी र बिभिन्न संस्थाहरुबाट प्रतिष्ठानको सहयोगका लागि १५ लाख रुपैयाँ भन्दा बढी संकलन भएको आयोजक विन्ध्यवासिनी म्युजिक प्रालिका प्रबन्ध निर्देशक सुवास रेग्मीले जानकारी दिनुभयो ।

संकलित रकम मंगलबार साँझकै सांगतिक कार्यक्रममा प्रतिष्ठानलाई हस्तान्तरण गर्ने उहाँले बताउनुभयो ।

प्राप्त सहयोगबाट प्रतिष्ठानले भजन शिरोमणि आचार्यको प्रतिमा निर्माण पूरा गर्ने र नेपाली संगीत क्षेत्रको संवद्र्धनका लागि काम गर्ने संयोजक सत्यराज आचार्यले जानकारी दिनुभयो ।
