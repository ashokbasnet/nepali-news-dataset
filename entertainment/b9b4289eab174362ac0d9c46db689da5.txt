भारतीय अभिनेता अमिताभको सफल शल्यक्रिया

माघ २८ – भारतीय महानायक अमिताभ बच्चनको सफल शल्यक्रिया गरिएको छ । मुम्बईको सेभेन हिल्स अस्पतालमा  बच्चनको पेटको सफल शल्यक्रिया भएको भारतीय सञ्चार माध्यमहरुले जनाएका छन् । 

 

अमिताभका छोरा नायक अभिषेक बच्चनले पिताको शल्यक्रिया सफल भएको भन्दै शुभचिन्तहरुलाई धन्यवाद दिएर ट्वीट गरेका छन् । अभिषेकले आफ्नो ट्वीटरमा लेखेका छन्, ‘तपाईँको शुभकामनाका लागि धन्यवाद । उहाँको अप्रेसन सफल भएको छ । उहाँ आराम गरिरहनुभएको छ ।’

 

सुपरस्टार शाहरुक खानले पनि अमिताभको सुस्वास्थ्यको कामना गर्दै ट्वीट गरेका छन् । 

 

सन् १९८२ मा चलचित्र ‘कुली’को अभिनयका क्रममा घाइते भएका अमिताभलाई त्यसपछि पेट सम्बन्धि समस्या भएको भारतीय समाचार संस्था पिटिआईले जनाएको छ । ७० वर्षिय महानायक अमिताभले १ सय ८० भन्दा बढी हिन्दी चलचित्रमा अभिनय गरेका छन् । 

 

सेभेन हिल्स अस्पतालमै बच्चनकी बुहारी तथा नायिका ऐश्वर्य राय बच्चनले छोरीलाई जन्म दिएकी थिइन् । –एजेन्सीको सहयोगमा
