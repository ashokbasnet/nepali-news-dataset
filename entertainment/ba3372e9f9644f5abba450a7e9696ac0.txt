संगीतकार अम्बर गुरुङ अस्पताल भर्ना

काठमाडौं, फागुन ७ – वरिष्ठ संगीतकार अम्बर गुरुङ अस्वस्थ हुनुभएको छ । संगीत तथा नाट्य कला प्रतिष्ठानका उपकुलपतिसमेत रहनु भएका संगीतकार गुरुङको स्वास्थ्यमा समस्या देखिएपछि काठमाडौंको धापासी स्थित ग्राण्डी अन्तर्राष्ट्रिय अस्पतालमा भर्ना हुनुभएको छ । 
गएको केही वर्षदेखि पार्किन्सन्स र मधुमेहबाट पीडित गुरुङ बिहीबार बिहान अचानक घरमा लड्नु भएको थियो । उहाँको टाउकोमा सामान्य चोट लागेको अस्पतालले जनाएको छ । 
राष्ट्रिय गीतमा समेत संगीत गर्नु भएका गुरुङको स्वास्थ्य अवस्था अहिले चिन्ताजनक नरहेको तर स्वास्थ्य अवस्थाबारे पूर्ण विवरण भने थप परीक्षण पछि मात्रै भन्न सकिने अस्पतालका निर्देशक डा. चक्रराज पाण्डेले जानकारी दिनुभयो ।
