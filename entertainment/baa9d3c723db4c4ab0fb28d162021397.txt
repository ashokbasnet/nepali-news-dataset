‘मह’का छोराहरुको जोडी बन्ला ?

मिलन तिमिल्सिना/उज्यालो
काठमाडौं, भदौ ७ – ‘सबै मिली देश बिगारौं.....’ प्रज्ञा भवन कमलादीमा चलिरहेको गाईजात्रा महोत्सवमा यो बोलको गीत सुन्दा दर्शकहरुलाई एउटा परिचित स्वरको झल्को दिन्छ ।
बरिष्ठ हाँस्यव्यंग्य कलाकार मदनकृष्ण श्रेष्ठको आवाज र हाउभाउलाई गीतमा दुरुस्तै उतार्ने कलाकार अरु कोही नभएर मदनकृष्णकै छोरा यमन श्रेष्ठ हुन् । संगीतकारको परिचय बनाइसकेका यमन यसपटक बुबा मदनकृष्णको झल्को दिने गरी गाईजात्रे कार्यक्रममा प्रस्तुत भएका छन् ।
१२/१३ वर्षसम्म अमेरिका बसेका यमन ७ महिना पहिले मात्र नेपाल फर्किएका हुन् । गाईजात्रामा उनको पहिलो प्रस्तुति हो । ‘अमेरिकामा हुँदा बेलाबेला गर्थें, तर नेपालमा चाहिँ स्टेज कार्यक्रममा यसरी गीत गाएको पहिलोपटक हो’ उनले उज्यालो अनलाइनसित भने ।
‘सबै मिली देश बिगारौं...’ भन्ने गीत उनी आफैंले लेखेका हुन् । यसमा देशको पछिल्लो अवस्थालाई व्यंग्य गर्दै देश विकासमा सरिक हुन युवाहरुलाई आह्वान गरिएको छ । 
यसबाहेक बुबा मदनकृष्ण र उनी मिलेर तयार गरिएको ‘खासखुस, गाईंगुईं....’ बोलको गीतमा पनि उनले स्वर दिएका छन् । कान र मुख भेट हुने बित्तिकै एकअर्काको कुरा काट्ने प्रवृत्तिलाई रमाइलो ढंगले प्रस्तुत गरिएको यो गीतमा पनि उनले बुबा मदनकृष्णको हाउभाउलाई दुरुस्तै उतारेका छन् । उनको गीत सुनेर दर्शकहरुले पनि रमाइलो मानेका छन् ।
‘पहिले बुबाहरुको कार्यक्रम हेर्न हलमा जान्थें, अहिले आफैंले स्टेजमा कार्यक्रम गर्न पाउँदा निकै रमाइलो लागेको छ’ दंग पर्दै यमनले भने, ‘दर्शकहरुले कस्तो ठ्याक्कै बुबाको जस्तो भनेको सुन्दा त झन् खुशी लाग्छ ।’
अब नेपालमै बस्ने सोच बनाएका यमनले यस्तै रमाइलो गीतको एल्बम निकाल्ने तयारी पनि गरेका छन् । ‘दुईवटा गीत तयार भइसकेको छ, अरु चारपाँच वटा तयार हुने क्रममा छन्’ यमनले भने, ‘अब छिटै एल्बम निकाल्छु ।’
मोहितको जस्तै रहर
मदनकृष्णका छोरा यमनले हाँस्यव्यंग्य मन पराउनुअघि नै हरिवंश आचार्यका छोरा मोहितले कलाकारिता सुरु गरेका हुन् । महजोडी निर्मित केही टेलिसिरियलमा मोहितले अभिनय गरेका छन् । ‘मदनबहादुर हरिबहादुर’मा उनको अभिनयलाई धेरैले मन पराए । तर अहिले मोहित कलाकारितामा भन्दा आफ्नै व्यवसायमा व्यस्त छन् ।
पहिले आफ्नै काममा व्यस्त मदनकृष्णका छोरा यमनलाई चाहिँ अहिले हाँस्यव्यंग्यको रस बसेको छ । ‘पहिले हाँस्यव्यंग्य क्षेत्रमा बुबाहरुको कला देखेर रमाइलो मान्थें, अब चाहिँ आफैं पनि गर्छु भन्ने रहर जाग्न थालेको छ’ यमनले भने ।
यमन र मोहितको जोडी ? !
मदनकृष्ण श्रेष्ठ र हरिवंश आचार्य, नेपालका चर्चित हाँस्यजोडी । आपसी सहकार्य र मेलमिलापबाट उदाहरणीय काम गर्न सकिन्छ भन्ने प्रेरणा दिन सफल यो जोडीको प्रशंसा धेरैले गर्छन् । उनीहरु अहिले पनि जोडी भएर हाँस्य व्यंग्य क्षेत्रमा काम गरिरहेका छन् । महजस्तै ‘मीठो’ महजोडीको तारिफ सधैं हुने गर्छ ।
उदाहरणीय जोडीको रुपमा परिचित दुवैजनाका छोराहरुले हास्यव्यंग्य क्षेत्रमा रुची राखेका छन् । हुन त मदनकृष्णका छोरा यमन र हरिवंशका छोरा मोहित दुवैजना छुट्टाछुट्टै व्यवसायमा संलग्न छन् । हाँस्यव्यंग्य क्षेत्र उनीहरुको लागि शोखको विषय मात्र हो । तैपनि बाबुहरुले जस्तै दुवैजना कलाकारितामा जोडी भएर प्रस्तुत हुने सम्भावना कत्तिको होला ?
‘अँ त तपाईंले भनेपछि पो याद आयो’ ठट्टा गर्दै यमनले भने ‘अहिलेसम्म सोचेको छैन, समयले के गर्छ हेरौं ।’ मोहितको उत्तर पनि ठ्याक्कै यस्तै छ । ‘उहाँ र म आआफ्नै व्यवसायमा संलग्न छौं । उहाँ पनि व्यवसायिक कलाकारितामा हुनुहुन्न । म पनि छैन । हेर्दैं जाऔं, कलाकारितामा लागियो भने नहुने भन्ने कुरो पो के छ र’ मोहितले भने ।
यमन र मोहित दुवैले बाबुहरुको बिँडो थाम्दै हाँस्यव्यंग्य क्षेत्रलाई आफ्नो पहिचान बनाउने योजना बनाए भने ‘मह’ पछिको ‘यमो’ जोडी देख्न पाइने सम्भावना उत्तिकै रहेछ ।
