धादिङमा चौध सर्जक सम्मानित

धादिङ, असार १ – धादिङमा जन्मिएर साहित्य, कला र संस्कृतिको क्षेत्रमा योगदान पुर्‍याउने चौध जना सर्जकलाई धादिङबेसीमा सम्मान गरिएको छ ।
धादिङ सिर्जना प्रतिष्ठानले शनिवार एक कार्यक्रम गरी उनीहरुलाई सम्मान गरेको हो ।
सम्मानित हुनेमा लेखक एवं सर्वोच्च अदालतका पूर्व न्यायधीश ज्ञाइन्द्रवहादुर श्रेष्ठ, कवि घनश्याम कंडेल, समालोचक कृष्ण गौतम, लेखक प्रा. डा. रामचन्द्र लम्साल संस्कृतिविद कमल रिजाल रहेका छन् ।
त्यसैगरी गायक एवम सङ्गितकार मथुरा श्रेष्ठ, कवि एवं हास्यकलाकार शैलेन्द्र सिम्खडा, राष्ट्रिय वाजा संग्रहालयका संस्थापक संस्कृतिविद रामप्रसाद कंडेल, नरसिङ्गा वादक नरे दमै, मुर्तिकार  सुषमा सिम्खडा, लोक गायक आसपुर तामाङ, धर्मराज सेढाई, लोक गायिका मैयाँ कामी, बौद्ध लामा गुरु हुङ दोर्जे लामालाई पनि सम्मान गरिएको प्रतिष्ठानका अध्यक्ष बद्रीप्रसाद दाहालले बताउनुभयो ।
उहाँहरुलाई नेपाल प्रज्ञा प्रतिष्ठानका उपकुलपति गंगाप्रसाद उप्रेतीले सम्मान गर्नुभएको हो । सम्मानित हुनेमध्ये गजुरी गाविस वडा नम्बर ५ का ९५ वर्षिय आसपुर तामाङ सबैभन्दा जेठा हुन् ।
अहिले पनि ठाडो भाकाको गीत गाउन रुची राख्ने तामाङले जवानीको वेला राम्रो जोडी पाउँदा गीत गाएर चौविस घण्टा विताएको स्मरण गर्नुभयो ।  ढिलै भएपनि आफुहरुको सम्झना भएको भन्दै सम्मानित सर्जकहरुले खुसी व्यक्त गरेका थिए ।
