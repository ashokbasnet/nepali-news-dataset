राजेश हमालले गरे ‘जुवाडे’को प्रशंसा

काठमाडौ, जेठ २८ – महानायक राजेश हमाल ‘जुवाडे’को पक्षमा देखिएका छन् । सोमबार काठमाडौमा भएको कार्यक्रममा हमालले यसबारेमा खुलेरै कुरा गरे ।
अवसर थियो चलचित्र ‘ग्याम्बलर’को प्रेसमिट ।
मान्छे कुलतमा लाग्ने भएर जन्मिदैन । तर संगत र वातावरणले गर्दा उ कुलतमा फस्न सक्छ । सफलता हात पार्ने छोटो बाटो खोज्दा धेरै मानिसहरु कुलतमा लाग्छन् । यसरी खराब लतमा लगेर जुवाडे बनेका छन् नायक सुमन सिंह ।
सुमन बास्तविक जीवनमा नभई चलचित्रमा जुवाडे बनेका हुन् । चलचित्र ‘ग्याम्बलर’ मा जुवाडे सुमनसँगै चलचित्रको पर्दा सेयर गरेका छन् महानायक हमालले । प्राय फिल्मको प्रेसमिटमा भेट्न मुश्किल पर्ने हमाल ‘ग्याम्बलर’ कोमा भने भेटिए ।
‘ब्यक्ति कुनै पनि कुलतमा लागोस् त्यसले आफ्नो ब्यक्तिगत र पारिवारिक जीवनदेखि लिएर सामाजिक प्रतिष्ठामा पनि हानी पु¥याउछ’ हमालले भने ‘चलचित्रले हाम्रो समाजको तितो यथार्थलाई बोल्छ, त्यसैले चलचित्रले धेरैको मन जित्नेछ ।’
कार्यक्रममा चलचित्रको फर्स्टलुकसँगै चलचित्रको गीत र प्रोमो सार्वजनिक गरियो । चलचित्रको पोस्टरमा राजेश हमालको सोलो फोटो राखेर मात्र पनि डिजाइन गरिएको छ ।
निर्माण थालनी भएको दुई बर्षपछि ‘ग्याम्बलर’ प्रर्दशनको लागि तयार भएको छ । याक मुभिजको ब्यानरमा बनेको चलचित्र ग्याम्बलरमा राजेश हमाललाई धेरैपछि विना बुढाथोकीसँग रोमान्स गरिरहेको देख्न पाइनेछ ।
चलचित्रमा सुमन सिंह, कल्पना शाही, सोनिया केसी, मोहन निरौला, सानु ताम्राकार, हरिबहादुर थापा, रामकेशर बोगटी, दिपक क्षेत्री, बसन्त अधिकारी आदिको अभिनय छ । निर्देशक रमेश बुढाथोकी हुन् भने शम्भुजित बाँस्कोटाको संगीत, हिमाल केसीको द्वन्द्व र  पटकथा, सम्बाद ब्रजेश खनालको रहेको छ ।
‘ग्याम्बलर’ निर्माण गर्ने क्रममा निर्देशक रमेश बुढाथोकीले तीन महिना क्यासिनोमा गएर अवलोकन र अध्ययन गरेको समेत बताए । बुढाथोकीका अनुसार क्यासिनो भित्रका दर्दनाक र पीडादायी कुराहरुलाई चलचित्रमा उतारिएको छ ।
‘ग्याम्बलर अहिले निर्माण भइरहेको सिनेमा भन्दा फरक शैलीको हो’ बुढाथोकी भन्छन् ‘सफा परिवेशमा निर्माण भएको यो चलचित्रले उठान गरेको बिषय गहन छ ।’
आफुलाई जुवाडे बनाइदिएकोमा नायक सुमन सिंह पनि निकै खुशी देखिन्थे । ‘शुरुवाती दिनमा उहाँले मलाई चलचित्र ‘जीवन मृत्यू’मा मौका दिनुभएको थियो, जुन भुमिकाको चर्चा आज पनि गरिन्छ’ सुमनले भने ‘चलचित्र ग्याम्बलरको भुमिका पनि निकै चर्चामा रहला भन्ने लागेको छ ।’
–अर्जुनकुमार संग्रौला
