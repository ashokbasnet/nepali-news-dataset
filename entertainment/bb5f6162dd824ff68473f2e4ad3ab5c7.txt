कलाकार नीर शाहलाई हृदयघात, उपचार हुँदै

काठमाडौं, असार १५ - वरिष्ठ कलाकार एवं चलचित्र निर्देशक नीर शाहलाई हृदयघात भएको छ । उहाँको गंगलाल हृदय रोग केन्द्र काठमाडौं बासवारीमा उपचार भइरहेको छ ।
शाहलाई सिसियुमा राखेर उपचार भइरहेको कलाकार संघका अध्यक्ष नवल खड्काले जानकारी दिनुभयो ।
उहाँको अवस्थामा क्रमिक सुधार भइरहेको उपचारमा संलग्न डाक्टर अरुण मास्केले जानकारी दिनुभएको छ ।
नेपाल टेलिभिजनको स्थापनामा महत्वपूर्ण भूमिका खेलेका र टेलिभिजनकर्मीसमेत रहेका शाहले वि।सं। २०२४ सालमा हीरासिंह खत्री निर्देशित परिवर्तनबाट चलचित्रको यात्रा सुरु गर्नुभएको हो  । उहाँले करिब ३ सय चलचित्रमा अभिनय गर्नुभएको छ ।
सुरुमा ७ सय रूपैयाँबाट अभिनययात्रा सुरु गरेका शाह महँगा चरित्र अभिनेताका रूपमा समेत परिचित छन्। एक समय खलनायकको भूमिका निर्वाह गरेका शाहले पछिल्लो समय आफूलाई भर्सटायल बनाउँदै लगेका छन्। शाह सफल गीतकार पनि हुनुहुन्छ । गीतकारको हैसियतमा यसै वर्ष उहाँले छिन्नलता पुरस्कार पनि पाउनु भएको छ ।
