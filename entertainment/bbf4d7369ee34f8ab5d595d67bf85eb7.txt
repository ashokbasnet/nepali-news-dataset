सलमान खान दोषी ठहर

वैशाख २३ – बलिउड अभिनेता सलमान खानलाई १२ वर्ष पुरानो हिट एण्ड रन मुद्दामा मुम्बइको एक अदालतले दोषी ठहर गरेको छ । घटना भएका बेला सलमानले गाडी चलाएको र उनीमाथि लागेका सबै आरोप प्रमाणित भएको अदालतले जनाएको छ ।
सलमानमाथि सन् २००२ सेप्टेम्बर २८ को राति सडकमा सुतिरहेका व्यक्तिमाथिबाट गाडी चलाएको आरोप लागेको थियो । सलमानले चलएको गाडीले च्यापिएर एक जनाको ज्यान गएको थियो भने अन्य चार जना घाइते भएका थिए । तर सलमान खानले भने आफूमाथि लागेका आरोप अस्वीकार गर्दै आएका छन् ।
सलमानले घटना भएका बेला आफूले गाडी नचालको र आफू नशामा पनि नरहेको बताउँदै आएका छन् । सलमानका ड्राइभर अशोक सिंहले पनि अदालत सामु घटना भएका बेला आफूले गाडी चलाएको र गाडीको टायर पङचर भएकाले दुर्घटना भएको बताएका थिए ।
सलमान विरुद्ध २७ वटा प्रमाण पेश गरिएको सरकारी वलिकले बताएका छन् । सलमान खानमाथि घटना लगतै घटनास्थलबाट भागेको आरोप पनि लागेको छ । तर सलमानले भने घटनापछि १५ मिनेटसम्म आफू त्यहीं रहेको बताएका छन् । सलमान विरुद्ध के कति सजाय हुने त भन्ने अहिलेसम्म फैसला भने भएको छैन ।
– एजेन्सीको सहयोगमा
