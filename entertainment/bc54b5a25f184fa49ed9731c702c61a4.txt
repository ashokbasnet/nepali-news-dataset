प्रगतिशील साहित्यकार ढकाल रहनुभएन

काठमाडौं, फागुन १ – प्रगतिशील साहित्यकार घनश्याम ढकालको मोटरसाइकलको ठक्करबाट निधन भएको छ । जनयुद्ध दिवसको कार्यक्रममा सहभागी हुन जानेक्रममा बिहान काठमाडौंको भृकुटीमण्डप नेपाल पुलिस क्लब अगाडी उहाँलाई बा ४७ प ३३१९ मोटरसाइकलले  ठक्कर दिएको थियो । 

 

ठक्करबाट घाइते भएका उहाँलाई उपचारका लागि वीर अस्पताल लगिए पनि चिकित्सकले मृत घोषित गरेका उहाँका ज्वाईँ राजेन्द्र पौडेलले जानकारी दिनुभयो । ढकाल प्रगतिशील लेखक संघ र अखिल नेपाल लेखक संघका अध्यक्ष हुनुहुन्थ्यो । ढकालको पार्थिव शरीर भोली माओवादी पार्टी कार्यालयमा अन्तिम श्रद्धाञ्जलीका लागि राखिने र भोली नै अन्तिम संस्कार गरिने पारिवारले जानकारी दिएको छ । 

 

स्याङजाको पुतलीनगर नगरपालिका ८ मा  २०१० माघ १४ गते  जन्मेका ढकालले २०२६ सालबाट साहित्य लेखन सुरु गर्नुभएको थियो । उहाँका ‘नाम कमाउने रहर’ लगायत एक दर्जन भन्दा बढी पुस्तक प्रकाशित छन् । निबन्धात्मक लेखन, कविता, खण्डकाव्य हुँदै आख्यानमा कलम चलाउन थालेका ढकाल सशक्त आख्यानकार मानिनुहुन्छ । 

 

ढकालले २०५१ मा प्रतिभा पुरस्कार अस्वीकार गर्नुभएको थियो ।  उहाँका एकमात्र छोरा विजय ढकाल माओवादी विद्रोहका बेला मारिनुभएको थियो । 

 

तस्बिर साभारः शब्दसंयोजन डट कम
