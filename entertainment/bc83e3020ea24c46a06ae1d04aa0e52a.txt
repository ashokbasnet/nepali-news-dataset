​मान्छे बन्न खोज्दै जनावरको आत्मा

राजेश कुईकेल/उज्यालो ।
काठमाडौं, साउन ८ – विभिन्न आत्माहरुको कथा । उनीहरु अब मान्छेको जुनी पाउन चाहन्छन् । तिनै जनावरको आत्मा, जसले अब मान्छे बन्नका लागि प्रयत्न गरिरहेका छन् । यही कथालाई समेटेर तयार पारिएको नाटक ‘वैतरणी क्याफे’ मार्फत मण्डला थिएटरले शुक्रबारदेखि धेरैलाई जुनी फेराउँदैछ । र पशुपंछीको जुनीबाट मान्छेको जुनीमा परिवर्तन गराउँदैछ ।
नाटक पछि फिल्म क्षेत्रमा स्थापित भैसकेका कलाकार दयाहाङ राईको लेखन तथा निर्देशनमा तयार भएको नाटक ‘वैतरणी क्याफे’ शुक्रबारदेखि मण्डला थिएटर अनामनगरमा शुरु हुँदैछ । नाटकको बिहीबार प्रिमियर शो गर्दै सुरुवात गरिएको थियो । 
एउटा काल्पनिक संसारको कथालाई समेटिएको नाटक ‘वैतरणी क्याफे’ मा विशेषत एक जुनीबाट अर्को जुनी फेर्न गरिएको प्रयासलाई समेटिएको छ । नाटकमा पशुपंछीको एउटा समूह जुनी फेर्न ‘वैतरणी क्याफे’मा आउँछन् । उनीहरु आफ्नो जुनी फेरेर मान्छे बन्न चाहन्छन् । जुनी फेर्नका लागि ‘वैतरणी क्याफे’मा आएर सामुहिक काम गर्नुपर्ने नियम रहेको छ । बारुला, जो नाटक ‘वैतरणी क्याफे’की स्टेज म्यानेजर हुन्छिन् । उनले पशुपंछीलाई पर्खेर बसेकी हुन्छिन्, पशुपंछी अलि ढिला आइपुग्छन र उनीहरु आइपुगेसँगै नाटक सुरु हुन्छ ।
‘नाटक मभित्रको अहमता र महत्वकांक्षाबीचको द्वन्द्वबाट निस्किएका चरित्रहरुको सामान्य भेटघाट मात्र हो, जसले हाम्रो चरित्र कस्तो छ र त्यो चरित्रको इमान्दार सोच कस्तो हुन्छ भन्ने मात्र बुझ्न सक्यौं भनेपनि हामी आफ्नो जीवनलाई सार्थक बनाउन सक्छौ, भन्ने सन्देश दिने प्रयास गरेको छ ’ नाटकका लेखक तथा निर्देशक दयाहाङ राई भन्छन् ।
‘नाटकमा मानिसको भेषमा जनावरहरु छन्, ती पात्रलाई न मानिस भनौं, न जनावर नै वा मानिसोन्मुख जनावर’ उनले प्रष्ट पार्न खोजे,  ’नाटकका पात्र मान्छेजस्तै गफ गर्छन्, तर उनीहरुको व्यहोरा भने जनावरको जस्तो छ, तर, नाटकभर आफूभित्रको जनावरपनलाई सिध्याएर साँच्चिकै मान्छे बन्ने कोशिसमा रहनेछन् ।’ उनी थप्छन्, ‘कोहीभित्र बाघको चरित्र हुन्छ, कोहीभित्र सुँगुरको चरित्र हुन्छ, कोहीभित्र गधाको चरित्र हुन्छ, उनीहरु आ–आफ्नो चरित्रबाट बाहिर निस्केर मानवचोला धारण गर्न तम्तयार रहेका हुन्छन्,  नाटकमा यी र यस्तै विषयवस्तु देख्न पाइन्छ । एक अलग प्रयास गरेको छु, नाटक हेरेपछि सबैलाई बुझ्न सजिलो हुन्छ ।’
डेढघण्टा भन्दा लामो नाटक शुक्रबारदेखि भदौ ६ गतेसम्म झण्डै १ महिना मण्डला नाटकघर अनामनगरमा बेलुका सवा ५ बजेदेखि प्रदर्शन हुनेछ । नाटक सबैले एकपटक हेर्न आग्रह गर्दै मण्डला नाटकघरका सदस्य सिजन दाहाल भन्छन्, ‘तपाईको समय र टिकटको भरपुर सदुपयोग हुन्छ ।’
