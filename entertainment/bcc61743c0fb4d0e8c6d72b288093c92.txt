सुटिङ स्पट बन्दै गोरखाका गुरुङ गाउँ

किरण लोहनी/उज्यालो ।
गोरखा, पुस २० – दशैं लाग्दै थियो बडेमानको क्यामरा बोकेका शहरिया झैं लाग्ने एक हुल मान्छे उत्तरी गाविस लापु आइपुगे । धेरैले अचम्म माने किन आए यिनीहरु ? यस्ता मान्छे गाउँमा कहिल्यै आएका थिएनन् ।
पछि थाहा भयो ती मान्छे त फिल्म सुटिङ गर्न पो आएका रहेछन् । ‘शहर जाँदा मात्र टिभी हेर्न पाएका गाउँका मान्छे फिल्म सुटिङ हुने कुराले त चकितै परे’ गुरुङ भाषाको चलचित्र तारक्याङ माया (टाढाको माया) का निर्माता आइतराम गुरुङले सम्झिनुभयो ।
आइतरामको खास घर पनि लापु नै हो । यो गाउँ गोरखा सदरमुकामबाट २ दिन हिडेपछि मात्रै पुगिन्छ । पहिले गाउँ आएका बेला लोकेशन हेरेर फर्किएका गुरुङले दशैं विदामा त सुटिङ युनिट नै लिएर गाउँ पुग्नुभयो ।
‘गुरुङ परिवेशको कथा भएकाले त्यो ठाउँ उपयुक्त लाग्यो’ उज्यालो अनलाइनसँगको टेलिफोन कुराकानीमा उहाँले भन्नुभयो । गुरुङले यो चलचित्रको छायाङ्कन आफ्नै गाउँ र छिमेकी गाविसमा गर्नुभयो । यो क्षेत्रमा पहिलो पटक छायाङ्कन भएको चलचित्र पनि उहाँकै हो । लापुको भीरकुना, लाप्राकका विभिन्न गाउँ र धार्चे लेकका दृश्यहरु यस चलचित्रमा देख्न पाइन्छ ।
गुरुङ समुदायको वसोवास रहेको यो क्षेत्रलाई तल्लो मनासलु क्षेत्रको नामले चिनिन्छ । गुरुङ संस्कृति, ३ हजार २ सय ४५ मिटर अग्लो धार्चे डाँडा लगायतका पर्यटकीय आकर्षण रहेको यो क्षेत्र पदयात्राका लागि उपयुक्त मानिन्छ । 
फिल्म निर्माताहरुले यस क्षेत्रको प्रचार गर्न छायाङ्कनका लागि आफ्नै ठाउँ रोजेका हुन् । गुरुङ वस्ती र अन्य पर्यटकीय क्षेत्रलाई फिल्म मार्फत संसारभर पुर्‍याउन फिल्मको सुटिङ गरेको निर्माता आइतराम बताउनुहुन्छ । यस चलचित्रका कलाकारहरु पनि स्थानीय नै छन् । चलचित्र पुस २६ गते प्रदर्शन गर्ने तयारी गरिएको उहाँले बताउनुभयो ।
तारक्याङ माया लगत्तै गुरुङ भाषाको अर्को चलचित्र ‘वारपाकी माया’को पनि तल्लो मनासलु क्षेत्रमै छायाङ्कन हुने भएको छ । ‘लोकेसन हेरेर फर्किसक्यौं’ चलचित्रका एकजना निर्माता वीरवल घलेले भन्नुभयो ‘हिउँ परेको दृश्य पनि चाहिने भएकाले पर्खेर बसेका छौं ।’ यस चलचित्रको पनि पुरै सुटिङ तल्लो मनासलु क्षेत्रका गुरुङ गाउँमा हुनेछ । हिउँदयाममा धार्चे डाँडामा हिउँपर्छ ।
सम्भावना धेरै भएपनि ओझेलमा परेको यो क्षेत्रमा चलचित्र छायाङ्कन हुन थालेपछि चर्चा पनि बढेको छ । चलचित्र छायाङ्कन हुन थालेपछि यसले पर्यटकीय गतिविधि पनि बढ्ने धार्चे मनासलु संरक्षण तथा विकास समितिका अध्यक्ष साने गुरुङले बताउनुभयो ।
तस्बिरहरु: किरण लोहनी/उज्यालो
