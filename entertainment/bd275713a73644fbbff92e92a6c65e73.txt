प्रशान्त तामाङको जागिर गएकोमा नेपालका मन्त्रीको चिन्ता

काठमाडौं, असार २१  - इण्डियन आइडल बनेर चर्चित बनेका प्रशान्त तामाङलाई भारतीय प्रहरीले सेवाबाट बर्खास्त गरेकोमा नेपालका एक मन्त्रीले आपत्ति जनाएका छन् ।
भौतिक योजना तथा निर्माण मन्त्री विमलेन्द्र निधिले ट्वीट गर्दै तामाङलाई सेवाबाट हटाउन अवाञ्छित रहेको र त्यसको सट्टा अरु नै कदम चालिएको भए राम्रो हुने बताउनुभएको छ ।
प्रहरीको अनुशासन पालना नगरेका कारण जागिर गुमाएका प्रशान्तलाई जागिरबाट हटाएकोमा मन्त्री निधिले आपत्ति जनाउनु भएको हो । सात बर्षअघि भारतको च्यानल सोनी टेलिभिजनबाट सञ्चालित गायन प्रतियोगितामा पहिलो बनेका नेपाली भाषी  तामाङ प्रहरी सेवाबाट निलम्बित भएका हुन् ।


termination from the job to Prashant Tamang is very undesirable news. any solution would be apreciable.
— Bimalendra Nidhi (@BimalendraNidhi) July 5, 2014

आइडल भएपछि चर्चित भएका दार्जिलिङका उनलाई एक हजार ८ सय ७० दिन काममा नआएको कारण देखाएर कोलकाता प्रहरीले गएको जुन १३ तारिखदेखि लागू हुने गरी निलम्बन गरेको थियो । आइडल भएपछि भारतको प्रहरी विभागले तामाङलाई दुई बर्षे बेतलबी विदा दिएको छ । त्यो विदा २००९ मै सकिएपनि उनले त्यसयता विभागमा सम्पर्क नगरेकाले प्रहरी सेवाबाट निलम्बित गरिएको भारतीय सञ्चार माध्यमले जनाएका थिए ।
तामाङलाई इण्डियन आइडल बनाउन धेरै नेपालीहरुले अभियान नै चलाएर एसएमएसमार्फत भोटिङ गरेका थिए । इण्डियन आयडल बनेपछि तामाङले केही नेपाली गीत गाउनुका साथै नेपाली चलचित्रमा पनि अभिनय गरेका छन् ।
