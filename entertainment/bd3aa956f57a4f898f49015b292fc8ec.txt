सपना लाहुरेको, बनियो पत्रकार

आश गुरुङ/उज्यालो । लमजुङ, भदौ १४ - धनी परिवारका गाउँले सृजन र गरिब परिवारकी प्रजुबीच गाउँमै मायाप्रीति बस्छ ।
सृजनलाई आफ्नो परिवारले भर्ती गराउन धेरै प्रयास गर्छन् र सृजनपनि भर्ती बोक्ने सपना साँचेर अघि बढ्छ ।
उनीसँग उनको साथीले पनि भर्ती हुन धेरै प्रयास गर्छन् । २ पटक सम्म असफल भएपछि लाहुरे हुने सपनालाई छोडेर प्रजुलाई साथलिई सृजन शहर पस्छन् । गुरुङ जाति भित्र पनि कथित सानो जातकी प्रजुलाई घर भित्र्याउने छाँटकाँट नदेखेपछि उनीहरु शहर पस्न बाध्य हुन्छन् ।
रोजगार खोज्दै शहर डुल्दै गरेको सृजनले डेरामा ल्याएको पत्रिकामार्फत पोखराबाट प्रकाशित आदर्श समाज दैनिकका लागि जनजाति बिट हेर्ने पत्रकारको आवश्यक भएको जानकारी पाउँछन् र उनले त्यही पत्रिकामा समाचारदाताको रुपमा काम गर्न थाल्छन् ।
यो कथा वास्तविक हैन, एउटा गुरुङ चलचित्रको हो । गुरुङ भाषा, कला र संस्कार संस्कृतिलाई आधार मानेर निर्माण गरिएको चलचित्र ‘कर्म’ मा पत्रकारिताका माध्ययमबाट गरिने सेवालाई जोडतोडका साथ उठाईएको छ ।
चलचित्रमा लमजुङ बाहुनडाँडाका विष्णु गुरुङ प्रमुख अर्थात नायकको भूमिकामा छन् । यस अघि विभिन्न गुरुङ चलचित्रमा सह–नायकको भूमिका निर्वाह गरिसकेका उनले ‘कर्म’ मार्फत पहिलो पटक मुख्य अर्थात नायकको भूमिका निर्वाह गरेका हुन् । चलचित्रमा नायिकको रुपमा लमजुङ पसगाउँकी शान्ति गुरुङको रहेको छ । उनले यसअघि ‘रिँमै मयुँमै सैँ’ अर्थात केटाकेटीको मन लगायतका चलचित्रमा अभिनय गरिसकेकी छन् । धनी परिवारमा जन्मेकाले उच्च माध्यमिक सम्मको शिक्षा प्राप्त गरेपछि उनलाई शैक्षिक योग्यताले आफ्नो काममा बाधा पुग्दैन । सृजन पोखराका विभिन्न समाजदेखि कास्कीका गाउँगाउँ सम्म पुगेर गुरुङ समुदायको कला, सँस्कार सँस्कृतिलाई उजागर गर्ने प्रयासमा लाग्छन् । फलतः उनलाई आदर्श समाजले कार्यकारी सम्पादकमा नियुक्त गर्छ र उनको उचाइ गुरुङ समाजमा झन् चुलिन्छ ।
पत्रकारिताको माध्ययमबाट समुदायको विकासमा महत्वपूर्ण योगदान पुर्‍याएको भन्दै उनलाई गाउँलेले सम्मान गर्ने निर्णय गरेसंगै उनी प्रजुलाई लिएर गाउँ पुग्छन् । बाटोमा जाँदै गर्दा सृजनले आफ्नो साथीलाई भेट्छ र उनी ३ पटकसम्म लाहुरे बन्न नसकेपछि गाउँमा जाँडरक्सी खाएर भौतारिरहेको हुन्छ र सम्झाएपछि सृजन र प्रजुका साथ कार्यक्रम स्थलमा पुग्छन् ।
गाउँमा सृजनको सम्मान भईरहँदा दर्शकदीर्घबाट समेत ताली छुट्छ, तर त्यो ताली केही बेरमा बन्द हुन्छ, कारण सृजनको बन्द हुन्छ, कारण सृजनले बोल्दै गरेको माईकलाई गाउँका आवारा युवाहरु खोसिदिन्छन् र प्रजुलाई फर्काउने प्रयासमा लाग्छन् । पछि सृजन र प्रजुले माफी मागेपछि सृजनको बाबा र प्रजुको दाइले उनीहरुको सम्बन्धलाई स्वीकारेपछि फेरी दर्शकदीर्घबाट ताली छुट्छ र विस्तारकै चलचित्रको समापन हुन्छ ।
चलचित्रलाई शनिबार लमजुङ सदरमुकाम बेसीशहरमा प्रदर्शन गरियो । लमजुङ फुटवल एकेडेमीको सहयोगार्थ प्रदर्शन गरिएको चलचित्र ‘कर्म’ लाई दर्शकले धेरै रुचाए । ‘चलचित्र यथार्थ बनेको रहेछ’ चलचित्रको प्रदर्शनस्थल शान्तिटोल तमू आमा समूहको भवनमा भेटिएका भरत तामाङले भने, ‘यस्ता कथाहरु आएमात्र समाजमा सामाजिक परिवर्तन आउँछ ।’
चलचित्रमा पत्रकारीता संग सम्बन्धित केही पथकथामा नेपाली भाषाको प्रयोग गरिएको छ । अन्य ठाउँमा नेपाली भाषाको सवटाईटल राखिएको छ । पहिलोपटक मूख्य भूमिकामा देखापरेका विष्णुले चलचित्रमा आफूले धेरै मेहेनत गरेको र सफल हुनेमा आशा ब्यक्त गरे ।
मस्यैकुँ आमा समूह ल्वाङ कास्कीको पहिलो प्रस्तुति रहेको चलचित्रलाई बोनी गुरुङले लेखेका हुन् । पोष्ट प्रोडक्सनको जिम्मा ब्ल्याक फ्रेम पोखराले लिएको छ । कास्कीको ल्वाङ, घान्द्रुक, धम्पुस साथै तनहुँको राम्दी र पोखरा लमजुङ डढुवा समाज साथै आसपासका क्षेत्रमा छायांकन गरिएको चलचित्र ‘कर्म’ लाई कुमार गुरुङ ‘लक्षिन’ र दीपक गुरुङले निर्माण गरेका हुन् । घान्द्रुककी कविता गुरुङ सह–निर्माता छिन् ।
चलचित्रलाई श्रीकान्त सिग्देलले छायांकन गरेका हुन् । पत्रकार हरि भट्टराईको सम्वाद रहेको चलचित्रमा खुशीमान गुरुङले भाषा अनुवाद गरेका छन् । चलचित्रमा विष्णु गुरुङ, अजय गुरुङ, शान्ति गुरुङ, ऋष्मा गुरुङ लगायतका कालकारहरुको अभियन छ । चलचित्रलाई विदेशमा समेत प्रदर्शन गर्ने तयारी भईरहेको निर्माणपक्षले जानकारी दिएको छ । चलचित्रमा ४ वटा गीत छन् । यी मध्ये नेपाली भाषाको ‘ल्वाङ गाउँमा फुलै फुलेको’ बोल गीत अहिले चर्चामा छ ।
