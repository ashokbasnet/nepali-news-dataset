‘पत्याउनुहोस् मापसे चेकिङले पुस्तक बिक्री बढ्यो’

सूर्यकुमार/ क्षेत्री उज्यालो । काठमाडौं, जेठ ६ – ट्राफिक प्रहरीले मदिरा खाएर सवारी चलाउनेलाई कारवाही गर्न थालेपछि यसको व्यवसाय गर्नेलाई घाटा भएको छ । होटल, रेष्टुराँ, भोज भतेरमा मान्छेको उपस्थिति निक्कै पातलो छ ।

 

साँझको झिलिमिलीमा मदिरा व्यवसाय गर्नेले पुर्पुरोमा हात लाइरहेका बेला साहित्यक कृतिको व्यापार गर्नेलाई भने फाइदा पुगेको छ । दिनभरीको काम सकेर साँझ ‘फ्रेस’ हुन होटलतिर पस्नेहरु अहिले त्यो समय कितावमा घोत्लिन थालेपछि साहित्यिक कृतिको कारोबार बढेको व्यवसायीहरु नै बताउँछन् ।

नाम चलेका लेखकको साहित्यिक कृति प्रकाशन गर्ने पैरवी प्रकाशनका खगेन्द्र भट्टराई मापसे अभियानको जय जय गाउनुहुन्छ । ‘सुन्दा रमाइलो लाग्न सक्छ, यो मापसेले गर्दा पाठकहरु टाइम पास गर्न किताव किन्न लागेका छन्’, भट्टराईले भन्नुभयो, ‘मापसे अभियानपछि मैले निक्कै किताव बेचे ।’ यो अवधिमा पुस्तक व्यवसायीले झमक घिमिरेको ‘जीवन काँडा की फूल’ जगदीश घिमिरेको ‘अन्र्तमनको यात्रा’, कृष्ण धरावासीको ‘आमा’ र ‘पाण्डूलिपी’, नयनराज पाण्डेको ‘लू’, धेरै बिक्री भएको भट्टराईले बताउनुभयो ।

फाइन प्रिन्टका सञ्चालक हरि भट्टराई पनि खगेन्द्र संग्रौला, झमक घिमिरे, नारायण वाग्लेदेखि नयाँ पिंढीका अनमोलमणी, अमर न्यौपाने, बुद्धिसागर, रविन्द्र मिश्र, नवराज लम्साल, मनिषा गौचन, सिमा आभास, अन्बिका गिरीका कृति पनि मापसे अभियानकै बेला धेरै बिक्री भएको बताउनुहुन्छ ।
