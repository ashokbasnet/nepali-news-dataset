‘रुद्रप्रिया’को प्रिमियरमा शिल्पा र रेखा सँगै

काठमाडौं, असोज ३१ – सोमबार बेलुमा कमलादीस्थित कुमारी हलमा अभिनेत्री रेखा थापाले सिनेमा ‘रुद्रप्रिया’को प्रिमियर गरिन् । प्राय आफ्ना सिनेमाको प्रिमियरमा ध्यान नदिने रेखाले यस पटक भने दुईवटा हल बुक गरेर कलाकार र पत्रकारलाई सिनेमा देखाइन् ।   
प्रिमियरमा रेखाको निम्तोमा प्राय कलाकार र मिडियाको उपस्थिति थियो । यस अवसरमा उनले आफ्ना पूर्व पति छविराज ओझा साथै अभिनेत्री शिल्पा पोखरेललाई समेत निम्ता दिएकी थिइन् । सिनेको प्रिमियरमा शिल्पा र छविको उपस्थिति सबैको चासोको विषय बन्यो । छविराज सिनेमा हेर्न पुगेको भए पनि स्टेजमा उभिएनन् तर शिल्पा भने स्टेजमा गएर रेखासँग उभिएर फोटोग्राफरहरुलाई पोजसमेत दिइरहेकी थिइन् । 
सबैले एकअर्काको दुश्मनको रुपमा हेरेका यी दुई अभिनेत्रीको सम्बन्ध भने ‘रुद्रप्रिया’ प्रिमियरमा सामान्य देखियो । रेखा र शिल्पा दुवै छविराजले डेब्यु गराएकी अभिनेत्री हुन् । छविकै सिनेमा ‘हिरो’बाट डेब्यु गरेकी रेखाले उनीसँगै विवाह गरेर दश वर्ष त घरजम पनि गरिन् । तर पछि भने उनी छविबाट अलग भइन् । रेखाले गएको वर्ष छविसँग कानुनी रुपमै सम्बन्ध बिच्छेद गरेकी छिन् । रेखा छविबाट अलग भएसँगै शिल्पा छविको जीवनमा प्रवेश गरेकी हुन् । अहिले शिल्पा पोखरेल छविसँग विवाह गर्ने तयारीमा छिन् । तर केही अनलाइन पोर्टलमा भने उनीहरुले विवाह गरिसकेको तर मिडियामा नल्याएको समाचार प्रकाशित गरिसकेका छन् ।  
‘रुद्रप्रिया’को प्रिमियरमा उपस्थित भएकी शिल्पाले रेखासँगको सम्बन्ध बारे मिडियासँग कुराकानी गर्दै आफ्नो रेखासँग कहिल्यै पनि सम्बन्ध नचिसिएको बताइन् । उता छविले पनि रेखासँग पारिवारिक सम्बन्ध मात्रै नराम्रो भएको भन्दै व्यावसायिक सम्बन्ध सधै राम्रो रहेको बताएका छन् । त्यस्तै सिनेमा हेरेपछि उनले रेखाको अभिनयमा पहिले भन्दा निखार आएको भन्दै तारिफ पनि गरे । शिल्पाले पनि रेखाको ‘रुद्रप्रिया’ सोचेको भन्दा राम्रो भएको भन्दै रेखासँगको एक तस्बिर सामाजिक सञ्जाल फेसबुकमा सेयर गरेकी छिन् ।  
‘रुद्रप्रिया’ कात्तिक २ गतेदेखि देशभर प्रदर्शनमा आउँदैछ । सिनेमामा रेखा थापा, आर्यन सिग्देल, राजन ईशान लगायत कलाकार मुख्य भूमिकामा छन् । यहि सिनेमामार्फत रेखा र आर्यनले ८ वर्षपछि पर्दा बाँडेका हुन् । सुदीप बबी भुपाल सिंहको निर्देशनमा तयार भएको यस सिनेमालाई सरस्वती थापाले निर्माण गरेकी हुन् । 
उज्यालो र  gufgaf.com को सहकार्य
