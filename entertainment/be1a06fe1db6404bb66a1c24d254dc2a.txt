उछिट्टिएर चलचित्रमा आएका थिए नाजिर हुसेन

काठमाडौं, पुस १ –
पछिल्लो समय कमिक रोलमा जमेका अभिनेता नाजिर हुसेन रोजाइका युवा कलाकार हुन् । उनी छोटो समयमै महंगा कलाकार बनेर पनि निस्किएका छन् । उनले एउटा चलचित्रमा काम गरेबापत पाँच करोड पारिश्रमिक माग राखेको कुरा केही समय अघि मात्रै चर्चामा थियो । एक पछि अर्को सिनेमामा व्यस्त नाजिरका कुरा उनकै शब्दमा 
तीन वटा चलचित्रमा काम गर्दैछु
म अहिले तीन वटा चलचित्रको सुटिङको तयारीमा छु । अबको एक महिनापछि सुटिङमा जाने तयारी भइरहेको छ । यो भन्दा पहिला ‘पुन्टे परेड’, ‘गाँठो’, ‘जंगे’, ‘होस्टेल रिट्न्स’ लगायतका चलचित्रमा मैले काम गरिसकेको छु । सबैले मेरो अभिनय मनपराई दिनुभएको छ । हामी कलाकारको लागि यो भन्दा ठूलो हौसला अरु केही पनि हुँदैन । 
मण्डला थिएटरमा मेरो अभिनय मनपरेका कारण मलाई चलचित्रमा अवसर दिइएको हो । नत्र कुनै पनि चलचित्रका लागि राम्रो अभिनय नभएकालाई कसैले अफर गर्नुहुन्छ जस्तो मलाई लाग्दैन । तत्कालको लागि एउटा चलचित्रमा हस्ताक्षरसँगै पारिश्रमिक पनि लिएको छु । अन्य दुई चलचित्रमा मौखिक रुपमा कुरा भइसकेको छ । समय मिलाउने प्रयासमा छु । 
दुई चलचित्र मौखिक रुपमा फाइनल भइसकेको छ । चलचित्रको कुरा चलेपछि मौखिक रुपमा हुन्छ भनेको छु तर समय मिलाउनको लागि गाह्रो भएको छ । सुटिङ समय जुध्यो भने त धोका दिएको जस्तो हुन्छ त्यसैले सबैको मन राख्न र आफ्नो काम निरन्तरताको  लागि त समय मिलाउन जरुरी हुन्छ । अहिले सम्म सबैले चित्त बुझ्दो पैसा पनि दिनुभएको छ । म चलचित्रको समय कति हो त्यो हेरेर पैसा डिमाण्ड गर्छु । 
नाच्नको लागि काठमाडौंमा आए  
अब अरु नायक जसरी राम्रो बनेर, कपाल, दाह्री मिलाएर हिँड्न पाईंदैन । अभिनय गर्दा भूमिका कस्तो हुन्छ त्यो अनुसारनै आफूलाई ढाल्नको लागि दाह्री पनि मैले काट्ने गरेको छैन । मेरो घर बारा जिल्लामा हो । पहिला मलाई नाच्नमा धेरै रहर भएका कारण म नाच्नको लागि काठमाडौंमा आएको थिएँ । नेदरल्याण्डबाट डान्स सिकाउनको लागि एउटा संस्था काठमाडौं आउँदा मैले पनि सहभागी हुने मौका पाएको थिएँ ।  अनि ममा राम्रो प्रतिभा देखेर उहाँहरुले मलाई तिमीसंग यस्तो राम्रो प्रतिभा रहेको छ । काठमाडौंमा थिएटर छ भने सिक्दा राम्रो भन्ने प्रतिक्रिया पाएपछि मैले मण्डलामा अभिनय सिक्न थालेको हो । राजन खतीवडा बारा जिल्लाकै हुनुहुन्छ उहाँसँगै सिकेको हो मैले । म काठमाडौंमा बसेको ८ वर्ष भयो । अहिले सम्म एक्लै बस्दै आइरहेको छु । मेरो दुई जना दिदी र एक जना दाइ हुनुहुन्छ ।
मण्डलामा ९ वटा नाटक गरेपछि चलचित्रमा अवसर पाएँ 
म आफूलाई चलचित्रमा उछिट्टिएर आएको भन्छु् ।  मलाई पहिले चलचित्रमा खासै रुची थिएन । तर पछि मण्डलामा ९ वटा नाटक गरेपछि चलचित्रमा अवसर पाएँ । सुवास कोइराला र एम एस दाइले मेरो नाटक हेर्नु भएको रैछ अनि उहाँहरुले नै चलचित्र ‘पुन्टे परेड’मा मौका दिनुभएको हो । त्यो भन्दा पहिला पनि चलचित्रमा खेल्नको लागि अफरहरु त आएका थिए । तर खासै जान मन नलागेका कारण मैले चलचित्रमा काम गरिन । पछि मण्डलाकै बुद्धिदाई र अन्य अग्रजदाइहरुले चलचित्रमा काम गर्न थालेपछि मलाई पनि चलचित्रमा देखिन रहर लाग्न थाल्यो । पछि मैले चलचित्रमा खेल्ने निर्णय गरेँ ।  एक वर्ष भयो मैले नाटक नखेलेको । चलचित्रमा लागेपछि दुईवटा नाटक खेलेको छु । केही समय पछि नेशनल स्कोर अफ ड्रामा दिल्लीमा जाँदैछौ, त्यहाँ अन्तराष्ट्रिय नाटक प्रतियोगीता हुँदैछ । फागुनको पहिलो सातामा मण्डलाको टिमनै जादैछ त्यहाँ । सुनकेशरी नाटक मण्डलामा धेरै राम्रो भएको थियो । हामी त्यही नाटक लिएर दिल्ली जाने तयारीमा छौँ । टिममा म, निर्देशक राजन, दयाहाङ राई, सिर्जना सुब्बा, विजय, बुद्धि तामाङ मण्डलाको टिम नै छौँ । नेपालबाट सुनकेशरी नाटक छानिएको छ । नाटककमा कर्णालीको पुरानो कथालाई समेटिएको छ ।
बाल्यकालमा रेडियोमा चलचित्र सुन्थेँ 
बाल्यकालमा चलचित्र हेर्न त कहाँ पाउनुनी सुन्न चाहि पाइथ्यो । हिन्दी चलचित्र रेडियोमा बजाई दिनुहुन्थ्यो  अनि म सुन्थेँ । त्यो बेलामा लाईन, बिजुली यी कुराको सेवा थिएन । बाह्राको स्याउली बजार गाउँमानै पर्ने भएको कारण बिजुली भन्दा पहिला गाँउमा जेनेरेटर ल्याइयो । अनि हप्ताको एक दिन शनिबार चलचित्र हेर्न पाईन थाल्यो । बाल्यकालमा रेडियोमा गीत बजेको सुन्दा नाच्थेँ । सानै देखिको रहर हो मेरो कलाकार बन्ने । परिवारमा नाटक खेल पनि भन्नुभएन नखेल्न पनि भन्नु भएन । नाटक खेल्दा आनन्द त आँउथ्यो तर म आर्थिक रुपमा कमजोर थिएँ । आर्थिक रुपमा कमजोर भएपछि नाटक नखेल्न अनुरोध पनि गर्नुभयो । तर आफू भन्दा अग्रज दाईहरुले नाटकको बारेमा सुनाउदा यो क्षेत्र छाड्नुहुन्न जस्तो लाग्थ्यो । जसका कारण नै मैले निरन्तर रुपमा काम गरेको हो । मैले नाटक सुरु गर्दा पैसा तिरेर नाटक हेर्नेको संख्या निकै कम थियो । अहिले ३ सय देखि ५ सय तिरेर नाटक हेर्न आउनेहरुको संख्या बढ्दै गईरहेको छ । बिस्तारै रंगमञ्च नाटक, आर्थिक रुपमा बलियो हुन थालेको छ ।  
सानैदेखि डान्स टिचर भएँ 
म सानै देखि विद्यालयहरुमा नाटक सिकाउँथे । काठमांडौमा आएर पनि त्यो कामलाई निरन्तरता दिए । काठमाडौमा बाँच्नको लागि मलाई डान्स सिकाएर पुगेको थियो । परिवारमा पैसा माग्नु पर्ने अवस्था चाहि आएन ।  अब यहि क्षेत्रमा जीवनभर काम गर्ने मेरो इच्छा छ । अरु कुनै पनि सपना छैन । अझै राम्रो कलाकार बन्ने मेरो एक मात्र सपना हो ।
उज्यालो र forseenetwork.com को सहकार्य
