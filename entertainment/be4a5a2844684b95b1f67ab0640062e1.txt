जिब्रोले चित्र बनाउने कलाकार

फागुन २८ – तपाईं आफ्नो जिब्रो के का लागि प्रयोग गर्नुहुन्छ ? प्रश्न नै आश्चर्यजनक लाग्न सक्छ र सामान्यतः यसको उत्तर बोल्न र स्वाद थाहा पाउनकै लागि भनेर आउँछ पनि ।
तर भारतको केरलाका अनिल वरनमले भने आफ्नो जिब्रोलाई चित्र बनाउने ब्रसका रुपमा प्रयोग गरेर आश्चर्यको काम गरेका छन् । अरु चित्रकारले ब्रसले काम गरे जस्तै उनी आफ्नो जिब्रोलाई चित्र बनाउन प्रयोग गर्छन् । जिब्रोमा रङ लगाएर उनी क्यानभासमा रङ भर्छन र चित्र बनाउँछन् । 
‘यसमा ईश्वरको हात छ । मैले पेन्टिङ पनि ईश्वरकै नाममा सुरु गरेको थिएँ ।’ हजारौ पेन्टिङ बनाईसकेका अनिल यसो गर्नुको कारण बताउँदै भन्छन, ‘म आफ्नो कलामा अरु भन्दा फरक हुन चाहान्थें यसैकारण मैले जिब्रोले चित्रकारिता गर्ने फैसला गरें ।’ उनी जिब्रोले नै रङ मिसाउँछन र क्यानभासमा भर्छन् ।  
अनिलको अहिलेसम्मको ठुलो पेन्टिङ आठ फुटको छ र त्यसको नाम ‘द लास्ट सपर’ हो । यसमा इशा मसिहाले आफ्ना शिष्यलाई सन्देश दिइरहेको देखाइएको छ । यो चित्रको विशेषता भनको यसमा १३ वटा अनुहार छन र सबै अनुहारमा फरक भाव देखाइएको छ ।
ब्रसले चित्रमा रङ भर्नु पनि आफैमा अफ्ठेरो काम हो, तर अनिल जिब्रोले यस्तो काम गरिरहेका छन् । यसका लागि आफूले निकै अभ्यास गरेको उनी बताउँछन् । ६ वर्षको अभ्यास पछि उनी यो काम गर्नसक्षम भएका हुन् ।
‘द लास्ट सपर’ बनाउन अनिललाई एक हप्ता लागेको थियो भने एउटा कीर्तिमानका लागि उनले पाँच फीट लामो पेन्टिङ दुई घण्टामा पुरा गरेका थिए । जिब्रोले चित्र बनाउँदा निकै थकाई लाग्ने उनी बताउँछन् ।
स्वास्थ्यमा खतरा
रङमा रहेको रसायनका कारण अनिलको स्वास्थ्यमा खतरा उत्पन्न भएको छ । उनको कलेजोमा समस्या आएको छ भने जण्डिस पनि भएको छ । कम्मर दुख्दा बेला बेला काम गर्दागर्दै छोड्नु परेको उनी बताउँछन् ।
तर पनि उनी खतरा उठाउन चाहान्छन् । ‘म केही फरक गर्न चाहान्छु । त्यसैले यस्तो गरिरहेको छु,’ अनिल भन्छन, ‘म यस्तो कलाकार बन्न चाहान्छु, जसको कला फरक होस् ।’ जिब्रोले काम गर्दा धेरै अप्ठेरो हुने गरेको उनको अनुभव छ ।
तर जिब्रो भन्दा आँखाका कारण समस्या हुने गरेको उनी बताउँछन् । ‘मलाई आँखामा बढी समस्या हुन्छ, आँखा क्यानभासदेखि दुई ईञ्चको दुरीमा मात्रै हुन्छ ।’ अनिल समस्या यसरी सुनाउँछन, ‘मेरो आँखा दुख्छ । दुखाईबाट बच्न म एउटा आँखा बन्द गर्छु ताकि त्यसमा धेरै जोड नपरोस ।’
त्यति मात्रै होइन रङको गन्धले पनि समस्या पर्र्छ । उनी बेला–बेला आफ्नो नाक बन्द गरेर काम गर्छन । पेन्टिङ बनाईसकेपछि खाना खाँदा उनलाई स्वादको कुनै अनुभूति हुँदैन् । अनिल भन्छन्, ‘मैले अरुले गर्न नसक्ने काम गरिरहेको छु भन्ने तपाइँले यो सम्झिनुपर्छ ।’
विश्व कीर्तिमान बनाउने तयारी
अहिले अनिल विश्व कीर्तिमान बनाउने तयारीमा छन् । आफ्नो शरीरका अरु अंगको प्रयोग गरी चार वटा तस्बिर बनाएर कीर्तिमान बनाउने उनको चाहना छ ।
दुई वटा चित्र बनाउन सक्ने भएपनि चार वटा बनाउन अफ्ठेरो भएकोले त्यसका लागि उनी अभ्यास गरिरहेका छन् । र, त्यो काम पनि गरेर देखाउने उनको विश्वास छ । अनिल नाक र कुहिनाले पनि चित्र बनाउन सक्छन् ।
गुडिरहेको मोटरसाइकलमा चित्र बनाउने काम पनि उनले गरेर देखाएका छन् । प्रतिघण्टा ४० किलोमीटरको गतिमा गुडिरहेको मोटरसाइकलमा बसेर उनले ५ वटा चित्र बनाएका छन् । यसो गर्दा दुर्घटनामा परेर उनका हात खुट्टा भाँचिए पनि उनी त्यसबाट विचलित छैनन् । ‘यदि तपाईंलाई कुनै काम गर्न मन लाग्छ भने गर्नै पर्छ ।’ उनी भन्छन् ।
एजेन्सीको सहयोगमा ।
