काललाई जित्दै अस्ताएको एउटा मान्छे

मिलन तिमिल्सिना/उज्यालो । काठमाडौं, चैत २२ - स्कूल, क्याम्पसका विद्यार्थीदेखि भाषा, साहित्यको अनुसन्धानमा लागेका विद्वानहरुले पढ्ने किताबको हारमा प्रायः एउटा पुस्तक कहिल्यै छुट्दैन । त्यो हो–राम्रो रचना मिठो नेपाली ।
नेपाली भाषालाई सरल, मीठो र राम्रो बनाएर कसरी लेख्ने भन्ने विषय समेटिएको यो पुस्तक निकै लोकप्रिय छ । विक्रम संवत २०२२ सालमा प्रकाशित भएको यो पुस्तक अहिलेसम्म ५० पटकभन्दा बढी पुनमुद्रण भैसकेको छ भने एकै वर्ष १० हजारप्रति बिक्री भएको रेकर्ड समेत छ ।
सबैले उत्तिकै मन पराउने यो लोकप्रिय र महत्वपूर्ण पुस्तकका लेखक कृष्णप्रसाद पराजुली भने अब यो संसारमा हुनुहुन्न । दुई वर्षदेखि निमोनियालगायत रोगबाट पीडित ७९ वर्षिय पराजुलीको बिहीबार बेलुकी निधन भयो ।
‘सिंगो जीवन अक्षर पोख्नु र लेख्नुमा बितिरहेछ । म कालसँगसमेत जुध्दै बाँचेको मान्छे....’ २०६६ सालमा प्रकाशित आफ्नो आत्मकथा ‘शिखरयात्रा’ मा उल्लेख यो अंशले भनेजस्तै अप्ठेरो शारीरिक अवस्थामा समेत उहाँको हंशले ठाउँ छाडेन । बिरामी भएर थला पर्दा समेत केही न केही लेखिरहनुहुन्थ्यो, पढिरहनुहुन्थ्यो । पटकपटक समात्न आएको काल उहाँदेखि हार मानेर फर्कन्थ्यो । तर यसपटक उहाँको केही लागेन । काललाई जित्दै सदाको लागि अस्ताउनुभयो ।
विक्रम संवत १९९२ साल असार २४ गते काभ्रेको भ्रमरकोटमा जन्मनुभएका पराजुलीको बाल साहित्य र शिक्षा क्षेत्रमा विशेष योगदान छ । उहाँका गीत र कविता पनि उत्तिकै मर्मस्पर्शी र प्रेरणादायी छ । उहाँ कवि, कथाकार, बालसाहित्यकार, गीतकार, अध्यापक लगायतका थुप्रै नामबाट चिनिनुहुन्छ ।
उहाँले चार दशकअघि लेख्नुभएको यो गीत धेरैको जिब्रोमा झुण्डिएको छ
‘बोलाऊँ बोलाउनु हुँदैनथ्यो
भुलूँ भने यो मनले दिँदैनथ्यो
भैंचालो चलाई एक्लो रातमा
तिमीलाई देखेर मुटु त्यहीँ छोडीहिँडे म
तिमीलाई देखेर आँखा त्यहीँ छोडी हिँडे म...’
पराजुलीका बुबा पण्डित हुनुहुन्थ्यो । त्यसैले तोतेबोली बोल्ने बेलादेखि नै बुबाले भन्ने श्लोक र कथाले उहाँको मनमा साहित्यको बास बस्न थालेको थियो । संस्कृत पढेसँगै उहाँको साहित्यिक मन झन झन झाँगिन थाल्यो । विश्वविद्यालयमा पढाउन थालेपछि लोक साहित्यको अध्ययन गर्न देशका बिभिन्न ठाउँ र बनारससम्म पुग्नुभयो ।
वरिष्ठ साहित्यकार कृष्णप्रसाद पराजुली जयतु संस्कृतमदेखि २००७ सालको राणा विरोधी आन्दोलनमा समेत सहभागी हुनुभयो । उहाँले काठमाडौंको जुद्धोदय स्कूलमा २०२८ सालदेखि नेपाली शिक्षकको रुपमा आठवर्ष काम गर्नुभयो । यस्तै त्रिभुवन विश्वविद्यालयमा झण्डै २२ वर्ष नेपाली लोकसाहित्य विषयको अध्यापन गर्नुभयो । बिरामी भएर थला पर्दा समेत उहाँ लेखन र अध्ययनमा सकृय हुनुहुन्थ्यो । लेखपढ नगरी बस्नै नसक्ने उहाँले पछिल्लो समय महाकाव्य लेख्नुभएको छ । आउँदो असार २४ गते ८० औं जन्मदिनमा ‘महामाया’ महाकाव्य सार्वजनिक गर्ने पराजुलीको योजना भने अधुरो भएको छ । तर उहाँको अवसान भएपनि पुस्तक भने तयारी भैसकेको छोरा शाश्वतले जानकारी दिनुभयो । ‘महाकाव्य तयार भैसक्यो, प्रकाशन गर्न मात्र बाँकी छ’ बाबुजस्तै साहित्यकार छोरा शाश्वतले भन्नुभयो ।
‘सात महिनामा तुहियो भनेर फालिन खोजेको मानिस सत्तरी काट्यो ।..अनेकपल्ट मरेझैं भएर जिउँदै आएको छु । ती सबै सम्झँदा मलाई अक्षरहरुमा छरिन मन लाग्छ, शब्दहरुमा भरिन मन लाग्छ, भावनामा लहरमा पोखिन मन लाग्छ र आफ्ना अनुभव र अनुभूतिलाई सबैतिर बाँड्न मन लाग्छ । म सम्झँदै, सँगाल्दै, लेख्दै–बटुल्दै जान्छु । तिनै आत्मकथा भनूँ वा आत्मसंस्मरणको सग्लो गुच्छा हो–शिखरयात्रा ।’ आत्मकथामा उल्लेख यो हरफमा भनिएजस्तै वरिष्ठ साहित्यकार पराजुली शिखरयात्रामा निस्कनुभयो । तर धेरैपटक काललाई जित्दै, अक्षर सँगाल्दै र बटुल्दै उहाँले नेपाली साहित्यिक आकाशमा पुर्याउनुभएको योगदान सधैं नेपालीको मन मस्तिष्कमा बसिरहेनछ ।
पराजुलीका कृति
साहित्यकार पराजुलीका राम्रो रचना मीठो नेपाली, प्रयोगात्मक भाषातत्व, नेपाली व्यवहारिक व्याकरण, पन्ध्र धारा, नेपाली साहित्य, नौबेली कथा संग्रह, सय थुँगा फूल कविता संग्रह, आँखाभरि सपना मुटुभरि गीत संग्रह, भाषाको भाषा, जुनतारा, सुनकेस्रो, लुकामारी, सुनौला तीन कुरा, रमाइला नानी लगायतका सयौं कृति प्रकाशित छन् ।
मौलिक कृति
१) पन्ध्र तारा र नेपाली साहित्य (जीवन सँग्रह, वि.सं. २०२४)
२) नौबेली (कथा सँग्रह, वि.सं. २०२८)
३) सय थुङ्गा फुल (कविता सँग्रह, वि.सं. २०४४)
४) आँखाभरि सपना मुटुभरि गीत (गीत सँग्रह)
५) भाषाको माया (भाषिक अनुसन्धान, वि.सं. २०४४)
६) नेपाली अध्ययन तथा अभिव्यक्ति (भाषा, वि.सं. २०२७)
७) प्रयोगात्मक भाषात्व नेपाली (व्याकरण, वि.सं. २०३५)
८) राम्रो रचना, मीठो नेपाली (व्याकरण, वि.सं. २०२३)
९) नेपाली उखान र गाउँखाने कथा (सँग्रह, वि.सं. २०३९)
१०) पूर्व एक नम्बर (स्थान परिचय, वि.सं. २०२२)
११) बादलका बुट्टाहरू (कविता सँग्रह, वि.सं. २०४५)
१२) फूलपात (निबन्ध र पत्र परिचय, वि.सं. २०४४)
१३) जूनतारा (बालकाव्य, वि.सं. २०४५)
१४) सुनकेस्रा (बालकथा सँग्रंह, वि.सं. २०२८)
१७) सुनौला तीन कुरा (बालकथा सँग्रह, वि.सं. २०२७)
१८) रमाइला नानी (बाल कविता सँग्रह, भाग १ र २- वि.सं. २०२२मा र तेस्रो-वि.सं. २०२७)
१९) हिमाली डाँफे (बालकथा सँग्रह, वि.सं. २०४४)
२०) सात गेडीको कथा (कथा सँग्रह, वि.सं. २०२५)
२१) नेपाली व्यवहारिक व्याकरण (व्याकरण, वि.सं. २०२३)
सम्पादित, अनूदित र फुटकर कृति
१) नेरावि (सामयिक संकलन, प्रधान सम्पादक)
२) ज्ञान सागर (सामयिक संकलन, सम्पादक)
३) पालुवा त्रैमासिक (सम्पादन)
४) बालक (मासिक, हाल: त्रैमासिक-सम्पादन, वि.सं. २०२७)
८) भञ्ज्याङ्गका सुसेली (कविता, सम्पादन)
९) कलिलो घाम (कविता सँग्रह-सम्पादन, वि.सं. २०२७)
१०) वाङ्मय (अर्द्धवार्षिक, सह-सम्पादन)
११) कविता (त्रैमासिक, सहायक सम्पादन)
१२) नेपाली बृहत शब्दकोष (सम्पादक, वि.सं. २०४०)
१३) अठोट (कविता सँग्रह, सम्पादक, वि.सं. २०४४)
१४) विभिन्न पत्र-पत्रिकाहरूमा कथा, समालोचना, कविता, निबन्ध, आदि प्रकाशित
पुरस्कार, मान-सम्मान, पदक

राष्ट्रिय बालकोष पुरस्कार (वि.सं. २०४४)
बालहितकारी पुरस्कार (वि.सं. २०४५)
कविता प्रतियोगितामा स्वर्ण पदक (वि.सं. २०२२)
ने.प्र.प्र. द्वारा आयोजित कविता महोत्सवमा पुरस्कृत (वि.सं. २०२५)
झपट पुरस्कार (वि.सं. २०४६)
हरिहरशास्त्री साबित्री देवी पुरस्कार (वि.सं. २०४७)
जगदम्बाश्री पुरस्कार (वि.सं. २०६४)
विभिन्न व्यक्ति, संघ, संस्थाद्वारा अभिनन्दन (वि.सं. २०४६/३/२४)
