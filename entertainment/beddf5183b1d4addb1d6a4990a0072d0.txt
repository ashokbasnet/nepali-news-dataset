भद्रगोलका ज्रिग्री र पाँडेलाई कडा प्रश्न : उनीहरुका खरा जवाफ

काठमाडौं, चैत १८ – हाँस्यव्यङ्ग्य टेलिश्रृङ्खला भद्रगोल बन्द भएको झण्डै ७ महिनापछि फेरि प्रशारण हुुन थालेको छ । शंकर आचार्य हजुर बरिष्ठ हस्त नमस्कार, कुमार कटटे्ल जिग्री, अर्जुन घिमिरे पाँडेकै टोलीले भद्रगोललाई निरन्तरता दिएको हो । छोटो समयमै चर्चा बटुल्न सफल भएको यस सिरियलका थेगोहरु सक्की गो नी, बोरो, जस्ट स्लो मोसनमा सोल्मारीमा टुच्च, सही बोरो लगायत चर्चित छन् । यसै हास्यब्यङ्ग्य श्रृङ्खलाका दुई चर्चित पात्र जिग्री र पाँडेसँग हामीले रामाइलो कुरा गरेका छौं :
हैन यो डाम्ना भनेको चाहिँ के हो ? कहाँबाट आयो ?
अर्जुन घिमिरे पाँडे – यो डाम्ना भनेको चाहिँ गाईलाई डामेर छोडेको साढे झैँ काम लाग्दैन भन्ने परिपाटी छ । डामेर छोडेको साढे झैँ गएगुज्रेको, पतीत भएको भन्ने शब्दमा डाम्ना भनिएको हो । यो डाम्ना भन्ने शब्द चाहिँ कुमार कट्टेल जिग्री र म सँगै बसेर  स्क्रीप्ट लेख्यौँ । लेख्दालेख्दै अब के भनेर  लेख्ने त भन्ने भयो । अब त्यो गाउँमा धतुरे भन्ने किसानले गाली गर्नु पर्ने सिक्नुपर्ने थियो मलाई । त्यस्तैमा अप्रत्याशित रुपमा कुमार जीले फुराउनु भा’को शब्द हो, यो डाम्ना भन्ने ।
अनि झापामा भन्छन् र यस्ता डाम्ना ?
कुमार कट्टेल जिग्री– झापा त हरेक कुरामा फरवार्ड ठाउँ हो नि । यो डाम्ना त सामान्य हो ।
अनि भद्रगोल छोटो समयमै चर्चित भएको होला ?
कुमार कट्टेल जिग्री – अब सिरियल हो, किन चलेको होला ? भन्दा राम्रो भएर होला । दर्शकले मन पराएर होला ।
राम्रो बनाउन के गर्नुभएको छ ?
पाँडे/जिग्री – ल भद्रगोलमा यति राम्रो जिग्री छ । पाँडे सोल्टी छ । कक्रोज छ । बिलासे छ ।  बरिष्टे छ । खुपीका बाउ छन् । रक्षा छ । सितेको बा छ । धेरै चिजहरुको भेराईटी छ । विषय वस्तु छ  । हामीले पस्किन खोजेको कमेडीहरु छन् । दर्शकले रुचाउने खालको ।
खासमा के कुराले चैँ भद्रगोल चलेको जस्तो लाग्छ ? एउटै कुरा भन्नु पर्‍यो भने जवाफ ?  
पाँडे –म भन्दिम् ? के कुराले चलेको हो जस्तो लाग्छ भने मेरो विचारमा चाहिँ हामीले भद्रगोलमा उठाएको प्रत्येक कन्टेन्टहरु । प्रत्येक एपिसोडमा फरक —फरक विषय वस्तु उठाउँछौ, एउटा कुरा । अर्काे कुरा भनेको प्रत्येक कलाकारहरुको आआफ्नै शैली । आआफ्नै थेगो । आआफ्नै भेषभुषा र आआफ्नै स्टाइल छ , अर्काे त्यो हुन सक्छ । अनि अर्काे चाहिँ महिला कम भएर पनि हुन सक्छ ।
जिग्री – हैन अर्काे चाहिँ के हुनसक्छ भने गाउँदेखि सहरसम्मका पात्रहरु, उनीहरुले बोल्ने शब्दहरु । टिनएजदेखि बुढापाका, बालबच्चाहरु सबैलाई समेटेको छ ।  
पाँडे र जिग्री बोरोले गर्दा चलेको हो कि जस्तो लाग्छ की लाग्दैन ?
जिग्री — हैन यो पाँडे र जिग्री बोरो कारण चलेको मात्रै हैन । भद्रगोल चलाउने एउटा टीम छ । हाम्रो आदरणीय दाई शंकर आचार्य निर्देशक हुनुहन्छ । आदरणीय सर सुवास कार्की निर्माता हुनुहुन्छ । हामी भद्रगोलको कलाकार । लेखक र सहायक निर्देशक हौँ । अनि यो टीमले भद्रगोल चलाईरहेको छ । यसमा अन्य कलाकार, अन्य पात्रहरु पनि हुनुहुन्छ जसको कारणले भद्रगोल चलिरहेको छ । हामी दुई जनाको कारणले मात्रै भद्रगोल यो स्थानसम्म आईपुगेको होईन ।
अब दुईजनाले मात्रै चल्ने भए त  सिस्नुपनी झ्याम्मै पनि चल्थ्यो होला नि हैन ?
जिग्री —हैन पहिला त्यो बेलामा पनि त हामी दुई जना मात्रै थिएनौ । टीमले चला’को हो । चल्न खोजेको थियो । चलेको पनि हो । सिस्नुपानी झ्याम्मैलाई त सिस्नुपानी नै लगाई दिए नि त्यो बेलामा । सिस्नुपानी झ्याम्मैलाई सिस्नुपानी लगाएर त भद्रगोल आयो नि ।
जिग्री बोरो भन्ने नाम चैँ कसरी राखेको होला ?
जिग्री — यो जिग्री भन्ने नाम एउटा साथीभाईमा जो नजिक भईन्छ । त्यहाँ नजिक भएको मान्छेलाई साथीभाइले जिग्री भन्ने चलन छ । त्यसैले भनेको हो । नजिकको मन मिल्ने, मन खाने साथीलाई नै जिग्री भनिन्छ । हाम्रो एउटा क्यारेक्टर छ,  बले भन्ने । उ चाहिँ राम्रो अंग्रेजी बोल्न जान्दैन । ब्रोलाई बोरो भनेको कारण म पनि बोरो भएँ । फेरि त्यो चिसोमा लगाउने बोरो प्लस चैँ होईन ।  
अनि मैले सुनेको तपाई त आर्मीको जागिर छोडेर टाप कस्नु भो रे ?
पाँडे — जागिर छाडेर टाप कसेको चाहिँ होईन । जागिर छोडाईएको हो, म लगायत हामी १२ जना टोलीको ।
भनेपछि कलाकारितामा लाग्नको लागि सरकारी जागिर छोड्नु भोे ?
पाँडे — त्यस्तो होईन । म जागिर खानु भन्दा पहिला नै कलाकारिता क्षेत्रमा लागेको थिएँ । हिजो आजको कुरामा मैले पहिलो पटक क्यामरा फेस गरेको हो ।
अनि यता लागिसकेको  मान्छे फेरि किन उता जानु भयो त ?
पाँडे — देशमा थिए नि त महाकाल, संकटकाल । मेरो जेठो दाई प्रहरीमा हुनुहुन्थ्यो । प्रहरीको कारणले गर्दा घरमा ड्याङ लगाएर पार्टीको झण्डा गाडियो । त्यसपछि घरमा ताल्चा लाग्यो । त्यसपछि सबै जना काठमाडौको बालाजुमा बस्न थाल्यौँ ।  बाबा  ममीलाई पाल्नको लागि पनि जागिर खानु पर्‍यो । दादाले पनि संकटकालमा जागिर खानु भा’को । संकटकालमै जागिर गयो ।
अनि अहिले दुई जनाको जोडी जमेको छ त  ?
जिग्रीे — मेरो त श्रीमती भने पनि बुढी भने पनि उहाँ नै हो नि ।  हामी ब्यावसायिक हिसाबमा श्रीमान —श्रीमती जस्तै हांै । कार्यक्रमको लागि विभिन्न जिल्लामा आयोजकले बोलाउनु हुन्छ । सिरियलमा सँगै काम गरिन्छ ।
फेरि घिमिरे र कट्टेलको  जोडी त खासै टिक्दैनन् भन्छन् नि ?
जिग्री — तपाईले केदार घिमिरे र सिताराम कट्टेल दाईहरुको जोडीको कुरा गर्नुभएको होला । हामीले उहाँहरुको जोडीलाई नजिकबाट नियालेका छौँ । सबै कट्टेल र घिमिरेको जोडी त्यस्ता हुँदैनन् । दाईहरुको जोडी फुट्यो भन्दैमा भाईहरुको फुट्छ भन्ने छैन नि ।
जोडी टुटदैन, फुट्दैन भन्नका लागि त्यस्तो सूत्र ल्याउनु भा’को छ त ?
जिग्री/पाँडे : यो सूत्र हामीले दियौँ भने अरु जोडीहरु पनि दीर्घकालीन हुन्छन् । हाम्रो सूत्र भनेको के हो भने, हामीले एक अर्कालाई बुझेको छौँ । हामी बिचमा यो समस्या छैन । पैसाको पनि खासै समस्या छैन । नेपाली जगतमा नेपाली कलाकारहरु जोडी बन्नु र फुत्किनु सामान्य कुरा हो । सुरुवातमा टिममा , पैसा नआउन्जेल, हिट नहुन्जेल जोडी बनेको पाईएको छ । पैसा कमाईसकेपछि पैसामै  विवाद । क्यारेक्टरमै विवाद । तर हामी त सुरुदेखि नै हरेक कुरामा क्लियर हिसाब किताब गरेर आएका छौँ । हाम्रो भन्दा बढी हामीले अरु क्यारेक्टरहरुलाई लिएर आएका छौँ । उहाँहरुलाई पनि एउटै लेभलमा लगेका छौँ ।
नेपालमा त कमेडी सिरियलको त बाढी नै आयो भन्न मिल्छ र ?
पाँडे/जिग्री :  अब बाढी नै आयो भनेर भनौँ भने पनि , जति हुनु पर्ने त्इति भएको छैन । अहिलेसम्म पनि नेपालमा भएका कमेडी सिरियलहरु हातमा गन्न मिल्ने नै छन् । कमेडी सिरियलमा बाढी आउनु भनेको त राम्रो कुरा हो । कमेडी क्षेत्रको स्कोप बढेको हो । दर्शकहरुको आकषर्ण छ । दर्शकहरुले रुचाईदिनु भएको छ र त यो सिरियलहरुमा बाढी आएको हो । फेरि कुन सिरियललाई राख्ने, नराख्ने भन्ने कुराको पनि फिल्टर  गरी राख्नु भएको छ नि । अनि नेपालमा हामी सबै जति एड्भान्स भए पनि हामी गाउँले नै हौँ । सहर बनेको नै हामी गाउने आएर हो । फेरि आफ्नो गाउँलाई पनि बिर्सनु भएन नि ।
अनि तपाईको सिरियल कहिलेसम्म चल्ला जस्तो लाग्छ ?
जिग्री – जहिलेसम्म हाम्रो दर्शकहरुले मन पराउनु हुन्छ । जहिलेसम्म हामी यो भद्रगोल चाहिन्छ भन्नुहुन्छ । तबसम्म यो गाडी गुड्छ । दर्शकले रुचाउन छोडेपछि, मन पराउन छोडे छि । भयो, पुग्यो कति गरिरहेकोे भनेको दिनबाट स्टप हुन्छ । 
- forseenetwork र उज्यालाेकाे सहकार्य
