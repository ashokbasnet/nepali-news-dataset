माओवादीको आन्दोलनको विरोधमा चलचित्रकर्मीहरु

काठमाडौ, असोज १६ - नेपालका चलचित्रकर्मी र निर्माताहरु नै नेपालमा भारतीय चलचित्र प्रर्दशनमा रोक लगाउने गरी नेकपा–माओवादीले सुरु गरेको आन्दोलनको विपक्षमा उभिएका छन् ।

 

रिपोर्टर्स क्लब नेपालले मंगलबार आयोजना गरेको साक्षात्कारमा चलचित्र निर्माता, निर्देशक एवम कलाकार अशोक शर्माले नेपाली चलचित्रको उत्थान कुनै चलचित्रमाथिको प्रतिबन्ध भन्दा पनि प्रतिस्पर्धाबाट हुने भन्दै आफू प्रतिवन्ध भन्दा पनि प्रतिस्पर्धाको पक्षमा रहेको बताए ।

उनले सरकारले कर र नीतिमार्फत नेपाली सिनेमाको संरक्षण गर्नु पर्ने धारणा राख्दै नेकपा–माओवादीको सत्तामा पुग्ने चालबाजी स्वरुप हिन्दी चलचित्र विरुद्धको आन्दोलन थालेको आरोप लगाए ।

उनले मानसिक रुपमै नेपाली सास्कृतिक अतिक्रमणमा परेको बेला ग्लोबलाईजेसनको यूगमा भारतीय चलचित्र प्रर्दशनमा रोक लगाए नेपाली चलचित्रको उत्थान गर्न नसकिने ठोकुवा गरे ।

उनले भारतलाई सत्तामा उक्लिने भ¥याङ बनाउँदै आएका राजनीतिक दलको यो भारतको ध्यान आर्कषित गराउन कथित स्वाधिनताको आन्दोलन गरेको आरोप लगाए ।

नेपाल चलचित्र कलाकार संघका सचिव घनश्याम खतिवडाले हिन्दी सिनेमामाथिको प्रतिबन्ध राजनीति अभिष्ट पुरा गर्न माथि मात्रै भएको भन्दै नेपाली चलचित्रको स्तर बृद्धि भए भारतीय चलचित्रहरु कसैले विस्थापित नगरी आफै विस्थापित हुने दावी गरे ।

उनले अहिले नेपाली चलचित्रकोलागी आवश्यक पूर्वाधार निर्माण गरेर चलचित्र उद्योगलाई उद्योगको मान्यता दिई विकास गर्नु पर्ने आवश्यकता भएको भन्दै प्रतिष्पर्घा विहीन बनाएर नेपाली चलचित्र उद्योगलाई धरासायी बनाउने षडयन्त्र भएको आरोप लगाए ।

नेपाल चलचित्र संघका महासचिव प्रदिप उद्यले विदेशी चलचित्रमा रोक लगाए नेपाली चलचित्र फस्टाउँछ भन्ने सोच दिवास्वप्न मात्र भएको भन्दै आफूहरु प्रतिबन्धको विरोधमा रहेको स्पष्ट पारे ।

नेपाली चलचित्रलाई विश्वब्यापीकरण गर्नु पर्ने बेलामा विदेशी चलचित्रलाई नेपालमा रोक लगाएर बजार विस्तार गर्न नसकिने भन्दै उनले अहिलेको समयमा विदेशी चलचित्र रोक्छु भन्नु सूर्यले हत्केला छेक्नु जस्तै भएको बताए ।

उनले लुट जस्तो राम्रो चलचित्रले हिन्दी भाषाको अग्निपथ चलचित्रलाई विस्थापित गरेको उदाहरण प्रस्तुत गर्दै  हाम्रो भन्दा पनि राम्रो चलचित्र बनाए आफै विदेशी भाषाको चलचित्र विस्थापित हुने दावी गरे ।

चलचित्र निर्माता एवम निर्देशक उद्दव पौडेलले राज्यले नीति बनाएर नेपाली सिनेमाको संरक्षण गर्नु पर्ने भन्दै प्रतिबन्ध लगाएर अहिलेको यूगमा नेपाली सिनेमाको संरक्षण हुनै नसक्ने ठोकुवा गरे । माओवादीले गृहकार्य विना अदुदर्शी आन्दोलन घोषणा गरेकोले यसबाट कुनै राजनीतिक अभिष्ट पुरा हुन नसक्ने दावी गरे ।

महेन्द्र राजमार्गदेखि दक्षिणका सबै हलमा निर्वाध हिन्दी सिनेमा लागिरहेको तर उत्तरमा लाग्न नदिएकोले माओवादीका यो आन्दोलनले नेपाललाई दुई भागमा बाँडेको उनले बताए । उनले भोली प्रादेशिक भाषाको कुरा उठे त्यसले नेपाली चलचित्रको भविष्य नै संकटमा पार्ने चेतावनी दिए ।

नायिका ऋचा शर्माले पनि प्रतिबन्ध भन्दा पनि प्रतिष्पर्घाबाट विस्थापन गर्नु पर्ने तर्क गरिन् । उनले हिन्दी सिनेमा सँग प्रतिष्पर्घा गर्ने नेपाली चलचित्र बने आफै विस्थापित हुने भन्दै प्रतिवन्धको विरोध गरिन ।

नेपाल निर्माता संघका अध्यक्ष राजकुमार राईले भने वितरक, सरकार र हलबालासँग बारम्बार नेपाली चलचित्रको प्रर्वद्धनको लागि ध्यान आर्कषित गराउँदा गराउँदै पनि बेवस्ता गरेकोले नेकपा–माओवादीको आन्दोलनमा समर्थन जनाए ।

उनले नेपाली चलचित्रलाई राज्यले आरक्षण दिनु पर्ने भन्दै आफ्नै घरमा पनि आफू असुरक्षित हुने अवस्था ठिक नभएको बताए ।
