रेखा थापासँग झगडा परेपछि निर्देशक सुटिङ छाडेर फर्किए

अर्जुनकुमार संग्रौला/उज्यालो
काठमाडौ, फागुन २९ – चलचित्र ‘हिम्मतवली’को सुटिङकै क्रममा निमात्री तथा नायिका थापासाग तिब्र विवाद भएपछि निर्देशक श्याम भट्टराई महेन्द्रनगरमा भइरहेको सुटिङ छाडेर काठमाडौ आएका छन् ।
पहिले टाइफाइड भएर फर्किएको प्रतिक्रिया दिएका उनले बुधबार प्रेस विज्ञप्ति जारी गरेर फर्कनुको कारण खोलेका छन् । निर्माण युनिटले न्युनतम मानवीय आवश्यकता पनि पुरा नगरेकाले असन्तुष्टीका साथ आफु फर्किएको उनले उल्लेख गरेका छन् ।
आफुले प्रेस विज्ञप्तीमा त्यहाँको सबै वास्तविकता लेखेको निर्देशक भट्टराई बताउँछन् । ‘मैले उहाँ (निमात्री रेखा थापा) को कामलाई ढाकछोप गरेर हिंडेको थिए, पछि उहाँले आफै पर्दा खोलिदिनुभयो, अब मैले के गर्ने’ भट्टराई भन्छन् ।  
चलचित्र ‘हिम्मतवाली’को यतिबेला महेन्द्रनगर पिप्लाडीमा सुटिङ भइरहेको छ । ३५ प्रतिशत काम सकेर निर्देशक काठमाडौ फर्किएपछि चलचित्रको निर्देशन स्वयं निर्मात्री तथा नायिका रेखा थापाले नै गरिरहेकी छिन् । अहिले छायांकनको काम करिब आधा सकिएको निर्माण पक्षले जानकारी दिएको छ । निमात्री थापा भने निर्देशक भट्टराईले गलत काम गरेकाले निकालेको बताउँछिन् । ‘सुटिङमा मन लगाएर काम नगर्ने, जुनियर आर्टिष्टहरुसँग पैसा खाने, अडिसन लिने बहानामा स्थानीय युवतीहरुप्रति गलत नजर राख्ने जस्ता समस्याहरु उहाँमा देखेकाले निकालेको हुँ’ थापाले भनिन् ‘त्यस्ता मान्छेबाट के अपेक्षा गर्ने ? त्यही भएर मैले सुटिङस्थलबाटै निकालेकी हुँ ।’
निर्देशक भट्टराई भने अभिनेत्री थापाले लगाएको यो आरोपलाई प्रमाण जुटाउन चुनौती दिन्छन् । उनले भने ‘मैले त्यस्तो गरेको भए उहाँसँग प्रमाण पनि त होला नि ?’ यसअघि नायिका थापा र निर्देशक भट्टराईले चलचित्र ‘लंका’मा पनि संगै काम गरेका थिए । उनीहरु एक अर्कालाई दाई र बहिनी मान्थे ।
निर्देशक भट्टराईले रेखा थापासँग बहिनीको नाता कायम रहेको बताउँदै ब्यवसायिक सम्बन्ध मात्रै धमिलिएको बताए । रेखा थापा पनि निर्देशक भट्टराईलाई आफ्नो दाई मानेर नै फिल्मको निर्देशन गर्ने जिम्मा दिएको सुनाउँछिन् । उनले भनिन् ‘मेरो राम्रो कन्सेप्ट छ, मिलेर काम गरौ भनेर भन्नुभयो, म पनि दाई हो भनेर राजी भए तर स्पटमा गएपछि पो थाहा भयो उहाँमा त आइडिया हैन समस्या नै समस्या रहेछ ।’
छायांकन स्थलमा खाने बस्ने न्युनतम सुविधा पनि छैन भन्ने श्याम भट्टराईको आरोपलाई खण्डन गर्दै नायिका थापाले भनिन् ‘म पनि गाउँमै जन्मिएकी हुर्किएकी केटी हु, यहाँ आएर फाईभ स्टार होटलको जस्तो सुविधा खोजेर हुन्छ ?’
