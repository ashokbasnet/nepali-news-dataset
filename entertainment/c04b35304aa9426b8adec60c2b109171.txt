विवाहपछि थर परिवर्तन किन नगरेको भन्दै झगडा पर्छ : स्वस्तीमा खड्का

काठमाडौं, पुस ६ – विवाहपछि श्रीमतीको नामको पछाडि श्रीमानको थर जोडिने चलन पहिलेदेखि नै चलिआएको हो । तर पछिल्लो समयमा भने सामाजिक परिवर्तनसँगै श्रीमान्को थर आफ्नो नाममा जोड्ने चलन पनि कम भएको छ ।
विवाहपछि पनि आमाबुवाकै थरलाई आफ्नो पहिचान बनाएर हिँड्ने महिलाको सङ्ख्या धेरै छ । यहिमध्येकी एक हुन् नायिका स्वस्तीमा खड्का । स्वस्तीमा खड्काले गएको वर्षको फागुनमा निर्देशक निश्चल बस्नेतसँग लगन गाँठो कसिन् । तर उनी विवाह भएपछि पनि स्वस्तीमा खड्काकै रुपमा चिनिएकी छिन् । 
‘विवाह पछि थर परिवर्तन गर्ने कुरामा प्रायः मेरो विवाद परिरहन्छ । त्यो पनि विशेष गरि अग्रजहरुसँग । सबैले किन नाम परिवर्तन नगरेको भन्नुहुन्छ । तर मलाई विवाह गर्ने वित्तिकै नाम नै परिवर्तन गर्नुपर्छ, परिचय नै परिवर्तन हुनुपर्छ जस्तो लाग्दैन । किनकी पहिलेदेखि नै म स्वस्तीमा खड्काको रुपमा चिनिएको छु । सबैले मलाई खड्का नै भनेर चिन्नुहुन्छ । त्यस कारण मलाई आफ्नो पुरानो पहिचानलाई किन परिवर्तन गर्ने जस्तो लाग्छ’ उनले भनिन् । 
यस बारेमा निश्चल बस्नेतले के भन्नुहुन्छ भनेर सोध्दा उनले निश्चलले यस बारेमा कुरै नगर्ने बताइन् । विवाह गर्दैमा पूरै लुक र थर परिवर्तन गर्नु पर्छ भन्ने नभएको भन्दै उनले आफूमा केहीपनि परिवर्तन नगरेको खुलाइन् ।
सिन्दुर नलगाउनुको कारण यस्तो
उनलाई झट्ट हेर्दा जोकोहीलाई पनि विवाहित भनेर पत्याउन मुश्किल पर्छ । किनकी उनमा विवाहपछि देखिने कुनै परिवर्तन देखिँदैन । ‘विवाह पछि सिन्दुर लगाएर हिँड्नु पर्छ भन्ने पनि मेरो सोचमा छैन । यो आफ्नो मनको कुरा हो । यो एउटा आस्था मात्रै हो । जुन मनमा हुनुपर्छ । बाहिर देखाएर मात्रै हुँदैन’ उनले भनिन् ।
उज्यालो र forseenetwork.com को सहकार्य
