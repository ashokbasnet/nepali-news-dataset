कुन नायिकाले कसले डिजाइन गरेको कपडा लगाउँछन् ?

सिनेमाको आर्कषण बनेर रहेका हुन्छन् अभिनेत्रीहरु । यही कारण पनि उनीहरुको लुक्समा धेरैको ध्यान जान्छ । कुन अभिनेत्रीले के र कस्तो लुगा लगाए यो धेरैको चासोको विषय बनेर उभिएको हुन्छ । धेरैको ध्यान आफूमै केन्द्रित रहने गरेकाले पनि हुन सक्छ पछिल्लो समयमा प्राय अभिनेत्रीहरु ड्रेसमा सचेत हुन थालेका छन् । उनीहरु प्राय आफूलाई अरु भन्दा बेग्लै र सुन्दर देखाउने होडमा देखिन्छन् । प्राय अभिनेत्रीहरुले आफू सुहाउँदो डिजाइन र रंगमा ड्रेसहरु लगाउँदै आएका छन् । आजकाल त धेरै जसो अभिनेत्रीका आ–आफ्नै गमा ड्रेस डिजाइनर छन् । आज हामीले नेपाली अभिनेत्री को कस्को डिजाइनमा हिड्छन् ? त्यस बारेमा एक सामाग्री तयार पारेका छौँ ।
दीपाश्री निरौला
कलाकार तथा निर्देशक दीपाश्री निरौला पछिल्लो समय डिजाइनर रोजिना श्रेष्ठको डिजाइनमा हिँड्दै आएकी छिन् । केही दिन अघि सम्पन्न एल जी फिल्म अवार्ड र एन एफ डि सी अवार्डमा दीपाश्री रोजिनाले डिजाइन गरेको साडीमा देखिएकी थिइन् । त्यस्तै दीपकराज गिरीका छोराको विवाहमा पनि दीपाश्री रोजिनाकै डिजाइनमा पुगेकी थिइन् । रोजिनाले डिजाइन गरेका साडीहरुमा दीपा श्री बढी देखिएकी छिन् । दीपाले यस अघि उत्तम क्रियशन र काजल क्रियशनका ड्रेसहरु लगाइसकेकी छिन् । 
संचिता लुईटेल
अभिनेत्री संचिता लुईटेलले सिने करिअरमा झण्डै दर्जन जति डिजाईनरका डिजाईनमा आफूलाई प्रस्तुत गर्ने मौका पाईसकेकी छिन् । पछिल्लो समयमा उनी चावहिलकोके एल टावरमा रहेको ‘लेडिज  डे बुटिक’का ड्रेसहरु लगाउँछिन् । यहाँ संचिताका लागि डिजाइन र सन्तोषी श्रेष्ठले ड्रेसहरु डिजाइन गर्दै आएकी छिन् । यस अघि संचिताले नमुना बुटिक, कायरा बुटिक, डिजाईनर शम्भु राईद्धवारा डिजाइन गरिएका ड्रेसहरु लगाइसकेकी छिन् । 
 
निखिल उप्रेतीसँग  विवाह गरेर दुई सन्तानकी आमा बनेकी संचिता अहिले भने २८ किलो तौल घटाएर सिनेमामै सक्रिय छिन् । हाल उनी सिनेमा ‘लिला’को प्रमोशनमा व्यस्त छन् । आमा बनेपछि मुख्य अभिनेत्रीको रुपमा सिनेमा ‘राधा’ मार्फत कमब्याक गरेकी संचिताले त्यस अघि सिनेमा ‘नाई नभन्नु ल ३’ मा विशेष भूमिका भने निर्वाह गरेकी थिईन् ।
नम्रता श्रेष्ठ 
फेशनमा ध्यान दिने अभिनेत्रीमै पर्छिन् नम्रता श्रेष्ठ । नम्रतालाई मन पर्नेड्रेसहरुमा जिन्स, टिशर्ट र स्कर्ट पर्छन् । उनी आफूलाई सहज लाग्ने हरेक प्रकारका पहिरनमा हिँड्न मन पराउँछिन् । अघि पछि सामान्य  भएर हिड्ने नम्रता सिनेमाका अवार्ड  शो र अन्य इभेन्टहरुमा भने डिजाइनिङ ड्रेसरुमा पुग्छिन् । पछिल्लो समय नम्रता डिजाइनर शिवांगी प्रधान र रश्ना श्रेष्ठले डिजाईन गरेका ड्रेसहरुमा प्रस्तुत हुँदै आएकी छिन् । उनलाई मन पर्ने डिजाइनर भने रितु बेरी हुन् । 
स्वेता खड्का
सानै देखि अरु भन्दा बेग्लै देखिन मन पराउने अभिनेत्री स्वेता खड्काले डिजाइनरले बनाएको ड्रेस पनि धेरै पटक फर्काएको रेकर्ड छ । एकताका स्वेता डिजाईनर रोजिना

श्रेष्ठको डिजाईनमा  खुबै हिँडीन् । तर स्वेताको लागि ड्रेस बनाउन रोजिनालई हम्मे हम्मे पर्थ्यो । अहिले पनि बेलाबखतमा स्वेता रोजिनाले डिजाइन गरेको ड्रेसमा हिँड्छिन् । तर पछिल्लो समयमा स्वेतालाई डिजाइनर रोविन परियारको (नयाँ बानेश्वरको शान्तिनगरमा रहेको रोविन क्रियशन)को डिजाइन मन पर्न थालेको छ ।
उनले बिगत ६ महिना यतादेखि रोविनको डिजाइनमा बनेका लुगाहरु लगाउन थालेकी छिन् ।  स्वेताको लागि ड्रेस डिजाइन गर्न त्यति सहज नभएको रोविन पनि बताउँछन् । तर रोविनले बनाएका ड्रेसहरुमा भने स्वेताले खासै खोट निकाल्ने गरेकी छैनन् । अरुले भन्दा बेग्लै ड्रेसहरु लगायो भने मात्रै क्याची भइन्छ भन्ने सोच स्वेताको छ । यही कारण पनि स्वेतालाई जस्तो पायो त्यस्तै ड्रेसहरुमा आँखा जाँदैन । 
 
 
प्रियंका कार्की
धेरैले प्रियंका कार्कीलाई नेपाली सिनेमाकी फेशन आइकन भन्न थालेका छन् । उनले लगाएका प्राय ड्रेसहरुको चर्चा सिने नगरीमा हुने गरेको छ । कुनै पनि इभेन्टमा उपस्थित हुनुभन्दा अघि उनी आफूलाई लगाउन मन लागेको ड्रेस र कलरको बारेमा आफ्ना डिजाइनरलाई जानकारी दिने गर्छिन् । उनका डिजाइनरले उनको रोजाई र उनको शरीरको आकार अनुसारको स्केच बनाउँछन् र ड्रेस डिजाईन गर्छन् । प्रियंकाले प्राय क्रस रोड एपिरियलका ड्रेसहरु लगाउने गरेकी छिन् ।
क्रस रोड एपिरियल बुटिककी डिजाइनर आश्रिता भडेलले प्रियंकाका लागि जति बेला चाहियो त्यतिबेलै ड्रेसहरु डिजाइन गरिदिँदै आएकी छिन् । त्यस्तै प्रियंकाले डिजाइनर सिवांगी प्रधान र युवि थापाद्वारा डिजाइन गरिएका ड्रेसहरु पनि लगाउँदै आएकी छिन् । प्रियंका आफू जस्तो सुकै ड्रेसमा पनि सहज रुपमा प्रस्तुत  हुने बताउँछिन् ।  
पूजा शर्मा
अभिनेत्री तथा निर्मात्री पूजा शर्माले विश्व गौतमको डिजाइनमा बनेका ड्रेस लगाउन थालेको डेढ वर्ष भइसकेको छ । पछिल्लो समय फेशनमा सचेत देखिने पूजालाई विश्व गौतमका प्राय डिजाइनहरु मन पर्छन् । विश्व गौतम भन्दा अघि पूजा डिजाइनर युवी थापाको डिजाइनमा बनेका लुगाहरु लगाउँथिन् । पूजा २ वर्ष युवी थापाको डिजाइनमा हिँडिन् । तर पछिल्लो समयमा भने उनी पूर्ण रुपमा विश्व गौतमको डिजाइनमा हिड्ने गरेकी छिन् ।

पूजालाई मन पर्ने कलर सेतो र निलो हो । तर उनी आफूलाई मन पर्ने डिजाइन भएका लुगाहरु सहज र सुहाउँदो भयो भने त्यसको रंग पनि हेर्ने गर्दिनन् । कहिले काही भने डिजाइनरले डिजाइन गरिसकेका ड्रेसहरु मन नपरेर फेरि डिजाइन गर्न लगाउने र फर्काउने काम भएको पूजा बताउँछिन् । 
स्वस्तिमा खड्का
विशेष गरी साडी र लेहेंगाहरुका लागि चर्चित अलिशाज क्रियशन अभिनेत्री स्वस्तीमा खड्काको मन पर्ने बुटिक हो । सेलिब्रेटी माझ मात्रै नभयर आम मानिसहरुमा पनि उत्तिकै चर्चित रहेको अलिशाज क्रियशनका हरेक ड्रेसहरु आफूलाई मन पर्ने स्वस्तीमा बताउँछिन् ।

स्वस्तीमा प्राय साडी र लेहेंगाहरु कुपण्डोलस्थित अलिशाज क्रियशनबाटै ल्याउँछिन् । सिनेमा ‘दुई रुपैयाँ’को गीत ‘कुटुमा कुटु’मा स्वस्तीमाले लगाएको ड्रेस पनि अलिशाकै डिजाइन हो । यसका अलावा उनी डिजाईनर  रोजिना श्रेष्ठ र युवी थापाका डिजाईन ड्रेसमा पनि कहिले काहीँ हिड्ने गरेकी छिन् । 
 
रीमा विश्वकर्मा
अभिनेत्री रीमा विश्वकर्मा विगत एक दशक देखि डिजाइनर उत्तम बनेपालीको ड्रेस डिजाइनमा हिड्दै आएकी छिन् । उनी ड्रेसअपमा चुजी छिन् तर उनी  आफूलाई ड्रेसअपमा चुजी प्रोफेशनले बनाएको बताउँछिन् । रीमा कुनै पनि ड्रेस डिजाइन गर्नु अघि नै डिजाइन फिक्स गर्छिन् । किनकी उनलाई बनाइसकेको ड्रेसलाई फर्काउन मन लाग्दैन । सेलिब्रेटी भइसकेपछि फरक लुक्स दिने प्रयत्न गर्नु पर्ने भन्दै  रीमा आफूलाई सहज हुने ड्रेसहरुमा प्रस्तुत गर्ने बताउँछिन् ।  
केकी अधिकारी
अभिनेत्री केकी अधिकारीलाई जिन्स पाइन्ट र टप्स सहज लाग्छ । उनी फर्मल कार्यक्रमहरुमा जाँदा सारी र गाउन रोज्छिन् ।  कालो र रातो रंग मन पराउने केकी विदेशमा भएका कार्यक्रमहरुमा जाँदा प्राय उतैबाट आफ्नो लागि ड्रेसहरु ल्याउने गर्छिन् । स्वदेशमा आयोजना हुने कार्यक्रममा भने उनी प्राय ड्रेसहरु डिजाइनर हाउसबाट ल्याउँछिन् । यसरी ड्रेस ल्याउँदा काम सकिएपछि फिर्ता गर्न पनि मिल्छ यो कुरा केकीलाई सहज लाग्छ ।

उनी मौका मिलेको खण्डमा व्यक्तिगत रुपमै डिजाइनरहरुसँग ड्रेस डिजाइन गर्न पनि लगाउँछिन् । पछिल्लो समयमा उनले डिजाइनर रोजिना श्रेष्ठले डिजाइन गरेका ड्रेसहरुमा आफूलाई विभिन्न अवार्ड र इभेन्टहरुमा प्रस्तुत गर्दै आएकी छिन् । त्यस्तै उनी डिजाइनर आश्रिता भडेलका डिजाइनमा पनि बेलाखतमा देखिने गरेकी छिन् । 
 
 
साम्राज्ञी राज्य लक्ष्मी शाह, अश्लेषा ठकुरी 
‘प्रेम गीत २’ अभिनेत्री अश्लेषा ठकुरी सिनेमा प्रमोशनको समयावधिभर डिजाइनर युवी थापाले डिजाइन गरेका ड्रेसहरुमा हिँडिन् । सिनेमाका निर्माता सन्तोष सेनले सिनेमा प्रमोशन गर्दा ड्रेसमा हुने खर्चको जिम्मा आफैले लिएका थिए । निर्माताकै सुझावमा अश्लेषाले युवी थापाका ड्रेसहरुमा आफूलाई प्रस्तुत गरेकी थिइन् । 
त्यस्तै अभिनेत्री साम्राज्ञी राज्य लक्ष्मी पनि प्राय युवी थापाका ड्रेसहरुमा हिँड्ने गरेकी छिन् ।  साम्राज्ञीलाई कस्तो रंग, कस्तो डिजाइन सुहाउँछ भन्ने कुरा युवीसँग जति अनुभव अरु डिजाइनरहरुसँग छैन ।
उज्यालो र गफगाफ डटकमकाे सहकार्य
