एक हप्ता नपुग्दै ‘जात्रा’ ले कमायो एक करोड

काठमाडौं, मंसिर २ – चलचित्र जात्रा करोड क्लबमा प्रवेश गरेको छ । प्रर्दशनमा आएको एक हप्ता नपुग्दै जात्रा चलचित्रले एक करोड कलेक्सन गरेको हो ।
दर्शकको मन जितेको  जात्राले बुधबार बेलुकासम्म एक करोड ५ सय रुपैयाँ ग्रस कलेक्सन गरेको चलचित्र वितरक माधव वाग्लेले जानकारी दिए । मल्टिप्लेक्स हलमा जात्राको थप शो गरिएको पनि वाग्लेले जानकारी दिएका छन् । थपिएका शोमा पनि दर्शकको उपस्थिति राम्रो रहेको निर्माता एवं कलाकार रविन्द्र सिंह बानीयाँको बताए ।
चलचित्र जात्रा गएको शुक्रबार प्रदर्शनमा आएको हो । दर्शकको साथले कलाकार तथा निर्माता उत्साहित भएका छन् ।
समीक्षकबाट समेत राम्रो प्रशंसा बटुलेको जात्रालाई मह सञ्चारमा लामो समय काम गरेका निर्देशक प्रदिप भट्टराईले निर्देशन गरेका हुन् । चलचित्रमा विपिन कार्की, वर्षा राउत, रविन्द्र सिंह बानीयाँ, रविन्द्र झा, प्रेक्षा बज्राचार्यलगायतको अभिनय छ ।
