राजेश हमाल राजनीतिमा

काठमाडौ, असार २३ – राजेश हमाल रिलमा मात्र नभएर रियल लाइफमा पनि हिरो नै छन् ।
कुशल अभिनेताबाट अब उनी नेता बनेका छन्, त्यो पनि लामो कपाल पालेको फिल्मी स्टाइलको नेता । नेपाली चलचित्र क्षेत्रमा उनले लगभग तीन दशक राज गरे ।
अहिले उनी राजनीतिमा आएको कुराले सिने नगरी तताएको छ । चलचित्र ‘राजनीति’मा उनी गायिका कोमल ओलीको साथमा राजनीति गर्दैछन् ।
दौरा सुरुवाल, इष्टकोट र ढाका टोपीमा उनी कुनै पार्टीको नेताभन्दा कम देखिएका छैनन् । उनको यो गेटअपको यतिबेला चर्चा चल्न थालिसकेको छ । उनलाई चलचित्रको पर्दामा नेता बनाएका हुन् निर्देशक बसन्त निरौलाले ।
चलचित्रका अरु कलाकारहरुमा दीपककुमार भट्टराई, दीपक सुवेदी, पवित्रा आचार्य छन् ।
चलचित्रलाई बिएन फिल्मस्को ब्यानरमा  दीपक सुवेदी र दीपक कुमार भट्टराईले निर्माण गरेका हुन् । यसमा अर्जुन पोखरेलले संगीत दिएका छन् भने अष्ट महर्जनले द्वन्द्व निर्देशन गरेका छन् । यो चलचित्र राजनीति यही भदौ २८ गते रिलिज हुदैछ ।
–अर्जुनकुमार संग्रौला
