‘६ एकान ६ ले’ बोनस बाँड्यो

काठमाडौ, भदौ ९ –  गएको वर्ष धेरै ब्यापार गर्न सफल हाँस्य कलाकारहरुले अभिनय गरेको चलचित्र ‘६ एकान ६’ ले लाभांश बाढेको छ ।
चलचित्रसँग सम्बन्धित कलाकार, प्राविधिक तथा सहयोगीलाई आइतबार साँझ सक्सेस पार्टी आयोजना गरी लाभांश बाँडिएको हो । चलचित्र युनिटले चलचित्र निर्देशक स्व. शिव रेग्मीको परिवारलाई ५१ हजार, चलचित्र पत्रकार संघलाई १५ हजार र सुनकोशी बाढी पीडितलाई २५ हजार रुपैयाँ  सहयोगको घोषणा पनि गरेको छ । गएको पु्स २७ गतेदेखि प्रर्दशनमा आएको चलचित्र ‘६ एकान ६’ युनिटले आइतबार साँझको कार्यक्रममा नयाँ चलचित्र ‘वडा नम्बर ६’ निर्माणको औपचारिक घोषणा पनि गरेको छ ।
‘स्पटब्वाई देखि निर्देशकसम्म सबैको मेहनतले गर्दा नै हाम्रो चलचित्र ब्लकबष्टर हिट भएको हो, त्यसैले चलचित्रसँग सम्बन्धित सबैलाई कुनै र कुनै रुपमा सम्मान गर्ने उद्देश्यले हामीले लाभांश बाडेका हौं’ निर्माता दीपकराज गिरीले भने ‘अब यही साथ र सहयोगको अपेक्षा सहित वडा नम्बर ६ ले पनि हाम्रा दर्शकको मन जित्नेछ भन्ने विश्वास लिएका छौं ।’ अब बन्ने चलचित्र ‘वडा नम्बर ६’ मा पनि पुरानै टिम दोहोरिने संकेत पनि दीपकले गरेका छन् । चलचित्र ‘६ एकान ६’ ले देश तथा विदेशबाट ७० लाख मुनाफा कमाएको निर्माण पक्षले जानकारी दियो । नयाँ चलचित्र ‘वडा नम्बर ६’ का लागि भन्दै वितरक गोपाल कायस्थले एडभान्स स्वरुप एक लाख रुपैयाँको चेक निर्माता गिरीलाई हस्तान्तरण गरे ।
चलचित्रको सक्सेस पार्टीमा चलचित्रका ६ जना नायक तथा प्राविधिकहरु उपस्थित भएपनि निर्देशक दिनेश डिसी र नायिका नीता ढुंगाना भने उपस्थित थिएनन् । चलचित्रको निर्माण युनिटसँग निर्देशकको खटपटी भएकोले कार्यक्रममा उपस्थित नभएको भन्ने हल्ला चलेको थियो । तर आफु पोखरामा भएकाले कार्यक्रममा आउन नसकेको निर्देशक डिसीले प्रतिक्रिया दिएका छन् । यता, नायिका ढुंगानाले भने आफु बिरामी परेकाले कार्यक्रममा आउन नसकेको बताएकी छिन् ।
–अर्जुनकुमार संग्रौला
