वालनाटक महोत्सवमा आज तीन नाटक

काठमाडौ, फागुन १६ – शैली थिएटरको आयोजनामा भइरहेको चौथो राष्ट्रिय वालनाटक महोत्सवमा बुधबार तीनवटा नाटक मञ्चन हुँदैछन् ।

कमलपोखरीको रसियन कल्चरल सेन्टरमा बिहान ११ बजे एउटै टिकटमा हेर्न पाउने गरी कपनको वालउद्दार उच्च माविको प्रस्तुतीमा ‘बुनु’ र गोठाटारको विद्या विकास बोर्डिङ स्कुलको ‘बुटी’ नाटक मञ्चन हुनेछ ।

यस्तै दिउ“सो २ बजे अचेल नाट्य समूहको ‘कुहिरोको काग’ नाटक प्रस्तुत गरिने महोत्सव संयोजक केदार श्रेष्ठले जानकारी दिनुभयो । महोत्सवका लागि विद्यार्थीलाई ५० र अरुलाई १ सय रुपैयाँ प्रवेश शुल्क तोकिएको छ ।

फागुन २१ गतेसम्म चल्ने महोत्सवमा मञ्चन हुने १४ वटा नाटकमध्ये ११ नाटक प्रतियोगीको रुपमा रहेका छन् । दुईवटा नाटक आयोजक र एउटा नाटक प्रेरणा विद्याश्रमको गरी तीन नाटक अप्रतियोगी रहेका छन् ।

प्रतियोगी नाटकहरुबाट अन्तिम दिन चेखव उत्कृष्ट निर्देशन पुरस्कार, वालकोसेली उत्कृष्ट नाटक पुरस्कार र शैली उत्कृष्ट अभिनय पुरस्कार प्रदान गरिनेछ । वालवालिकाका समस्या उजागर गर्ने, उनीहरुका समस्याबारे अभिभावक र समाजलाई सचेत गराउने तथा वालवालिका र अभिभावक बीचको भावनात्मक दूरी घटाउने उद्देश्यले नाटक महोत्सव गरिएको संयोजक केदार श्रेष्ठको भनाई छ ।

यस्तै महोत्सवले वालवालिकालाई रंगमञ्चप्रति आकर्षित गर्न र कलाकारितामा उनीहरुको प्रवेशलाई सहज बनाउन मद्दत पुग्ने उहाँको भनाई छ । महोत्सवको पहिलो दिन मंगलबार ‘आमा नहु“दा एक सा“झ’ नाटक देखाइएको थियो ।
