विवाह अघि नै श्रीमान बन्ने प्राक्टिस भो : राजेश हमाल (फोटोसहित)

काठमाडौं, साउन ३० – पछिल्लो समयमा चलचित्रको सुटिङमा कम तर कार्यक्रममा अतिथिका रुपमा धेरै देखिने महानायक राजेश हमाल विहेको कुराले झनै चर्चित बन्दै गइरहेका छन् ।
लाग्छ, महानायक अव भने विवाहको लागि तयार भएका छन् । अचेल प्राय अधिकांश कार्यक्रममा उनी विवाहसँग सम्बन्धित रहेर केही न केही कुरा बोलिहाल्छन् । कुरा सुन्दा उनी अव विवाह गर्ने निर्णयमा पुगिसकेका छन् भन्ने लाग्छ ।
प्रसंग हो गायिका सुनिता दुलालले तीजलाई लक्षित गरेर तयार पारिएको गीति एल्बम ‘आयो हरितालिका’ विमोचन कार्यक्रमको । मंगलबार काठमाडौं त्रिपुरेश्वर स्थित बल्र्ड ट्रेड सेन्टरमा आयोजित गीतिसंग्रह बिमोचन समारोहमा प्रमुख अतिथि बनेर पुगेका हमालले गायिका सुनिता दुलालको तीज गीतमा अभिनय गर्न पाउँदा आफूलाई विवाहको लागि ‘रिहर्सल’ भएको बताएका छन् ।
हमालले भने ‘मेरो विवाहको कुरा चलिरहेको छ, तीज गीतको म्युजिक भिडियोमा श्रीमान्को भूमिका दिएर रिहर्सल गर्न मौका दिनुभएकोमा सुनीताजीलाई धन्यवाद दिन्छु ।’
निकै हस्यौली र ठट्यौली पारामा तीजको विभिन्न प्रसंगहरु सुनाएर उनले सबैलाई मज्जाले हसाए । नारी स्वतन्त्रता र अभिब्यक्तिको चाड, तीजको विशेष महत्व रहेको बताउँदै उनले सम्पूर्ण नेपाली नारीलाई तीजको शुभकामना पनि दिए ।
तीजका गीत गाएर चर्चित बनेकी गायिका दुलालको प्रशंसा गर्दै उनले भने ‘सुनिताजी मिठो गीत गाउनु हुन्छ, साथै राम्रो नाँच्नुपनि हुन्छ, उहाँसँग कम्मर मर्काउँदा रमाईलो लाग्यो ।’
आफू गएका तीन वर्षदेखि तीजसँग प्रत्यक्ष रुपमा जोडिएको हमालले सुनाए । तीन वर्षअघि पोखरामा तीजको कार्यक्रममा सहभागि भएको सुनाउने हमाल अघिल्लो वर्ष हाँस्यकलाकार दिपाश्री निरौलाले आयोजना गरेको तीजको कार्यक्रममा कम्मर मर्काउन पुगेका थिए ।
यसपाली तीजको म्युजिक भिडियोमा नै कम्मर मर्काउन पाँउदा हमाल निकै दंग मात्र देखिएका छैनन्, बरु भनिरहेका छन ‘विवाह अघि नै असल श्रीमान बन्ने प्राक्टिस भयो ।’
एल्बम बिमोचनको कार्यक्रमका उपस्थित अतिथिहरु पूर्व मिस नेपाल रुबी राणा, संगीतकार महेश खड्का, अभिनेत्री राधा लम्साल, गायक दिपक लिम्बू, गीतकार कुमार विवाहित लगायतले एल्बमको सफल्ताको सुभकामना दिएका थिए ।
‘आयो हरितालिका’ एल्बममा सात वटा गीत समावेश छन् । तीमध्ये ‘नाँच्नलाई पैताला भाँच्नलाई कम्मर’ र ‘यसपालिको तीजमा’ बोलको गीतको भिडियो पनि कार्यक्रममा देखाइयो । एल्बम ‘आयो हरितालिका’मा कुमार विवाहितको शब्दरचना र महेश खड्काको संगीत रहेको छ ।
एल्बमको एक गीतमा गायक दिपक लिम्बुले पनि आवाज दिएका छन् । भिडियोमा भने महानायक राजेश हमाल, सुनीता दुलाल, राधा लम्साल भावु र आशिष खड्काले अभिनय गरेका छन् ।
तीजको गीत गाउने गायिका भनेर चिनिएकी सुनिताले अहिलेसम्म मायलुले झल्को दिई रहने, भैगो अब भो, चेलीको माइतीघर, फेरि आयो माईत जाने दिन, दशैँ आयो जमरा पलायो, मेरै दिलमा फुल्यौ निरमाया, अब त मैले नि झुम्का लगाउछु, तीजको दर, उनको लागि ब्रत बसेको, हो कि हैन त सानु, शिरमा फूल, मेरो हजुरलगायतका एल्बम बजारमा ल्याइसकेकी छिन् ।
कार्यक्रमका थप तस्बिरहरु हेर्नुहोस्
शब्द/तस्बिर : अर्जुनकुमार संग्रौला
