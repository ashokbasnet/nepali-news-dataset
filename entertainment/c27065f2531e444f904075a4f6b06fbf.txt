नवनायिकाको पढाई : नितालाई पढ्नै मन छैन, केकीले डिग्री सकिन्

काठमाडौं, फागुन १७ – नाच्ने, गाउने र अभिनय गर्नेले त के धेरै पढ्थे र भन्ने कसैलाई लाग्न सक्छ । त्यसो त धेरै कलाकारहरु पनि अभिनय जान्यो भने नपढेपनि हुन्छ भन्छन् । पुराना कतिपय कलाकारले पढाईमा रुची देखाएनन् पनि । तर हिजोआजका धेरै कलाकार पढेलेखेका छन् । अहिलेका चर्चित नवनायिकाहरुको पढाई कस्तो होला त ?
नितालाई पढ्नै मन लाग्दैन
नायिका निता ढुंगाना सानैदेखि अभिनयमा लागिन् । बालकलाकार भएर अभिनय थालेकी उनी अहिले सफल नायिकामा गनिन्छिन् । अहिलेसम्म उनले भण्डै एकदर्जन सिनेमामा अभिनय गरिसकेकी छिन् । दर्जनौं म्युजिक भिडियोमा मोडलिङ पनि भ्याइसकेकी छिन् ।
अभिनय र मोडलिङमा सफलता पाएकी निताको पढाई भने खासै राम्रो छैन । स्कुल छँदा त उनको पढाई राम्र थियो । तर एसएलसी सकेर १२ कक्षा पास गरेपछि चाहिँ उनको पढाईले लेबल पार गरेन । १२ कक्षा सकेर स्नातक भर्ना भएपनि पहिलो वर्षको पढाई बीचमै छोडिन् ।  उनलाई सबैभन्दा मन नपर्ने कुरा हो अध्ययन । उनका अनुसार पढाईलाई अभिनय र व्यस्तताले भने रोकेको हैन । उनलाई पढ्नै मन नलागेर छोडेकी हुन् । नितालाई पढ्न भनेपछि भित्रैदेखि अल्छी लाग्छ ।
सानैदेखि अभिनयमा रुची र पैसा खेलाउने बानी भएका कारण उनलाई पढाईतिर ध्यान दिन मन नलागेको हो रे ।  पढाईलाई अघि नबढाएपनि नितालाई भविष्यको चिन्ता छैन । उनी भन्छिन् - यदि अभिनयबाट असफल भएर बस्नुपर्यो र  फिल्ममा कुनै काम पाईएन भने  ब्यापार गर्छु । परिवारका सबै सदस्य व्यापारमा लागेका कारण उनलाई ब्यापार त लगानी मात्रै गरेर पनि सफल रुपमा गर्न सक्छु भन्ने आँट छ ।
धेरै पढेकी केकी
मोडलिङमा निकै रुचाईएको अनुहार हो नायिका केकी अधिकारीको । उनले छोटो समयमा नै मोडलिङमा राम्रो सफलता पाईन् । मोडलिङमा सबैले रुचाएका कारण उनलाई फिल्ममा काम गर्ने मौका मिल्यो । उनको पहिलो फिल्म थियो आई एम सरी । त्यसपछि उनले दर्जनौ फिल्ममा अभिनय गरिसकेकी छिन् । मोडलिङ र अभिनयमा अब्बल केकी पढाईमा त झनै अब्बल छिन् । उनलाई धेरै पढ्ने सेलिब्रेटीमा गनिन्छ । पढ्न त प्रायः सबैले पढेका हुन्छन् । तर मास्टर अर्थात स्नातकोत्तर तह पास गर्ने अभिनेत्री शायद केकी अधिकारी मात्रै होलिन् । उनले कमर्समा मास्टर गरेकी छिन् ।
ब्युटीसियन शिल्पा
अभिनयको लागि किन पढ्नुपर्यो भन्नेहरु धेरै छन् । तर अभिनयमा आउनको लागि हरेक कुराको ज्ञान हुनु जरुरी छ । शिल्पा पोख्रेल अभिनय  र मोडलिङमा अब्बल त छिन् नै । साथसाथै पढाईमा पनि । उनको पढाई भने अलि भिन्नै खालको छ । १२ कक्षासम्म अकाउन्ट पढेकी शिल्पाले त्यसपछि ब्युटीसियनमा डिप्लोमा गरिन् । 
उनले ६ महिने ब्युटीसियन कोर्स गरिन् । उनी भन्छिन्, ब्युटीसियनमा आफुलाई मन परेको बिषय पनि छान्न पाईन्छ तर मैले भने ओभरअल सबै बिषयमा कोर्ष गरें । मेरो लागि यहि नै ठिक छ र यति भए पुग्छ ।
टेलिसिरियल हुँदै मोडलिङ र मोडलिङपछि अभिनयमा आएकी शिल्पाले सफल अभिनेत्रीको परिचय बनाईसकेकी छिन् ।
व्यापारमा रुची राख्ने सुरजनी केसी
‘सपना तिम्रो मेरो फिल्मले दर्शकको राम्रो साथ पायो । यहि फिल्मबाट अभिनयमा आएकी अभिनेत्री तथा मोडल सुरजनी केसीको पढाईप्रतिको धारणा पनि छुट्टै किसिमको छ । उनका अनुसार पढाई आवश्यक मात्रै नभएर अत्यावशयक  छ । स्नातक सकेकी उनी अब स्नातकोत्तर पढ्ने तयारीमा छिन् । उनले  क्याम्पियन कलेजबाट स्नातक गरेकी हुन् । पढाई एकातिर काम अर्कोतिर भएपनि उनी भन्छिन्, ‘मलाई ब्यापारमा रुची  भएका कारण पढें र जुन फिल्डमा  काम गरिरहेको छु  त्यो पनि मेरो रुची नै हो । यस क्षेत्रमा रुची भएका कारण नै आज म एक मोडल तथा अभिनेत्रीको रुपमा छु ।’ उनको सोच भविष्यमा ब्यापार गर्ने छ । यही कारण उनी पढाई नछोड्ने पक्षमा छिन् । 
पढ्न मन पराउने रीमा विश्वकर्मा
पछिल्लो समयमा नाम चलेकी अर्की नायिका हुन् रीमा विश्वकर्मा । उनलाई थोरै फिल्म गर्ने अभिनेत्रीको रुपमा पनि लिईन्छ । रीमा बर्षमा एउटा फिल्म गर्छिन् तर हप्तामा दुईवटासम्म म्युजिक भिडियो गर्छिन् । रीमालाई पढ्न मन पर्छ । उनी फुर्सदको समयमा उपन्यास, पत्रपत्रिकाहरु पढ्ने गर्छिन् । उनको विचारमा सिकाई प्रक्रिया कहिल्यै पनि सकिँदैन । आम सञ्चारमा स्नातक सकाएकी रीमा स्नातकोत्तर पढ्ने तयारीमा छिन् ।
टुरिजममा स्नातक गरेकी पूजा
नायिका पूजा शर्मा हाल फिल्म प्रेमगीतले पाएको सफलताका कारण निकै खुसी छिन् । पहिले पनि उनले केही सिनेमा गरेकी छन्, तर प्रेमगीतको जस्तो सफलता पाएकी थिईनन् । यो सफलता उनको जीवनको निकै ठूलो उपलब्धी भएको छ । अभिनयमा रुची भएकी पूजा पढाईमा पनि ठिक छिन् । टुरिजममा स्नातक सकाएर बसेकी पूजा अब मास्टर गर्ने तयारीमा छिन् । पूजाका अनुसार  अध्ययन  जुनसुकै बिषयमा गरेपनि हुन्छ, तर  फिल्म खेल्नको लागी पढ्नु पर्दैन भन्ने मानसिकता चाहिँ कसैले राख्नुहुँदैन । यस क्षेत्रमा आउन चाहानेहरुका लागि पनि पूजाको सन्देश छ- पढेर बुझेर मात्रै यस क्षेत्रमा हात हालौँ ।  
ForseeNetwork.com र उज्यालोको सहकार्य ।
