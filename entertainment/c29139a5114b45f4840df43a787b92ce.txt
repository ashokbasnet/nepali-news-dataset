तेह्रथुम आइडल सुरु

तेह्रथुम, असार ७ – तेह्रथुममा शुक्रबारदेखि ‘तेह्रथुम आइडल’ गायन प्रतियोगिताको छनौट सुरु भएको छ ।
सदरमुकाम म्याङ्लुङ र छथरको शुक्रबारेमा शुक्रबार क्षेत्रीय स्तरको छनोट प्रतियोगिता सञ्चालन गरेको आयोजक फक्ताङलुङ सांस्कृतिक मञ्चले जनाएको छ ।
शनिबार आठराईको संक्रान्ति बजारमा छनौट प्रतियोगिता सञ्चालन हुनेछ । छनौट प्रतियोगितामा म्याङ्लुङ्गमा ३६ जना र शुक्रबारेमा १८ जना छनौट भएका मञ्चका अध्यक्ष सन्तोष तिगेलाले जानकारी दिनुभयो ।
उहाँका अनुसार छनौट प्रतियोगितामा म्याङ्लुङ्गबाट ४७ जना र शुक्रबारेबाट २२ जना सहभागी भएका थिए । लोपोन्मुख कला, संस्कृतिको संरक्षण गर्ने उद्देश्यले जिल्लामा पहिलो पटक ‘तेह्रथुम आइडल’ आयोजना गरिएको हो ।
जिल्लाको मुख्य बजार बसन्तपुर, जिरिखिम्ति, शुक्रबारे र सक्रान्तिमा छनोट प्रतियोगिता सञ्चालन गरी फाइनल अडिसन आगामी कात्तिकमा सदरमुकाम म्याङ्लुङमा सञ्चालन गरिने तिगेलाले बताउनुभयो ।
तेह्रथुम आईडलले नगद ५० हजार र एउटा गीत रेकर्डिङ गर्न पाउनेछ । त्यस्तै दोश्रोले ३० र तेश्रोले २० हजार रुपैयाँ पुरस्कार पाउनेछन् ।
