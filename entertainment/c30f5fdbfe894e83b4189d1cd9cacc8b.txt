अपहरणको आरोपमा चपली हाइटका हिरो घिमिरे पक्राउ

काठमाडौं, पुस ३ - महानगरीय प्रहरी परिसर ललितपुरले अपहरण तथा शरीर बन्धक बनाएको अभियोगमा चलचित्र चपली हाइटका नायक राज घिमिरेलाई पक्राउ गरेको छ ।
कुमार सिलवाललाई बन्धक बनाएको अभियोगमा घिमिरेलाई गोदावरीबाट पक्राउ गरिएको प्रहरी नायव उपरिक्षक दयानिधि ज्ञवालीले जानकारी दिनुभयो । 
सिलवाल र घिमिरे दुवै गोदावरीका स्थायीबासिन्दा हुन् । उनीहरुबीच आर्थिक लेनदेन हुने गरेको प्रहरीको प्रारम्भीक अनुसन्धानबाट खुलेको उपरीक्षक ज्ञावालीले जानकारी दिनुभयो । सिलवालले लिएको रकम फिर्ता नगरेपछि नायक घिमिरेले उनलाई कुटपिट गर्दै होटलमा लगेर राखेका थिए ।
सिलवालले दिएको उजुरीका आधारमा घिमिरेलाई पक्राउ गरिएको र ५ दिन थुनामा राखेर अनुसन्धान गर्न अदालतले अनुमतिसमेत दिइसकेको प्रहरीले जनाएको छ । मोडलिङबाट चलचित्र क्षेत्रमा प्रवेश गरेका घिमिरे चपली हाइटबाट चर्चित बनेका थिए ।
