नायिका पन्तलाई राष्ट्रपतिको बधाई तथा शुभकामना

काठमाडौं, जेठ २३ - श्रीलंकामा भएको सार्क फिल्म फेष्टिभलमा उत्कृष्ट नायिकाको अवार्ड हातथ पार्न सफल नायिका गरिमा पन्तलाई राष्ट्रपति डा. रामवरण यादवले बधाई तथा शुभकामना दिएनुभएको छ । विहीबार शीतल निवासमा कार्यक्रम गरेर राष्ट्रपति यादवले पन्तलाई बधाई दिनुभएको हो ।
चलचित्र झोलाबाट अन्तर्राष्ट्रिय अवार्ड पाएकी नायिका पन्तलाई राष्ट्रपतिले शीतल निवासमा डाकेर नै बधाई र शुभकामना दिनुभएको हो ।
'सम्माननिय राष्ट्रपतिज्यूले दिनुभएको शुभकामनाको म शब्दमा बयान गर्न पनि सक्दिन' पन्तले भनिन्, 'जिन्दगीमा कहिल्यै नसोचेको सफलता हात लागे झैं भएको छ ।'
नेपालकै प्रतिनिधित्व गर्दै पहिलो पटक अन्तर्राष्ट्रिय अवार्ड जित्ने नायिका पन्त राष्ट्रपतिको निम्तोमा शुभकामना र बधाई पाउने पहिलो नायिका बनेकी छिन् ।
नायिका पन्तले चलचित्रको माध्यमबाट देश तथा विदेशमा नेपालको नाम फैलाउन खेलेको भूमिकाको राष्ट्रपतिले मुक्तकण्ठले प्रशंसा गरे ।
'मैले पुरै चलचित्र हेर्न त पाएको छैन तर टेलिभिजनमा तपाईंले बुढो मान्छेलाई बोकेको दृश्य सहितको प्रोमो हेरेको थिएँ, उक्त दृश्यल मेरो मन छोएको थियो,' राष्ट्रपति यादवले भन्नुभयो, 'तपाईं श्रीलंकामा पुरस्कृत भएको थाहा पाएपछि भेटेरै शुभकामना दिउँ भनेर यो कार्यक्रम आयोजना गरिएको हो ।' 
त्यस्तै यादवले पन्तको चलचित्र राष्ट्रपति निवासका सबै सदस्यहरु र आफ्नो निजी परिवारसबै सँगै बसेर हेर्ने चाहना पनि ब्यक्त गर्नुभयो ।
तस्बिर सौजन्य : दीप बिमली
