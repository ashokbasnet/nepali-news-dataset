कलाकारद्वारा सांगीतिक आन्दोलनको घोषणा

काठमाडौं, वैशाख ६ - राष्ट्रिय कला संगीत कर्मी संघले आठ बुँदे मागसहित दोस्रो सांगीतिक आन्दोलनको घोषणा गरेको छ ।
संघले शनिवार काठमाडौंमा पत्रकार सम्मेलन गरेर राज्यको हेयपूर्ण दृष्टिकोणका कारण कला र संगीत क्षेत्र रक्षात्मक अवस्थामा पुगेको भन्दै कला र संगीतको संरक्षणका लागि आन्दोलनमा उत्रनुको विकल्प नभएको दावी गरेको छ ।
संघले कला संगीतको उत्थान र विकासको लागि छुट्टै अधिकार सम्पन्न विकास बोर्डको गठन, पाईरेसी नियन्त्रणको लागि कडा कानून र प्रविधिको ब्यवस्था गर्नु पर्ने, सिआरबिटी र पिआरबिटीको समूचित वितरणको ब्यवस्था गर्नु पर्ने, रोयल्टीको सहज ब्यवस्था गर्नु पर्ने माग गरेको छ ।
त्यसैगरी न्यूनतम दरमा कार्यक्रम प्रसारणको ब्यवस्था गर्नु पर्ने, अनिवार्य रोयल्टीको ब्यवस्था गर्नु पर्ने, विदेशी कला र संगीतलाई निरुत्साहित गर्न उचित प्रवन्ध गर्न पर्ने, लोकदोहोरी कलाकारसहित सबै कलाकारको आर्थिक उन्नतीको लागि नीति तर्जुमा गर्नु पर्ने माग गरेको छ । पत्रकार सम्मेलनमा संघका अध्यक्ष रेशम थापाले सांगीतिक आन्दोलनमार्फत माग पुरा गराउने बृहद अभियान सञ्चालन गर्ने जानकारी समेत दिनुभयो ।
नेपालको राजनीतिक आन्दोलन सहित कला र सस्कृतिको संरक्षणको लागि अहोरात्र लागेको संगीत क्षेत्रलाई राज्यले उचित ध्यान नदिदा धरासायी बनेको भन्दै अब आन्दोलनको विकल्प नभएको र त्यसका लागि सबै कलाकारहरु एक जुट हुनु पर्नेमा उहाँले जोड दिनुभयो ।
रोयल्टी समाजका अध्यक्ष सुरेश अधिकारीले नेपालमा कलाकारहरु सबै क्षेत्र भन्दा पीडित भएको भन्दै सागीतिक आन्दोलनलाई शसक्त रुपमा अघि बढाउनु पर्नेमा जोड दिनुभयो । उहाँले कलाकारहरु विभिन्न नाममा सधै लुटिने गरेको गुनासो गर्दै त्यसलाई समाधान गर्न राज्य, प्रहरी, प्रसाशन  र आम नागरिकले सहयोग गर्नु पर्ने बताउनुभयो । अधिकारीले प्रतिलिपि अधिकार ऐन २०५९ बनेको लामो समय वितिसक्दा समेत कार्यान्वयन नहुँदा संकट आएको भन्दै तत्काल कार्यान्वयनको माग गर्नुभयो ।
प्रतिलिपि अधिकार संरक्षण कार्यालयका रजिष्टार विसुकुमार केसीले  आफूहरुले प्रहरीको सहकार्यमा ऐन कार्यान्वयन गर्न पहल गर्दै आएको दावी गर्दै संगीतकर्मीहरुको जायज मागलाई संबोधन गर्नु पर्नेमा जोड दिनुभयो ।
