​यसपल्टको तीज गीतमा पत्रकारदेखि नेतासम्म

काठमाडौं, साउन १७ – तीज नजिकिँदै जाँदा तीज गीत निकाल्नेहरुको भिड नै लागेको छ । संख्यात्मक रुपमा तीज गीतको बाढी नै आएको छ । तर तीज गीतमा मौलिकता हराएको भन्ने आरोप लाग्दै आएको छ । नेपाली संस्कृतिलाई प्रवद्र्धन गर्ने भन्दा पनि आयातित संस्कृतिलाई बढावा दिने खालका छन् । 
अहिले प्रतिभाले भन्दा पनि रहरले तीज गीत निकाल्ने लहर चलेको छ । त्यसैले पनि गुणस्तरीय तीज गीत आउन सकेका छैनन् । अहिले नेतादेखि पत्रकारले तीज गीत ल्याएका छन् । पूर्व सञ्चारकर्मी तथा राप्रपाकी नेतृ कोमल वलीले एकनारायण भण्डारीको शब्द रचनामा ‘मैले नाच्दिन के रे’ र पशुपति शर्माको शब्दमा पशुपति शर्मासँगै ‘चाहिँदैन पोइ’ गीत ल्याएकी छन् । कोमल वली रेडियो नेपालको स्थायी जागिरबाट राजीनामा दिएर राजनीतिमा लागेकी हुन् । 

त्यस्तै यसपल्ट तीज गीत ल्याउनेहरुमा पत्रकारहरु पनि छन् । पत्रकारद्वय बिनिता मरहठ्ठा र मधु शाहीको ‘चोली टिमिक्कै’ बोलको तीज गीत बजारमा आएको छ ।  जसमा शब्द पत्रकार शाहीकै रहेको छ । 

नेपाल टेलिभिजनकी समाचारवाचिका तथा नेपाल पत्रकार महासंघकी उपाध्यक्ष अनिता बिन्दुले पनि यस वर्ष तीज गीत ल्याएकी छन् ।  लोकनाथ सापकोटाको शब्द रचना रहेको ‘प्यारो माइती’ लाई मौलिक तीज गीतका रुपमा हेरिएको छ । 

त्यस्तै अर्की पत्रकार कल्पना भण्डारीले पनि ‘मै कति भाग्यमानी’ बोलको तीज गीत ल्याएकी छन् । भण्डारीको स्वर रहेको यस तीज गीतमा विपिन किरणको शब्द रचना रहेको छ ।
