तेरियाले जितिन् धनकुटेलीको मन

धनकुटा, भदौ  २० – भारतको जिटिभीले सञ्चालन गरेको डिआइडी लिटिल मास्टर विजेता तेरिया मगरले धनकुटेली दर्शकको मन जितिन । त्रिवेणी संस्कृतिक समूह र नमस्ते धनकुटाको आयोजना सञ्चालन भएको कृष्णा जन्मष्टमीको सांस्कृतिक कार्यक्रममा सहभागी हुन आएकी तेरियाले नेपाली र हिन्दी गीतमा नाचेर दर्शकहरुलाई भरपुर मनोरन्जन दिईन । 
माईती घर बोलको गीतबाट नृत्य गर्न थालेकी तेरियाले आधादर्जन गीतमा नाचिन । उनले नाच्न सुरु गर्ने वित्तिकै झमझम पानी पर्न थाल्यो । पानी रुज्दै दर्शकले तेरियालाई साथ दिईरहे । करिब तीनहजार दर्शकले मध्येरातसम्म मनोरन्जन लिएका थिए । ओजेड ईभेन्ट्सका युवराज घिमिरेको पहलमा धनकुटा आएकी तेरियाले दर्शकको अपेक्षालाई न्याय गरिन । उनले भनिन् ‘मलाई मात्र हैन । धरै नेपाली कलाकारलाई सहयोग चाहिएको छ ।’तेरियाको नाचसंगै सत्यकला राई, अन्जु गौतम र सुविका राईको गीतमासमेत धनकुटेली दर्शकहरु छमछमी नाचेका थिए । धनकुटामा पहिलो पटक संगितिक कार्यक्रममा सहभागी हुन आएकी सत्यकला राईले आईडी कार्डैले, तिमी मसँग नबोल्ने अरे, हिमाल हेर्दा हासैं झै लाग्छ र ढडिया थापी देउ साइला वोलको गीत गाएर दर्शकलाई नचाएकी थिईन । 
लोक गायिका अन्जु गौतमले उनको नयाँ एल्बम सिरै सिर फुल्योमा समाबेस झिमझिम झिमकाईदेउ परेली र बाँसैको ताँती, भालेको डाँकमा जाउँ डाँडा काटी बोलको गीत गाएर मनोरन्जन दिएकी थिईन । त्रिवेणी  कार्यक्रम साँस्कृतिक समुहका कलाकारहरुले विभिन्न जातीहरुको संस्कृति झल्कने एक दर्जन भन्दा बढी नृत्य प्रस्तुत गरेर दर्शकलाई पनि नचाएका थिए । 
विभिन्न जाति कला संस्कृति जगेर्ना गर्न, स्थानीय कलाकारहरुलाई स्थापित गर्न र राष्ट्रिय कलाकारहरु मार्फत दर्शकलाई मनोरन्जन दिनको लागि यो सांस्कृतिक कार्यक्रम आयोजना गरेको त्रिवेणी सांस्कृतिक समूहले जनाएको छ ।
