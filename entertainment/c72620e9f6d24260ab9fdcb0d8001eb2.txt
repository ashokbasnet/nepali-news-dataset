बलिउडका हिट, नेपाली गीतमा पनि फिट

काठमाडौं, भदौ २४ – बलिउडमा पाश्र्व गायनमा विस्तारै विस्तारै जम्ने प्रायस गरिरहेका गायक नकाश अजिजले नेपाली सिनेमा उमंगको गीत ‘हिन्दु, बौद्ध मुश्लिम जे नि बन्न सक्छु म’ गाएर अहिले चर्चा बटुलेका छन् । 
अर्जुन पोख्रेलको शब्द र संगीत रहेको यो गीतलाई भिडियो बिना नै यु ट्युबमा रिलिज गरिएको छ । नकाशले केही समय अघि मात्रै शाहरुख खानको सिनेमा फ्यानको शीर्ष गीत गाएर चर्चा बटुलेका थिए । 
भारतीय सेलिब्रेटीले नेपाली गीत गाउँदा र नेपाली सिनेमामा काम गरेको थाहा पाउँदा धेरै अचम्मित पनि हुने गर्छन् । तर बलिउड कलाकारले नेपाली भाषामा गाएको गीत धेरै छन् ।
गुलाम अली
भारतीय गायक गुलाम अलीले नेपाली गीत संगीतमा पनि आफ्नो सुमधुर आवाज सजाएका छन् । उनले गाएका नेपाली गजलहरु  निकै चर्चित रहे । उनले ‘गाजलू ती ठूला ठूला आँखा’ गाएर सबैको मन जित्न सफल भए । उनले गाएको यो गजल अहिले उत्तिकै लोकप्रिय छ । यो गीतलाई नेपाली सांगितिक क्षेत्रकोे सदाबहार गीत पनि भनिन्छ । त्यस्तै उनले गाएको ‘के छ र दिऊँ तिमीलाई कोसेली भनेर’ र ‘किन किन तिम्रो तस्वीर मलाई निको लाग्छ’ पनि निकै चर्चित रहे ।
जगजीत सिंह 
गजल सम्राट जगजीत सिंहको आवाजलाई धेरैले अमर आवाज भन्छन् । उनले गाएका नेपाली, हिन्दी गीत र गजलहरु प्राय लोकप्रिय छन् । उनका कुन माया सदर भो, कस्तो माया देखेँ आज, टप्प टिपूँ जस्तो, भनि दिउँकी जस्तो लाग्छ लगायतका नेपाली गीतहरु चर्चामा छन् ।
लता मङगेशकर 
भारतकी उत्कृष्ट गायिकाको सूचिमा रहेकी गायिका लताले पहिलो प्राइभेट व्यानरमा बनेको नेपाली फिल्म माइतीघर मा जुन माटोमा मेरो बोलको गीत गाएकी छिन् । त्यसको लामो समय पछि उनले बाचुन्जेली बोलको गीत गाइन जुन निक्कै चर्चित भयो । यो गीतमा लता र रामकृष्ण ढकालको आवाज छ । 
आशा भोसले
लताकी बहिनी आशा  पनि बलिउडकी उत्कृष्ट गायिका हुन् । उनले आगे आगे तोपैको गोला, फिल्म प्रेमपिण्डको गैरी खेतमा सिरै हार्यो, मोहनी लाग्ला है, तिम्रो मनमा लुकेको कुरा, लगायतका धेरै नेपाली गीतहरुमा आवाज दिएकी छिन् । एक समय यस्तो थियो– नेपाली फिल्मका हरेक गीतमा आशाको स्वर हुन्थ्यो ।  
कुमार सानु
कुमार सानु पनि नेपाली गीत मन पराउने र धेरै गाउने भारतीय कलाकार हुन् । जुनी जुनी एल्बममा सामावेश भएको के सन्देश बोकी, बादलको मेल, त्यस्तै यहि एल्बमको पूरानो हुँदैन माया कुमार सानुले गाएका चर्चित गीतहरु हुन् । उनले गाएका यी गीतहरु अहिले पनि नेपालीहरुमाझ उत्तिकै लोकप्रिय छन् जति रिलिजको समयमा थिए । उनले गाएको स्वर्ग फिल्मको अब म त रिसाउँछु बोल्दै बोल्दिन र देउता फिल्मको फुल भए यो जिन्दगी देउतालाई चढाइदिन्थें चर्चित गीत हुन् ।  
साधना सरगम
साधना सरगमलाई धेरैले नेपाली गायिकाकै रुपमा पनि लिने गरेको पाईन्छ । उनले दर्जनौँ नेपाली गीतहरुमा अवाज दिएकी छिन् । एकताका उनले नगाएको नेपाली फिल्म हुँदैनथ्यो । मलाई फुल्न देउ, आज बाह्र हाते पटुकीको कुरा गर, कसरी भनु म मनको कुरा यो, जब जब जिन्दगीमा चर्को उनले गाएका चर्चित नेपाली गीतहरु हुन् । त्यस्तै साधनाले गाएका दर्जनौँ बलिउड गीतहरु पनि चर्चित छन् । जस मध्ये दिलको मेरे हुआ यकि, मिला ना प्यार तो जरा तुम्से मे क्या कहुँ चर्चित छन् ।  
सोनु निगम
चलचित्र सिमनाको उकाली ओराली गर्दै बोलको गीत अझै पनि लोकप्रिय छ । यो गीत बलिउडका चर्चित गायक सोनु निगमले गाएका हुन् । उनले नेपाली सिनेमा बादल पारीको बिरहीको भाकाले यो मुटुलाई छोयो बोलको गीत पनि गाए । उनले गाएको łम भएँ मायालु पागल’ बोलको गीत पनि नेपाली सांगितिक क्षेत्रमा उत्तिकै तहल्का मचायो । 
संजीवनी  भेलेन्दे
नेपाली गीत धेरै गाउने अर्की गायिका हुन् संजीवनी । सिनेमा र एल्बम गरेर उनले दर्जन भन्दा धेरै गीतहरु गाएकी छिन् । संजीवनीलाई धेरैलाई भारतीय गायिका भन्दा पनि नेपालका लागि धेरै गीत गाउने गायिका भनेर चिन्न थालेका छन् । उनले के सन्देश बोकी ल्यायौ को फिमेल भर्जन,  मखमली पछ्यौरीले, तारिफ तिम्रो मायाको गरुँ म कसरी, जसलाई धेरै माया गर्थेँ उसैले वायो मलाई , डाँडा पाखा छहराले, मिठो कुरा फोन मै गर, आज भोलि तिमीले हिड्ने बाटो फेरेऊ, माया पनि यस्तै रैछ टाढा हुँदा गाढा हुने लगायतका गीतहरुमा आवाज दिएकी छिन् ।  त्यस्तै हिन्दी फिल्मका लागि पनि उनले दर्जनौँ गीतहरु गाएकी छिन् । चोरी चोरी जब नजरे मिली, फिल्म नागिनको तन डोले मेरा मन डोले, आजा  रे परदेशी, छोटी सी कहानी से उनका चर्चित हिन्दी गीत हुन् ।
श्रेया घोषाल
गायिका श्रेया घोषाल बलिउड पाश्र्व गायनमा सफल गायिका हुन् । सानै उमेरदेखि गाउन शुरु गरेकी उनको आवाज सुनेर मानिसहरु लठ्ठ हुन्छन् । हिन्दी फिल्म बाहेक उनले भारतकै अन्य भाषाका गीतहरु पनि गाउने गरेकी छिन् । त्यस्तै उनले केहि नेपाली गीतहरुमा समेत आवाज दिएकी छिन् । नेपाली सिनेमा धड्कनको  सुन गाउँ घर, बसन्त चौधरीको एल्बम लभ फरएभरको छाएछ बसन्त, तिमी बाहेक मेरो भन्नु को छ र यहाँ,  तिमी आयौ बहार आयो लगायतका गीतहरु गाएकी छन् । 
कैलाश खेर
बलिउडका चर्चित गायक कैलाश खेरले पनि नेपाली गीत गाएका छन् । उनलाई नेपाली गीतहरु मनपर्ने भएकाले केहि स्टेज शोहरुमा समेत उनले नेपाली गीत गाएर दर्शक नचाउँछन् । शिखर सन्तोषको संगीत रहेको फूलको थुङगा, हाँस्नै पर्छ भन्ने पनि के छ उनले गाएका नेपाली गीतहरु हुन्  ।  
सुक्वीन्दर सिंह
बलिउडका अर्का गायक सुक्वीन्दर सिंहले पनि काठमाडौं’ बोलको गीत गाएका छन् । उनको यो गीतले पनि निकै चर्चा बटुलेको थियो । सुक्वीन्दर बलिउड पाश्र्व गायन र शास्त्रीय संगीतमा जमेका कलाकार हुन् ।
बाबुल सुप्रियम
सिनेमा तिम्रो माया उनान्सय मेरो माया सयको पूणीमाले चन्द्र रोज्यो औशीले तारालाई भारतीय गायक बाबुलले गाएको गीत हो  । उनले गाएका बलिउडका गीतहरु मध्ये चुरालिया है दिलको सनम,  खोया हुँ मै जैसे हवामे खुस्बु खो जाती है, खुल्लम खुल्ला प्यार, प्यार मेने किया चर्चित छन् ।  
कविता कृष्णमुर्ती
राजेश हमाल र करिश्मा मानन्धरले नेपाली सिनेमामा राज गरिरहेका बेला नेपाली सिनेमाका गीतहरुमा भारतीय कविताको आवाज धेरै सुनिन्थ्यो । उनी भारतीय गायिका भएर पनि नेपाली सिनेमाका दर्जनौँ गीतहरुमा आवाज दिएकी छिन् । ए मेरो हजूरको आँखैमा सपना छ मुटु भरि चाहना, सिनेमा साथीको उडी उडी डुल्छ मन, लहर एल्बमको आँखाको परेलीमा तिमी लगायतका गीतहरु चर्चामा छन् । 
राहुल बैद्य
गायक राहुल बैद्यले मन चारेछौँ सुटुक्कै, आफ्नो मन आफैसँग ढाँट्न नमिल्ने, लुकी छुपी चुपचाप के माया लगाउनु, नजाउ टाढा तिाीलाई, तिमीले भुल्दिन म लगायतका नेपाली गीतहरुमा आवाज दिएका छन् । राहुल नेपाली श्रोतामाझ निकै लोकप्रिय छन् । राहुल भारतमा पनि सफलता पाएका गायक हुन् ।
सान 
बलिउडका चर्चित गायक सानले पनि नेपाली गीत गाएका छन् । उनले म्यूजिक नेपालले निकालेको उपमा –उपहार ३ एल्बममा समावेश भएको आधा जिन्दगी बोलको गीत गाएका छन् । त्यस्तै सिनेमा कहाँ भेटिएलाको एउटा गीतमा पनि आवाज दिएका छन् । उनी बलिउडका सफल गायक हुन् । 
अभिजित 
बलिउडका अर्का गायक अभिजित सिंहले पनि नेपाली गीत गाएका छन् । उनले फिल्म प्रेमपिण्डको के भनुँ म कसो गरी परे र फिल्म मोहनीको यो साँझ यो सुवास बोलको गीत गाएका छन् । उनले गाएका यी दुवै गीतले धेरै नेपालीको मन जितेका थिए ।
सुनिधी चौहान
सुनिधीले रेखा थापाका लागि मेरो आँखाको गाजलको कुरै नगर, बेहुलीको राम्री पनि भाकी छु लगायतका नेपाली गीतमा आवाज दिएकी छिन् । बलिउडकी नम्बर वान गायिका सुनिधीलाई नेपाली गीतहरु निकै मनपर्छ । त्यस कारण पनि उनी कहिले काही स्टेजमा नेपाली गीतहरु गाउने गर्छिन् । 
यी सँगै गायक उदित नारायण झा पहिले नेपाली गायक भएरै सफलता पाएका हुन् । पछि भारतमा गएर पनि उनले सफलता पाए । उनले अहिले पनि नेपाली गीतहरुमा आवाज दिइरहेका छन् । त्यस्तै उनका छोरा आदित्यले पनि नेपाली फिल्म कुसुमे रुमालको गीत गाइसकेका छन् ।
उज्यालो र forseenetwork.com  को सहकार्य
