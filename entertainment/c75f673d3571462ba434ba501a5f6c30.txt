उद्धारलाई प्राथमिकता, गलत काम गर्नेलाई कानुनी उपचार : नेपाली दूतावास युएई

उमाकान्त पाण्डे/उज्यालो ।
युएई, वैशाख ८ – युएईमा रहेको नेपाली दूतावासले रोजगारीका लागि युएई आएर समस्यमा पर्ने नेपालीलाई सहयोग र अप्ठ्यारोमा परेकाहरुलाई उद्धार गर्ने काम आफ्नो प्राथमिकतामा रहेको बताएको छ । 
दूतावासमा गरिएको पत्रकार सम्मेलनमा दूतावासका पदाधिकारीले भिजिट भिसामा नेपालीलाई ल्याउने र समस्यामा पारेको पाइए कानुन अनुसार कारबाही गर्न तयार रहेको बताएका हुन् । 
सम्बन्ध सुधार आवश्यक, सकारात्मक सहयोगको अपेक्षा :  राजदूत फुयाँल 
दूतावासमा नयाँ जिम्मेवारी सहित नियुक्त भएर आएका प्रतिनिधिले युएईमा रहेका पत्रकारसँग गरेको भेटघाटमा कार्यबहाक राजदूत सागरप्रसाद फुयाँलले कुनै पनि गलत काम गर्नेलाई कानुनी उपचारको बाटो अपनाउन सकिने बताउनुभयो । 

यस्तै उहाँले आफू प्रचार गर्ने भन्दा पनि काम गर्ने पक्षमा रहेको बताउनु भएको छ । ‘हामी प्रचार प्रसार गरेर होइन, नेपालीले देख्ने र महसुस गर्ने गरी काम गर्न चाहन्छौं र दूतावासको अहिलेको टोली यस्ता काम गर्न सक्षम छ’ कार्यबहाक राजदूत फुयाँलले भन्नुभयो । 
आफ्नो १ सय २ दिने कार्यकालमा केही गर्ने प्रयास गरिरहेको भन्दै उहाँले गर्नैपर्ने कामका लागि प्रचार प्रसार आवश्यक नभएको पनि स्पष्ट पार्नुभयो । दूतावासले नियमित काम गरिरहेकोले आफूहरुले सकारात्मक तथा रचनात्मक सहयोग र सल्लाह सुझावको अपेक्षा राखेको कार्यबहाक राजदुत फुयाँलको भनाई छ । 
काम गर्दै जाँदा हुने मानवीय गल्तीलाई सुधारेर सबैसँग मिलेर सकारात्मक काम गर्ने दूतावासको भनाई छ । पत्रकार महासंघ युएई शाखाको समन्वयमा भएको भेटमा झण्डै तीन महिना अघि कार्यभार सम्हालेका कार्यबहाक राजदुत फुयाँल, श्रम सहचारी मोतिराम भुसाल र तृतीय सचिव नारायण ज्ञवालीले दूतावासले गरिरहेका काम बारेमा जानकारी गराउनुभएको थियो । 
दुतावासले भर्खरै कुटनीतिक पहल मार्फत बाग्लुङका सविन कुँवर  र झापाका लोकेश खतिवडाको मुद्दा टुङगाएको छ । त्यस्तै म्यानपावर मार्फत आएर समस्यामा परेका चार जना युवालाई उद्दार गरेर नेपाल फर्काएको छ । उनीहरुलाई विदेश पठाएर अलपत्र पार्ने दिपज्योती ओभरसिस म्यानपावरको काम कारबाही रोक्का गर्न पत्राचार गरिएको पनि दूतावासले जनाएको छ ।
जेल भ्रमण सकियो, अब सचेतना कार्यक्रम 
दूतावासले झन्डै डेढ महिना लगाएर युएईका सबै जेल भ्रमण गरेर तयार परेको प्रतिवेदन सरकारलाई पठाएको जनाएको छ । १ सय ८५ जना नेपालीले जेल जीवन बिताइरहेको र उनीहरुको मुद्दा लगायतका बिषयमा प्रतिवेदन तयार पारेर बिहीवार परराष्ट्र मन्त्रालयमा पठाइएको छ । 
युएईको जेलमा १६ वर्षदेखी जेल जीवन बिताइरहेका अमर बहादुर बमका बिषयमा छुट्टै माध्यम मार्फत काम गरिरहेको कार्यबाहक राजदूत फुयाँलले । ‘हामीले बमको उद्दारका लागि प्रयास गरिरहेका छौं । प्रयास सफल भए सुखद नतिजा आउँछ’ उहाँले भन्नुभयो ।  दूतावास बलियो भए नेपाली बलियो हुने भन्दै दूतावासलाई मजबुत बनाउन सबैको सकारात्मक सहयोग आवश्यक रहेको उहाँको भनाई छ । 
जेल भ्रमणपछि अब नेपाली कामदार रहेका कम्पनीका क्याम्पमा पुग्न दुतावासले सचेतना अभियान चलाउने भएको छ । दूतावासले शनिबारबाटै धेरै नेपाली कार्यरत कम्पनीका क्याम्पमा कार्यक्रम लिएर जान लागेको हो । त्यस्तै नेपालमा लगानी भित्र्याउन सहयोग मिल्ने गरी दुतावासले कार्यक्रम गर्ने योजना पनि बनाएको छ । 
हाते पुस्तक सार्वजनिक 
नेपाली दूतावास युएईले कामदारका लागि प्रकाशन गरेको हाते पुस्तक सार्वजनिक गरिएको छ । कम्पनीका क्याम्पमा कार्यक्रम गरेर शनिबार औपचारिक सार्वजनिक गर्ने तय भए पनि दूतावासमा पत्रकार भेटघाट कार्यक्रममा पुस्तक सार्वजनिक गरिएको हो । 
गएको वर्ष भिजिट भिसामा कामदार अलपत्र परिरहेको र पीडकलाई दूतावासले कारबाही गर्न नसकेको विषय समाचार आएपछि  पत्रकार महासंघ र दुतावासबिच सम्बन्ध चिसिएको थियो ।
कामदार अलपत्र पर्नुमा दुतावासकै अधिकारीको संलग्नता भएको आरोप अलपत्र कामदारले लगाएको खबर सञ्चार माध्यममा आएपछि दुतावासले पत्रकारलाई पीत पत्रकारिता नगर्न भन्दै विज्ञप्ती निकालेको थियो । त्यसको विरोध स्वरुप युएई शाखाले पनि बिज्ञप्ती मार्फत नै जवाफ दिएको थियो । 
यस्तै दूतावासले आफ्ना कार्यक्रममा महासंघलाई नबोलाउने र महासंघले बोलाएको कार्यक्रममा पनि दूतावासका प्रतिनिधि उपस्थित हुन छोडेका थिए । महासंघका अध्यक्ष भुपराज बस्यालले तत्कालिन कार्यबाहक राजदुत नेत्रबहादुर टन्डनको कार्यकाल सकिनै लाग्दा भएको त्यो सम्बन्ध अब सुधार्नु पर्ने बताउनुभयो । 
उपाध्यक्ष संकल्प खनालले प्रवासमा रहेर पत्रकारले समाजका बिषय उजागर गरिरहँदा अवैधानिक भन्दै  मुद्दा हाल्ने धम्की पत्रकारलाई आउने गरेको भन्दै युएईमा कसैले पनि गलत मनासयले पत्रकारिता नगरेको बताउनुभयो ।
