ओस्कार अवार्ड : डिक्याप्रियो बने सर्वोत्कृष्ट अभिनेता

काठमाडौं, फागुन १७ – ८८ औं एकेडेमि अवार्ड अर्थात ओस्कार अवार्डमा अभिनेता लियोनार्डो डिक्याप्रियोले उत्कृष्ट अभिनेताको अवार्ड जितेका छन् । डिक्याप्रियोले गएको डिसेम्बर १६ मा प्रदर्शनमा आएको चलचित्र द रेवेनान्टबाट उत्कृष्ट अभिनेताको अवार्ड जितेका हुन् । यो अवार्डका लागि डिक्याप्रियोसँगै बार्यन क्रान्सटन, म्याट डेमोन, माइकल फास्बेन्डर र एडी रेडम्यान मनोनयनमा परेका थिए । १३ करोड ५० लाख अमेरिकी डलरमा निर्माण भएको द रेवेनान्टले ४० करोड अमेरिकी डलर भन्दा धरै कमाइ गरेको छ । डिक्याप्रियोले पहिलो पटक ओस्कार अवार्ड जितेका हुन् । उनी ओस्कारमा यसअघि उत्कृष्ट अभिनेताकालागि तीन तथा उत्कृष्ट सहअभिनेताका लागि एक पटक मनोनयमा परेका थिए ।  उत्कृष्ट अभिनेताका लागि सन् २००५ मा द एभिएटर, २००७ मा बल्ड डाइमण्ड र २०१४ मा द उल्फ अफ वाल स्ट्रिकाबाट मनोनयनमा परेपनि अवार्ड जित्न सकेका थिएनन् । यस्तै उनी सन् १९९३ मा ह्वाट्स इटिङ गिलबे्रट ग्रापेबाट उत्कृष्ट सहअभिनेताका लागि मनोनयनमा परेका थिए । एक महिना अघि भएको गोल्डेन ग्लोव अवार्डमा डिक्याप्रियोले द रेवेनान्टबाट उत्कृष्ट अभिनेताको अवार्ड जितेका थिए । सन् १९७४ को नोभेम्बर ११ मा जन्मेका ४१ वर्षे डिक्याप्रियो अभिनयमा मात्रै नभएर वातावरण तथा वन्यजन्तु संरक्षणसहित सामाजिक कार्यमा पनि सक्रिय छन् । उनले बाघ संरक्षण तथा अवैध चोरी शिकारी नियन्त्रणका लागि आफ्नो सक्रियता देखाउँदै आएका छन् । विभिन्न पटक नेपाल पनि आएका डिक्याप्रियोले चितवन तथा बर्दियामा बाघ संरक्षणका लागि विशेष सहयोग गरेका छन् । यस्तै उत्कृष्ट अभिनेत्रीको अवार्ड चलचित्र रुमबाट ब्री लार्सनले जितेकी छन् । यो अवार्डका लागि लार्सनसँगै केट ब्लान्चेट, ब्री लार्सन, जेनिफर लरेन्स, सार्लोट रामप्लिङ र सिएस रोनन मनोनयनमा परेका थिए ।
