६० सेकेण्डको फिल्म फेस्टिवल

काठमाडौ, माघ ८ – थोरै खर्च र कम समयमा फिल्म बनाउन युवाहरुलाई प्रोत्साहन गर्ने उद्देश्यले काठमाडौंमा ६० सेकेण्ड सर्ट फिल्म फेस्टिबल हुने भएको छ ।
फेस्टिवलमा बेरोजगार, अपाङ्गता अधिकार, लोडसेडिङ, कृषि, व्यङ्ग्य, बालबालिकाका समस्या, वातावरण, गरिबी, चाडपर्व, कला, संस्कृति, पर्यटन, राजनीति, शिक्षा, फिक्सन लगायत विभिन्न विषयका फिल्महरु समावेश हुने आयोजक इन्टरफेस नेपालले जनाएको छ ।
इन्टरफेस नेपालका कार्यकारी निर्देशक दिलभुषण पाठकका अनुसार युवाहरुलाई सकारात्मक र सृजनशिल कार्यमा उत्प्रेरित गर्ने उद्देश्यले यस्तो फेस्टिवल गर्न लागिएको हो ।
‘आफुसँग क्यामेरा, मोबाइल जे छ त्यसबाट खिचेर कुनै विषयमा ६० सेकेण्डको फिल्म बनाउन भनेका थियौं, धेरै राम्रा राम्रा फिल्म तयार भएको छ’ पाठकले उज्यालो अनलाइनसित भन्नुभयो, ‘कुनैपनि युवालाई एक घण्टा वा त्योभन्दा लामो समयको फिल्म बनाउन दियो भने खर्च धेरै लाग्छ, तर ६० सेकेण्डको फिल्म बनाउन दिँदा उसले मोबाइलको प्रयोग गरेर पनि गर्न सक्छ, त्यसैले युवा लक्षित फेस्टिवल भएकाले नाम पनि ६० सेकेण्डको राखिएको हो ।
काठमाडौं लाजिम्पाटमा रहेको थिएटर भिलेजमा शुक्रबार हुने फेस्टिवलमा छानिएका ४८ वटा फिल्म प्रदर्शन गर्ने तयारी छ । आयोजकका अनुसार पहिलो हुने फिल्मलाई २५ हजार, दोस्रोलाई १५ हजार र तेस्रो हुनेलाई १० हजार रुपैयाँ पुरस्कार दिइनेछ ।  
यस्तै सामाजिक सञ्जाल फेसबुक र युट्युबमा परेका भोटका आधारमा एउटा फिल्मलाई पब्लिक च्वाईस अवार्ड पनि दिइनेछ भने निर्णायक मण्डलको छनौटमा पर्ने फिल्मले स्पेशल मेन्सन अवार्ड पाउने छ ।
निर्णायक मण्डलमा चलचित्र निर्देशक यादव खरेल, नायिका निशा अधिकारी, निर्देशक एवं कलाकार इलम दिक्षित, चलचित्र समीक्षक यज्ञश पण्डित र युवा अभियानकर्ता राजेन्द्र मुल्मी छन् ।
