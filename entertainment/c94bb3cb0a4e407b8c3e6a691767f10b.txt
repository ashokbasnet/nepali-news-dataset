आमिर खलनायक बन्न मानेन्

फागुन २६ – बलिउड अभिनेता आमिर खानले एक चलिचित्रमा खलनायकको भूमिका निभाउन गरिएको प्रस्ताव अस्वीकार गरेका छन् । दिवाकर बनर्जीले निर्देशन गर्दै गरेको चलचित्र ब्योमकेश बक्शीमा आमिर खानलाई खलनायकको भूमिका निभाउनका लागि प्रस्ताव गरिएको थियो ।
तर उनले प्रस्ताव अस्वीकार गरेको दिवाकरले बताए  । चलचित्रका निर्देशक दिवाकरले भने ‘मैले आमिरसँग चलचित्रमा खलनायकको भूमिका गर्न प्रस्ताव गरेको थिएं । किनभने हामी यो भूमिकामा एउटा उत्कृष्ट कलाकारलाई प्रस्तुत गर्न चाहान्थ्यौं जसले आफ्नै बलमा दर्शकलाई तान्न सकोस् । तर आमिरले नम्र भएर हाम्रो प्रस्ताव अस्वीकार गरे ।’
आमिरले यसअघिको चलचित्र धुम–३ मा पनि खलनायकको भूमिका निभाएकाले आफ्नो चलचित्रमा त्यस्तै नकारात्मक भूमिका गर्न नचाहेको हुन सक्ने दिवाकरले बताए । आमिरले अस्वीकार गरेको खलनायकको भूमिका कसले निभाउने छन् भन्ने बारेमा भने दिवाकरले केही बताएनन् ।
उनले भने ‘यो चलचित्र एक सस्पेन्स थ्रिलर हो । हामी अहिले नै खलनायकका बारेमा बोल्न चाहाँदैनौं ।’ सुशान्त सिंह राजपुतको मुख्य भूमिका रहेको यो चलचित्र आउँदो अप्रिल तीनमा प्रदर्शनमा आउने छ ।
– एजेन्सीको सहयोगमा
