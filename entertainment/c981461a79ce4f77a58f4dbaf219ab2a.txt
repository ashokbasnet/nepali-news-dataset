नेफ्टा अवार्ड लिन रेखा थापा किन गइनन् मलेशिया

काठमाडौं, माघ १७ - नायिका रेखा थापाले मलेशियामा शुक्रबार भएको नेफ्टा अवार्डका आफ्नो अनुपस्थितीको विषयलाई लिएर आयोजकले अनावश्यक हल्ला फैलाएको भन्दै आपत्ति जनाएकी छिन् ।
विज्ञप्ति निकालेर थापाले आफू रेखा थापा फाउण्डेशन र निर्माणधिन चलचित्र हिम्मतवालीको कार्य ब्यस्तताले गर्दा समारोहमा उपस्थित हुन नसक्ने जानकारी गराउँदा पनि कार्यक्रमको प्रचार सामाग्रीमा आफ्नो फोटो राखेर प्रचार गरिएको तर कार्यक्रममा नगएपछि आयोजकले रेखा थापाले धोका दिई भन्दै गलत आरोप लगाएको बताएकी छिन् ।
कार्यक्रममा उपस्थित नभएमा आफूले पाउने अवार्ड अरुलाई नै दिने धम्की आयोजकले दिइएको भन्दै रेखा थापाले निकालेको विज्ञप्तिमा भनिएको छ ‘तिमी उपस्थित नभए तिमीले पाउने अवार्ड अर्कैलाई दिन्छु भनी म माथि धम्कीपूर्ण दबाब दिईएको छ ।’ रेखा थापा उपस्थित हुन्न भन्ने ठहर भएपछि आयोजकले रेखा थापाले धोका दिईन भनी प्रचार गरेको भन्दै थापाले यसबाट आफूसहित आफूलाई हृदयदेखि माया गर्ने सबैमा अझ बढी अन्याय भएको बताएकी छिन् । दैनिक मजदुरी गर्ने प्राबिधिकहरुको नामबाट सम्पन्न भईरहेको अवार्ड कार्यक्रममा पञ्चानब्बे प्रतिशत प्राबिधिकलाई नै प्रबेश निषेध गरिनु आफैमा अन्यायपूर्ण रहेको थापाले निकालेको विज्ञप्तिमा उल्लेख छ ।
‘अवार्ड कार्यक्रम सफलताका साथ सम्पन्न होस यसको गरीमा अझै उचाईमा पुगोस’, नायिाका थापाले विज्ञप्तिमा भनेकी छिन् ‘प्रतिभावान कलाकार तथा प्राविधिकको उचित मूल्यांकन हुनेछ भन्ने मैले बिश्वास लिएकी छु ।’
निरन्तर चलचित्र निर्माण गरेर सयौँ प्राबिधिकहरुलाई रोजगारी दिएको यथार्थता अवगत गराउँदै आगामी दिनहरुमा पनि प्राबिधिक संघ र प्राबिधिकहरु प्रति मेरो सदासयता र साथ रहिरहने पनि थापाले स्पष्ट पारेकी छिन् । चलचित्र प्राविधिक संघको आयोजनामा नेफ्टा अवार्ड मलेशियामा शुक्रबार भएको छ ।
