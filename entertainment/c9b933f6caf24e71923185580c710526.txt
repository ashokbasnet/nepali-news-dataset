पूर्व मन्त्रीको उदास शनिबार

काठमाडौं, भदौं २६ - - पूर्व मन्त्री रविन्द्र श्रेष्ठ आफैंमा एक त्यस्ता पात्र हुन्, जसले जीवनमा अनेक आरोहअवरोहको सामना गर्नुभयो ।
देशमा आमूल परिवर्तन गर्न भनेर सशस्त्र युद्धमा होमिनुभयो । तर, समयक्रममा श्रेष्ठ शस्त्र त्यागेर शास्त्रमा लाग्नुभयो र लेख्नुभयो दश वर्षे माओवादी सशस्त्र युद्ध र प्रेमलाई आधार मानेर उपन्यास ‘उदास शनिबार ।’
यथार्थवादी धरातलमा थोरै काल्पनिकताको लेपन पोतेर लेखिएको उहाँको उपन्यास ‘उदास शनिबार’माथि काठमाडौंमा अन्तरक्रिया भएको छ । अन्तरक्रिया कार्यक्रममा प्राडा गोविन्दराज भट्टराईले भन्नुभयो, ‘दश वर्षे सशस्त्र युद्धको भावभूमिमा लेखिएको यो उपन्यास कहालीलाग्दो समयको एक अभिलेख हो ।’
यसैगरी समालोचक अमर गिरीले ‘उदास शनिबार’ सरल, सहज र सम्प्रेषणीय भाषाशैलीमा लेखिएकाले सबैले बुझ्ने बताउनुभयो । उहाँले भन्नुभयो, ‘तर, उपन्यास सामाजिक यथार्थवाद भन्दा पनि नियतिवादबाट ग्रसित देखिन्छ ।’
अर्का वक्ता अरुण बरालले उपन्यास दश वर्षे माओेवादी युद्धलाई आधार बनाएर लेखिएको भए पनि त्यसको प्रतिबिम्ब प्रष्ट रुपमा आउन नसकेको बताउनुभयो । उपन्यासकार रविन्द्र श्रेष्ठले आफूले युद्धकालीन समयका उदास कुराहरूलाई नै यस उपन्यासमा उठाएको बताउनुभयो । पुस्तक ब्रदर बुक्सले प्रकाशन गरेको हो ।
