लुरे हिरोको सिक्स प्याक, सिक्स प्याक बनाउने नेपाली नायकहरु

काठमाडौं, फागुन २० – ‘प्रेमगीत’ का चक्लेटी अनुहार र लुरे एवम् मायालु लुक्सका अभिनेता प्रदीप खड्का यतिबेला सिनेमा ‘पे्रमगीत–२’ को लागि  कसिलो ज्यान बनाउँदै छन् । उनले यो सिनेमाको लागि सिक्स प्याक बनाउने कुरा चल्दै आएको छ । उनले ज्यान बनाउनकै लागि दुई महिनाको छुट्टी लिएका छन् भने अहिले घण्टौं समयसम्म उनी जिममा बिताउँछन् । त्यस्तै उनले खानपिनमा विशेष ध्यान दिएका छन् । विशेष गरी चिल्लो पर्दाथ, पिरो र नुनबाट उनी टाढा छन् । उनी ज्यान बनाउन कै लागि साकाहारीबाट मांसाहारी समेत बनेका छन् । शरीरको वजन बढाउन प्रोटिनको मात्रा चाहिने भएर उनले मासु समेत खान थालेका हुन् ।
उनी पहिले भन्दा यतिबेला आकर्षक देखिन थालेका छन् । उनको शरीरमा  बाइसेप, चेस्ट र एप्सहरु छुट्टिँदै गएका छन् । प्रदीपले सिक्स प्याक बनाउन लागेको यहि सन्दर्भमा आज हामी सिक्स प्याक भएका केही नेपाली हिरोहरुको बारेमा चर्चा गर्दैछौँ ।
आर्यन अधिकारी
अभिनेता आर्यन अधिकारी पनि लुरे हिरोमै गनिन्छन् । तर उनको शारीरिक सुगठन भने लोभ लाग्दो छ । आर्यनले सिनेमा  ‘के म तिम्रो हैन र ?’ को लागि सिक्सप्याक एब्स बनाएका थिए । सिनेमाको ट्रेलर रिलिज भएपछि उनको आकर्षक शरीर देखेर धेरैले उनलाई बलिउड अभिनेता टाईगर श्राफसँग तुलना गरेर नेपालको टाइगर श्राफ पनि भने । उनले आकर्षक शरीर पाउनको लागि निकै मेहनत गरेका थिए । आर्यन भन्छन्, ‘शरीर बनाउनु भनेको तपस्या गर्नु जस्तै हो । जिम गएर मात्र शरीर बन्दैन । खानपिनमा पनि विशेष ध्यान दिनु पर्छ । त्यो समयमा पेय पर्दाथ खाँदा पनि विचार गर्नु पर्ने हुन्छ ।’
सिक्स प्याक एब्स बनाउने क्रममा उनले पाँच महिना नुन र चिल्लो कुराहरु बारेका थिए । ओड्स र अण्डाको प्रायेग भने सकेसम्म धेरै हुन्थ्यो । सिनेमाका लागि सिक्स प्याक बनाएका उनले पाँच महिना खुबै मेहनत गरेका थिए ।  उनको सिक्स प्याकमा दुई लाख खर्च भएको थियो । अहिले पनि आर्यन फिटनेस र एब्सहरुमा खुबै ध्यान दिन्छन् ।
सुशील श्रेष्ठ
सिनेमा ‘होस्टेल रिटन्र्स’ को प्रचारप्रसारको समयमा अभिनेता सुशील श्रेष्ठको सिक्स प्याकको खुबै चर्चा भयो । हुन त अहिले पनि उनको आकर्षक शरीरको चर्चा भई नै रहन्छ । सुशीलले पनि बडो मेहनतले सिक्स प्याक बनाएका छन् । धेरै मोटो नभए पनि उनको ज्यानले सही आकार पाएको छ । उनको बडी देखेर धेरै युवायुवती लोभिने समेत गरेका छन् ।  उनको लुक्सलाई झट्ट हेर्दा प्रायले बलिउड र हलिउड हिरोको भन्दा कम नभएको बताउँछन् । पहिलो सिनेमाको  प्रमोशनको क्रममा उनले धेरै पटक शर्ट खोलेर सिक्स प्याक एब्स देखाएका थिए । तर सिनेमा रिलिज भईसकेपछि भने उनको अभिनयको खासै तारिफ भएन । भयो त केबल उनको शरीर अर्थात सिक्स प्याक एब्सको । सुशीलद्वारा अभिनित चलचित्रहरु सायद २ र कारखाना प्रदर्शन मिति कुरेर बसेका छन् ।
सविन श्रेष्ठ
अभिनेता सविन श्रेष्ठलाई त ज्यान बनाउने भनेपछि अरु केही पनि चाहिँदैन । उनले सलमान खानबाट प्रेरित भएर ज्यान बनाएका हुन् । सविन हरेक दिन बिहान पाँचदेखि ७ बजेसम्म जिम जान्छन् र ज्यान कसिलो बनाउँछन् ।  आफूलाई सलमान, अर्नोल्ड स्वार्जनेगरको  फ्यान बताउने उनको मसल्सको निकै चर्चा हुने गर्छ ।  उनी प्राय एक्शन सिनेमा मै देखा पर्छन् । आफ्नो शारीरिक फिटनेस देखाउन सामाजिक सञ्जालमा बेलाबेलामा त्यस्तै खालका तस्विर सेयर गर्नुका साथै मौका मिल्न साथ ज्यान प्रदर्शन गरिहाल्छन् ।  बलिवुडका  सलमान खान, ऋतिक रोशनको जस्तो पो ज्यान ! भन्ने कलाकारहरुले कुनै दिन नेपालको सविन श्रेष्ठको जस्तो ज्यान भनुन् न, भन्ने चाहना सविनको छ ।  सविनको कसिलो ज्यानमा सिक्स प्याक छ । उनको सिक्स प्याक केही सिनेमाका पोस्टर र सिनेमाहरुमा प्रदर्शन भईसकेको छ । तर दर्शकले खासै थाहा पाएका छैनन् । तर अब सिनेमा हिरो रिटन्र्समा भने उनको  सिक्स प्याकलाई दर्शकले अवश्य नोटिस गर्नेछन् ।
गजित विष्ट
सिनेमा ‘मन’ बाट ब्रेक लिएका अभिनेता गजित विष्टले आफ्नो अभिनयबाट धेरैको मन जितेका छन् । उनले कान्छी मट्याङ ट्याङ, लभ यु बाबा, हैरान, तोरी लाहुरे, सुपारी, धौली लगायतका सिनेमामा आफ्नो अभिनय कला देखाइसकेका  छन् । त्यस्तै उनले केही सिनेमामा आफ्नो आकर्षक शरीर पनि देखाएका छन् । सिनेमा ‘मायाज बार’को पोस्टरमा उनको सिक्स प्याक देखिन्छ । सिक्स प्याकको लागि गजितले पनि निकै मेहनत गरे । उनको सिक्स प्याक अर्थात आकर्षक शरीरको बेलाबखतमा चर्चा भईरहन्छ । गजितले सिनेमासँगै केही म्युजिक भिडियोहरुमा पनि काम गरेका छन् । गजित नेपाली सिनेमामा आफू मात्र जमेका छैनन् । उनले छोरा र छोरीलाई पनि यो क्षेत्रमा आउन प्रेरणा दिएका छन् । उनकै सहयोगमा उनका छोरा सौगात बिष्टले  संसारकै कान्छो निर्देशकको रुपमा गिनिज बुकमा नाम लेखाईसकेका छन् ।
अनुप विक्रम शाही
मोडल अनुप विक्रम शाहीलाई धेरैले ह्याण्डसम किलर नै भन्ने गरेका छन् । मोडलिङ गर्दागर्दै सिनेमामा आएका उनले सिनेमा ‘सौर्य’बाट ब्रेक लिए । पहिलो सिनेमाले उनलाई खासै सफलता दिएन । तर दोस्रो सिनेमा ‘हँसिया’ ले उनलाई नेपालको हिरो बनाईदियो । दोस्रो सिनेमा पछि उनले सिने करिअरलाई पछाडि फर्केर हेर्नु परेको छैन । अभिनयका साथसाथै उनी आकर्षक ज्यानका कारण पनि चर्चामा छन् । विशेषगरी सिक्स प्याक र सुगठित शरीर अनुपलाई चिनाउने विशेषता नै बनिसकेको छ । उनलाई सिक्स प्याकमा निकै आकर्षक देखिन्छ । उनले आफ्नो सिक्स प्याक केही सिनेमाहरुमा देखाइसकेका छन् । हसिया, ठमेल डट कम, वीर विक्रम, किङ लगायतका सिनेमामा उनले काम गरिसकेका छन् ।
शुसांत कार्की
अभिनेता शुशांत कार्कीले सिनेमा ‘चर्खा’को लागि सिक्स प्याक बनाएका थिए ।  उनले सिक्स प्याकको लागि एक वर्षसम्म मेहनत गरे । केही समय अघि हामीसँग भएको कुराकानीमा उनले आफ्नो शरीरमा सिक्स प्याक अटाएका कारण सिक्स प्याक बनाएको नभए त एट प्याक नै बनाउँथे भन्दै ठट्टा समेत गरेका थिए ।  उनले सिनेमा चर्खाको सुटिङ सुरु हुनुभन्दा एक महिना पहिले देखि नै नुुन तेल खान रोकेका थिए ।  उनको सिक्स प्याक बनाउन एक लाख खर्च भएको थियो ।  उनी त्यस बखत दिनमा २० वटा अण्डा, आधा किलो मासु,  दूध, सातु खान्थे । उनले डेढ महिना खाना पनि खान छाडेका थिए ।  ज्यान बनाउने क्रममा नुन तेल पिरोले बोसे बढाउने भएका कारण यस्ता चिजहरु कम खाने वा नखाने गरिन्छ ।  उनको सिक्स प्याक बनाउन एक लाख १० हजार खर्च भएको थियो । शुसांतले अहिलेसम्म आधा दर्जन सिनेमामा काम गरिसकेका छन् । जसमा सुन्तलीलाई भगाई लगायो झिल्केले, चर्खा, तीन घुम्ती, बिन्दास  लगायत पर्छन् ।
रेश मरहठ्ठा
सुरेश मरहठ्ठाबाट रेश मरहठ्ठा बनेका अभिनेता रेशले पनि शरीरलाई आकर्षक बनाए । उनको शरीरमा भएको सिक्स प्याकले धेरै दर्शकको ध्यान तान्यो । उनी सिक्स प्याकमा निकै आकर्षक देखिन्छन् । काठमाडौं, मिशन पैसा–२, भागी भागी नजाऊ, चाहन्छु म तिमीलाई, मेरो वेस्ट फ्रेण्ड लगायतका सिनेमामा काम गरेका रेशले हिन्दी सिनेमा ‘पारा नर्मल’मा पनि काम गरेका छन् । यसबाहेक महानायक राजेश हमाल , धिरेन शाक्य , शिव श्रेष्ठका बलिष्ठ शरीरको सिनेमा क्षेत्रमा सधै चर्चा हुने गर्छ । त्यस्तै पछिल्लो समयमा स्वर्गिय श्रीकृष्ण श्रेष्ठले पनि ज्यान राम्रो बनाएका थिए ।
एक्सन स्टार निखिल उप्रेतीले भैरवमा बनाएको सिक्स प्याकको पनि राम्रै चर्चा भएको थियो भने नायक सौगात मल्लले छड्के, लुट ,लप्पन छप्पनमा राम्रै संग आफ्नो ज्यान देखाएका छन् । सौगात मल्लले १२ वर्षको उमेर देखि नै शारीरिक अभ्यास गरेका हुन भने बुटवलमा उनले शारीरिक सुगठनको प्रतिस्पर्धामा उपाधि समेत जितेका छन् ।  पछिल्लो पुस्तामा चक्लेटि नायकहरुले पनि कथाले माग गरेको भन्दै ज्यान बनाउने लहर चलेको छ । यसैको मेसोमा केही समय अघि आर्यन सिग्देलले पनि ज्यानमा ध्यान दिएका थिए ।  
उज्यालो र forseenetwork.com को सहकार्य
