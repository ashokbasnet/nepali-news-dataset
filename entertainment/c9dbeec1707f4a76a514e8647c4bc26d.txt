सरुभक्त, तीर्थ श्रेष्ठ र हरिदेवी कोइराला सम्मानित

पोखरा, कात्तिक ३ – पोखराका तीनजना अग्रज श्रष्टालाई सम्मान गरिएको छ । साहित्यकार सरुभक्त, कवि तीर्थ श्रेष्ठ र लोकगायिका हरिदेवी कोइराला शुक्रबार सम्मानित भएका हुन् ।  

 

कुँडहरमा रहेको भद्रकाली उच्च माध्यमिक विद्यालय, विज्ञान संकायको आयोजनामा भएको साँस्कृतिक कार्यक्रममा पोखरालाई कर्मथलो बनाई नेपाली साहित्य, संस्कृति अनि गीत संगीतको विकासका लागि पुर्‍याएको कदर स्वारुप विद्यालय ब्यवस्थापन समितिका पूर्व अध्यक्ष क्याप्टेन सन्तबहादुर गुरुङले उहाँहरुलाई सम्मान गर्नुभयो ।

सम्मानपछि साहित्यकार सरुभक्तले प्राज्ञिक थलोमा सम्मानित हुन पाएकोमा खुसी व्यक्त गर्नुभयो । सिर्जनाको भाकाको भौगोलिक सिमा नहुने भन्दै उहाँले श्रष्टाहरुले समाजका यथार्यलाई शब्दमार्फत ब्यक्त गरी समाजमा पस्कने काम गर्दै आएको बताउनुभयो ।

साहित्यकार तीर्थ श्रेष्ठले इतिहास र पुरातन शिक्षामा नेपाल सानो, अनि नेपाली गरिब भन्दै पढाइएकाले अझै पनि त्यही सुगा रटाइ रहेको बताउनुभयो ।

साहित्यकार तथा लोकगायिका हरिदेवी कोइरालाले पुराना भाका तथा लोकगीतहरु अहिले लोपोन्मुख अवस्थामा पुगेकाले संरक्षण आवश्यक रहेको बताउनुभयो ।
