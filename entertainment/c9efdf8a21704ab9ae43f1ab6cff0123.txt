​यो चलचित्रको नाम राख्न श्रीकृष्ण श्रेष्ठको ठूलो हात छ : आकाश अधिकारी

काठमाडौं, जेठ ५ – परारको साल बनाएको कोहिनुरले सबै रेकर्ड तोड्नेगरी ब्यापार गरेपछि आकाश अधिकारीले यसपाली चलचित्र ‘के म तिम्रो होइन र ?’ बनाएका छन् । हलमा प्रदर्शनरत यो चलचित्रले दर्शकको राम्रो साथ पाइरहेको अधिकारीले बताए ।
श्रीकृष्ण श्रेष्ठ र उनकी श्रीमती स्वेता खड्का अभिनित कोहिनुरकै ‘के म तिम्रो होइन र ?’ बोलको गीतबाटै उनको नयाँ चलचित्रको नाम राखिएको हो । आफ्नै भतिज आर्यनलाई नवनायिका मरिष्का पोखरेलसँग जोडी बाँधेर पर्दामा उतारेको चलचिब रिलिज अघि नै चर्चाको विषय बन्यो । आकाशको यसअघि काठमाडौं चलचित्रले पनि चर्चा पाएको थियो ।
उनै निर्देशक आकाशसँग हामीले कुराकानी गरेका छौं :
निकै प्रफुल्लित हुनु भएको छ, मारामार भयो क्या हो हलमा ?
जुन मेहेनत गरेर बनाएको छ,  चलचित्र त्यो अनुसार दर्शक आउनु भएको छ । त्यही कुराले होला ।
एउटा चलचित्र बनाउनु भनेको १० वटा छोराछोरीको विवाह गरेको जस्तै हो रे   ? 
जन्तीहरु आउने क्रम जारी नै छ । अब कति त दालमा नुन थिएन । पिरो धेरै थियो भन्ने जन्तीहरु पनि हुन्छन् । तर ‘के म तिम्रो होइन र ?’ मा सबैकुरा पुगेको छ । बडा मिठोसँग चलचित्र हेरिरहनु भएको छ धेरै खुसी छु । चलचित्र बनाउँदा कन्ज्युस्याई गर्नुहुन्न । मेहनतमा पनि पछि हट्नुहुन्न । मेरो चलचित्र हेर्नु भन्दा पनि हेर्न हुने खालको चलचित्र निर्माण गर्नुपर्छ । उहाँहरुले मेहनत गरेर कमाउनु भएको पैसा खर्चिनको  लागि चलचित्र पनि राम्रो हुनुपर्छ । अनि आजकालका नेपाली चलचित्र परिवारसँग बसेर हेर्ने खालका छैनन् । चलचित्र हेर्दाहेर्दै निहुरिएर मोवाइल हेर्न बाध्य हुन्छन् । चलचित्रमा त्यस्ता सिनहरु बढ्दै गै’रहेको छ । 
यो चलचित्रमा त्यस्तो छैन ?
छैन । एकदमै सामान्य सिन छन् यो चलचित्रमा । चलचित्रलाई चाहिने मनोरञ्जन र रमाइलो चलचित्र बनेको छ ।  परिवारसँग बसेर हेर्न मिल्ने चलचित्र हो, के म तिम्रो होइन र ? आज पनि धेरै जना आफ्नो परिवारसँग आउनु भएको छ । 
चलचित्र राम्रो छ भन्ने कुरामा विश्वस्त हुनुहन्छ ?
एकदम विश्वस्त छु  म । पैसाले भन्दा पनि चलचित्र मेहनतले बन्ने हो । त्यसै अनुसार चलचित्र बनेको छ । दर्शकको माया पाईरहेको छु । आफ्नो मेहनत दर्शकले मन पराउँदा , यो मन गदगद भएर आउँछ । 
यो चलचित्र निर्माणको लागि कति समय लाग्यो ?
डेढ वर्ष लाग्यो । कथा लेख्ने दिनदेखि गन्ने हो भने के म तिम्रो होइन र ? चलचित्र डेढ वर्षमा आयो । त्यस्तो कोहिनुरलाई पनि त्यति नै समय लागेको थियो । 
के म तिम्रो होईन र नाम किन राख्नु भा’को ?
जतिबेला, डाक्टर कृष्णहरि बरालले कोहिनुरको लागि गीत ल्याउनु भयो । त्यतिबेला के म तिम्रो होइन र ? शब्दले मलाई धेरै छोयो । अनि श्रीकृष्ण जी र मैले कोहिनुरको नाम के म तिम्रो होइन र ? राख्ने कि भन्ने कुरा पनि गरेका थियौँ  । एउटा कोहिनुरको कथावस्तु अनुसार,  त्यही नाम सुहाउँदो थियो ।  श्रीकृष्णजीलाई पनि मन परेको नाम । मैले कोहिनुर बनाएँ ।  अब तपाई के म तिम्रो होइन र बनाउनुस भन्नुभएको थियो मलाई । कथा पनि लेख्न थालेँ । त्यो नाम राख्नुस भन्नुमा श्रीकृष्ण जीको पनि ठूलो हात छ ।
श्रीकृष्ण दाजु हुनु भा’को भए उहाँ नै खेल्नु हुन्थ्यो होला, होइन ?
अवश्य पनि श्रीकृष्णजीको पनि ईच्छा थियो । लभ स्टोरी फिल्ममा उहाँको रुची थियो । म त भन्छु नेपालको सुपरस्टार भनेको श्रीकृष्ण श्रेष्ठ हो । जस्ले धेरै चलचित्र दिन्छ त्यही नै सुपरस्टार हो । धेरै दर्शकले मन पराउनु भएको चलचित्र र नायक त उहाँ नै थियो  ।
अहिले तपाईलाई स्टार खट्केको हुनाले आफ्नो भतिजलाई स्टार बनाउने तरखरमा हुनुहुन्छ ?
पक्कै पनि ।  एउटा स्टारडम चाहिएको थियो । अहिलेसम्म पछाडि फर्केर हेर्दा भुवन केसी, शिव श्रेष्ठ, राजेश हमाल, श्रीकृष्ण श्रेष्ठ उहाँहरुमा एउटा स्टारडम थियो । त्यसपछि धेरै अभिनेता आउनु भयो । कलाकार आउनु भयो तर एउटा स्टारडम भएको फलानो आएपछि,  चलचित्र चल्छ भन्ने खालको आएन । बिचमा निखील उप्रेती आउनु भएको थियो । जो अहिले अनमोल केसी आउनु भएको छ । त्यो पनि राम्रो हो । त्यसलाई दर्शकले कस्तो रुपमा लिने भन्ने कुरा हो । कुनै मन परेको कलाकार छ भने दर्शक जानुहुन्छ । त्यसपछि बल्ल दर्शकले विषयवस्तु खोज्नुहुन्छ । कुनै पहिला कथा कस्तो छ , कुन विषय बस्तुमा बनेको चलचित्र हो भन्ने कुरा खोज्नुहुन्छ । अनि मात्र दर्शक हलमा आउनुहुन्छ । त्यसले गर्दा कलाकािरता र स्टारडम फरक कुरा हो जस्तो लाग्छ मलाई ।
तपाईलाई के राम्रो लाग्छ कलाकारिता कि स्टारडम ?
स्टारडम भनेको के हो भने व्यवसायिक चलचित्र क्षेत्रको लागि स्टारडम पनि चाहिन्छ । भारतको चलचित्र हामीले हेर्ने हो भने केहि एक्टरहरु यस्ता छन्  । भोलि उसको चलचित्र जस्तोसुकै होस तर पनि चलचित्र मेकरले सिनेमा बनाउँछ भने उसको नामले नै पुग्छ । किनकी उसले हिजोको दिनमा राम्रो काम गरेको छ  , त्यसले गर्दा हो । चलचित्र व्यवसायिक बन्छ ।
हिरो बन्नु भयो, संगीतकार पनि हुनुभयो, निर्देशक पनि हुनुहुन्छ सबै आफै ?
मलाई रहर छैन सबै खाने । तर कथाबस्तु अनुसारको म्युजिक चाहिन्छ । अरुलाई बताइरहनु भन्दा त आफ्नै तयारी छ । गरौँ भनेर मात्र हो ।  
आफै हिरो हुनुहुन्छ, यो फिल्ममा खेल्न मन लागेन ?
मलाई धेरै अफर आएको छ हिरोका लागि ।  निर्देशन गर्नको लागि, मेरो साथीहरुको चलचित्रको कथा धेरै छन् मेरो ल्यापटपमा । तर त्यो कथामा केही त चाहियो नि । जसले पनि गर्ने खालको चलचित्र छ भने आकाश अधिकारी किन ? मैले खेल्ने चलचित्रको कथावस्तु सशक्त पनि हुनु पर्छ जुन चलचित्रमा म खेलौँ ।  रहर त छैन मेरो । मलाई मनपर्ने कथा हुनुपर्यो जुन दर्शकलाई मन परोस ।  अब मलाई यो लभस्टोरी चलचित्र खेल्नै आई लभ यू भन्न सुहाउँदैन ।
के म तिम्रो होइन र किन हेर्ने ?
मनोरञ्जनको लागि मात्र , चलचित्र हेर्नको लागि हलमा जानुपर्छ भन्ने छैन । एउटा मोवाईल लिनुभयो भने संसार भरका चलचित्रहरु आउँछन् । तर यो चलचित्र प्रेम कथामा आधारित चलचित्र हो । तपाईले आफ्नो परिवारसँग बसेर पनि हेर्न सक्नुहुन्छ । यो चलचित्रले प्रेम प्राप्तीको कुरा सिकाउँछ । अहिलेसम्म ९० वटा सिनेमा हलमा चलचित्र लागिरहेको छ । 
विदेशी चलचित्र आयो भने तपाईहरुलाई हल नै दिदैनन् रे ?
त्यो त हो । तर चलचित्रमा क्षमता छ भने त्यस्तो हुँदैन । कोहिनुरले देखाईसकेको छ । त्यतिखेर ४ वटा हिन्दी चलचित्र पनि आउट भएको थियो । ७ वटा नेपाली चलचित्र पछाडि सर्न बाध्य भएको थियो । दर्शकले मन पराउनु भयो भने कसैले पनि रोक्दैन । चलचित्र बनाएर हलसम्म नपुर्याउनु हाम्रो कमजोरी हो । हलसम्म पुगेर पनि चलचित्र चलेन भने बुझौँ राम्रो चलचित्र बनेनन् भनेर । यसरी नै राम्रोसँग चलचित्र चलिरहेको छ भने चलचित्र राम्रो बनेको छ भन्ने कुरा बुझ्नु पर्छ । धेरै गाह्रो छ चलचित्र निर्माणको लागि  । तर चलचित्र नै राम्रो बनेको छ भने सबै गाह्रो  हराउँछन् । चलचित्र हिट भयो भने त्यहाँ भएका प्राविधिकदेखि सबै हिट । चलचित्र चलेन भने सबै मान्छे चलेन भन्ने कुरा बुझ्नुपर्छ । 
तपाईको चलचित्र चाहिँ कुन धारको हो ?
चलचित्रको कुनै पनि धार हुँदैन र मेरो चलचित्र कुनै पनि धारको होइन । मेरो चलचित्र प्रेम र व्यवसायिक धारको हो । यो मेरो मनोरञ्जनको धार हो । पैसा पनि खर्च गर्ने अनि पैसा पनि कमाउने । 
नबुझेको मान्छे आउँछ चलचित्र बनाउनको लागि पैसा खर्च गर्छन् , अनि चलचित्र नचलेपछि यहि क्षेत्रलाई गाली गरेर जान्छ के हो यस्तो ?
भएकै त्यही हो  अहिले । कोहिनुर पछि मलाई धेरै साथीहरुले आकाश जी म तपाईसँग चलचित्र बनाउन चाहन्छु भन्नु भयो विदेशबाट । मैले के भनेँ भने,  त्यहाँ बसेर चलचित्र बनाउँछु भन्नुभन्दा पहिला नेपालमा आएर चलचित्रको बारेमा बुझ्नुस भनेर भनेँ । चल्यो भने धन्यवाद भन्ने होला । चलेन भने खोई त मेरो लगानी भन्छन् । त्यो भन्दा पहिला चलचित्र क्षेत्रको बारेमा बुझ्न जरुरी छ । 
सुरुमा चलचित्र बनाउँदा के सोच हुन्छ तपाईहरुको, कलाकारिता वा व्यवसाय ?
पहिला त  मनदेखि लाग्छु । म चलचित्र निर्माण गर्ने व्यक्ति हो । मैले चलचित्र बनाउनुपर्छ भन्ने सोचले लाग्छु । कुनै चलचित्र चलेपनि बनाउनु पर्छ । नचलेपनि बनाउनु पर्छ । त्यो भन्दा अरु जानेको पनि हुन्न छैन । जहिले पनि म चलचित्र बनाउँदा मनले बनाउँछु दिमागले होइन । दिमागलने बनाउँदा नाई यहाँ खर्च हुन्छ । यसो नगर भन्छ तर मनले बनाएको त मेरो कथाले यो मागेको छ मैले यो दिनुपर्छ भन्ने हुन्छ । अनि त्यो कुरा दर्शकले पनि बुझ्नुहुन्छ । 
दाजु तपाईको कथाले धेरै किस सिन माग्यो भन्छन् नि ?
अहिलेको २१ औँ शताब्दीमा किस छ यस्तो छ भन्यौँ भने हामी पछाडि हटिरा’को हुन्छौँ । त्यो भन्दा धेरै समाजले नपचाउने कुरा हामीले दिनु हुँदैन । 
छोरीलाई पनि हिरोइन बनाउने हो ?
हिरोइन भन्दा पनि उसलाई मेकरमा ध्यान छ ।  भोलि गएर छोरी निर्देशक नै बन्ने हो कि ?
- forseenetwork र उज्यालाेकाे सहकार्य
