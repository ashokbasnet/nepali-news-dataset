कर्मचारीलाई सिस्नुपानी !

अर्जुनकुमार संग्रौला/उज्यालो । काठमाडौं – आलोचना गर्दा धेरै मान्छे झनक्क रिसाउँछन् । नबुझिकन फनक्क मुन्टो बटार्छन् । उस्तै परे हात पाखुरा बटारेर निहुँ खोज्छन् ।
तर कुरा गर्न जाने हँसाई हँसाई आलोचना र शब्दको झटोरो हान्न सकिन्छ । यस्तै दृश्य शुक्रबार राष्ट्रिय योजना आयोगको डाक्टर हर्क गुरुङ सभा हलमा देखियो ।
मुख्य सचिव लिलामणि पौडेललाई मुख्य पाहुना बनाएर हल भरि जम्मा भएका निजामति कर्मचारीलाई सिस्नुपानीका सदस्यले कहिले घुमाउँदै, कहिले सिधैं, हान्नु सम्मको शब्दका गुलेली हाने ।
कार्यक्रमको शुरुमै खाली कुर्सिमा भ्रष्टाचारीलाई बस्न आह्वान गर्दै सिस्नुपानीका सदस्यले एउटै स्वरमा भने:
‘आइज भ्रष्ट आइज विदेशमा पढेर आइज
हाम्रो भन्नु तैँ एउटा होस् हलक्क बढेर आइज
पुल टोक्नु नहर टोक्नु, जहाज पनि टोक्नु तैँले
सतर्कताले मुख देख्ला छोप्ने रुमाल बोक्नु तैँले’
निजामति कर्मचारीहरुलाई सिस्नोपानीका सदस्यहरुले हँसाई हँसाई भ्रष्टाचारका बिरुद्धमा झस्काए, सदाचारका लागि उस्काए ।
यै बेलामा लक्ष्मण गाम्नागे भन्दै थिए ‘भ्रष्टाचारको मुख्य जरो राजनितिक दल भित्र र सिंहदरबारको वरिपरि छ । त्यसैले हामी भ्रष्टाचार बिरुद्ध खबरदारी गर्न राष्ट्रिय योजना आयोग कै हलमा आयौं ।’
सिस्नुपानीका सदस्यले भ्रष्टाचार बिरुद्ध शब्द झटारो हान्दै गर्दा हलमा हाँसो र ताली एकैसाथ घन्किन्थ्यो । मुख्य सचिब लिलामणि पौडेल जुँगा मिलाई मिलाई लजाजु मुस्कानमा देखिन्थे ।
निजामति सेवामा ईमान्दार कर्मचारीको रुपमा परिचय बनाउँदा बनाउँदै मुख्य सचिब बनेका पौडेलले कार्यक्रमको बिचैमा भने ‘यस्ता कार्यक्रमले कर्मचारीको आनी बानी परिवर्तन गर्न मात्रै हैन, जनताको काम प्रति निजामति कर्मचारीलाई जिम्मेवारी बनाउन सहयोग गर्छ ।’
भ्रष्टाचारीहरुले गर्ने कामलाई सदाचारीहरुले साथ नदिने हो भने पनि देशमा भ्रष्टाचार कम हुन सक्ने उनको भनाई थियो ।
सिस्नु पानी नेपाल र राष्ट्रिय सर्तकता केन्द्रले कार्यक्रमलाई आयोजना गरेका थिए । हलमा सहभागि धिरेन्द्र प्रेमर्षी आफै निजामति कर्मचारी हुन् । लक्ष्मण गाम्नागे नेपाल टेलिकमका जागिरे छन् । आफैले आफैलाई व्यङग्य गरेको जस्तो गरेर आफ्ना कर्मचारी साथीहरुलाई उनीहरुले हँसाइ हँसाइ डर देखाए ।
जनताको मतबाट माननीय र सम्माननीय बनेर सिंहदरबार छिरेकाहरुलाई पनि बाँकी राखेनन् स्रष्टाहरुले । सिस्नुपानीका अर्का सदस्य अर्जुन पराजुलीले शब्दको तीर हिर्काए, माननीयहरुको मर्ममा:
‘गोरुले गधालाई सोध्यो
भाई चुनाउ त जितिछस्
मान्छेले तँलाई मत कसरी दिए नि
गधाले भन्यो
चुनाउ जित्नुअघि त
म पनि मान्छे नै थिएँ नि ।’
कार्यक्रममा लोकतन्त्रको कुरा भए । संघीयता र जातीयताको कुरा पनि उठे । भ्रष्टाचारका बिरुद्धमा र सदाचारका लागि मञ्चमा पुग्ने कसैले पनि शब्द गुलेली हान्न बाँकी राखेनन् । सिस्नुपानी नेपालका अध्यक्ष लक्ष्मण गाम्नागेले उदण्ड भ्रष्टाचारीलाई दण्ड दिने नियमावली २०७० पढेर सुनाए ।मृत्युलोकमा साधारण नियम कानुनले भ्रष्टाचारीलाई नछोएको कारण यमलोकमा अब भ्रष्टाचारीलाई कस्तो सजाय दिनु पर्छ भन्ने उनको तर्क थियो ।  धिरेन्द्र प्रेमर्षीको शब्द गुलेली पनि कम थिएन, स्टेजमा पुगेर उनले सुनाए:
‘भूत भए पनि यिनी प्रजातान्त्रिक दूत
यिनको नाम जपी जपी सकेजति लुट
जनताको सपनामा यिनैलाई लिपी
महलमा मस्त हामी झुपडीमा विपी
सुश्री सत्ता सुन्दरीको रुपै कस्तो च्वाँक
राजनीतिको सार यिनी बाँकी सबै झ्वाँक
देशका लागि काँडा छोड्दै फूलजाति टिपी
आसनमा बस्छौँ हामी भाषणमा बिपी’
तीन घण्टा लामो कार्यक्रममा मनोज गजुरेलको प्रस्तुतीमा नरमाउने कोही पनि थिएन । उनका शब्द शब्दमा निजामति कर्मचारी रमाएका थिए । हाँसेका थिए र उनीहरुले तालि बजाएका थिए । मनोज पनि के कम कर्मचारी हाँस्दै गर्दा, ताली बजाउँदै गर्दा भ्रष्टाचारका बिरुद्धमा आवाज निकाले अनि सदाचारीलाई सम्मान पनि ब्यक्त गरे ।
