भारतीय अभिनेता प्राणको निधन

असार २९ - चर्चित भारतीय अभिनेता प्राणको ९३ वर्षको उमेरमा निधन भएको छ । लामो समय देखि बिरामी रहेका प्राणको मुम्बईको लिलावती अस्पतालमा शुक्रवार राती निधन भएको हो ।
पन्जाबी चलचित्रबाट आफ्नो फिल्मी जीवन शुरु गरेका वास्तविक नाम प्राण कृष्ण सिकन्द रहेका उहाँले ६ दशक भन्दा बढी समय हिन्दी सिनेमा जगत्मा बिताउँदै ४ सय भन्दा बढी चलचित्रमा काम गर्नुभएको छ ।
विशेष खालको बोल्ने शैली र अभिनय क्षमता रहेका प्राणले सबै खालका भूमिका गरेपनि उहाँको लोकप्रियता खलनायकका रुपमा बढी थियो ।
राम और श्याम चलचित्रमा गरेको खलनायकको भूमिकाले उहाँको व्यक्तिगत छवि पनि खलनायककै रुपमा चर्चित बनाएको थियो । हिन्दी सिनेमामा उहाँको योगदानको कदर गर्दै यसैवर्ष प्राणलाई चर्चित दादा साहब फाल्के पुरस्कार प्रदान गरिएको थियो ।
बिरामी भएका कारण कार्यक्रममा पुरस्कार लिन जान नसकेपछि सन्चारमन्त्री नै उहाँको घरमा पुगेर पुरस्कार दिएका थिए ।
तीन पल्ट फिल्मफेयर अवार्ड पाएका प्राणलाई सन् २००० मा स्टारडस्टले भिलेन अफ द मिलेनियम घोषणा गरेको थियो । भारतीय प्रधानमन्त्री मनमोहन सिंहले प्राणको निधनप्रति दुख व्यक्त गर्दै भारतीय सिनेमाले एउटा आदर्श प्रतिभा गुमाएको बताउनुभएको छ ।
- भारतीय सञ्चार माध्यमको सहयोगमा
