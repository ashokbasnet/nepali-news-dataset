कलम सार्वजनिक

काठमाडौं, साउन २५ - पत्रकार पुष्करलाल श्रेष्ठको जीवनी समेटिएको पुस्तक 'कलम' सार्वजनिक भएको छ । विहीवार सार्वजनिक भएको यो पुस्तकमा कामना प्रकाशन गृहका प्रकाशक तथा नेपाल समाचार पत्र दैनिकका सम्पादक श्रेष्ठका पत्रकारितासँग सम्बन्धित रोमाञ्चक अनुभूति र अनुभवहरु पुस्तकमा समेटिएको छ ।

 

श्रेष्ठको पत्रकारिता यात्राबारे लेखिएको पुस्तक ‘कलम’लाई विहीवार काठमाडौंमा भएको कार्यक्रममा कान्तिपुर पब्लिकेसनका अध्यक्ष कैलास सिरोहिया, नेपाल पत्रकार महासंघका अध्यक्ष शिव गाउँले, वरिष्ठ पत्रकार एवंम लेखक मदनमणि दिक्षित, टेलिभिजन ब्रोडकाष्टर्स एसोसिएनका अध्यक्ष एवं ईमेज च्यानल संचालक आरके मानन्धर, पत्रकारिताका प्राध्यापकहरु पी खरेल र रामकृष्ण रेग्मीले संयुक्तरुपमा सार्वजनिक गर्नुभएको हो ।

कार्यक्रममा प्राध्यापक एवंम वरिष्ठ पत्रकार रामकृष्ण रेग्मी र पत्रकारिताका प्राध्यापक पी खरेल, वरिष्ठ पत्रकार तथा लेखक मदनमणी दिक्षीत, नेपाल पत्रकार महासंघका सभापति शिब गाउँले लगायतले टिप्पणी गर्नुभयो । खरेल र रेग्मीले यो पुस्तक श्रेष्ठको जीवनी मात्र नभएर पत्रकार र पत्रकारितका विद्यार्थीका लागि इतिहास भएको बताउनुभयो ।

रेग्मीले यो पुस्तकले नेपालको पत्रकारिता, समाज, अर्थतन्त्र र राजनीतिलाई प्रष्ट्याएको बताउनुभयो । पुस्तकका पात्र श्रेष्ठले कलम आफ्नो मात्र नभएर समग्र पत्रकारको कथा, व्यथा र पीडालाई उजागर गरेको बताउनुभयो ।

पुस्तकमा कामना प्रकाशत गृहको स्थापना, त्यसमा आएका उतारचढाव, देशको तत्कालिन राजनीतिक र पत्रकारिताको अवस्थाको चित्रण पनि पाइन्छ ।

पत्रकार अशोक सिलवालले लेखेको यो पुस्तकलाई भारतको नयाँ दिल्लीमा रहेको एड्रोइट पब्लिसर्सले प्रकाशित गरेको हो । ३ सय ५० रुपैयाँ बजार मूल्य रहेको यो पुस्तकमा ३६ खण्ड र ४ सय पृष्ठ छन् ।
