महजोडी सात वर्षपछि स्टेज फर्किंदा

काठमाडौ, वैशाख २७ – मुखले संविधानको रटान लगाएपनि मेलो जस्ताको तस्तै । राजनीतिक दल र नेताहरु सधैं आपसी बाझाबाझमै व्यस्त ।
अर्कोलाई घचेटेर, पछारेर आफु भर्याङ चढौं र कुर्सीमा लिसो झैं टाँसिरहौं भन्ने प्रवृत्ति । भ्रष्टाचार र गुण्डागर्दी मौलाउँदा असल र सामान्य मान्छेलाई टिकीखान समस्या ।
राजनीतिक र सामाजिक क्षेत्रका यस्ता विकृति, विसंगतिलाई हाँस्य कलाकारले स्वादिलो र चोटिलो ढंगले प्रस्तुत गर्ने गर्छन् । अझ गाईजात्राको बेला त सोह्र श्राद्धको बाहुनलाई जस्तै हाँस्य कलाकारहरुलाई भ्याईनभ्याई हुन्छ ।
गाईजात्रा आउन ठ्याक्कै तीनमहिना बाँकी छ । साउन २६ गते मनाइने गाईजात्राको झल्को दिने कार्यक्रम तीन महिनाअघि नै बैशाख २६ गते काठमाडौंको प्रज्ञा भवनमा सुरु भएको छ ।‘टुबोर्ग महजात्रा’ नामको यो प्रहसन चर्चित हाँस्यकलाकार मदनकृष्ण श्रेष्ठ र हरिवंश आचार्यको झण्डै सात वर्षपछि प्रस्तुत स्टेज कार्यक्रम हो । विदेशका बिभिन्न ठाउँमा महयात्रा सकेर फर्किएको यो जोडीले प्रज्ञा भवनमा दमदार प्रस्तुती पस्केको छ ।
महजोडीको प्रहसनमा राजनीतिक तथा सामाजिक क्षेत्रका यस्तै विकृति र विसंगतीलाई झटारो हानिएको छ । हाँसो र व्यंग्यको फोहोरा एकसाथ छुट्दा दर्शकलाई तीनघण्टा समय बितेको पत्तो नै हुँदैन । टेलिभिजनको पर्दामा मात्रै देखिने कलाकारलाई आफ्नै आँखा अगाडि स्टेजमा देख्न पाउँदा दर्शक मख्ख पर्छन् । त्यसमाथि महको प्रस्तुति नै मह जस्तै गुलियो र स्वादिलो हुन्छ ।
महजात्राको सुरुवात प्रार्थनाबाट हुन्छ । भगवानले नेपाललाई सबैथोक दिए, तर असल नेता दिएनन् भन्दै महजोडीले असल राजनीतिज्ञ दिन भगवानसँग प्रार्थना गर्छन् । यस्तै महजोडीको ‘शब्दान्ताक्षरी’, ‘म डनको फोटो स्टुडियो’ र ‘भ्रष्टाचार र विकास’ प्रस्तुतिमा उस्तै दमदार व्यंग्य र हाँसो समेटिएको छ ।
‘शब्दान्ताक्षरी’मा हरिवंश नेवारबहादुर र मदनकृष्ण बहानबहादुर बनेका छन् । बाहुन हरिवंश ठ्याक्कै नेवारजस्तो र नेवार मदनकृष्ण दुरुस्तै बाहुन जस्ता देखिन्छन् । वसन्धुरा भुसाल र मोहितवंश आचार्यले समेत साथ दिएको यो प्रहसनमा जातीय राजनीतिको व्यंग्य गर्दै सामाजिक सद्भाव कायम राख्नुपर्ने सन्देश दिएको छ । ‘म डनको फोटो स्टुडियो’ प्रहसनमा मदनकृष्ण डन बनेका छन् । उनको प्रभावले साधारण र बेरोजगार हरिवंश पनि डनकै बाटो पछ्याउँछन् । राजनीतिक संरक्षणमा डनको हालीमुहाली बढेको यथार्थलाई यो प्रहसनले व्यंग्य गरेको छ ।
महको अन्तिम प्रस्तुति ‘भ्रष्टाचार र विकास’ गीति शैलीको संवाद नाटक हो । मौलाउँदो भ्रष्टाचारले विकासलाई अघि बढ्न नदिएको वास्तविकतालाई यो प्रहसनले उदांगो पारिदिएको छ । यस्तै किरण केसी, राजाराम पौडेल र शिवहरि पौडेलको ‘बोर्डर चेकपोष्ट’ प्रहसनले नेपाल–भारत सीमा समस्या देखाइएको छ । महजात्रामा गायिका मल्लिका कार्की, कलाकारहरु दिलिप रायमाझी, अनु शाह लगायतको गीत र नृत्यले पनि दर्शकको मन तान्छ । महजात्रा आउँदो जेठ ८ गतेसम्म चल्नेछ ।
मिलन तिमिल्सिना/उज्यालो
