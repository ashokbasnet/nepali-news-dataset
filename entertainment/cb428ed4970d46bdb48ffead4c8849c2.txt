उटपट्याङ गीत गाएर गाली खाएका रुन्चे गायक !

काठमाडौं, चैत १६ –
आमा... मलाई त्यहि केटी चाहिन्छ
बा... मलाई त्यहि केटी चाहिन्छ
यसै गीतले गायक प्रकाश पौड्याललाई रुन्चे गायकको परिचय दियो । यो परिचयबाट उनी निकै सन्तुष्ट भए । गीत गाउन रुची राख्ने उनले अलि फरक विधाका गीतहरुलाई दर्शक तथा श्रोता माझ पस्कने कोशिस गरे, जुन कोशिस सफल पनि भयो । 
उनले सङ्ख्यात्मक हिसाबले निकै नै कम गीत गाएका छन् तर चर्चा भने सयौँ गीत गाउने कलाकारको जति नै पाएका छन् । रेमिटेन्स कम्पनीमा काम गर्ने पौडेल जागिरको शिलशिलामा दुवईमा बस्छन् । उनले दुईवटा सिनेमामा पनि काम गरेका छन् जसमध्ये एउटामा उनी मुख्य भूमिका मै थिए । सिनेमा ‘नाई मलाई केही चाहिँदैन’मा उनले काम गरेका हुन् । त्यस्तै उनले ‘मामाघर’ नेपाली चलचित्रमा पाश्र्व गायनको अवसर पनि पाएका थिए । नाईँ मलाई त्यहि केटी चाहिन्छ, कालो भाले, डाक्टर साहेब भिटामीन लेख्दिनुस लगायत प्रकाशले गाएका गीतहरु प्राय लोकप्रिय छन् । 
कामको शिलशिलामा विगत केही वर्ष यता दुवईमा बस्दै आएका उनी केही दिन अघि मात्रै नेपाल आएका थिए । उनले नेपाल आएको समयमा नयाँ गीत पनि सार्वजनिक गरे नेपाली पप भजन ‘जय श्री राम’ । त्यहि क्रममा हामीले उनीसँग केही कुराकानी गर्ने मौका पाएका थियौँ । 
धेरैले मन पराउँदैनन्
आफूले ‘नाईँ मलाई त्यहि केटी चाहिन्छ’ भन्ने गीत गाए पछि एक ट्रक जति गायकहरु गीत गाउन सजिलो रहेछ भन्दै काठमाण्डौ आएको उनी बताउँछन् । किनकी प्रकाशले त्यो गीत गाएपछि धेरैलाई गीत त जस्तो गाए पनि हुने रहेछ भन्ने भान भएको थियो । तर ती गायकहरु अहिले टिकेका छन् की छैनन् थाहा छैन । पछिल्लो समय ‘जय श्री राम’ बोलको नयाँ गीत सार्वजनिक गरेका उनले गाउने सबै गीतहरु उट्पट्याङ पाराका हुन्छन् । यस्ता गीतहरु गाउँदा केहीले गाली र केहीले ताली दिने गरेको पनि उनी बताउँछन् । केहीले आधुनिक गीत निकाल्दा यस्तो पनि गीत हुन्छ ! भनेर धेरैले गाली गरेको इतिहास हामीसामु रहेको भन्दै जे कुरामा पनि गाली गर्ने हाम्रो परम्परा रहेको उनी बताउछन्  । यही गाली गर्नेको भिडमा हाँस्यगायक बनेर प्रकाश पौड्याल आएका थिए । प्रकाश पौड्याल जस्ता कलाकारहरुले हाँस्यव्यङग्य र घोचपेचसहितका गीतहरु निकाल्दा धेरैको गाली खाएका छन् ।  प्रकाशलाई त जे पायो त्यहि गीत गाएको फटाहा भनेर धेरैले गाली गरेछन् । आफ्नो गायनको बारेमा बोल्दै प्रकाश आफै भन्छन्, ‘मेरा गीतहरु त धेरैलाई मनै पर्दैन । तर मन नपरे पनि हेरिदिनुहुन्छ, सुनिदिनुहुन्छ रमाईलो लाग्छ ।’ 
कमेडी गायक भन्दा नपत्याउनेहरु पनि छन्
सुरु सुुरुमा प्रकाशले गाएका हाँस्यव्यङग्य गीतहरु कतिका लागि अनौठा भए भने कतिलाई मनोरन्जनको अलग स्वाद बनेर आए । कतिलाई भने समाजमा घटेको सत्य घट्नाको बारेमा गीत पनि बन्दो रहेछ भन्ने लाग्यो र खुशी भए । तर प्रकाशलाई कमेडि गायनमा वषौँ बिताउँदा पनि  कहिँ कतै, ‘म कमेडि गायक  हो’ भनेर भन्दा नपत्याउनेहरु पनि रहेछन् । 
कुराकानीकै क्रममा उनी भन्छन्, ‘कलाकार भनेको अरुलाई हँसाउने तर आफ्नो परिवारलाई रुवाउने हो ।  किन भने कलाकारले अरुलाई समय दिँदा दिँदै आफ्नो परिवारलाई समय दिन सक्दैन । सधै अरुको खुशीको लागि मेहनत गरिरहन्छ तर आफ्नो परिवारको खुशीको लागि मेहनत गर्न बिर्सिन्छ । हामी दर्शकको मुहारको खुशी देख्न चाहन्छौँ यहि क्रममा आफ्नो घर अँध्यारो भएको थाहा हुन्न ।’ 
घमण्डी सेलिब्रेटी बन्न चाहन्नन् 
प्रायः कलाकारहरु गीत हिट भएको र सबैले आफूलाई चिनेको हेर्न चाहन्छन् । तर पछि कसैले चिन्छ की ! भनेर मुख लुकाएर हिड्छन् जुन कुरा उनलाई मन पर्दैन । उनी निकै फरासिला र मिजाशिला छन् । बाहिर हिँड्दा  आम मानिस जसरी नै हिँड्छन् । भेटेको समयमा फ्यानहरुले फोटो खिच्न खोज्दा उनी सबैको चाहनालाई सम्मान गर्छन् र तस्विर खिचाउँछन् । कोही मान्छे फोहोरी भनेर हेप्ने मानिसहरुको प्रवत्ति पनि उनलाई मन पर्दैन । बाहिर हिँड्दा अरुले फोटो खिच्न खोजेर दिक्क लगाए भनेर उनी कहिल्यै पनि रिसाउँदैनन् । तिनै दर्शकको माया र साथले आफू सेलिब्रेटी हुँ भन्न पाउने भएको भन्दै कलाकारले पनि दर्शकलाई सम्मान गर्न जरुरी भएको उनी बताउँछन् । 
अहिले सम्म कमाएका पैसा समाज सेवामा
अचम्मको कुरा त के छ भने प्रकाशले अहिले सम्म संगीतबाट कमाएको पैसा आफ्नो लागि खर्च गरेका छैनन् । उनले कमाएको सबै पैसा डोनेशन गरेका छन् । संगीतबाट भएको कमाई सडक बालबालीकाको लागि सहयोग गर्दै आईरहेको प्रकाशले हामीलाई जानकारी दिए । हाल उनले उनले समाज सेवा गर्दै आईरहेको ‘हट विट’ नामक संस्थालाई सहयोग गर्छन् । यो भन्दा पहिले उनले ‘दृष्टी नेपाल’ नामक संस्थालाई संगीतबाट आएको रकम सहयोग गर्दे आएका थिए । सबै पैसा सामाजिक काममा खर्च गर्दा घरबाट गाली गर्देनन् ? भन्ने प्रश्नमा उनले भने, ‘घरबाट त काम गर्न जन्माएको हो गीत गाउन त होईन ? त्यसैले कामको लागि बैँकमा जागिर खाएको छु । अनि गीत गाएको पैसा समाज सेवामा लगाएको छु ।’ समाज सेवा गर्दा आनन्द मिल्ने भएको कारण उनले विगत केही वर्ष यता समाज सेवा गर्दै आईरहेका छन् । 
परिवार धरानमा छ
प्रकाशको विवाह मग्नी भएको पाँच दिनमै भएको थियो । विवाह गर्न जाँदाको रमाईलो पक्ष हामीसँग सेयर गर्दै उनले भने, ‘मेरो त सायद यसलाई केटी दिएन भने रुन्छ भनेर होला झटपट मागी विवाह भएको थियो ।’ विवाह पछि हाल प्रकाश एक छोरा र एक छोरीका अभिभावक बनेका छन् । आफ्नो भाषा, संस्कार, संस्कृति सिकाउनको लागि उनले आफ्नो परिवारलाई आफू दुबईमा भएपनि नेपालमै राखेका छन् । उनको परिवार धरानमा बसोबास गर्दै आएको छ । 
महिलालाई सम्मान गरौँ
‘एक नारी ब्रम्हचारी’ बोलको गीत प्रकाशले तयार पारेका छन् जुन अबको केही समयमै रिलिज हुनेछ । यहि प्रसंगमा उनले पुरुषको जीवनमा नारीको योगदानको बारेमा बोल्दै भने, ‘महिलाहरुले पुरुषको तुलनामा तीन गुणा बढी काम गरिरहेका हुन्छन् । उनीहरुको कहिल्यै पनि छुट्टी हुँदैन ।  दिन रात नभनी परिवारका सदस्यको सेवामा खटिएका हुन्छन् । उनीहरुले अफिसमा काम गर्ने पुरुषको भन्दा तीन गुणा बढी पारिश्रमिकको काम गरेका हुन्छन् । तर त्यसको कदर कसैले पनि गरेको हुँदैन । हामीले पनि उहाँहरुलाई पारिश्रमिक दिँदैनौँ । जागिर खाने पुरुषको हप्तामा एक दिन शनिबार छुट्टी हुन्छ तर त्यो घरमा दिनरात सेवा गर्ने महिला आमा दिदी, बहिनी, श्रीमतीको कहिल्यै पनि छुट्टी हुन्न । त्यस कारण हामीले महिललाई सधैँ सम्मान गर्न जरुरी छ । एक दिन महिला दिवस मनाएर मात्र हुँदै ।’ 
उज्यालो र forseenetwork.com को सहकार्य
