नायिका प्रियंका कार्कीका प्रेमी झोले !

काठमाडौ – कुराकानीका क्रममा कसैले ‘झोले’ भन्यो भने धेरैको रिसको पारो चढ्छ ।
तर कलाकार दयाहाङ्ग राईलाई कसैले झोले भनिदिंदा निकै खुशी हुन्छन् । उनलाई लागेको छ अब ‘गोफ्ले’ भन्ने भन्दा ‘झोले’ भन्नेहरु धेरै हुन्छन् ।
सफल चलचित्र ‘लुट’मा ‘गोफ्ले’को भूमिका निर्वाह गरेका राईले ‘झोले’ चलचित्रको मुख्य पात्र ‘झोले’को भूमिका निर्बाह गरेका छन् ।
नेपालको पहिलो थ्रिडी चलचित्र भिजलान्ते बनाएर चर्चामा आएका निर्देशक दिपेन्द्र के खनालले चलचित्र झोलेमा पनि नयाँ एक्पेरिमेन्ट गरेका छन् । ‘मलाई दिपेन्द्रजीले झोले बनाइदिनु भएकोमा साह्रै खुशी लागेको छ’ दयाहाङले भने ‘झोले दयाहाङलाई दर्शकले रुचाउनुहुनेछ भन्ने लागेको छ ।’
उनी पहिलो पटक चलचित्रको मुख्य भुमिकामा देखिन लागेका हुन् । उनलाई साथ दिएकी छिन् नायिका प्रियंका कार्कीले । चलचित्रको गीतमा आफुले गरेको अभिनय र नायिकासँगको रोमान्सलाई हेरेर पत्रकार सम्मेलनमा उनी आफै हाँस्दै र लजाउदै थिए ।  
चलचित्र भिजलान्ते आफुले धेरै मेहनत बनाएपनि हलको अभावले गर्दा धेरै दर्शकलाई देखाउन नपाएकोमा दुख लागेको बताउदै निर्देशक दिपेन्द्रले भने ‘चलचित्र झोलेबाट भने सबैको मन जित्छु भन्ने लागेको छ ।’
यसको रिलिज डेट फिक्स भइसकेको भने छैन । डार्क कमेडी शैलीको चलचित्र झोलेको कथा शान बस्नेतले तयार पारेका हुन भने निर्माता टेकेन्द्र खड्का हुन् । गीतहरुमा हरि लम्सालले संगीता दिएका छन् भने कोरियोग्राफी रेनेशा राईको रहेको छ ।
प्रस्तुति: अर्जुनकुमार संग्रौला/उज्यालो
