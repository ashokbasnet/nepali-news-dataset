सम्पदा संरक्षणमा बृद्ध साहित्यकारको चासो

रमेश गिरी/उज्यालो । भक्तपुर, असोज १५ – वृद्ध साहित्यकार र संस्कृतिकर्मीहरुले ऐतिहासिक र सांस्कृतिक सम्पदा नास हुँदै गएमो चिन्ता ब्यक्त गरेका छन् ।
साहित्यिक सम्मान सङ्गमको सहयोगमा नेपाल प्रज्ञा प्रतिष्ठानले आयोजना गरेको मध्यकालीन भक्तपुरको साँस्कृतिक सम्पदा विषयक कार्यक्रममा उनीहरुले पुराना सम्पदा संरक्षणमा जोड दिएका हुन् ।
यूनेस्को अवार्ड प्राप्त भक्तपुर दत्तात्रयको नमुना (आगँन) घरको प्राङ्गणमा मंगलबार आयोजित कार्यक्रममा साहित्यकार तेजेश्वरबाबु ग्वँगले कार्यपत्र प्रस्तुत गर्दै ओझेलमा परेको सम्पदा संरक्षणको आवश्यकता औल्याउनुभयो ।
साहियत्कार हरिबहादुर श्रेष्ठ (नेपाल मजदुर किसान पार्टीका अध्यक्ष नारायणमान विजुक्छे) ले नेपालका कला, संस्कृति, सम्पदा एवं वास्तुकलामा विकृति फैलिएकोमा चिन्ता गर्नुभयो ।
राष्ट्रकवि माधवप्रसाद घिमिरेले सम्पदा स्थलमा राखिने होडिङ बोर्ड, पोष्टर, टावर जस्ता कार्यले सम्पदा कुरुप बन्दै गएकोलेसम्पदा नै ढाक्नेगरी सामाग्री राख्न दिन नहुने बताउनुभयो । 
विदेशीहरुले जानी नजानी उनीहरुको देशमा उत्पादन हुने सामाग्रीमा नेपालको सम्पदाको चित्र अंकित गर्छन् तर नेपालमा त्यस्तो गरेको पाइदैन’ उहाँले भन्नुभयो ‘विश्व बजारमा जाने नेपालका सामाग्रीमा हाम्रो सम्पदाको चित्र, लोगो अंकित गर्नुपर्छ ।’
नेपाल प्रज्ञा प्रतिष्ठानका कूलपति बैरागी काइँलाले आधुनिक भवन र सामाग्रीले सम्पदा लोप हुन थालेको बताउनुभयो । ‘हामी जिउँदा छदै देखिएका सम्पदाहरु हराउन थाले, आधुनिकताको नामले हाम्रा सम्पदाका नामहरु बिर्सन थालियो, अब त सम्पदा लोप हुने हो कि भन्ने चिन्ता पो लाग्न थाल्यो’ उहाँले भन्नुभयो ।
संस्कृतकर्मी रवीन्द्र पुरीले कंक्रिटको भवन देखेर चिन्ता लागेपछि मध्यकालीन तथा मल्लकालीन सम्पदाको संरक्षणमा जुटेको बताउँदै सुरुमै कुखुराको खोरलाई नमुना घर बनाएर यूनेस्को अवार्ड पाएपछि हौसला बढेको बताउनुभयो । अहिलेसम्म ऐतिहासिक नगर पनौतीको सिंगो सहरलाई परम्परागत शैलीमा निर्माण गर्न सुरु गरिसकेको, बिभिन्न क्षेत्रमा घर, भवन, होटल, स्कूलदेखि मठ मन्दिर, पाटी पौवा समेत परम्परागत एवं मल्लकालिन शैलीमा निर्माण गरेर सम्पदा जोगाउन समय खर्चिरहेको उहाँले बताउनुभयो ।
