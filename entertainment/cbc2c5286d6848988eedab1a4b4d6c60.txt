​यस्तो छ छक्का पञ्जा २ को ट्रेलर, ट्रेन्डिङमा नम्बर १ (भिडियोसहित)

काठमाडौं, भदौ २२ – चलचित्र छक्का पञ्जा २ को ट्रेलर युट्युबमा सार्वजनिक भएको एक दिनमै ४ लाख ६० हजार भन्दा बढी पटक हेरिएको छ । ट्रेलर सार्वजनिक भएको २४ घण्टामै युट्युब ट्रेन्डिङको नम्बर १ मा पर्न सफल भएको छ । 
छक्का पञ्जाबाटै सोचेभन्दा बढी सफलता हात पारेकाले छक्का पञ्जा २ ले पनि राम्रो प्रदर्शन गर्ने अपेक्षा गरिएको छ । यसअघि नै सार्वजनिक भएको छक्का पञ्जा २ को गीत ‘ए दाजु नसमाउ नाडीमा’ केही विवादका बिच निकै नै लोकप्रिय भएको छ । 
दीपाश्री निरौलाको निर्देशन रहेको यस चलचित्रमा दीपकराज गिरी, प्रियंका कार्की, जितु नेपाल, केदार घिमिरे, बुद्धि तामाङ, वर्षा राउत, गौरव पहारी, स्वस्तिमा खड्का, लक्ष्मी गिरी, जयनन्द लामा, शिवहरि पौडेल, किरण केसी, राजाराम पौडेललगायतका कलाकारको अभिनय रहेको  छ । 
चलचित्रमा संगीत किरण कण्डेल र अल्मोडा राना उप्रेतीको रहेको छ भने दिर्घ गुरुङको छायांकन र कबिराज गहतराजको कोरियोग्राफी रहेको छ । छक्का पञ्जा २ दसैँको मौका छोपेर असोज ११ गते सार्वजनिक गरिने निमार्ण पक्षले जनाएको छ ।
