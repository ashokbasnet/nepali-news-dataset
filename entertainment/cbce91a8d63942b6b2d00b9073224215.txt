कुखुरादेखि नेतासम्मलाई झटारो ! (फोटो फिचर)

शब्द/तस्बिर : मिलन तिमिल्सिना/उज्यालो
काठमाडौं, भदौ ३ - एकातिर कुखुरामा बर्डफ्लुको संक्रमणले छाएको आतंक, अर्कोतिर नेताहरुको गतिबिधिले चुनावी वातावरणमा पारेको अन्योल ।
मुलुकका यस्तै अवस्था र भोगाईबारे अझै छर्लङ्ग हुन व्यंग्यचित्र अर्थात कार्टुन हेरे पुग्छ ।
गाईजात्राको संघारमा देशको भद्रगोल अवस्था झल्काउँदै कार्टुनिष्टहरुले आआफ्ना कला प्रदर्शनीमा राखेका छन् ।
पत्रपत्रिकामा देखिँदै आएको उनीहरुको झटारोलाई प्रदर्शनीमा अझै आकर्षक ढंगले सजाइएको छ । बबरमहलमा रहेको सिद्धार्थ आर्ट ग्यालरीमा ४६ जना कलाकारले बनाएका ५६ वटा कार्टुन प्रदर्शनीमा राखिएको छ । जसमा मुलुकका पछिल्ला राजनीतिक र सामाजिक घटनाक्रम झल्किएका छन् ।
मंसिर ४ गते चुनाव हुने भनिएपनि असन्तुष्ट दलको गतिबिधि र सरकार तथा मुख्य दलहरुको कछुवापाराले अन्योल बढाएको छ । जुन कुरा यी कार्टुनबाट अझै छर्लङ्ग हुन्छ ।

लोकतन्त्र स्थापना भएपछि नेताहरुले जे वाचा गरेका थिए, त्यो पूरा हुन सकेको छैन । कुर्सीमा पुग्न नागरिकको मतभन्दा विदेशी ‘प्रभु’को भर पर्छन् । नेताहरुको यो प्रवृत्तिलाई पनि कार्टुन मार्फत झटारो हानिएको छ ।
‘नयाँ र पुराना पुस्ताका कार्टुनिष्टबीचको पुस्तान्तरण हटाउन र व्यवसायिक कार्टुनिष्ट उत्पादन गर्ने उदेश्यले प्रदर्शनी गरिएको हो’ कार्टुनिष्ट क्लवका अध्यक्ष अविन श्रेष्ठले उज्यालो अनलाइनसित भन्नुभयो ।











मेलम्ची ठट्टाको विषय भैसक्यो । खानेपानी मात्र होइन, सडक र बिजुलीको अवस्था पनि उस्तै छ । अनि बर्डफ्लुको सन्त्रास । कार्टुनमा यस्ता सामाजिक क्षेत्रका भद्रगोल अवस्थालाई पनि व्यंग्य गरिएको छ ।










कार्टुनिष्ट क्लव अफ नेपाल र काठमाडौं कन्टेम्पोररी आर्ट सेन्टरको आयोजनामा भइरहेको प्रदर्शनीको आइतबार नेपालका प्रथम कार्टुनिष्ट गोवद्र्धनविक्रम शाहले उद्घाटन गर्नुभयो । प्रदर्शनीमा नयाँ र चर्चित कार्टुनिष्टदेखि मोफसलका कार्टुनिष्ट र ललितकलाका विद्यार्थीको समेत सहभागिता छ । आफू र आफुजस्तै कलाकारले बनाएका कार्टुन हेर्न आइतबार कार्टुनिष्ट र अरु दर्शकको घुईंचो थियो ।
