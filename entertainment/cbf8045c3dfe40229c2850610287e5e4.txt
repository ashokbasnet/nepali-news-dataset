बिगबोसको आउँदो संस्करणमा सेलिब्रेटी हुँदैनन्

चैत २४ – भारतीय टिभी रियालिटी शो बिगबोसको आउँदो संस्करणको प्रोमो सार्वजनिक भएको छ । यस अघि ९ वटा संस्करण पुरा गरिसकेको बिगबोसको १० औं संस्करणमा अघिल्ला संस्करण भन्दा फरक हुने भएको छ । कलर्स च्यानलबाट प्रसारण हुने बिगबोसको यस अघिका संस्करणमा सहभागीका रुपमा सेलिबे्रटी हुन्थे । तर नयाँ सस्करणमा आम नागरिकलाई प्राथमिकता दिइने छ । बिगबोसको नयाँ संस्करणबारे कलर्स च्यानलका कार्यकारी अधिकृत राज नायकले ट्वीट गर्दै नयाँ प्रोमो शेयर गरेका छन् । ट्वीटमा उनले बिगबोसलाई आफ्नै घर सम्झन आग्रह गरेका छन् ।
उनको ट्वीटलाई रि–ट्वीट गर्दै बलिउड अभिनेता एवम् यस अघिको संस्करणका उद्घोषक सलमान खानले पनि बिगबोसको नयाँ संस्करणका लागि तयार रहन भनेका छन् । यद्यपि नयाँ संस्करणको उद्घोषकमा सलमान खान रहने या नरहने भन्ने यकिन भइसकेको छैन । उनले उद्घोषणका लागि धेरै रकम माग गरेकाले आयोजक दुविधामा परेका भारतीय सञ्चारमाध्यमले जनाएका छन् ।
बिगबोसको १० औं संस्करणमा खेलाडी, इन्जिनियर, शिक्षक, होममेकर, ट्याक्सी चालक लगायत समाबेश गरिने तयारी भएको छ ।
यस अघिका संस्करणमा ठूलो र सानो पर्दाका सेलिब्रेटीलाई प्राथमिकता दिने गरिएको थियो । नयाँ संस्करण कहिलेदेखि प्रसारण गरिने भन्ने बारे भने केही खुलाईएको छैन ।
– एजेन्सीको सहयोगमा
