युवराज लामालाई हलको बिचमा राखेर फिल्म देखाएँँ : शोभित बस्नेत

फिल्मप्रति उनलाई बाल्यकालदेखि नै रुची थियो । भुवन केसीको संगत र साथले उनी फिल्ममा आए । उनै शोेभित बस्नेतले, पछि भुवन केसीलाई नै फिल्म खेलाउने हैसियत बनाए । हिरो बन्ने हुटहुटीले यस क्षेत्रमा प्रवेश गरेपनि उनको यात्रा निर्देशनतिर मोडियो । 
राजकुमार फिल्मबाट निर्देशन यात्रा सुरु गरेका शोभितसँग चलचित्र क्षेत्रमा रहँदाका तीता मीठा अनुभवहरु छन् । आफ्नो पहिलो फिल्म राजकुमार हेरिदिन कार्ड घरघरै पुर्याउँदा पनि कोही नआईदिनु उनका लागि जीवनकै नमीठो पल बन्यो । त्यही ईखले उनमा फिल्मप्रतिको लगाव झन् बढाइदियो पनि । 
अहिले उनका छोरा सलोन बस्नेत फिल्ममा स्थापित भइसकेका छन् । छोराको फिल्मी करिअरको जस पनि उनी भुवन केसीलाई नै दिन्छन् । उनको फिल्मी यात्राबारे हामीले कुराकानी गरेका छौं ।


हिजोआज के गर्दै हुनुहुन्छ ?


अहिले चाहिँ मेरो छोरा सलोन बस्नेतको गाजलु चलचित्र रिलिजको समय नजिकिदैँ छ । जेठ २८ गतेबाट चलचित्र लाग्नेछ , त्यसैमा खुसी छु । सहयोग पनि भैरहेको छ ।  


जन्म कता भयो  ?


मेरो काठमाडौं थानकोटमा । त्यसैले चलचित्र क्षेत्रमा अरु भन्दा अलि पहिलादेखि नै आएको नि । जिल्ला जिल्लादेखि आउन गाह्रो थियो । 


बाल्यकालमा तपाईलाई कुन कुराले खुसी बनाउथ्यो ?


बाल्यकालमा म हिन्दी नायक मिथुन चक्रवर्ती देखेपछि खुसी हुने । उसको पोष्टरमा लगाएको जस्तै लुगा लगाएर फोटो खिच्न पाउँदा पनि खुसी हुने । जसरी मिथुनले फिल्ममा नाचेको छ, त्यसरी नाच्न पाए खुसी हुने ।  


हिरो बन्ने भुत बाल्यकालदेखि नै हो ?


हो त बाल्यकालदेखि नै हो । हिरो बन्छु भनेको, केही सीप नलागेर निर्देशक बनेँ म । अलि अलि नाच्ने । अनिभय पनि गर्ने । अनि दुई चार जना साथी भन्दा राम्रो पनि म । हिरो बन्छु भनेर आ’को हिरो बन्न सकिएन । हिरो बन्न नपाएपनि निर्देशक चैँ बन्छु भनेर, निर्देशक बनेँ म । 


बाल्यकालदेखि नै त्यस्तो भएपछि त अध्ययन के भयो ?


अध्ययन भन्दा त एक्टिङ, डान्सतिर धेरै खुसी हुने म । सानो उमेरमै चलचित्र क्षेत्र अनि, टेलिफिल्महरुमा आएँ म । 


छोरा पनि यहि क्षेत्रमा लागिरहेका छन् नि ?


हाम्रो छोराको विषयमा मिक्स सोचाई थियो । आमालाई धेरै पढाउने सोच थियो । अनि म हिरो  बन्नुपर्छ भन्ने । अहिले उसको पढाई पनि राम्रो भयो  । नायक पनि बन्यो । सबैको रहर पूरा गर्यो । 


शोभित बस्नेतको बाबु, आमाले चाहिँ के बन छोरा भन्नु भएको थियो ?


मेरो बाबुआमाले जेसुकै बन छोरा भनेर छोड्दिए । अहिले अजकल्टो भएँ म । हिरो जस्तो पनि भिलेन पनि, अनि निर्देशक, निर्माता, अनि कमेडी गर्ने पनि भएँ । के के भएँ भएँ ।


तपाई बाल्यकालमा हुँदा नेपाली नायकको चाहिँ जन्म भएको थिएन ?


म बाल्यकालमा हुँदा नायक भुवन केसी हुनुहुन्थ्यो । उहाँ र मेरो बानी पनि मिल्ने अलिअलि । दाइसँग सानैदेखि मेरो राम्रो संगत थियो । भुवन दाई मोटरसाइकलमा हिँड्नुहुन्थ्यो । उहाँको बाईकको ट्याङकीमा बस्ने । धेरैपटक दाईसँग हिँडेको छु म । त्यसले गर्दा नेपाली नायकमा मलाई भुवन केसी मन पर्छ । उहाँले जुनी फिल्म २०४१ सालमा खेल्नु भएको हो । 
उहाँ हिरो बन्ने बेलामा म अत्यन्तै सानो थिएँ । उहाँ सुटिङमा जाँदा म उहाँको बाईकको ट्याङकीमा बसेर सुटिङ हेर्न जाने गर्थेँ । एकचोटी भुवन केसीको विजय पराजय भन्ने फिल्मको थानकोटमा सुटिङ चलिरहेको थियो । हामी ५ जना साथीहरु सुटिङ हेर्न गएको । अनि भुवन केसी र शर्मिला मल्लसँग सबैको फोटो खिच्ने काम भयो । 
म पनि फोटो खिच्छु भनेर गएको क्यामेराको रिल सकिन्छ भनेर मलाई फोटो खिच्न दिएनन् । अनि साह्रै दुःख लाग्यो । म पनि हिरो बनेर अहिले फोटो खिच्न नदिनेहरुलाई फोटो खिच्ने वातावरण बनाउँछु भन्ने ईख थियो ममा ।  एक वर्ष पहिले त्यही साथीहरु मेरो घरमा आएर,  निर्देशक ज्यूसँग फोटो खिचौँन भन्नुभयो साह्रै खुसी लाग्यो मलाई ।


कसरी पाइला चाल्नुभयो फिल्म लाइनमा ?


मलाई फिल्म क्षेत्र धेरै मनपर्ने , कसरी प्रवेश गर्ने हो भन्ने सोचमा थिएँ म । यही वेलामा विश्वज्योति हलमा पहिलो पटक जय बाबा अमरनाथ फिल्म लागेको थियो । अनि मलाई पनि त्यही हलबाट मेरो फिल्म यसरी नै चलाउनु पर्छ भन्ने सोच थियो । 
कुनकुन चलचित्र विश्वज्योति हलमा चलेको छ, सबै डायरीमा लेखेर राख्ने मेरो बानी थियो  । अनि स्टेज कार्यक्रमहरु, सिरियलहरु पनि खेल्न थालेपछि,  राजकुमार फिल्म निर्देशन गर्ने मौका पाएँ ।  विश्यज्योति हलमा ८७ नम्बरमा लागेको फिल्म मेरो थियो डायरीमा हेर्दा ।   फिल्महलमा जाँदा मेरो नामको होर्डिङ बोर्ड राखिएको थियो । त्यो पल जति खुशी न अगाडिका दिनमा भए, न आजसम्म भा’को छु । 


जीवनको हरेक क्षेत्रमा ईख लिने मान्छे हो शोभित बस्नेत ?


एकदम । म जे गर्छु भनेर लाग्छु, त्यो काम पूरा गरेरै छाड्छु ।  शोभित बस्नेतको खुबी पनि यही हो । हिरो बन्ने ठूलो शोख थियो । तर केही सीप लागेन मेरो ।  म हिरो बन्न सकिन अनि । मेरो एकजना साथीले अब तिमी निर्देशक बन भन्नुभयो । अनि म निर्देशनतिर लागेँ । कहिलेकाहीँ नाच्छु । कतै कतै अभिनय पनि गर्छु । त्यो चाहिँ मेरो हिरोको  भूत उतार्ने काम हो ।


यो क्षेत्रमा नयाँलाई अहिले पनि गाह्रो छ, त्यो बेलामा तपाई गाह्रो भएन ?


अहिलेको लागि त खासै गाह्रो छैन । घरघरमा क्यामेरा, ईडिटिङ, डविङ, हिरो, हिरोइन छन् । फिल्म बन्न गाह्रो छ जस्तो मलाई लाग्दैन  । त्यतिबेला एउटै ल्याब, सीमित कलाकार , फिल्म निर्माणको लागि सामग्रीहरुको अभाव थियो। 
त्यो बेलामा धेरै गाह्रो थियो । सबै कपाल फुलेका निर्देशक । मलाई त यो सानो फुच्चेले कहाँ निर्देशन गर्न सक्छ ? भन्न पनि छोडेनन् । त्यो बेलामा धेरै असहज थियो । तर अहिलेका निर्देशकहरुलाई खासै समस्या छैन । अहिलेका नयाँहरु असिसटेण्टको भरमा निर्देशन गर्छु भन्दै हिँडेका छन् ।  म के भन्छु भने, असिसटेण्टको भरमा निर्देशक हुँ नभन्नु होला। 


आफूले बनाएको चलचित्र हलमा हेर्दा कत्तिको आनन्द मिल्यो ?


मेरो चलचित्र राजकुमारको प्रिमियर शोमा एकदमै दुखद घट्ना भयो । बुढापाका निर्देशकहरुलाई यो फुच्चेको फिल्म के चल्ला र भन्ने भएको थियो । अनि मलाई तिनीहरुको अगाडि केही गरेर देखाउनु पर्ने थियो । 
मेरो सवारी साधन थिएन । कार्ड घर घरमा पुर्याउन जानुपर्ने थियो । १२ बजेको शोमा १ बज्दासम्म कोही पनि आउनु भएन । अनि पौने दुईमा युवराज लामा एक जना आउनु भयो । अनि भाई सुरु भैसकेको हो ? भन्नु भयो । 
छैन दाई कोही पनि आउनु भएको छैन । सबै निर्देशक, निर्माताको घरमा कार्ड त पुर्याएको हो भनेँ । अब के गर्ने भन्दा युवराज दाई एक्लैलाई हलको बीचमा राखेर मैले मेरो राजकुमार फिल्म देखाएँ । उहाँ नै हो मेरो पहिलो फिल्मको पहिलो दर्शक ।  मेरो निमन्त्रणालाई स्वीकार गरेर आउनु भएको उहाँ एक जना मात्र हो । 
अनि मेरो पहिलो फिल्ममा एकजना भयो भने अब बन्ने फिल्म यस्तो बनाउँछु कि हलको सिट भन्दा तेब्बर मान्छे आउने फिल्म बनाउने योजना बनाएँ । अनि मैले आर्मी फिल्म बनाएको थिएँ  । आर्मीको बिआईसीसीमा सो गर्दा त्यहाँ सिट संख्या थियो ९ सय । मैले जानीजानी १८ सय वटा पास बाँडेको थिएँ ।
फिल्म क्षेत्रका सबै मान्छे, मेरो फिल्म हेर्नको लागि आउनु भयो ।  सिट नपाएर भुईंमा बस्नुभयो । युवराज लामा जो अहिले पाईलट ।  त्यतिखेर फिल्मी क्षेत्रमा आउनु भएको थिएन । जति ठूला मान्छेहरु मेरो फिल्म हेर्न आएपनि मैले युवराज लामालाई प्रमुख अतिथि बनाएर,  रिवन काटेर मेरो आर्मी फिल्मको रिलिज गरेको थिएँ ।  


तपाईलाई खुसी दिएका फिल्महरु कुन कुन हुन नाम लिनुपर्दा ?


चलचित्र क्षेत्र मेरो खुसी हो । लाग्छ कता कता त्यही फिल्मले १० लाख डुबायो दुख पनि लाग्छ । अनि मेरो कर्णवीर फिल्मको कथा के हो ? मलाई अहिलेसम्म पनि थाहा छैन । तर आर्थिक रुपमा त्यो फिल्मले जस्तो खुसी लाईफमा मलाई कुनैले पनि दिएको छैन । 


भनेपछि राम्रो होला भनेको फिल्मले डुबाइदियो ? 


नराम्रो होला भन्ने फिल्म राम्रो भयो आर्थिक रुपमा । मेरो दुर्गा फिल्ममा रेखा थापालाई मुख्य भूमिकामा राख्दा सबैजनाले गीतमा नाच्ने केटीलाई फिल्ममा लियो शोभित बस्नेतले । भिडियो फिल्म बनायो कि क्या हो ? पनि भने । त्यतिबेला रेखाकै विषयमा फिल्म बनाएँ ।  त्यही फिल्म सुपर, डुपर हिट भयो । 
मेरो फिल्ममा रेखालाई मुख्य भूमिका दिएँ फिल्म राम्रो भयो ।  अनि छवी जीले पनि रेखालाई फिल्ममा खेलाउन थाल्नुभएको हो । त्यतिबेलासम्म पनि छवि जीले रेखालाई विश्वास गरेको थिएन, फिल्मको मुख्य पात्रको लागि । अन्य निर्देशकहरुले पनि रेखालाई विश्वास गर्न थाले । 


हिरो नै जन्माउँछु भनेर सलोनलाई जन्माउनु भएको थियो की ?


सलोन जन्मिदा मलाई दुःख लागेको थियो । त्यो समयमा संघर्ष गर्दै थिएँ । आर्थिक रुपमा पनि म कमजोरी थिएँ । पछि सलोन आफ्नो तरिकाले अगाडि बढ्दै जाँदा खुसी लाग्यो । अनि मेरो छोरीको जन्म हुँदा म धरै खुसी भएँ । त्यो बेलामा फिल्म क्षेत्रमा केहि गरीसकेको थिएँ । तर आज सलोन र सलिना देख्दा एकदमै खुसी लाग्छ ।


छोरा सलोन कसरी फिल्म क्षेत्रमा आउनु भयो ?


सलोन एकदमै लजालु स्वभावको थियो ।  पहिला पनि सिरियलमा खेल भन्दा नखेल्ने जवाफ दियो । मेरो छोरा सलोनलाई यो क्षेत्रमा लगाउने व्यक्ति भनेको भुवन केसी हुन । सलोनको फिल्मी किरा जगाउने भुवन केसी हुन । रुने सिनमा भुवन केसीले पिटेर रुवाउने पनि भुवन नै हुन । 


अहिले साथीभाइसँगको संगत कस्तो छ ?


हुन त मलाई फिल्म लाईनमा ९९ प्रतिशतले गाली नै गर्छन । धेरै काम गरेर हो कि ? यो क्षेत्रबाट नहटेको कारण हो ? के हो थाहा छैन । ९९ प्रशित दुश्मन भएको निर्देशक म नै हुँ । मलाई मन नपरेको मान्छे नामै तोकेर फलानो मान्छे मलाई मन पर्दैन भनिदिन्छु ,  त्यही भएर पनि होला । 
उज्यालाे र forseenetwork.com काे सहकार्य
