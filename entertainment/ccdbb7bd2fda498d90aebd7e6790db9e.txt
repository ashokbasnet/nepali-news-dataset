‘नेपाल्स मेघा स्टार’ फ्रेन्चाइज शो जस्तै बन्ला !

काठमाडाैं, चैत २ - अभिनय कला भएर पनि अवसर नपाएका हरुका लागि ‘नेपाल्स मेघा स्टार’ सुरु हुने भएको छ । बैशाखदेखि छायांकनमा जाने गरी ओमेगा इन्टरटेनमेन्टको प्रस्तुती ‘नेपाल्स मेघा स्टार’ सुरु हुने भएको हो ।
कार्यक्रमका निर्णायक निर्देशक निश्चल बस्नेत, मिस नेपाल (२००२) माल्भिका सुब्बा र अभिनेता सोभित बस्नेत हुने भएका छन् । सन्तोष लामाले सञ्चालन गर्ने यस कार्यक्रमका निर्देशन प्रवेश सम्राट दाहाल हुन् । ‘नेपाल्स मेघा स्टार’को अडिशन चैतको अन्तिम साताबाट सुरु हुने भएको छ । यसको अडिशन नेपालका सातैवटा प्रदेशका प्रमुख ठाउँहरुमा हुने जानकारी छ । कार्यक्रममा विजयी हुनेलाई २० लाख र एउटा कार उपहार दिइनेछ । 

यसका अलावा विजेतालाई एउटा सिनेमामा मुख्य भूमिका निर्वाह गर्ने अवसर पनि यो कार्यक्रमले दिने भएको छ । यसै सन्दर्भमा निर्णायक मध्येका एक निर्देशक तथा कलाकार निश्चल बस्नेतसँग हामीले केही कुराकानी गरेका छौँ । 
के हो नेपाल्स मेघा स्टार ?
नेपाल भरी छरिएर रहेका कलाकारहरुको खोजी गर्ने एउटा रियालिटि शो हो यो । यसमा हामी देशका धेरै भन्दा धेरै प्रतिभालाई ल्याउन चाहान्छौँ । 
तपाई त सिनेमा निर्देशनतर्फ व्यस्त हुनु पर्ने मान्छे, कलाकार खोजीतर्फ लाग्नु भयो ?
मेरो काम नै कलाकारितासँग सम्बन्धित हो । म सिनेमा निर्देशन गरुँ या सिनेमामा अभिनय अथवा कलाकारहरुको खोजी । यो सबै मेरो एउटा कर्म हो । अझ देशका विभिन्न स्थानमा छरिएर रहेका प्रतिभाहरुलाई आम दर्शकहरुको माझमा ल्याउने र प्रतिभा प्रदर्शनको एउटा राम्रो स्थान दिने काम आफैँमा राम्रो हो जस्तो लाग्छ । फेरी मैले मेरो सबै समय यसैमा दिनु पर्ने होइन । केही समयको लागि मैले यस कार्यक्रमको लागि समय दिने हो । 
कति समयको लागि तपाई यस कार्यक्रमका लागि अनुबन्धित हुन लाग्नु भएको हो ?
कार्यक्रम सुरु भए पछि ४ महिनाको लागि हो । 
विशेष के छ र तपाई जस्तो निर्देशक कलाकारको प्रतिभा खोज्दै हिँड्नलाई तयार हुनु भयो ?
कुरा सिम्पल छ । पारिश्रमिक नै त हो (हाँसो) । पारिश्रमिकसँगै यस कार्यक्रमको कन्सेप्ट पनि राम्रो लाग्यो मलाई । देशका विभिन्न स्थानमा भएका कलाकारहरुलाई बाहिर ल्याउने काम आफैँमा राम्रो भएर पनि यस्तो काममा लाग्नु पर्छ भनेर तयार भएको हो । 
पारिश्रमिक राम्रै छ भन्नुभयो । खुलाउन मिल्छ ?
खुलााउनु र भन्या ? आ होस् नखुलाऊँ होला है ?(हाँसो) ।
यो कार्यक्रमको स्तरीयता र गुणस्तरमा कतिको ध्यान दिनु भएको छ ?
मलाई सबै भन्दा डर लागेको विषयवस्तु नै यही थियो । किनभने यो हाम्रो कुनै फ्रेन्चाइज शो होइन । यसको प्रोडक्सन अन्तर्राष्ट्रिय शो हरुको लेवलमा बनाउनु पर्ने र हेर्दा पनि आहा ! भन्ने बनाउनमै हामीलाई चुनौति छ । यस विषयमा आयोजकसँग मेरो निकै नै गम्भीर कुरा भएको छ । उहाँहरु राम्रो बनाउने कुरामा प्रतिबद्ध हुनुहुन्छ । एउटा लेवलको कार्यक्रम बनाउने भन्ने कुरामा सचेत भएका छौँ । यदि त्यसो गर्न सकिएन भने हामीले दर्शकको साथ र सहयोग रहन्न भन्ने राम्ररी बुझेका छौँ । तपाईले सोध्न खोज्नु भएको कुरामा हामी धेरै नै सचेत छौँ । 
उज्यालो र गफगाफ डटकमको सहकार्य
