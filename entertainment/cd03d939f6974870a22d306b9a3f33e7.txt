बेल्जियममा मोना डान्स आइडलको तयारी

सन्तोष न्यौपाने/उज्यालो

बेल्जियम, फागुन ३ – यूरोप स्तरिय मोना डान्स आइडल २०१३ आउँदो ७ अप्रिल (चैत २५ गते) मा बेल्जियममा हुने भएको छ ।

बेल्जियमको सामाजिक संस्था मोना बेल्जियमले गर्न लागेको नृत्य प्रतियोगिताको विजेताले ताज सहित नगद ७ सय ५१ युरो (करिब ८६ हजार ३ सय रुपैयाँ) पाउनेछ ।

यस कार्यक्रमबाट बचत भएको रकम नेपालको म्याग्दी जिल्ला राखुपीपले गाविसको मवाफाँटमा रहेको बहिरा तथा अपाङ्ग विद्यालयलाई आर्थिक सहयोग गर्ने मोना बेल्जियमले जनाएको छ । नृत्य प्रतियोगितामा यूरोपमा रहेका नेपाली कलाकारहरुले सहभागीता जनाउने छन् ।

प्रतियोगितामा सहभागी हुन चाहनेले नेपाली गीतमा नृत्य गर्नुपर्ने र राजनीतिक भावनाले प्रेरित गीत गाउन नपाइने नियम बनाइएको आयोजकले जानकारी गराएको छ ।

प्रतियोगिताको फस्ट रनरअपलाई ४ सय ५१ युरो (करिब ५१ हजार ८ सय रुपैयाँ) र सेकेन्ड रनरअपलाई २ सय ५१ (करिब २८ हजार ८ सय रुपैयाँ) युरो प्रदान गरिने आयोजकले जनाएको छ ।
