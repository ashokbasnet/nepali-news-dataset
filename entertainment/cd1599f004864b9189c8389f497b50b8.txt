चट्याङको उट्पट्याङमा व्यंग्य वर्षा

सूर्यकुमार क्षेत्री/उज्यालो
काठमाडौं, असार १ –
‘हेर्नुहोस् मन्त्री त म पनि हुन्थें
तर बाउआमाले पढाइदिए
गुरुहरुले फकाएर मान्छे बन्न लगाइदिए
इष्टमित्रहरुले झन् आपसी मेल सिकाइदिए
सबैभन्दा ठूलो पिर त राष्ट्रप्रेम नै जगाइदिए
नत्र मन्त्री त म पनि हुन्थें...।’
चट्याङ मास्टरका उपनामले परिचित कृष्णमुरारी गौतमका कविता तिखो छुरा जस्तै हुन्छन् । बिजुली चम्केसँगै पर्ने चट्टयाङकै पारामा कविता फुर्छ उहाँलाई । नेपाली साहित्यमा उहाँले लेखेका कविता र साहित्यको बेग्लै बहस हुने गर्छ ।
साहित्यमा हुनुपर्ने आधारभूत नियम भन्दा बाहिर छन् उहाँका कविता । राजनीति, सामाजिक विकृति, ठाडै जस्ताकै तस्तै गाली शैलीमा हुन्छन् उहाँका साहित्यिक खुराक । छन्द, रस, नियम भन्दा बाहिर भएपनि चट्याङ मास्टरका कविताले धेरैलाई हँसाएको मात्र छैन चेत पनि खोल्ने काम गरेको छ भन्नुहुन्छ, कवि धिरेन्द्र प्रेमर्षी ।
झर्रा र ठेट शव्दमा पेचिलो व्यंग्य कस्ने चट्याङ मास्टरले काठमाडौंको शिल्पी थिएटरमा शनिबार आफ्ना एकल कविता बाचन समेत गर्नुभएको छ । कृतिका रुपमा समेत थुप्रै कविता निकालिसकेका चट्याङ मास्टरले धेरै राजनीतिलाई नै प्रहार गर्नुभएको हो । ‘व्यंग्य हँसाउनकै लागि मात्र नभई परिवर्तनका लागि पनि हो भन्ने उहाँका कवितामा पाइन्छ’ हाँस्य कलाकार मनोज गजुरेलले भन्नुभयो ।
उहाँको चट्याङको उट्पट्याङ व्यंग्य कविता पनि सार्वजनिक भएको छ । सिस्नुपानी नेपालको आयोजनामा कृति सार्वजनिक भएको हो । भूँडीपुराणले प्रकाशन गरेको चट्याङ्को उटपट्याङमा राजनीतिक र सामाजिक वेथितिलाई व्यंग्य हानिएको छ ।
