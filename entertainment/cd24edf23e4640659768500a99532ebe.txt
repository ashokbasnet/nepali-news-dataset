हाँस्य कलाकारलाई साउनमै दशैं !

काठमाडौं, साउन १५ - सुन्दा अचम्म लाग्न सक्छ तर कुरा सही हो । गाईजात्राको आगमन सँगसँगै नेपाली हाँस्यकलाकारलाई अहिले दशै आए बराबर भएको छ । गाई जात्रे कार्यक्रमको तयारीमा रहेका उनीहरुको ब्यस्तता पनि एकदमै बढेको छ । 

 

त्यसैले उनीहरुलाई देख्दा लाग्छ उनीहरु दशैंको चटारोमा छन् । प्रत्येक बर्ष झै यो बर्ष पनि टेलिभिजन र स्टेजका कमेडी कलाकारहरु दर्शकहरुलाई खुब हसाँउने ध्याउन्नेमा लागेका छन् । हास्यश्रृंखला तितो सत्य, मेरी बास्सै, झ्याई कुटी झ्याई, जय होस आदीका कलाकारहरु यतिबेला गाईजात्रे प्रस्तुति दिनको लागि अभ्यासमा ब्यस्त छन् ।
सदा झै यसपालीका गाईजात्रे कार्यक्रमहरु पनि दुई ठाँउमा हुँदै छन् । प्रज्ञा प्रतिष्ठान, कमलादीमा ‘तिते जिरे मेरी बास्सै गाईजात्रा महोत्सव’ हुदै छ भने राष्ट्रिय सभागृह, प्रर्दशनीमार्गमा ‘झ्याईकुटी मेरी बस्सै जयहोस गाईजात्रा महोत्सब’ हुदै छ । मेरी बास्सैका केदार घिमिरेको समुहले राष्ट्रिय सभागृहमा र सिताराम कट्टेलको समुहले प्रज्ञा प्रतिष्ठानमा आफ्नो कार्यक्रम गर्नेछन् । केसी जोडीको रुपमा चर्चित केदार र सितारामको सम्बन्धमा आएको चिसोपनले गर्दा उनीहरु कार्यक्रम पनि संगै गर्न नसक्ने अवस्थामा छन् । गाईजात्रे कार्यक्रम छुटाछुटै गरे पनि अहिलेसम्म भने दुबै जना एउटै हास्यश्रंखला मेरी बास्सैमा देखिदैआएका छन् ।
प्रज्ञा प्रतिष्ठानको गाईजात्रामा तितो सत्यको समुह, जिरे खुर्सानीको समुह र मेरी बास्सैको एउटा समुहको साथमा संगीतकार टिका भण्डारी, रेसलर भरत विसुराल, ब्यङ्गय कवि शैलेन्द्र सिम्खडा, नृत्य निर्देशक राजेश के.सी साथमा लक्ष्मी के.सी पनि हुनेछन् । उक्त कार्यक्रममा नायिका सुस्मा कार्कीले आफ्नो नृत्य प्रस्तुत गर्नेछिन भने मनोज गजुरेलले  कार्यक्रम सञ्चालन गर्नेछन् । हास्य कलाकार सिताराम कट्टेलका अनुसार यसपाली उनी ‘खड्काजीको रेस्लिङ्ग’ लिएर आउँदैछन । त्यस्तै तितो सत्य समुहले ‘गिद्घैगिद्घको सहर’ शिर्षकमा प्रस्तुति दिनेछ भने जिरे खुर्सानी समुहले ‘अपरेसन थिएटर’ प्रस्तुत गर्नेछ । श्रावण १८ गतेदेखि सुरुहुने यो गाइजात्रा भदौ २ गतेसम्म चल्नेछ ।
राष्ट्रिय सभा गृहको कार्यक्रममा भने झ्याई कुटीझ्याई, जय होस्, मेरीबास्सैको केदार घिमिरे समुहका कलाकारहरुको प्रस्तुति रहनेछ । कार्यक्रममा विल्सन विक्रम राई (तक्मे बूढा) पनि उपस्थित हुने भनिए पनि अन्तिम समयमा बेलायतको भिसा लागेपछि उनी अलगिएका छन् । अन्य कलाकारहरुमा लक्ष्मण गाम्नागे, प्रभाकर देव शर्मा, सन्तोष खनाल पनि रहनेछन् भने हरिषा बानियाँ (भुनियाँ) को आइटम डान्स, महादेव त्रिपाठीको जादु समेटिएको गाइजात्रा कार्यक्रमलाई आफ्नो प्यारोडीको साथमा राजा राजेन्द्र पोख्रेलले सञ्चालन गर्नेछन् ।

विगतको गाईजात्रा अलि अश्लिल भएको आरोप लागेकोले यसपाली भने पूर्ण रुपमा परिवारसँग बसेर हेर्न मिल्ने गरी तयारी गरिएको कलाकार रवि डङ्गोल बताउँछन । गाईजात्रा श्रावण १८ गतेदेखि २७ गतेसम्म चल्नेछ ।

प्रस्तुति : अर्जुनकुमार संग्रौला उज्यालो ।
