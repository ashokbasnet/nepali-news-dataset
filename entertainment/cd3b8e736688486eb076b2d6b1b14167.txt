भूकम्प पीडितलाई रोजीरोजी राहत : कोही गाउने नाच्ने, कोही पेट मिचीमिची हँसाउने

सजना तिमल्सिना/उज्यालो । काठमाडौं, जेठ २० – भूकम्प पीडितले सरकारबाट खोजेजस्तो आर्थिक राहत पाउन नसकेपनि बिभिन्न संघसंस्थाले उनीहरुलाई मनको राहत दिन प्रयास गरिरहेका छन् । भूकम्प र त्यसपछि बारम्बारको पराकम्पनका कारण तनावमा रहेका पीडितलाई भुलाउन कोही नाच्ने गाउने गर्छन् । कोही हाँस्ने, हँसाउने र व्यायाम सिकाउने । भजन कीर्तनको काम पनि ठाउँ ठाउँमा भैरहेको छ ।
अहिले बाटो होस् वा कुनै खाली ठाउँ, स्कूल होस् वा कुनै संस्था जहाँ गएपनि मनोरञ्जनबाट पीडा भूलाउने कोसिसमा सबैजना छन् । अरु बेलामा पढाउने शिक्षक यतिबेला नाच्ने र नचाउने, गीत गाउने, चित्र बनाउने, विद्यार्थीलाई मन पर्ने खेल खेल्न लगाउने काममा व्यस्त छन् । आइतबारदेखि स्कुल जान थालेका विद्यार्थीलाई पढ्न परेको छैन । नाचगान र खेल खेलेर फर्कन पाइएको छ । विद्यालयहरुमा पनि अहिले बालबालिकाहरुलाई खेल तथा अभिनय थेरापी शिक्षण सिकाई विधिबाट विभिन्न कार्यक्रम भैरहेको शिक्षा मन्त्रालयले जनाएको छ । शैक्षिक जनशक्ति विकाश केन्द्रका कार्यकारी निर्देशक खगराज बरालका अनुसार विद्यालयमा पहिलो दिनदेखि नै बालबालिका तथा शिक्षकहरुको मनबाट भूईंचालोको मनोत्रास हटाउन खेल तथा संगीतको थेपारी शिक्षण विधि प्रयोग गरिएको छ । 
उद्धार र राहत वितरणको काममा निकै सक्रिय देखिएको नेपाली सेना, नेपाल प्रहरी पनि अहिले यस्तै काममा जुटेका छन् । नेपाल प्रहरीले त भूकम्प प्रभावित जिल्लाहरुमा नाचगान गर्ने अभियान नै सुरु गरिसकेको छ । योसँगै कलाकारको पनि बाक्लो उपस्थिती छ अरुलाई मनोरञ्जन दिने यस्ता ठाउँमा । नाट्यकर्मी नाटकको सहारा लिएर अरुलाई हँसाउने कोशिसमा छन् ।अहिले नेपाल नाट्य संगीत प्रज्ञा प्रतिष्ठानले पनि रंगकर्मी र नाट्यकर्मीलाई सहयोग गरिरहेको छ ।
विभिन्न नाटकको माध्यमबाट तनावमा रहेकालाई तनावमुक्त मात्र होइन भूकम्प र यसको पराकम्प आउँदा तर्सनुपर्दैन, खुल्ला ठाउँमा बसे सुरक्षित भइन्छ भन्ने सन्देश पनि दिन कलाकारहरु जुटेका छन् । नाटयकर्मी विजय विस्फोट पनि यो काममा लागिरहनुभएको छ । विभिन्न विद्यालयमा गएर नाटकको माध्यमबाट अरुलाई हँसाउने र भूकम्पबारे ज्ञान पनि दिने आफ्नो योजना रहेको उहाँले बताउनुभयो । भूकम्प र भूकम्पपछिको पराकम्पनका कारण त्रसित भएकाहरुलाई केहिबेर भएपनि हँसाउन पाएकोमा निकै खुसी भएको नाटयकर्मी विस्फोटको भनाई छ ।  यस्तै वि मानव आर्ट स्टुडियोका कलाकारले पनि विभिन्न ठाउँमा पुगेर भूकम्प प्रभावितलाई हँसाउने काम गरेका छन् । विशेषगरी नृत्यको माध्यमबाट उनीहरुले भूकम्प पीडितलाई सहयोग गरेका हुन् । 
स्टुडियोका कलाकारहरु विशेषकरी काठमाण्डौँका विद्यालय तथा भूकम्प प्रभावितले आश्रय लिइरहेका ठाउँमा पुगेर उनीहरुलाई नचाएर सामान्य अवस्थामा ल्याउन कोशिस गरिरहेका छन् । जो नाच्छ त्यसको मनको डर भाग्छ भन्ने नारा नै तय गरिएको यो अभियानमा एउटा मात्र खुट्टाले पनि नाँच्ने रोमा न्यौपानेले पनि यो सहयोग गर्नुभएको छ । 
वरिष्ठ हाँस्यव्यंग्य कलाकार मदनकृष्ण श्रेष्ठ र हरिवंश आचार्य तथा सिस्नुपानी नेपालका कलाकारहरुले पनि बिभिन्न ठाउँमा पुगेर पीडितहरुलाई हँसाउने कार्यक्रम आयोजना गरिरहेका छन् । 
मनोरञ्जनबाट तनाव कम हुने भएपछि यसतर्फ सबैको ध्यान गएको हो । गीत, संगितले मनमा रहेको नकारात्मक सोच कम गराउने भएकाले अहिले सबै क्षेत्रबाट नाचगान भैरहेको मनोपराकर्शदाताहरु बताउँछन् ।
