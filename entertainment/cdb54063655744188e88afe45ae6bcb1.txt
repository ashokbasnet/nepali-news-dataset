नेवार संस्कृतिको नाटक मजिपा लाखे

सिल्भिया राजोपाध्याय्/उज्यालो । काठमाडौं, वैशाख ३० - एक सप्ताह लामो इन्द्रजात्रामा मजिपा लाखेको भूमिका ठूलो हुन्छ । लाखे विनाको जात्रा सोच्न पनि सकिन्न ।
उग्र रुपको मजिपा लाखेलाई साक्षात लाखेको रुपमा लिइन्छ । टाउको भरी रातो कपाल , विशाल जीउ, भयानक मुखौटा, तीब्र गतिमा नाच्ने क्षमता राक्षस वंशका मजिपा लाखेको विशेषता हो ।
काठमाडौंको मजिपाटकी एक युवतीमा लाखेको प्रेम बस्न थाल्छ, आफ्नी प्रेमिका भेट्न उ मानिसको भेषमा त्यहाँ आउन थाल्छ, पछि स्थानीयबासिन्दाले उसको असली रुप थाहा पाएर समातेर राजा समक्ष बुझाउँछन् ।
राजाले अन्य राक्षसबाट आफ्नो राज्यमा रहेका बालबालिकालाई  बचाउन सहयोग गर्छ भने एक निश्चित ठाँउ दिन आफू तयार भएको प्रस्ताव राख्दछ । प्रस्ताव स्वीकार गरेर लाखे काठमाडौंको मजिपाट लाखेननीमा घरज्वाइ भएर बस्न थाल्छ । हेर्दैमा डरलाग्दो लाखेले संकटमा परेका स्थानीयलाई उद्धार गर्न थाल्छ र  संकटमा परेकाले उनलाई भाकल गर्ने क्रम पनि क्रमशः बढ्दै जान थाल्यो ।
भयावह रुपभित्र पनि कमलो मन छ, उसमा पनि प्रेमको भावना छ, उसले कसैलाई मन पराउन सक्छ, प्रेममा डुब्न सक्छ । यस मिथकलाई दर्शनसँग मिसाएर संस्कृतिविद् सत्य मोहन जोशीले लेख्नु भएको नाटक हो मजिपा लाखे जस्को मञ्चन राजधानीको शिल्पी थिएटरमा भएको छ युवराज घिमिरेको निर्देशनमा ।
लाखेको महिमा यतिमा मात्रै सिमित छैन । जंग बहादुर राणा प्रधानमन्त्री हुनु भन्दाअघि उनी लगनमा डेरा गरी बस्थे । त्यहि बेला लाखेको महिमासँग उनी परिचित हुन पुगेका थिए। उनी बेलायत भ्रमणमा गएका बेला बाटोमा आँधिबेहरी आएर उनी चढेको डुँगा डुब्ने डर भएको थियो ।  
उनले उत्ती खेरै लाखेको भाकल गरेका थिए र फर्किदा लाखेको भाकल पूजा गर्न ४ वटा हिरा लिएर आएको र भाकल पूरा गरेको यर्थाथलाई पनि मजिपा लाखेमा समावेश गरेको नाटककार जोशीले बताउनुहुन्छ ।
पुरानो मौलिक मिथक जुन हालसम्म संस्कृतिको रुपमा निरन्तर संचालन भएको छ त्यहिलाई नाटकमा रुप दिने क्रममा जोशीले मजिपा लाखे बाहेक बाघ भैरव, चारुमती लगायतका नाटक लेख्नु भएको छ । वैशाख ३० गतेसम्म शिल्पीमा मञ्चन भएको मजिपा लाखेको प्रदर्शन फेरि छिट्टै शिल्पीमा हुँदैछ ।
