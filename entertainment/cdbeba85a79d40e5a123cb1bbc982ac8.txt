तक्मे बुढा भन्छन् ‘पारिश्रमिक त सुटिङअघि नै सकिन्छ’

काठमाडौ, फागुन २४ – ‘मेरी बास्स’ैका ‘तक्मे बुढा’ अर्थात विल्सनबिक्रम राईको चर्चा धेरै पारिश्रमिक लिने कलाकारको रुपमा हुने गर्छ ।
केही समयअघि चलचित्र ‘६ एकान ६’ मा पारिश्रमिकको कुरा नमिलेपछि उनले नखेलेको समाचार आएका थिए । तर आफ्नो पारिश्रमिकको विषयमा उनको फरक धारणा छ । ‘मलाई मिडियासँग चित्त दुखेको छ’ शुक्रबार काठमाडौंमा आयोजित चलचित्र ‘अर्धकट्टी’को पत्रकार सम्मेलनमा उनले भने ‘मेरो पारिश्रमिकलाई लिएर अनेक चर्चा हुने गरेको छ, तर म आलु होइन भाउ घटबढ भइरहनलाई ।’
पारिश्रमिक भन्दा पनि चलचित्रमा काम गर्ने कुरा ठुलो हुने बताउदै उनले भने ‘फिल्मबाट पाएको पैसा त सुटिङ सकिदासम्म सकिइसक्छ, अब आफै बुझ्नुस मैले चलचित्रबाट धैरै पैसा लिएको छु कि कम ।’ तर उनले ‘तक्मे बुढा लष्ट इन लण्डन’बाट भने १६ लाख रुपैयाँ लिएको सञ्चारकर्मी सामु स्वीकारिसकेका छन् ।
सञ्चारकर्मी सुव्रत आचार्य निर्देशित चलचित्र ‘अर्धकट्टी’मा पनि आफुले धेरै पारिश्रमिक नलिएको विल्सन सुनाउँछन् । उनले भने ‘चलचित्रको स्क्रिप्ट राम्रो लगेर काम गर्न लागेको हु ।’ चलचित्र ‘अर्धकट्टी’मा विल्सनका अलावा गौरव पहारी, अशिष्मा नकर्मी, रिश्ता बस्नेत, गम्भीर विष्ट, पुष्प आचार्य, लगायतका कलाकार रहेका छन् । विशेष भूमिकामा नायिका नम्रता श्रेष्ठ र गजित विष्ट पनि देखा पर्नेछन् । यही चलचित्रबाट प्रदिप बास्तोला पनि डेब्यु गर्दैछन् ।
यही फागुन २९ गतेदेखि प्रदर्शनको तयारीमा रहेको चलचित्र अर्धकट्टीले ३५ दिनमा सुटिङ सक्ने लक्ष्य राखेको छ । द्वारिका उदय प्रोडक्सनको ब्यानरमा बन्न लागेको चलचित्र ‘अर्धकट्टी’मा कथा सुवास थापाको रहनेछ ।
–अर्जुनकुमार सँगौला
