रेखाको चुम्बनले राउटेमा हलचल

काठमाडौं, पुस ३ – राउटे समुदायका बालबालिकालाई विद्यालय भर्ना र खाद्यान्न वितरण गर्न सुर्खेत पुगेकी अभिनेत्री रेखा थापाले राउटे युवकलाई म्वाई खाइदिनुभयो । उहाँले म्वाई खाएको तस्बिर सञ्चारमाध्यममा छ्यापछ्याप्ती भयो ।
अभिनेत्रीका लागि चुम्बन सामान्य कुरा भएपनि जंगलमा घुमन्ते जीवन बिताउने राउटे समुदायमा भने यसले तरंग ल्याइदिएको छ ।
‘हुन त उहाँले माया गरेर यसो गर्नुभएको हो, तर आफूहरुको संस्कार विपरितको हर्कत भएको भन्दै राउटे समुदाय रिसाएका छन्’ राउटे उत्थान प्रतिष्ठानकी अध्यक्ष सत्यदेवी अधिकारीले उज्यालो अनलाइनसित भन्नुभयो । उहाँका अनुसार राउटे समुदायमा महिलाले कुनै अर्को पुरुषसँग र पुरुषले पनि कुनै अर्को महिलासँग बोल्दा श्रीमान–श्रीमती र परिवारबीचको सम्बन्धमा नै असर पुग्छ ।
‘जंगली जीवन विताउने राउटेहरुमा चेतनाको स्तर नै बढेको छैन, त्यसमाथि यसरी म्वाई खाँदा त्यो युवकको परिवारमा झन् कस्तो भएको होला ?’ अधिकारीले प्रश्न गर्दै भन्नुभयो, ‘उसको परिवारमा मात्र होइन, समुदायका अरु पनि रिसाएका छन् । सहयोग गर्नु धेरै राम्रो काम भएपनि यसरी अरुको संस्कृति नबुझीकन म्वाई नखाइदिएको भए राम्रो हुन्थ्यो ।’ तर अभिनेत्री थापाले भने राउटे समुदायले आफूलाई छोरी चेलीजस्तो व्यवहार गरेको बताउनुभएको छ । ‘उहाँहरुले त मलाई पूजामा बोलाएर माया गर्नुभयो, दुईजनाले त मलाई चिन्नु हुँदोरहेछ’ उज्यालो अनलाइसितको टेलिफोन कुराकानीमा थापाले भन्नुभयो ‘उहाँहरु मसित नाचगान गर्नुभयो, अनि मैले पनि माया गरेर चुम्बन गरेको हुँ ।’ आफ्नो चुम्बनले राउटे समुदायमा कुनै खटपट नभएको पनि उहाँले दावी गर्नुभयो ।
‘मैले पछि पनि परिवारका सबैलाई भेटेको छु’ थापाले भन्नुभयो ‘उहाँहरु खुशी हुनुहुन्छ, कोही रिसाउनुभएको छैन ।’ आफुले राम्रो काम गरेकाले खुट्टा तान्ने हिसाबले यस्तो हल्ला ल्याएको उहाँको आरोप छ ।
राउटे मुखिया ऐनबहादुर शाहीकी भाञ्जी समेत रहेकी अधिकारी भने आफूले निस्वार्थ रुपमा काम गरेको बताउनुहुन्छ । ‘सरकारले केही सहयोग नगरेपनि हामीहरुले आफ्नै पहलमा राउटेहरुको उत्थानका लागि काम गर्दै आएका छौं । यो काम गर्दा मैले धनसम्पत्ति पनि बेच्नुपर्‍यो । राउटे समुदायभित्रकै मान्छे भएर यसरी काम गरेको हो’ अधिकारीले भन्नुभयो, ‘सहयोग गर्नु राम्रो हो, तर अरुलाई आरोप लगाउनु र संस्कृतिमा असर पुर्याउनु चाहिँ राम्रो होइन ।’
सुर्खेतको जंगलमा अहिले पनि एकसय ४५ राउटेहरु घुमन्ते जीवन बिताउँछन् । कञ्चनपुर र डढेलधुराका राउटेमा भने निकै परिवर्तन आइसकेको छ । अभिनेत्री थापाले सुर्खेतका जंगलमा बस्ने राउटेहरुको सहयोगमा अभियान थाल्नुभएको हो ।
तस्बिर सौजन्य : रेखा थापा फाउण्डेसन
