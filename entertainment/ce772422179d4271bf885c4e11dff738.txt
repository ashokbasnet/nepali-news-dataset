ब्यंग्य कविता: खाली बोतल, पुराना कागज

– चट्याङ मास्टर 

काठमाडौं, वैशाख २७ - कृष्णमुरारी गौतमलाई धेरैले चट्याङ मास्टर भनेर चिन्छन् । चोटिला व्यंग्य कविता लेखन र बाचनमा खप्पिस उहाँले राजनीतिक तथा सामाजिक क्षेत्रका विसंगतिका विषमा बढी लेख्नुहुन्छ ।
खाली बोतल, पुराना कागज शीर्षकको कविता यस्तो छ:
मेरो शहरमा हरेक दिन, एक साइकलवाला आउँछ,
खाली बोतल, पुराना कागज, किन्न बोल लगाउँछ ।
हिजो साँझसम्म, 
मेरो घरमा बोतल भरि थियो, म खाली थिएँ,
अनि रात पर्यो,
म भरि भएँ, बोतल खाली भयो ।
फेरि बिहान भयो,
बोतल खाली थियो, म पनि खाली थिएँ ।
फेरि त्यही साइकलवाला आयो,
खाली बोतल पुरानाकागज किन्न बोल लगायो ।
मैले सोधें–
किन खाली खालीबोतल किन्छौ तिमी ?
म पनि त खाली छु, कति मोल दिन्छौ तिमी ?
उसले भन्यो–
हामीलाई त खाली बोतल नैं चाहिन्छ
भरिएको बोतल चाहिँदैन ।
खाली बोतलमा नयाँ माल भर्न पाइन्छ,
भरिएको बोतलमा पाइँदैन ।
खाली बोतलको ठूलो गुण के छ भने हजुर 
त्यसको माथि शिर्षस्थको बिर्को हुँदैन ।
त्यसैले– 
खाली बोतलको मोल हुन्छ
तपाइको मोल हुँदैन । 
मैले भनेँ– 
सायद तिमी ठीकै भन्छौ,
तर तिमी सधैं पुरानै कागज मात्र किन किन्छौ ?
मसँग नयाँ कागज पनि छ 
नयाँ कागजको मोल कति दिन्छौ ?

उसले भन्यो–
हामीलाई त पुराना कागज मात्रै काम लाग्छ,
नया कागज त हामी सप्लाई गर्छौ, 
सिंहदरवारमा ठूलो मांग छ 
नयाँ कागज तपाईसग भए अहिले राख्नुहोस्
तपाईलाई संविधान लेख्न काम लाग्छ
तपाई संविधान लेखि सक्नुहोस् 
अनि त्यो कागज हामीलाई काम लाग्छ ।
मेरो शहरमा हरेक दिन एक साइकलवाला आउँछ
खाली बोतल, पुराना कागज किन्न बोल लगाउँछ ।
