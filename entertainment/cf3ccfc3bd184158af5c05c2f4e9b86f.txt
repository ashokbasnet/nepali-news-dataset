राजेश हमालको विवाह बैशाख भित्रै

भावुक योगी/उज्यालो । बर्दिया, फागुन १ - नेपाली चलचित्र जगतका महानायक राजेश हमालले आफ्नो विवाह बैशाख भित्रै हुने बताएका छन् । २०७० साल भित्रै विवाह गर्ने बताउँदै आएको हमालले बिहेको मिति सार्दै बैशाखमा विवाह गर्ने बताए ।
बर्दिया राष्टिय निकुञ्जको भ्रमणमा रहेका हमालले निकुञ्ज नजिक झण्डै ५ करोडको लगानीमा केही महिना अघिदेखि सञ्चालनमा आएको बर्दिया टाईगर रिसोर्टमा उज्यालो अनलाईसंग कुरा गर्दै यस्तो बताएका हुन् ।
‘परिवारका अधिकांश सदस्यहरु देश बाहिर छन्’ हमालले भने ‘फोन कुराकानीका क्रममा उहाँहरु फागुन महिनामा नेपाल आउन नसक्ने भन्नुहुन्छ परिवारका सबै सदस्यको जमघट नभएसम्म कसरी विहे गर्नु ?’
आफन्तहरुको समय नमिलेका कारण फागुनमा विवाह हुने संभावना नभएको हमालको भनाई छ । पटक पटक विवाहको मिति सार्दै आएका हमालले फागुन महिना भित्रै प्रेमिका मधु भट्टराईसँग जसरी पनि विवाह गर्ने बताएका थिए ।
बाघ देख्न नपाएकोमा खिन्न
बिहीबार विहान झण्डै २ घण्टा जीप सफारी मार्फत निकुञ्ज अबलोकन गरेका हमालले बर्दिया राष्टिय निकुञ्जको आधा घण्टाको डकुमेन्ट्री समेत अवलोकन गरे । उनले निकुञ्जमा बाघ देख्न नपाएकोमा खिन्नता व्यक्त गरे । ‘यो संगै तेस्रो पटक बर्दिया राष्ट्रिय निकुञ्ज आईयो’ आफ्नो वर्दिया बसाईं बारे बताउँदै हमालले भने ‘तर बाघ हेर्ने मौका भने पाईन ।’ २ वर्षअघि बाघको संरक्षणका लागि विश्व बन्य जन्तु कोषको पहलमा बाघ दुत बनेका हमालले बर्दियामा बाघ कुन महिनामा देखिन्छ भन्ने प्रश्न समेत गरे ।
त्यस क्रममा बर्दिया टाईगर रिसोर्टका गाईड रेशम थापाले चैतदेखि साउनमा निकुञ्जमा दिनहुँ बाघ देख्न सकिने बताए पछि हमालले खुसी हुँदै भने ‘उसो भए बाघ दिनहुँ देखिन थालेपछि मलाई खबर गर्नुस न, म बाघ हेर्न आउँछु ।’
