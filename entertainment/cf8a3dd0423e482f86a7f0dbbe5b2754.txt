एनटिभीमा अब ब्रेकफेल : जिरेखुर्सानी बन्द

काठमाडौं, चैत १ – हाँस्य टेलिसिरियल जिरे खुर्सानीमा देखिँदै आएका अधिकांश कलकारले ब्रेकफेलमार्फत दर्शक भेट्ने भएका छन् । ब्रेकफेल नेपाल टेलिभिजनमा सोमबार (आजै) राती ८ः४५ बजेदेखि प्रसारण हुँदैछ ।
पैसाको भुक्तानीलाई लिएर मिडिया हब र जिरे खुर्सानीको निर्माण पक्षबिच असहमति भएपछि हाँस्य श्रृङ्खला जिरे खुर्सानी बन्द जस्तै भएको थियो । यही बिचमा भूकम्प र नाकाबन्दीसँगै बढेको आर्थिक मन्दीको कारण देखाउँदै मिडिया हबले उत्पादन गर्दै आएको सबै हाँस्य श्रृङ्खला बन्द गर्दै आएको थियो । तर, गएको हप्तादेखि नेपाल टेलिभिजनमा भद्रगोलको प्रसारण सुरु भयो र जिरे खुर्सानीको सट्टा मिडिया हबले अधिकांश जिरे खुर्सानीकै कलाकारहरु समेट्नेगरी ब्रेकफेलको उत्पादन र प्रसारण थाल्दैछ ।  
यो नयाँ हास्य श्रृङ्खलामा जिरे खुर्सानीका दुई निर्देशकमध्येका एक कलाकार तथा लेखक जितु नेपाल बाहेक प्रायः अरु सबै अटाएका छन् । यो श्रृङ्खला ब्रेकफेललाई  शिवहरि पौड्याल र किरण केसीले निर्देशन गर्दैछन् । कथा पनि दुवैको हो । अघिल्लो श्रृङ्खला जिरे खुर्सानीमा जस्तै शिवहरिलाई ब्रेकफेलमा चैँ किरण केसीले सहयोग गर्दैछन् । 
नेपाली रंगमञ्चमा ३ दशक भन्दा बढी समय बिताएका किरण केसी पहिलो पटक निर्देशकको भूमिकामा आउँदैछन् ।  ब्रेकफेलका बारेमा किरण केसीसँग हामीले कुराकानी गरेका छौँ :
कसरी जन्मियो नयाँ सिरियल ?
जिरे खुर्सानी लामो समयदेखि आइरहेकाले दर्शकलाई पनि मोनोटोनस होला भन्ने कुरालाई मध्यनजरमा राखेर बिना झै – झगडा सहमतिमै, जिरे खुर्सानीलाई बन्द गराएर नयाँ हास्यब्यङ्ग्य टेलिसिरियल ल्याएका हौँ । जिरे खुर्सानीकै ७० प्रतिशत भन बढी कलाकारहरुको साथमा ब्रेक फेल नामाकरण गरेर,  शिवहरी पौड्याल र मेरो निर्देशनमा ब्रेक फेल आउँदैछ । राजनीतक, सामाजिक ब्यङ्ग्य, करेन्ट ईस्युलाई समातेर, व्यवहारिक, पारिवारिक र एकदम स्वस्थ खालको हास्यव्यङ्ग्य टेलिसिरियलको रुपमा अघि बढाएका छौँ । 
ब्रेकफेलमा कस्ता विषय समेटिन्छ ?
सबैतिरको छ । गाउँ, शहर, धनी, गरीब सबैखाले ठाउँ र पात्र छन् । नेपाली समाज जसरी बनेको छ, त्यही हिसाबले कथा बनाएका छौँ । बास्तवमा जिरे खुर्सानीलाई नै परिमार्जन गर्न खोजिएको हो ।  जिरे खुर्सानीमा म रातामकै थिएँ भने यहाँ काठमाण्डौको मध्यमवर्गिय नेवारको भूमिकामा छु । शिवहरी भाइ चैँ पश्चिमाञ्चल, डोटीतिरको भाषा बोलेर आउनुहुनेछ । खुराफातीको सन्तान इन्सपेक्टरको रुपमा आउनुहुन्छ । सविता गुरुङको गेटअप अर्कै छ । कलाकार पुरानै हुन्, बोली, भेषभुषा फरक छन् ।
जिरे खुर्सानीका थेगोहरु चर्चित थिए, यसमा पनि त्यस्ता थेगोहरुको प्रयोग छ ?
मेरो नाम हाकुचा छ । शिवहरीको नाम टुपी बाजे । “अ चिकेन चिल्ली कस्टो राम्रो । मान्छे पनि कस्तो राम्रो छ, चिकेन चिल्ली जस्तै” भन्ने खालको छ । शिवहरीको नि थेगो छ । थेगोहरु आउँछन् । दर्शकलाई मन पर्ने थेगोहरु लिएर आउँछौँ ।
जिरे खुर्सानी दशौँ बर्षसम्म चर्चित रह्यो । त्यही शाख जोगाउनुपर्ने दबाव छ । तयारी कत्तिको दमदार छ ?
हाम्रो कोशिस त अवश्य नै राम्रो गर्ने हो । जिरे खुर्सानीलाई एउटा हाईटमा पुर्‍यायौँ । दर्शकले धेरै मन पराईदिनुभयो । त्यो भन्दा तल झार्ने, त्यो भन्दा कमजोर लिएर त आउँदैनौँ । जोश पनि छ । जिरे खुर्सानी भन्दा राम्रो बनाउने भन्ने प्रयास त छ  । दर्शकको ईच्छा अनुसार हामी कार्यक्रमलाई अगाडि बढाउँछौँ । राम्रो लाग्यो भने, यसैलाई अगाडि लैजान्छौँ । मन परेन भने, दर्शकको सुझावलाई मनमा लिएर परिवर्तन गर्दै लान्छौँ ।
जिरे खुर्सानीमा मुन्द्र्रेमार्फत चर्चा कमाएका जितु नेपाल छैनन् ?
जितु अहिले दुई भागमा छैनन् । पछि आउँछन् ।  उसले आफ्नै कार्यक्रम गर्ने भन्ने पनि सुनेको छु । हामीसँग कुनै झै – झगडा भएको होइन । त्यही कार्यक्रमका कारण नभ्याएको पनि हुनसक्छ । उनले कार्यक्रम गरे त आउँदैनन् होला । गरेनन् भने, आउन पनि सक्छन् । 
- ForseeNetwork.com र उज्यालोको सहकार्य ।
