हेलिकप्टर चढेर राजेश हमाल कपाल काट्नेको बिबाहमा

काठमाडौं, असार २१ - नायक राजेश हमाल हेलिकप्टर चार्टर गरि आफ्ना हेयर ड्रेसरको विहेमा सहभागी भएका छन् ।
बिगत सात बर्षदेखि हमालको केस काट्दै आएका सुरेन्द्र ठाकुरको विहेमा सरिक हुन हमाल हेलिकप्टर चढी शुक्रबार विहान ११ बजे सर्लाही पुगेका थिए ।
उनी हेलिकप्टरबाटै जन्ति समेत गए । उनको यो हेलिकप्टर यात्राका लागि लगभग १५ लाख रुपैयाँ खर्च भएको अनुमान छ । राजेश हमाललाई आफ्नो विवाहमा जन्ती बनाउन बेहुलाले नै हेलिकप्टरको व्यवस्था गरिदिएका हुन् ।
हमाल आफ्ना सहयोगी दीपेन्द्र महतो, सञ्चारकर्मी सुवास ढकाल, विदूर खतिवडा, प्रदिप निरौलाको साथमा विवाहमा सरिक हुन सर्लाही पुगेका हुन् ।
११ बजे सर्लाही उडेका उनी बेलुकी ४ बजे काठमाडौं फर्किएका थिए । महानायक हमाललाई आफ्नो गाँउमा देखेपछि बबरगञ्जबासी निकै खुशी भए । उनलाई छुन र उनीसँग फोटो खिच्नेको भीड नै लाग्यो । बेहुला बनेका सुरेन्द्रले पनि आफ्नो लागि यो पल जीवनभर अविश्मरणीय हुने प्रतिक्रिया दिए । ‘राजेश दाई मेरो विहेमा आउनु मेरो सौभाग्य हो’ उनले भने ‘मेरो आग्रहलाई स्वीकार गर्दै उहाँ आफ्नो सुटिङ्ग नै रोकेर आउनुभयो, म उहाँ प्रति सदैव आभारी हुनेछु ।’  विवाहमा सहभागी हुन सँगै गएका सञ्चारकर्मीहरुका अनुसार महानायक हमाल यसपालीको हेलिकप्टरको यात्रामा निकै डराएका थिए । ‘यात्रा जाखिमयुक्त तर एड्भेन्चर भयो’ महानायक राजेश हमालले भने ‘मौसमका कारण हेलिकप्टर बीच बीचमा रोकिँदा भने निकै डर लग्यो’ ।  खराब मौसमको कारणले गर्दा मकवानपुरको शिखरपुरमा त्यस्तै सिन्धुलीको क्यानेश्वरमा केही बेर हेलिकप्टर रोक्नु परेको थियो ।
शब्द  : अर्जुनकुमार संग्रौला/उज्यालो
तस्बिर सौजन्य : प्रदिप निरौला
