धेरैजसो लोकगीतका कार्यक्रममा नाच्ने यी बृद्ध को हुन् ?

पी. टी. लोप्चन उज्यालो ।
काठमाडौं, वैशाख – २ भादगाउँले टोपी, सर्ट, पाइन्ट र स्टकोट, प्रायःजसो यही पहिरनमा देखिनुहुन्छ उहाँ । लोकगीत सम्बन्धी टेलिभिजन कार्यक्रम होस् वा लोकगीतको म्युजिक भिडियो छायाङ्कन भईरहेको स्थल, सकभर उहाँ नाच्नै पुग्नुहुन्छ ।
टेलिभिजनका दर्शकले उहाँलाई लोकगीतको भिडियोमा धेरै बर्ष पहिलेदेखि हेर्दै आएका छन् । बर्षौदेखि एकनाशले नाच्दै आएका यी बृद्धलाई देख्नेहरु भन्छन् ‘को हुन् यी बृद्ध ? किन नाचिरहन्छन् एकोहोरो ?’ 
उहाँ हुनुहुन्छ जगन्नाथ भण्डारी ।  विक्रम सम्वत १९९४ सालमा दोलखाको घ्याङ सुकठोकरमा जन्मिएका भण्डारीलाई बुबाआमाले काठमाडौमा ल्याएको मात्र थाहा छ । सानै उमेरमा बुबा आमाको निधन भएपछि उहाँ चावहिलस्थित मावलमा हुर्किनुभयो ।
वि.सं २००३ मा आमाको निधन भएको अलि अलि याद भएपनि बुबा त्यसअघि नै निधन भईसकेकाले बुबाको बारेमा उहाँलाई केही थाहा छैन । मावलमै हुर्के बढेका भण्डारीका दाजुभाइ कोही छैनन् । ‘म मात्र एक्लो छोरो हुँ, दाजुभाइ त थिए रे तर उहाँहरु पनि वितिसकेछन्’ भण्डारीले भन्नुभयो । 
स्कुलको मुखै देख्न पाइएन
सरकारी जागीर खाएका, सामाजिक प्रतिष्ठा आर्जन गरेका भण्डारीले स्कुलमा पाइलासमेत टेक्न पाउनु भएन । ‘मामा घर बसे पनि कुनै कुराको अभाव थिएन । रमाइलो गरेर वित्यो तर चावहिलमै स्कुल भएपनि स्कुलको मुखै देख्न पाइएन’ पढ्न नपाएकोमा पछुतो मान्दै उहाँले भन्नुभयो ‘स्कुल जानुपर्छ भन्ने बच्चामा त्यत्ति ध्यान पनि भएन, पछि बुझ्दा पढाउन त खोज्नुभएको रहेछ तर मैंले नै ध्यान नदिएको रहेछु, म त पशुपतिनाथ तिर घुम्न जान्थें रमाइलो गर्थें ।’ 
लोडरको जागिरदेखि देशविदेशको यात्रा 
आरएनएसीमा ३५ बर्ष लोडरको जागिर खाएका भण्डारीले देश विदेशको यात्रा पनि गर्नुभएको छ । वि.सं. २०२१ सालमा सेवा प्रवेश गरेका उहाँले त्रिभुवन विमानस्थलमा ३५ बर्ष काम गरेपछि उपदानमा निस्कनुभयो ।
त्यतिबेलाको दिन सम्झिदै भण्डारी भन्नुहुन्छ ‘अहिले जस्तो घरघरमा फोन, हात हातमा मोबाइल थिएन । साइकल चढेर पाइलटको घरघरै चिठी पुर्‍याउनु पर्थ्यो । क्याप्टेनहरुलाई यति बजे यहाँ फ्लाइट छ भनेर चिठी दिन जानुपर्थ्यो । मैंले जागिर खाएदेखि झण्डै ४० सालसम्म एकैनाशको काम गरिरहें । फोन, टिभी त्यसपछि त हो, देखिन थालेको ।’ 
‘त्यत्तिबेलाको शाही नेपाल वायु सेवा निगमले  बर्षको चार वटा टिकट विदेश घुम्नका लागि दिन्थ्यो । त्यही मौकामा मैंले श्रीमतीलाई हङकङ, बैङकक, सिंगापुर, श्रीलंका र दुवई घुमाए । मैंले २०१८ सालमा दुई बर्ष प्रेम गरेर विवाह गरेको हुँ । अहिले उनी ७० बर्षकी भइन् म ७८ को भएँ ।’ उहाँले थप्नुभयो ।
उहाँका ३ छोरा र एक छोरी छन् । छोरा र छोरी दुवैतिरका गर्दा १० जना नाति-नातिना  छन् । केही बर्षअघि सिनामंगलमा रहेको घर बेचेर अहिले उहाँले जोरपाटीमा किन्नुभएको छ ।  
कलाकारिताप्रतिको मोह 
भण्डारीमा कलाकारिता प्रतिको मोह जाग्नुमा पनि रमाइलो संयोग रहेछ । उहाँका अनुुसार जागिरकै क्रममा एक पटक अमिताभ बच्चन छोराछोरी र श्रीमतीसहित महान भन्ने फिल्म सुटिङका लागि काठमाडाै‌ं आएका थिए ।
त्योबेला एयरपोर्टमा देवनन्दको सुटकेश बोकेकोे दृश्य पनि फिल्ममा राखेको र त्यही बेलादेखि कला क्षेत्रमा प्रवेश गर्न मन लागेको उहाँले बताउनुभयो । ‘जागिरबाट निस्केपछि जता जता लोकगीतका कार्यक्रमहरु हुन्थे म त्यतै दौडिए । लोकगीतको धुनै बज्दा पनि मेरो जीउ सक्सकाएर आउँछ’ उहाँले भन्नुभयो ।
 पारिश्रमिकको नाममा गाडी भाडा     
७८ बर्षीया जगन्नाथ भण्डारीले अहिलेसम्म कतिवटा लोकगीतको कार्यक्रममा नाच्नुभयो भन्ने गनेर साध्य छैन । भण्डारीले ठूलो पर्दा मजबुर, माला, ढुकुटी, कहाँ भेटौंलालगायत चलचित्रमा पनि अभिनय गरिसक्नुभएको छ ।
हास्य टेलिश्रृंखला मेरी बास्सै, जिरे खुर्सानी, तीतो सत्य, झ्याँइकुटी सबैमा अभिनय गरिसकेका भण्डारीले पारिश्रमिक चाहिँ पाउनुहुन्न । ‘नहुने कुरा गर्न मिल्दैन कतिले बाटो खर्च दिन्छन् कतिले त्यो पनि दिँदैनन् । ठूलो पर्दामा दैनिक ५ सय रुपैयाँ दिन्थे त्यो पनि २ सय जत्ति दलालले गोजीमा हाल्दा ३ सय जति हात लाग्थ्यो । कतिले चाहिं भोलि आउनुहोस् है बा भन्छन् ।  पहिले पहिले कसरी चर्चामा आऊ भन्ने भयो, पैसाको वास्तै भएन । अहिले त  छोराहरुले बस भाडा दिन्छन् । यहीबाट आउजाउ गरिरहेको छुृ ।’ उहाँले पारिश्रमिक नपाउँदाको पीडा ओकल्नुभयो । 
म नाचेको श्रीमतीले मात्र हेर्छिन् 
घरमा तीनवटा टिभी भएपनि श्रीमती बाहेक घरका परिवारले टिभीमा देख्न पाउदैनन् भण्डारीलाई । ‘बुहारीका लागि सिरियल, छोरा खेल र क्रिकेट भए पुग्छ, म बूढो नाचेको श्रीमतीले मात्र हेर्छिन्’ भण्डारीले हाँस्दै भन्नुभयो । भरसक साँझमै घर फर्कनुहुन्छ उहाँ,  आठ बजेभित्र पनि घर नपुगे उहाँलाई फोन आउँछ । ‘ढिला भएपनि सुटिङमा अलि ढिला भयो होला भन्छन्, कुरा बुझ्छन् नि !’ 
एक दिनको क्रियाकलाप 
७८ बर्षीय जगन्नाथ भण्डारीको स्फूर्ति २२ बर्षे जवानको भन्दा कम छैन । उहाँ विहान ५ बजे नै उठिसक्नुहुन्छ । रुघाखोकी र चिसो लागेको बाहेकका दिन सधैं नुहाउनुहुन्छ । विहान उठेर चियाखाजा खाएपछि बागमतीको किनारतिर मर्निङ वार्क गर्नु उहाँको दैनिकी हो ।
लोकगीतका कार्यक्रम भनेपछि हुरुक्कै हुने भण्डारी कहिले खाना नखाईकनै दौडिनु हुन्छ ।  भण्डारी भन्नुहुन्छ ‘कार्यक्रमहरु छन् भने त म नाच्न पुगिहाल्छु, फोन पनि  आइरहन्छन् भगवानको कानमा नपरोस् अहिलेसम्म रोगको नाममा सुगर छ, तर त्यो पनि नाचेपछि निस्किहाल्छ । लगातार ६/७ घण्टासम्म नाचेको छु । जोशको बेला नाचिन्छ बेलुकी अलि अलि खुट्टा दुख्छ ।’
