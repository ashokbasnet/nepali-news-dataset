कलाकारहरु एनएफडिसी अवार्डको तयारीमा व्यस्त

अर्जुनकुमार संग्रौला/उज्यालो । काठमाडौं, भदौ १५ - कलाकारहरु चलचित्र क्षेत्रको अर्को ठुलो अवार्ड ‘एनएफडिसी राष्टिय फिल्म अवार्ड’को तयारीमा व्यस्त छन् ।
भदौ २१ गते शनिवार आर्मी अफिसर्स क्लबमा हुन गईरहेको अवार्डलाई मनोरञ्जनात्मक बनाउन कलाकारहरु यतिबेला धमाधम प्रशिक्षणमा लागेका छन् ।
कार्यक्रममा नायिका करिश्मा मानन्धर, निता ढुंगाना, केकी अधिकारी, अवार्ड समारोहमा सुस्मा कार्की, अनु शाह, यशराज गराच, नम्रता सापकोटा, रिस्ता बस्नेत लगायतका नायिका र रमेश उप्रेती, दिलिप रायमाझीलगायतका नायकले कम्मर मर्काउने छन् । यी कलाकारहरुलाई कोरियोग्राफर कविराज गहतराजले नाच्न सिकाइरहेका छन् ।
यसपटकको अवार्डमा नायिका करिश्मा मानन्धर र नायक रमेश उप्रेतीको नाच  मुख्य आर्कषण हुनेछ । उनीहरुले पुराना तथा नयाँ गीतहरुमा नाच्ने छन् ।  त्यस्तै स्वं. नायक श्रीकृष्ण श्रेष्ठप्रति समर्पित गर्दै कार्यक्रममा कलाकारहरुले संवेगात्मक प्रस्तुति पनि दिनेछन् । एनएफडिसी राष्ट्रिय चलचित्र पुरस्कारको दोस्रो संस्करणलाई निकै भब्य बनाईने तयारी भईरहेको अवार्ड निर्देशक दयाराम पाण्डेले जनाकारी दिए । अवार्ड समारोहको संयोजन निर्देशक सम्झना उप्रेती रौनियारले गरिरहेकी छिन् । यसपटकको अवार्डमा ९३ वटा फिल्महरुले विभिन्न २० विधामा प्रतिस्पर्धा गर्नेछन् । तुलसी घिमिरे उत्कृष्ट सम्पादन, विश्व बस्नेत उत्कृष्ट नव अभिनेता, चैत्यदेवी उत्कृष्ट नव अभिनेत्री, शुभबहादुर सुनाम उत्कृष्ट ब्याग्राउण्ड स्कोरर दोस्रो संस्करणदेखि थप गरिएका अवार्डका विधा हुन् ।
गत बर्ष निकै लामो र निर्धारित समयमा सम्पन्न नभएको अवार्ड कार्यक्रमलाई यसपाली भने निर्धारित समयमै सम्पन्न गर्ने तयारी भईरहेको अवार्ड निर्देशक दयाराम पाण्डेले जानकारी दिए । गत बर्ष उदित नारायण झा र दीपा झा सहभागी अवार्ड कार्यक्रममा यसपाली भने श्रीलंका, रसिया र भारतका केही कलाकारहरु सहभागी हने आयोजकले बताएको छ ।
