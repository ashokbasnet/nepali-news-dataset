हनिमुन मनाउन गएका श्रीकृष्ण बिरामी

काठमाडौ, साउन ६ – हनिमुन मनाउन भारतको दिल्लीदेखि जम्भु कश्मिर पुगेका अभिनेता श्रीकृष्ण श्रेष्ठ बिरामी परेका छन् ।
उनी बिरामी परेको खबर पत्नी अभिनेत्री श्वेता खड्काले फेसबुक मार्फत जानकारी गराएकी हुन् । ‘मेरो पति श्रीकृष्ण श्रेष्ठ सुख्खा खोकीले बिरामी पर्नुभएको छ, केही दिनको आरामपछि हामी नेपाल फर्कन्छौं’ श्वेताले फेसबुक स्टाटस लेखेकी छिन् । डाक्टरहरुले श्रीकृष्णलाई धेरै नबोल्न सल्लाह दिएका छन् ।
असार २६ गते विवाह गरेपछि श्रीकृष्ण र स्वेताको जोडी एकहप्ताअघि हनिमुन ट्रिपमा निस्किएको थियो । विहेको बेला देखिनै सामान्य विरामी परेका श्रेष्ठ यतिबेला भारतमै आराम गरिरहेका छन् ।
विवाहको एक महिना अघिदेखि उनलाई सुख्खा खोकीले सताएको थियो । डाक्टरको सल्लाहअनुसार विवाह अघि उनले आफ्नो तौल ७८ केजीबाट घटाएर ७१ केजीसम्म झारेका थिए । करिब दश बर्ष अघि पनि अभिनेता श्रेष्ठ निकै बिरामी परेका थिए ।
श्रीकृष्ण स्वेता अभिनित चलचित्र कोहिनुर साउन २३ गतेबाट रिलिज हुदैछ । फिल्म प्रर्दशनको संघारमा चलचित्रका मुख्य कलाकारहरु नेपालमा नहुँदा प्रोमोशनमा असर परेको छ । चाँडै नेपाल फर्किएर चलचित्रको प्रोमोसनमा लाग्ने पनि श्वेताले फेसबुकमा लेखेकी छिन् ।
–अर्जुनकुमार संग्रौला
