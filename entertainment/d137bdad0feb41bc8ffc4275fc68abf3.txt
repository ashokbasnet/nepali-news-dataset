निर्देशक शिव रेग्मीलाई बिदेशबाट ८० हजार सहयोग

अर्जुनकुमार संग्रौला/उज्यालो । काठमाडौं, असोज ८ - दुवै मृगौलाले काम गर्न छाडेपछि ओछ्यानमा थलिएका चलचित्र निर्देशक शिव रेग्मीलाई बेल्जियमबाट ८० हजार रुपैयाँ सहयोग प्राप्त  भएको  छ ।
विगत १५ बर्षदेखि बेल्जियममा बस्दै आएकी कलाकार पार्वती अधिकारी अध्यक्ष रहेको चितवन सहायता कोष बेल्जियम (क्याट)ले ५० हजार रुपैयाँ र पदम गुरुङ अध्यक्ष रहेको यूरो नेपाल कलाकार संघले ३० हजार रुपैयाँ प्रदान गरेको हो ।
कलाकार पार्वती अधिकारीकी छोरी सुष्मा अधिकारी, कलाकार रमेश बुढाथोकीलगायतको टोलीले रेग्मीको घरैमा पुगेर रेग्मीलाई रकम प्रदान गरेको हो । यस अघि पनि यी संस्थाहरुले पवन मैनाली र गायक कुमार कान्छाको उपाचारार्थ सहयोग रकम प्रदान गरेका थिए ।
मधुमेह र उच्चरक्त्तचापका समेत रोगी रहेका रेग्मीलाई सो सिम्पलको सुटिङ्गताका देखि नै समस्या देखिन थालेको थियो । स्वास्थ्यमा उतारचढाव आएपछि किड्नी ट्रान्सप्लान्ट गर्न ढिलाई भई ओच्छायानमै थलिएका रेग्मीको स्वास्थ्य अवस्थामा अहिले भने केही सुधार आएको छ । तर प्रोटिन यूक्त खानेकुरा नखाईदिँदा रेग्मी आफै उभिएर हिड्न सक्ने अवस्थामा अझै पनि छैनन् ।
किड्नी ट्रान्सप्लान्ट डेट आउँदो मंसिर पहिलो हप्ताका लागि तोकिएको  परिवारले जानकारी दिएको छ । रेग्मीका कान्छा भाईले उनलाई एउटा किड्नी दिने भएका छन् । मृगौला ट्रान्सप्लान्टका लागि उनी विदेशबाट नेपाल आई सकेका छन् । शिव रेग्मीले उनको दुई दशक लामो निर्देशकीय यात्रामा धेरै हिट चलचित्रहरु दिएका छन् । उनी गीत लेखनदेखि चलचित्रको स्क्रिप्ट लेखनमा पनि उत्तिकै दखल राख्छन् । ए मेरो हजुर, आफन्त, सुखदुख, आफ्नो मान्छे, हामी तीन भाई, कहाँ भेटिएला निर्देशक रेग्मीका सफल चलचित्रहरु हुन् । सो सिम्पल सम्म आईपुग्दा उनले २५ औं चलचित्र निर्देशनको यात्रा पुरा गरेका छन् । निर्देशक शिव रेग्मीलाई उपचार सहयोगार्थ यस अघि यूकेमा रहेकी ईशा गुरुङबाट ५० हजार रुपैयाँ, चलचित्र संघ बाट १ लाख रुपैयाँ र चलचित्र बिकास बोर्डबाट  पाँच लाख  रुपैयाँ प्राप्त भईसकेको छ ।
