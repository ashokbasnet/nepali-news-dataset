हल थप्दै ‘छक्का पञ्जा २’

काठमाडौं, कात्तिक ६ - कात्तिक २ गते लक्ष्मी पूजाको अवसर पारेर रेखा थापाको सिनेमा ‘रुद्र प्रिया’ र दयाराम दाहालको निर्देशन रहेको सिनेमा ‘रानी’ रिलिज भए । तर गणतान्त्रिक मुलुकमा नेपाली सिनेमा रानीलाई खासै रुचाईएन ।  
उता बहुप्रतिक्षित मानिएको ‘रुद्रप्रिया’ सिंगल थिएटरमा राम्रो रह्यो भने  मल्टिप्लेक्समा खासै जम्न सकेन । ‘रुद्रप्रिया’ मार्फत अभिनेता आर्यन सिग्देल र रेखा थापाले ८ वर्षपछि पर्दा बाँडेका थिए । यहि कारण पनि यो सिनेमालाई धेरैले बहुप्रतिक्षित सिनेमाको रुपमा लिएका थिए । तर ‘छक्का पञ्जा २’ का अगाडि ‘रुद्रप्रिया’ फिक्का हुन पुग्यो ।  
यसैबिच रिलिज भएको चौथो सातामा पनि माउथ पब्लिसिटीले गर्दा ‘छक्का पञ्जा २’ का प्राय शो हरु हाउसफूल छन् । यहि कारण सोमबारदेखि केही शोहरु थप गरिएको छ । केही दिन अघि मात्रै रिलिज हुने तयारीमा रहेका अन्य सिनेमाका लागि भन्दै ‘छक्का पञ्जा २’ का झण्डै ५६ वटा शोहरु घटाइएको थियो । 
व्यवसायी विनोद चौधरीले पनि शनिबार सिनेमा ‘छक्का पञ्जा २’ हेरेका छन् । शनिबार उनी परिवारसहित सिनेमा हेर्न पुगेका थिए । बिनोदले हल बुक गरेर सिनेमा हेरेका हुन् । बिनोदले सिनेमा हेरेपछि दीपकराज गिरीले सामाजिक सञ्जाल फेसबुकमार्फत खुशी बाँडेका छन् । सिनेमाले १५ करोड रुपैयाँको कारोबार गरेको थाहा पाएपछि विनोद चौधरी नेपाली सिनेमा उद्योग फस्टाएको भन्दै खुशी भएको दीपकराज गिरीले उल्लेख गरेका छन् । एकताका विनोद चौधरीले पनि सिनेमा ‘बासुदेव’ निर्माण गरेका थिए । 
उज्यालो र www.gufgaff.com को सहकार्य
