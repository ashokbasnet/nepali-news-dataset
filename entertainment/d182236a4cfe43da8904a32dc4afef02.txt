​विकट गाउँमा पुगेर चर्पी बनाए धुर्मुस र सुन्तलीले

भावुक योगी/ उज्यालो। नुवाकोट , जेठ ९ -  नुवाकोटको निकै विकट ओखरपौवा गाविसमा तामाङ समुदायको वाहुल्यता बढी छ । गाउँमा झण्डै २ सय ४० घर छन् । एउटा निम्न माध्यमिक विद्यालय छ । यसअघि ५ जनाको घरमा र विद्यालयमा ३ गरी ८ वटा चर्पी बाहेक कसैको घरमा पनि चर्पी थिएन । चर्पी प्रयोग नगर्ने गाउँ थाहा पाएपछि सरसफाई दुत धुर्मुस र सुन्तली सहितका कलाकार चर्पी बनाउन ३ दिन अघि मात्रै आएका हुन् । 
सबै खुला रुपमा खेतबारी, डाँडापाखामा दिसापिसाब गर्ने गर्थे । ‘सरसफाईका दृष्टिकोणले पनि अति पिछडिएको यो गाउँमाा चर्पी बनाउन सचेतनामुलक अभियान थाल्ने योजना हुँदै थियो, भूकम्पले घर भत्कायो, धुर्मुस र सुन्तली आएर चर्पी बनाईदिए खुसी लाग्यो’ जिल्ला जनस्वास्थ्य कार्यालय नुवाकोटका प्रमुख विश्वराम श्रेष्ठले भन्नुभयो । जनस्वास्थ्य कार्यालयका अनुसार नुवाकोटमा १ नगरपालिका र ६१ गाविसमध्ये हालसम्म ३ वटा गाविस मात्रै खुला दिसा मुक्त घोषणा भएका छन् । बस्ने घर नै नभएपछि पहिले चर्पी कसरी बन्थ्यो । तर सरसफाई अभियानमा लागेका सरसफाई दुत धुर्मुस र सुन्तली सहितका कलाकारहरुले गाउँमा आफैं श्रमदान गरी चर्पी बनाइदिए । 
ओखरपौवाका भूकम्प पीडितको बिजोग
नुवाकोटको अति विकट गाविस मानिने र सरसफाईका दृष्टिकोणले पनि अति पिछडिएको ओखरपौवा गाविसमा मात्रै भूकम्पका कारण १३ जनाको ज्यान गयो । ओखरपौवा गाविसका पूर्व अध्यक्ष जितबहादुर बलामीका अनुसार ओखरपौवा गाविसमा मात्रै सात सय बढी घर भत्किएको छ । ओखरपौवा गाविसको ५ नम्बर वडा कुलेगाँउ र ६ नम्बर वडाको ठुलेचित्रमा रहेका ३ घर बाहेक २ सय ३७ घर पूर्ण रुपले भत्किएका छन् । भूकम्प पीडितहरु भत्किएका घरका टिनबाट बनाईएको टहरा र त्रिपाल टाँगेर खेतबारीमा बसिरहेका छन् । ओखरपौवा ५ र ६ नम्बर वडाका पीडितहरुले घरबार विहीन भएपछि अहिलेसम्म न राम्रो खाना पाएका छन्, नत सुरक्षित भएर सुत्न नै । सरकारले दिएरको ७ हजार नगद र संस्थाबाट १ बोरा चामल र त्रिपाल मात्र पाएका छन् । तर वर्षा सुरु हुन थाल्यो घर कसरी बनाउने चिन्ताले सताईरहेको छ यहाँका भूकम्प पीडितहरुलाई ।
