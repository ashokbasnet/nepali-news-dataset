चट्याङ्गबाट बच्नको लागि गरिने दुर्लभ जात्रा

सिल्भिया राजोपाध्याय/उज्यालो । काठमाडौं, असोज ४ - विदेशी विद्धान डब्लु क्रिकपाट्रिकले आफ्नो कितावमा ललितपूरमा घर भन्दा बढी मन्दिर छन् भनेर उल्लेख गरेका छन् भने धेरै विदेशीका आँखामा क्यालेण्डरमा हुने दिन भन्दा बढी चाड पर्व नेपालमा छन् ।
ललितपूरको धेरै जात्रा मध्ये एक प्रमुख जात्रा हो – गाःबहाल अवस्थित पूर्णचण्डी भुजा जात्रा । सबैको कल्याणको लागि तान्त्रिक विधिबाट गरिने यो पूजाको महत्व विशेष छ ।
धार्मिक कथन
पिता दक्ष प्रजापतिले आफुलाई आमन्त्रण नगरेपछि सतीदेवीले महादेवलाई यज्ञमा जान अनुमति मागेकी थिइन् । तर महादेवले अनुमती दिएनन्। धेरै अनुनय विनय पछि पनि अनुमती नपाए पछि रिसाएर उनले दशमहाविद्याको रुपमा कालीको अवतार धारण गरिन् ।
कालीसहित तारा, सोदशी, भुवनेश्वरी, भैरवी, छिन्नमस्ता, धुमावती, बगला, मातङ्गी र कमलाको रुप दश दिशामा देखेपछि महादेवले अनुमति दिएको पुराणमा उल्लेख छ। दशमहाविद्यामा समाहित सुनौलो वर्णकी कमलाले अभय र वरद मुद्रामा रहेका दुई हातमा कमलको फूल लिएकी हुन्छिन् ।
उत्पत्ति
कमलाको रुपमा पुजिने ललितपूरको सिद्धि लक्ष्मी हो । प्राचीन समयमा ललितपूरमा बागमती र नख्खु खोलाको प्रभाव थियो। कामारु कामाक्षबाट आएका तान्त्रिक पूर्णचण्डी स्वामीले सपनामा दक्षिणकाली देवीले आफुलाई दर्शन दिएको देखेछन् । 
सपनामा निर्देशन भए अनुसार स्वामी बागमतीमा गएर सिद्धिलक्ष्मीलाई दर्शन गर्न गए र दर्शन पश्चात पूजा आराधना गरेर मन्दिर बनाएको धार्मिक कथन छ । पछि उनकै नाममा सिद्धि लक्ष्मीलाई पूर्णचण्डी पनि भनिन थाल्यो ।
पूर्णचण्डी देवी रातो मच्छिन्द्रनाथको कुलदेवी पनि हो। रातो मच्छिन्द्रनाथको रथ लगनखेलको इटी टोलबाट जावलाखेलतर्फ तान्नको लागि साइत हेर्ने बेलामा नै पूर्णचण्डीमा मच्छिन्द्रनाथको कुलपुजा हुने गर्दछ ।
जात्राको इतिहास र महत्व
एकदमै पुरानो यस देवीको जात्रा यँलागा प्रतिपदाको दिन मनाइन्छ । रणबहादुर शाहको शासनकालमा यो जात्रा स्थगित भएको थियो। वि सं १८६२ मा रानी कान्तीमतीको निधन भए पछि रण बहादुर शाहले मन्दिर र गुथिको सम्पत्ति हडपेको थियो। यस घटनालाई इतिहासमा बशाथिहरण भनेर उल्लेख गरेको छ । त्यस बेला यो जात्रा रोकिएको थियो भने राजा सुरेन्द्रको पालामा मात्रा जात्रा फेरि सुचारु भएको थियो ।
जात्राको मुख्य आर्कषण एक एक मुरीको चामलको भातबाट बनेका १२ बटा  भुजा हुन्। यी  विशाल भुजाका आकार स्तुपा वा मन्दिर जस्तो देखिन्छ । भुजामा भूमिमा उब्जेका सबै प्रकारका अन्नको प्रतिनिधित्व हुने गरी ८४ व्यञ्जन परिकार राखेको हुन्छ । शाकाहारी र मांसाहारी परिकार  तान्त्रिक तरीका र अर्थमा  मिलाएर राखेको हुन्छ ।
पूजारीको घरबाट लैजाने गणेश कुमार पनि भनिने दुई भुजा भने शाकाहारी  हुन्छन् । पूजारीको घर बनाएका दुई भुजा परम्परागत बाजा गाजा सहित मन्दिरमा नलगे सम्म अन्य घरबाट भुजा मन्दिरमा ल्याउनु नहुने चलन छ । राजोपाध्याय र अमात्य समुदायले १२ वटा भुजा बनाउँछन् । भुजाको विशेषता तान्त्रिक रुपमा पूजा गरिएको मलमरी (चट्याङ्गशोषण गर्ने रोटी) हुन्छ । यस्को मुख्य उद्देश्य पाटनमा चट्याङ्ग नपरोस भन्ने हो । आजसम्म पनि यहाँ चट्याङ्ग खसेको इतिहास छैन ।
अन्य समय थकालीको घरमा राखिने देवीलाई जात्रा अवधिभर सर्वसाधारणको दर्शनको लागि  मन्दिरमा राख्ने चलन छ । जात्रा समापनको क्रममा  पालैपालो थकालीको घरमा उक्त देवीको मूर्ति बाजा गाजासहित राख्न लैजाने गरिन्छ भने मन्दिरमा पुन अन्य दिनमा राखिने देवी मात्र विराजमान गरिन्छ ।
यस प्रक्रियासँगै भुजाको पनि विर्सजन गरिन्छ । तान्त्रिक महत्व बोकेका विसर्जित भुजा प्रसादको रुपमा लिनको लागि भक्तजनको भीड लाग्ने गर्दछ र विसर्जन गरिने ठाँउसम्म पुग्ने बेला भुजा एक टुक्रा पनि बाँकी नहुनेले पनि यस्को धार्मिक महत्व प्रस्ष्ट्याउँछ ।
समुदायको कल्याणको लागि गरिने भुजासहितको यो जात्रा उपत्यकाका जात्रा मध्ये दुर्लभ र अनौठो जात्रा हो जुन शुक्रबार बेलुकी ललितपूरमा मनाईदैछ ।
