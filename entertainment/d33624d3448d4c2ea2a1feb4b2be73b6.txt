मेरी बास्सैमा माग्नेबुढो खोई ?

काठमाडौं, असार ३२ – चर्चित हाँस्य टेलिसिरियल मेरी बास्सैका माग्ने बुढा अर्थात केदार घिमिरे हिजोआज बेपत्ता जस्तै भएका छन् ।
केही महिना पुराना सामग्री पुनःप्रसारण गरेपछि तीतो सत्य, जीरे खुर्सानी जस्तै मेरी बास्सैमा पनि नयाँ सामग्री आउन थाल्यो । तर तीनवटा नयाँ कार्यक्रम प्रसारण भइसक्दा मेरी बास्सै धुर्मुस अर्थात सिताराम कट्टेल र उनको टिमले मात्रै धान्दै आएको छ । माग्ने बुढो र उनको टिम देखिएको छैन । किन यस्तो भयो त ?
‘मलाई एलर्जी भयो, मलाई एलर्जी भएपछि मेरो टिमका साथीहरुलाई पनि एलर्जी भयो’ घिमिरेले भने, ‘पारिश्रमिकको कुरा मिलाएपछि सञ्चालन गरौं भनेको थिएँ, तर सिताराम जीले छुट्टै सञ्चालन गर्न थाल्नुभयो, हामी चाहिँ सहभागी भएनौं ।’
आपसी मतभेदका कारण यसअघि पनि सिताराम र केदारले छुट्टाछुट्टै सुटिङ गर्थे । तर उनीहरुले आफुहरुबीच सम्बन्ध राम्रो रहेको दावी गर्दै आएका थिए । ‘अहिले पनि हामीबीच त्यस्तो नराम्रो छैन’ घिमिरेले भने, ‘अलिअलि कुरो मात्र नमिलेको हो । उहाँले एसएमएस गरेर लौ हामीले सुटिङ गर्‍यौं, अब तपाईंले गर्नुहोस् भन्नुभयो । मलाई चित्त बुझेन अनि गइन ।’
केदार अहिले आफ्नै अनलाइन सञ्चालन गर्दै आएका छन् । त्यसो भए मेरी बास्सैमा फर्किने सम्भावना छैन त भन्ने जिज्ञासामा केदारले भने, ‘मेरी बास्सै छोड्ने भए किन पर्खेर बस्थें र ? कुरा मिल्ने बित्तिकै फेरि कार्यक्रममा देखिने छु ।’ तर कहिले भन्ने चाहिँ उनलाई नै थाहा छैन ।
