लग्जरी दर्शनमा वैचारिक अन्तरद्वन्द्व

टंक ढकाल/उज्यालो ।
काठमाडौं, जेठ १  
‘हराभरा हुने वसन्तका दिन सम्झेर,
कोही बटुवाको प्रतिक्षामा आँखा टोलाउँदै छ ।
स्वार्थी यो दुनियासँग यो बुढो रुख, 
आफ्नो अबोध सुन्दरता मागिरहेछ ।
फेरि त्यो मौसम फर्काउन सक्छौ की भनी, 
प्रत्येक बटुवासँग मौन प्रश्न सोधिरहेछ ।’
काठमाडौंको सर्वनाम थिएटरमा मञ्चन भइरहेको लग्जरी दर्शन नाटकमा प्रयोग भएको कविताको एक अंश हो यो । मिलनको परिकल्पना, कथा तथा निर्देशनमा रहेको नाटक लग्जरी दर्शन अहिले सर्वनाम थिएटरमा मञ्चन भइरहेको छ । दिपेश थापाको लेखनमा रहेको नाटकले मानिसमा रहने वैचारिक तथा व्यवहारीक अन्तरद्वन्द्वको विषयलाई उठाएको छ । 
मुख्य पात्र ध्रुवकुमार र उनले धर्मपुत्रको रुपमा आश्रय दिएको ठिटो रन्जितबिचको वैचारिक तथा व्यवहारिक भिन्नतालाई नाटकमा प्रस्तुत गरिएको छ । अविवाहित योग गुरु ध्रुवकुमारले आफ्नो योग आश्रममा आश्रय दिएका रन्जितले योग आश्रमलाई डिस्को क्लबमा परिणत गरेपछिको उनीहरुबिचको द्वन्द्वमार्फत निर्देशकले दुई पुस्ताबिचको वैचारिक भिन्नता तथा जीवनको गन्तव्यलाई हेर्ने फरक तौर तरिकाका बारेमा देखाउन खोजेका छन् । 
यस्तै नाटकमा एक्लोपनले निम्त्याएको विचलन तथा त्यसले व्यक्तिको सामाजिक व्यवहारमा ल्याउने असामान्य परिवर्तनलाई पनि आफ्नो विषयभित्र समेटेको छ । 
नाटकमा प्रयोग भएको भिडियो प्रस्तुति, थ्रिडी एनिमेसन तथा प्रकाश र प्रकाशका माध्यमबाट पर्दा पछाडिको दृष्य देखाइनुले दर्शकको मन तथा आँखालाई मञ्चमा तानेको छ । यस्तै बिच बिचमा प्रयोग भएका सुन्दर कविताले पनि नाटकलाई सुन्दर बनाएको छ । मञ्चमा प्रयोग भएका बुक र्‍याक, त्यसको छेउको टेबुलको, ऐना सँगै रहेको रक्सीको बोतल, चेसको टेबलले नाटकलाई थप आकर्षक बनाएको छ । 
ध्रुवकुमार चार वर्षको जेल सजाय काटेर आएपछि उनी र रन्जितबिच हुने सम्वाद नाटकको सबै भन्दा बलियो छ । तर यो सम्वादलाई केही छोटो भने बनाउन सकिन्थो । 
बिचबिचका केही लामा सम्वाद तथा यसअघि नै धेरै पटक सुनिएको सेतो कि कालो भन्ने चुटकिलाको प्रयोगले दशर्कलाई केही समय राम्रोसँग बाँध्न नसकेपनि नाटक आफ्नो उद्देश्यमा भने सफल छ । वैचारिक अन्तरद्वन्द्व र समयसँग मानिसमा नचाहेरै हुने वैचारिक विचलन तथा केही हदसम्म मानिसको स्वार्थका कारण हुन  सक्ने प्रतिघातलाई नाटक लग्जरी दर्शनले राम्रो सँग देखाएको छ । 
नाटकका कलाकारहरु कौशल पण्डित, दिपेश पौडेल, अर्जुन न्यौपाने, शिशिर शिवाकोटी, बिम्ब अधिकारी तथा मिलन सबैले मञ्चमा आफ्नो भूमिकामा न्याय गरेका छन् । यो नाटक जेठ १० गतेसम्म मञ्चन हुनेछ ।
