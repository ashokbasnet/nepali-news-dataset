किम्फमा २८ देशका ६२ फिल्म

काठमाडौं, मंसिर २० – १० औं काठमाडौं अन्तर्राष्ट्रिय पर्वतीय फिल्म महोत्सव किम्फ शुक्रबारदेखि सुरु हुने भएको छ । मंसिर २६ गतेसम्म राष्ट्रिय सभागृह र नेपाल पर्यटन बोर्डमा हुने महोत्सवमा २८ देशका ६२ फिल्म, डकुमेन्ट्री, फिक्सन, छोटा फिल्म, एनिमेसन समावेश हुने आयोजकले जनाएको छ ।

 

महोत्सवको उद्घाटन केसाङ छेतेनको डकुमेन्ट्री ‘हु विल बि अ गोर्खा’ को प्रदर्शनीबाट हुनेछ । डकुमेन्ट्री ‘हनी हन्टर्स’ र अस्कर अवार्डमा मनोनित फिल्म ‘क्याराभान’बाट अन्तर्राष्ट्रिय ख्याति कमाएका फ्रान्सेली फिल्मकर्मी एरिक भ्यालीको नयाँ डकुमेन्ट्री ‘हिमालयन गोल्ड रस’ यसपालि किम्फको समापन समारोहमा प्रदर्शन गरिनेछ ।

यसैगरी यस वर्षको किम्फमा सुवर्ण थापाद्वारा निर्देशित र विभिन्न विदेशी फिल्म महोत्सवमा छनोट भइसकेको कथानक फिल्म ‘सुनगाभा’को नेपाल प्रिमियर हुनेछ ।

अन्तर्राष्ट्रिय प्रतिस्पर्धामा सहभागी १८ फिल्ममध्ये पहिलो हुनेलाई १५ सय अमेरिकी डलर, दोस्रो तथा तेस्रोलाई एक हजार र पाँच सय डलर पुरस्कार दिइनेछ ।
