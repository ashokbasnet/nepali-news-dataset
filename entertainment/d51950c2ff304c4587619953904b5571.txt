आउनुस् गोरखा घुम्नलाई (भिडियो सहित)

विनोद ढकाल/उज्यालो । काठमाडौ –
आउनुस् गोरखा घुम्नलाई
प्राकृतिक ऐतिहासिक मजा चुम्नलाई
हिजो आज गोरखामा कुनै कार्यक्रम र सभा समारोह हुँदा यो गीत निकै घन्किन्छ । विद्यालयको वार्षिक उत्सव होस् या कुनै मेला महोत्सव र सांगितिक कार्यक्रम सबैमा यो गीत बजाइएकै हुन्छ ।
लोकलयमा आधारित यो गीतमा गोरखाका बिभिन्न पर्यटकीय गन्तब्यको चिनारीबारे वर्णन गरिएको छ । साहित्यकार केशव बस्नेतको शब्द र लय रहेको गीतमा बस्नेत मित्र देवकोटा, गणेश श्रेष्ठ र पूर्णकला बिसीको स्वर छ ।
‘गोरखाको विषयमा साहित्यिक कृतिहरु लेखिएपनि सांगितिक रुपमा केही थिएनन्, अनि सबै पर्यटकीय क्षेत्र वर्णन गरेर गीत लेखेँ’ बस्नेतले भने ‘अनि साथीहरुसंग सल्लाह गरेर रेकर्ड गराएका हौं ।’
यो गीतसंगै ‘माया गोरखाको’ शीर्षकको अर्को प्रमोशनल गीत पनि रेकर्ड गरियो । यसमा चाहिँ शब्द र संगीत मित्र देवकोटाको छ । ‘दुईवटा गीत गाउँदा ३०/३५ हजार रुपैयाँ लाग्यो, हामी सबैले बराबर खर्च गर्‍यौं’ बस्नेतले टेलिफोनमा भने ‘हामीले आर्थिक रुपमा फाइदा हुन्छ भनेर गाएका हैनौं, जिल्ला चिनाउन मद्दत पुगोस् भनेर गाएका हौं ।’
रेडियोहरुमा चितवन, बन्दीपुर र पाल्पाको प्रोमोशनल गीत बज्थे, तर गोरखाको गीत थिएन । स्थानीय रेडियोमा काम गर्ने उनीहरुबीच गीत गाउने सल्लाह भयो । अनि आफै खर्च जुटाएर रेकर्ड गराउन काठमाडौ आए । ‘शब्द लेखेपछि रेकर्डिङबारे बुझ्यौं, हाम्रो हैसियतले भेट्न सक्ने रहेछ, अनि गीत गाएका हौं’ बस्नेतले भने ।
अहिले गोरखा जिल्लामा हुने सार्वजनिक कार्यक्रम, मेला महोत्सव र सांगितिक कार्यक्रममा यो गीत बज्छन्, रेडियोहरुमा पनि नियमित जसो बज्छन् ।  
उनीहरुले ‘आउनस् गोरखा घुम्नलाई’ गीतको भिडियो पनि बनाएर यु ट्यूबमा राखेका छन् । भिडियोमा गोरखाका ऐतिहासिक र मनमोहक दृश्यहरु समेटिएको छ । नाच्ने कलाकारहरु पनि गोरखाकै छन् ।
भिडियोका लागि बिभिन्न संघसंस्था र ब्यक्तिले आफूसंग भएको दृश्यहरु दिएर सहयोग गरे । कतिपय ठाउँमा उनीहरु आफै क्यामेरा लिएर गए । साथीभाइलाई नै इडिटिङ गर्न लगाए । ‘सकेसम्म न्यूनतम खर्चमा बनाउने कोशिस गर्‍यौं यातायात, खाजा र अरु बिभिन्न शीर्षकमा गरी १०/१२ हजार रुपैयाँ खर्च भएको छ, त्यो पनि हामी आफैले खर्च गरेका हौं’ भिडियो निर्माणमा संलग्न गणेश श्रेष्ठले भने ।
उनीहरुले यो गीतलाई सिआरबिटीमा पनि दर्ता गराएका छन् । ‘धेरै अपलोड त भएको छैन, तर कसैले गोरखाको गीत सिआरबिटीमा राख्न चाहेमा पाउने बनाइदिएका छौं’ श्रेष्ठले भने ।
भिडियो हेर्नुहोस ।
