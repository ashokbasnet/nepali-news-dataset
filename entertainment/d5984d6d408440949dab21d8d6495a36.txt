चलचित्रको मुहुर्तमा ऋषि धमला प्रमुख अतिथि

काठमाडौं, असोज १३ - नेताहरुको पछि लाग्ने र टेलिभिजनको क्यामरा अघिल्तिर देखिने भनेर सबैले खिसीटिउरी गर्ने ऋषि धमला बोलाएका हरेक कार्यक्रममा पुग्छन् । ताली पाउनेगरी भाषण पनि गर्छन् । यसपटक पनि उनले यसै गरे ।
प्रायजसो राजनीतिक माहोलमा देखिने धमला शनिबार चलचित्रसँग सम्बन्धित कार्यक्रममा मुख्य अतिथि बनेर देखा परे ।
काठमाडौं सुन्धारामा रहेको ग्यालेक्सी पार्टी प्यालेसमा आयोजना गरिएको चलचित्र ‘१४ फेब’ को शुभ मुहुर्तमा उपस्थित भएका धमलाले नायक राजेश हमालको खुबै प्रसंशा गरे । हमाल राजनीतिमा आउने सम्भावना अझै रहेको उनले बताए । पछिल्लो राजनीतिक माहोलको बारेमा हमाल निकै जिज्ञासु भईरहेको उनी सुनाउँछन् ।
‘अहिले नेताहरु कलाकारसँग नाच्न थालेको देख्दा निकै खुशी लाग्छ’ पत्रकार ऋषि धमालाले माइक समात्दै भने, ‘अब कलाकार आफैंले आफ्नो हितको लागि लड्ने बेला आएको छ ।’
नेपाली कांग्रेसका सभापति सुशील कोइरालासँग महानायक राजेश हमालले कोइराला निवासमै गएर १ घण्टा बार्ता गरेको धमलाले बताए । राजेश हमाल जस्ता कलाकारहरु राजनीतिमा आउनुपर्ने बताउँदै उनले भने ‘पढेलेखेका र बौद्घिक कलाकारहरु नेपाली राजनीतिमा आउनुपर्ने बेला भएको छ ।’ रमित ढुङगानाको चलचित्र ‘बुद्घ बर्न इन नेपाल’मा आफूले विषेश भुमिकामा अभिनय गरेको रहस्य समेत खुलाए । रेड पाण्डा डान्स एण्ड मुभि हाउसको प्रस्तुति रहेको चलचित्र ‘१४ फेब’ लाई सावित्री खत्रीले बनाउन लागेकी हुन् । कार्यक्रममा सवित्रीकै सांगीतिक एल्बम ‘ठुली’को बिमोचन पनि गरियो भने चलचित्र ‘पिपल’को म्युजिक लन्च पनि गरिएको थियो । चलचित्र ‘१४ फेब’लाई नितीन चन्दले निर्देशन गर्नेछन ।
चलचित्रका मुख्य कलाकारहरुमा मिलन सिंजापती र बर्षा राउतलाई देख्न पाईनेछ । चलचित्रमा राजेन्द्र श्रेष्ठको संगीत, हिमाल के.सीको द्वन्द, कविराज गहतराजको नृत्य र शंकर अधिकारी घायलको गीत पटकथा र संम्बाद रहनेछ ।
च्लचित्र ‘१४ फेब’ निर्देशक राजेन्द्र शलभ, रिपोर्टस क्लबका अध्यक्ष ऋषि धमला, नायक रमित ढुंगाना, निर्माता प्रदिप उदय, नायिका अरुणिमा लम्साल, नायक किशोर खतिवडा लगायतले शुभकामना दिएका थिए ।
प्रस्तुति : अर्जुनकुमार संग्रौला/उज्यालो
