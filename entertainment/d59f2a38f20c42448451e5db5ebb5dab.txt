नरदेवीमा खुल्यो चित्तधर संग्रहालय

काठमाडौं, साउन ५ – काठमाडौं नरदेवीमा कवि केशरी चित्तधर हृदय स्मृति संग्रहालय स्थापना भएको छ ।
संग्रहालयको संस्कृतिमन्त्री ऋद्धिबाबा प्रधानले उद्घाटन गर्नुभयो । उद्घाटन समारोहमा संस्कृतिविद एवं नेपालभाषा एकेडेमीका चान्सलर सत्यमोहन जोशी, भारतीय राजदूतावासका फष्र्ट सेक्रेटरी अभय कुमारलगायतको उपस्थिति थियो ।
काठमाडौंको  नरदेवीमा रहेको नेपालभाषा परिषदको आफ्नै भवनमा संग्रहालय खोलिएको हो । संग्रहालयमा कवि चित्तधरले प्रयोग गर्नुभएका विभिन्न सामानसँगै उहाँको जीवनसँग सम्बन्धित विभिन्न वस्तु प्रदर्शनमा राखिएको छ ।
शनिबार दिउँसो साढे ३ बजेसम्म खुला रहने संग्रहालय आइतबारदेखि भने हरेक दिन साढे १२ बजेदेखि साढे तीन बजेसम्म खुला रहनेछ । संग्राहलय हेर्नको लागि कुनै शुल्क नतोकिएको भएपनि दर्शकहरुले आफ्नो इच्छा अनुसार योगदान गर्न सक्ने व्यवस्था गरिएको छ ।
