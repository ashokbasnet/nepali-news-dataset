भारतका चर्चित चलचित्र निर्देशक ऋतुपर्णो घोषको निधन

काठमाडौं, जेठ १६ – भारतका चर्चित चलचित्र निर्देशक ऋतुपर्णो घोषको ४९ वर्षको उमेरमा बिहीबार निधन भएको छ ।
उनको हृदयघातका कारण दक्षिण कोलकाताको आफ्नै निवासमा निधन भएको भारतीय सञ्चार माध्यमहरुले जनाएका छन् ।
१२ पटक राष्ट्रिय पुरस्कार र केही अन्तर्राष्ट्रिय पुरस्कार पनि पाएका घोष केही समययता पाचन प्रक्रियामा देखिएको समस्याबाट पीडित थिए ।
१९९२ देखि फिल्मी करियर सुरु गरेका घोषले १९९४ मा ‘हिरेर अंगति’ (हिराको औंठी) नामको फिल्म बनाएका थिए । उनले ‘उनिशे अप्रिल’, का लागि १९९५ मा राष्ट्रिय पुरस्कार पाएका थिए ।
घोषका ‘दशन’, ‘असुख’, ‘बेरीवाली’, ‘अन्तरमहल’, ‘नौकादुबी’ लगायतका चलचित्र निकै सफल मानिन्छन् । बंगाली चलचित्र ‘चित्रांगदा’ (२०१२) उनको अन्तिम चलचित्र हो ।
हिन्दी, अँग्रेजी र बंगाली तीनओटै भाषामा उत्कृष्ट चलचित्र निर्देशन गरेका घोषले १२ वटा राष्ट्रिय पुरस्कार पाएका थिए ।
ऐश्वर्या रायद्वारा अभिनित ‘चोखेर बाली’ (सन् २००३), ऐश्वर्या र अजय देवगन अभिनित ‘रेनकोट’ (२००४) र अमिताभ बच्चनद्वारा अभिनित ‘द लास्ट लियर’ (२००७) उनका सर्वाधिक चर्चित चलचित्र हुन् ।
उनले बंगाली चलचित्र ‘आबहमान’ का लागि निर्देशन तर्फको राष्ट्रिय पुरस्कार पाएका थिए । घोष समलिंगी थिए र समलैंगिकताका विषयलाई आफ्नो चलचित्र कलामा उतार्ने गर्थे ।
 
पछिल्लो समय उनले रवीन्द्रनाथ टैगोरमाथि डकुमेन्ट्री निर्माण गरिरहेका थिए । उनको निधनप्रति भारतीय कलाकारहरुले सामाजिक सञ्जालमा दुःख व्यक्त गरेका छन् ।
– भारतीय सञ्चारमाध्यमको सहयोगमा
