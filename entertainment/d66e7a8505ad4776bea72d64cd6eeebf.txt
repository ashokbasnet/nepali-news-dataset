नसक्नेले गीत चोरेर किन गाउनु, कला क्षेत्रमै नआउनु !

उपेन्द्रराज पाण्डेय/उज्यालो ।
काठमाडौं, साउन ११ –  चलचित्र छक्का पञ्जा २ को गीत ‘ए दाजु नसमाउ नाडीमा’ युट्युबमा सार्वजनिक भएको पाँच दिनमै २३ लाख भन्दा बढी पटक हेरिएको छ । छोटो समयमा नै गीतले प्रसिद्धि कमायो तर विवादमुक्त भने रहन सकेन।

गीत र संगीत चोरीको आरोप लागेपछि चलचित्रका निर्माता तथा अभिनेता दिपकराज गिरीले गायक अलमोडा राना उप्रेतीले आफूलाई वास्तविक सर्जकको बारेमा जानकारी नगराएको स्पष्टिकरण दिएका थिए । कान्छा मगर नेपालीको कम्पोज रहेको संगीतलाई उनका नाति प्रिन्स नेपालीले  आफ्नो हजुरबुवाको रचना भएको दाबी गरेपछि दिपकराज गिरीले आफूलाई अल्मोडाले झुक्याएको बताएका छन् । युट्युबमा राखिएको गीतको भिडियोको डिस्क्रिप्सनमा उनले लिरिक्समा आफ्नो नामसँगै प्रिन्स नेपालीको नाम राखेका छन् । त्यस्तै संगीतमा स्वर्गीय कान्छा मगर नेपाली र प्रिन्स नेपालीको नाम राखेका छन् । 
गीत तथा संगीत चोरीको आरोप लागेको यो पहिलो पटक भने होइन । यसअघि पनि थुप्रै गीत संगीतका बारेमा विवाद भएको थियो । यसअघि पनि अल्मोडा रानाको चर्चित गीत ‘पानी पर्‍यो असिना झर्‍यो’ विवादमा आएको थियो । मन श्रेष्ठले प्रतिलिपि अधिकारको दाबी गरेपछि युट्युबले हटाएको थियो । त्यो गीत श्रेष्ठले २० वर्षअघि गाएको दाबी गरेपनि रानाले गीतको संगीत लोकधुनमा आधारित भएको भन्दै कसैको प्रतिलिपि अधिकार हनन् नभएको दाबी गरेका थिए । 

कतिपय नेपाली चलचित्रका गीतहरु हिन्दी चलचित्रबाट चोरी गरिएको आरोप पनि लाग्दै आएको छ । चलचित्रका नामदेखि पोस्टरको डिजाइनसम्म चोरी भएका घटना सार्वजनिक हुँदै आएको छ । केहीसमय अघि नेपाली चलचित्र ‘जब जब माया बस्छ’ को एउटा गीतमाथि हिन्दी चलचित्र ‘अजनवी’ बाट चोरी गरेको आरोप लागेको थियो । 
गीत संगीतको चोरीले वास्तविक सर्जक त मर्कामा परेकै छन्, हाम्रा लोक संस्कृतिलाई नै बिर्सने काम पनि भएको छ । लोक संस्कृति झल्किने गीत संगीतलाई तोडमोड गरेर नयाँ गीत बनाउनु उचित नभएको लोक गायिका हरिदेवी कोइरालाको मत रहेको छ । चोरीको घटना त निन्दनीय छँदै छ, गीत तथा संगीतको मर्म नै बिग्रने गरी रिमिक्स गर्नाले गीत तथा संगीतको वास्तविक सर्जक नै बिर्सिइँदै गइने सम्भावना रहेको कोइराला बताउँछिन् । कोइराला भन्छिन्, ‘गीत संगीतको मूल स्वरुपलाई बिगारेर रिमिक्स गर्दै जाने हो भने नेपाली गीत संगीतलाई मात्रै होइन, लोक संस्कृतिमाथि नै क्षति पुग्छ ।’ 

कोइरालाले गीत संगीत लोप हुने अवस्थामा छ भने मात्रै सम्बन्धित व्यक्तिको अनुमति लिएर ‘रिमेक’ गर्न सकिने बताउँछिन् । यदि पुराना गीतलाई रिमिक्स गर्दै जाने र सर्जकलाई ‘क्रेडिट’ नदिने हो भने रिमिक्स गर्नेहरुको पनि कुनै अस्तित्व नरहने बताउँछिन् कोइराला । कोइराला आफैले गाएको ‘सरुमै रानी’ र ‘बरिलै’ लाई रिमेक गर्न दिएको बताउँछिन् । उनले रिमेकमा गीत संगीतको मर्म नबिगारिकन जस्ताको त्यस्तै प्रस्तुत गरिने भएकाले मात्रै दिएको बताउँछिन् ।  
पछिल्लो समय पुराना गीतको रिमिक्स र ‘कभर’ गर्ने प्रचलन रहेको छ । कतिपयले सम्बन्धित रचनाकार वा आफन्तसँग अनुमति लिएर गीतको रिमिक्स गरेका छन् । तर कतिपयले भने गीत तथा संगीतको वास्तविक सर्जकको नामसमेत खुलाएका हुँदैनन् । रेखा शाहले आफ्नै गीत  ‘सिमसिमे पानीमा’ लाई आफैले रिमिक्स गरेकी छन् । 

बुद्धि परियारको रचनामा कुमार बस्नेतले गाएको ‘हेर्दा राम्रो माछापुच्छ्रे’ लाई धर्मेन्द्र सेवानले नयाँ शैलीमा  गाएका छन् ।  सूर्य थुलुङ र हिरादेवी राईले गाएको  ‘माछी मारन हो’ लाई पावल राई र इन्दिरा जोशीले रिमिक्स बनाएका छन् । कुनै समय एक कुशल गायक र कार्यक्रम प्रस्तोताको परिचय बनाएका स्वर्गीय पाण्डव सुनुवारको ‘झमझम इस्टकोट’ लाई डिजे तेन्जिङले रिमिक्स बनाएका छन् । 
नेपाली गीत तथा सिनेमाबाट आफ्नो रजतपटको करिअर सुुरु गरेर बलिवुडमा स्थापित कलाकार डेनी डेन्जोङ्पाले गाएको ‘रातो रानी फुलेझैँ साँझमा’ लाई प्रशान्त तामाङले रिमिक्स नै नगरिकन गाएपनि पुरानै शैलीमा भने गाएका छैनन् । डेनी र आशा भोस्लेले गाएको ‘आगे आगे तोपैको गोला’ लाई प्रदेश लिम्बूले रिमिक्स बनाएका छन् । छुजन डुक्पाले गाएको ‘असारे महिनामा’ लाई प्रशान्त तामाङले नै नयाँ शैलीमा गाएका छन् । 
त्यस्तै नेपालीहरुको जिब्रोमै झुण्डिएको ‘पानको पात, माया तिम्लाई सम्झन्छु दिनको रात’ लाई क्रेजी ब्रदर्शले ‘इम्प्रोभाइज’ गरेर  गाएको छ । बमबहादुर कार्कीले गाएको यो गीतलाई क्रेजी ब्रदर्श समूहले फेरि रिमिक्स गरेर गाएको हो । क्रेजी ब्रदर्शले ‘पानको पात’ को  रिमिक्स भर्सनलाई ८ महिनाअघि युट्युबमा पोस्ट गरेको छ ।  

तर यसबारेमा कार्कीसँग कुरा गर्दा आफ्नो गीत अरु कसैले रिमिक्स गरेको आफूलाई थाहा नभएको बताए । उनले अचम्मित हुँदै भने, ‘मेरो गीत कसैले बिगारेर गाएको मलाई याद छैन, यदि त्यस्तो हो भने कानुनी प्रक्रिया अपनाउँछु ।’ 
बमबहादुर कार्कीले मौलिक रुप नै बिग्रने गरी अरुलाई गाउन दिने प्रचलन नै गलत भएको बताए । आर्थिक प्रलोभनमा परेर मौलिक गीत संगीतलाई बिगार्नु गलत प्रवृत्ति भएको उनको भनाई थियो । अनुमति बिना नै अर्काको गीत बिगारेर गाउनु अपराधिक काम भएको कार्की भन्नुहुन्छ । उहाँ भन्नुहुन्छ, ‘क्षमता नहुनेले अन्य पेशा रोजे हुन्छ, कलाकारितामा किन आउनुपर्‍यो ? क्षमता नहुनेले अर्काको गीत चोरेर गाउनु पर्दैन ।’ 
त्यस्तै, गीतकार डा. कृष्णहरि बरालले लोकभाका र लोकधुनको कपिराइट नहुने भएकाले त्यस्ता गीतलाई जसले गाए पनि केही फरक नपर्ने बताए । परम्परादेखि सुनिँदै आएको लोकभाका र लोकधुन सार्वजनिक सम्पत्ति भएको भन्दै त्यसलाई जसले गाएपनि केही नहुने तर्क बरालको रहेको छ ।  
कृष्णहरि बराल भन्दछन्, ‘व्यक्तिगत सिर्जना र लोकमा प्रचलित गीतको कुरा फरक रहेको छ । कसैको व्यक्तिगत सिर्जना चोरी गर्नु वा बिगारेर आफ्नो रचना बनाउने काम एकदमै गलत कुरा हो । यदि गीतकार, संगीतकार र गायकको अनुमतिमा कसैले नयाँ गीत बनाउँछ भने त्यसलाई आपत्ति मान्नु पर्दैन ।’ 
बराल पनि कुनै गीत लोप हुने अवस्थामा छ भने त्यसलाई फेरि पुरानै धुन र भाकामा कसैलाई गाउन अनुरोध गर्न सकिन्छ भन्छन् । प्रतिलिपि अधिकार ऐन २०५९ ले मौलिक रचनाको संरक्षणमा जोड दिए पनि यसको कार्यान्वयन नहुँदा सर्जक बारम्बार समस्यामा पर्ने गरेका छन् । त्यसो त अहिले सामाजिक सञ्जालमा जसले पनि पोस्ट गर्न सक्ने अवस्था छ । साइबर क्राइमको अझ पनि प्रभावकारी अनुसन्धान हुन नसकेकाले युट्युब र सामाजिक सञ्जालमा गरिने चोरी नियन्त्रण हुन सकेको छैन । कलाकार आफै इमान्दार र चनाखो नहुने हो भने सिर्जना चोरीको घटना रोकिन कठिन हुनेछ ।
