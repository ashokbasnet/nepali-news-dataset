कथा : लिभिङ् टुगेदर

श्रीधर पौडेल -
“अनावश्यक नाटक धेरै, रुने मान्छेले म रुँदै छु भनेर सुनाउँदैन ।”
दुई दिनदेखि आँखा नओभाएपछि उसले ठूलो हिम्मत गरेर राति १२ बजे फोन गरेको थियो, मोवाईल  त उठ्यो तर हिक्क हिक्कले, बोल्नै सकेन । केही बेरमा मोवाईलमा आएको यस्तो म्यासेजले उसको मन थामिएन ।
विना आवाज पनि आँखाबाट बर्रबर्ति आँशु खसिरहँदो रहेछ उसले यसैपटक थाह पायो । रात भरीको अनिदोँ त्यसमाथि रुँदा रुँदा थाकेका आँखा लिएर अफिस पुग्यो ।
जसलाई भेट्यो स्पष्टिकरण दिन बाध्य “हैन म सञ्चै छु, बाटोमा आउँदा आँखामा किरा परेको थियो, त्यसैले रातो भएको ।”
कतिले काठमाडौंको धुलो धुँवालाई गाली गरे, कतिले चश्मा लगाउन सुझाए, कतिले मोटरसाईकलको साटो मोटर किन्न भने । धन्न कसैले पनि दुईटै आँखामा एकै पटक किरा ? भनेर सोधेनन् । मान्छे भेटिञ्जेल मात्रै हो त्यस पछि उसको हालत उस्तै, आँखा रसाई हाल्छन् ।
“हैन कति रैछ मसँग आँशु ?” उसले आँशु धेरै भएको बुझ्यो, पिडाको रापले मन पग्लिएको हेक्का गरेन ।
.............................
“किन मेरा कुरालाई खाली गलत मात्रै बुझ्छौ  ?
तिम्रो विगत मैले कहाँ खोजेको छु ?
तिमी जो सुकैसँग जे सुकै गर यो मेरो चासोको कुरा हैन
मैले कहिल्यै यस बारेमा सोधि खोजि गरेको छु भने भन,
म त वर्तमानमा खुसी हुन खोज्ने मान्छे हुँ,
तर कसैसँग तिम्रो सम्बन्ध हुनु भनेको मसँगको क्षमता र मेरा वरीपरीका मान्छेहरुले तिमीलाई गरेका ब्यवहारसँग सरोकार राख्दैनन् भन्ने मेरो बुझाइ हो । यस्ता कुराले तिम्रो र मेरोबीचमा मात्रै हुने नित्तान्त निजी कुराहरुसँग तुलना हुन थालेकोमा दुख मनाउ हो । म कहाँ तिमीले चासो गरेका कोही जस्तो हुन सक्छु ? मेरो कमाई, मेरो आफन्त, मेरो प्रेम कहाँ परिवर्तन हुन्छ ? म मात्रै एउटा कुराले खिन्न छु, तिमिले म सँग वदलेको सम्बन्ध र प्रेमले । मेरो मन दुखेको छ भन्न पनि नपाउनु ? त्यसो हो, भने जीवनमा त्यागेका अन्य थुर्पै कुराहरु जस्तै म यो पनि बानी पारौँला ।”
अफिसको काम सकेपछि, उसले हिम्मत गरेर उसको ईमेलमा यति पठायो । फेरी आँखाबाट बर्रर्र आँशु । ओठमा लागेको आँशु जिब्रोमा पनि पुग्यो क्यारे, मन निचोरिएर झरेको आँशुको स्वाद फरक पायो ।
....................
पहिलो भेटको सम्झनामा हरेक बर्ष उनीहरु आजको दिनलाई विशेष ठान्थे । जहाँ भएपनि बेलैमा भेट हुन्थे । सँगै बसेर कफि खान्थे अनी भविष्यको मिठो मिठो कल्पना बुन्थे । आज पनि त्यहि दिन हो । तर आज उ एक्लै ठिङ्ग उभिएको छ । क्याफे भित्र छिर्ने आँट पनि आएन । हुन त यहाँ उनीहरु सँयौँ पटक सँगै बसेर कफि खाएका छन् । तर विशेष भेटमा भने यो पाँचौँ पटकको हुनु पर्ने हो ।  तर समयले कोल्टे फेर्यो । आज उ एक्लै छ । सम्झना मात्रै बाँकी छ – उसको ।
...........................
समयसँगै भित्रिने सामाजिक संरचनाको पछिल्लो रुवरुप लिभिङ् टुगेदर । उनीहरु पाँच बर्ष देखि यहि सम्बन्धमा थिए । बढ्दो हिम चिमसँगै, समाजले नाता खोज्न थालेपछि अपनाएको सजिलो काईदा ।
एक दिन उसले भनी “अव हामी सँगै बसौँ है ।”
उ असाध्यै खुसी भयो । मायाँ गर्थ्यो नी त । “कहिले गर्ने विवाह ?” उसको प्रस्ताव खस्न नपाउँदै हतारिएर सोध्यो ।
उसले भनि “विवाह हैन हामी लिभिङ् टुगेदर ।”
पाँच बर्षअघि लिभिङ् टुगेदरको चलन नै थिएन काठमाडौंमा । उ अक्क न बक्क भयो । उसले घुमाउरो शैलीमा अस्विकृति जनायो । अथवा भनौँ सामाजिक रिति थिती अनुसार नै म तिमीलाई मेरी दुलही बनाउँछु भन्यो । तर उसले नयाँ पुस्ताले नयाँ प्रयोग गर्नु पर्छ  भनेर उसलाई विश्वस्त बनाई । यो सम्बन्धलाई विवाहमा रुपान्तरित गरेर परिवार, संस्कार र भावि पुस्ताका लागि सुन्दर संसार बनाउने आफ्नो चाहनालाई मायाँको अघिल्तिर उसले फालिदियो ।
राजधानीको चहल पहल देख्दा पहिलो पटक काठमाडौं छिर्ने हरेकलाई काठमाडौंको मुर्दा रुपको ख्याल हुँदैन । यहाँ कसैलाई कसैको वास्ता छैन, मर्दा खेरी कात्रो पनि नपाईएला भन्ने डर । पैसा विना नब्युँझने काठमाडौंको पञ्जामा पिल्सिएको बेला, काठमाडौं छिरेकी उसले काठमाडौंको रैथाने धनि केटोको मायालाई लिभिङ् टुगेदरमा रुपान्तरित गरी । यो काम परम्पराको अघिल्तर गरिएको ठूलो मजाक ठानियो । दुवैको परिवारसँग सम्बन्ध टुट्यो । उसले ठान्यो मेरा खातिर उसले सवथोक त्यागि । उसले के ठानी कहिल्यै सोधेन ।
“यसैगरी तिम्रो साथ र माया पाए भने पाँच बर्ष भित्र घर बनाउँछु” उ कल्पना सुनाउँथ्यो ।
...............
समय वितेसँगै, काठमाडौंको ब्यस्ततामा उनीहरुको जीवन पनि ब्यस्त बन्यो । उसले स्टाफ नर्स पुरा गरी हस्पिटलमा जागिर सुरु भयो । उसको त लिभिङ् टुगेदर अघि देखिकै बैंकको जागिर थियो । एक आपसमा कस्तो परिवर्तन आयो भन्ने हेक्का राख्न समेत नभ्याउने गरी ब्यस्तता बढेको कुरा उसले गएको सेम्टेम्बर ३० तारिखमा बल्ल थाह पायो । उसको ड्युटी कहिले राती कहिले विहान कुनै टुङ्गो थिएन । रातिको ड्युटी हुँदा उ विहान मर्निङ्वाक जान्थी ।
हिजो बेलुकी च्याट गर्दा गर्दै लोड सेडिङ् भएको थियो । विहान उसले कम्युटर खोल्यो । उसको म्यासेन्जर त अनै रहेछ, लग अफ वटनमा थिच्न मात्रै के लागेको थियो, म्यासेज देख्यो “गुडमर्निङ् माई स्विट हार्ट ? आई लभ यु, विहान विहान अन लाईनमा । जाने तयारी गर्नु पर्दैन ?"
उन्नययन अग्रवालको नामबाट आएको म्यासेज दोहोर्‍याएर पढ्यो । टाउको भाउन्न भयो । किन नहोस् जीवनमा कहिल्यै शंका नगरेको मान्छे प्रति उ पहिलो पटक शंका गर्दै छ । उसले भने अनुसार उन्नयन उसको साथी थियो । कलेज पढ्दा ताका पढाई खर्च जुटाउन उ न्युरोडको एउटा कपडा पसलमा काम गर्थी । जुन उन्नयनका बाबुको थियो । उन्नयन उसको कलेजमै पढ्थ्यो । तै पनि माई स्विट हार्ट, आई लभ यु र जाने तयारी गर्नु पर्दैन ? शब्दले उसलाई जिमेलको म्यासेज डिटेल पढ्न मन लाग्यो । उन्नयनसँग भएका सवै च्याट पढ्यो । उन्नयन र उ मिलेर उसलाई प्रेममा पागल भएको मान्छेको उपमा दिँदा रहेछन् । मुर्गा रैछ उसको सांकेतिक नाम । कहिले काहिँ फोनमा कुरा गर्दा उ कसैलाई मुर्गा त भन्थी ! पछिल्लो केही बर्ष यता उ भन्थी – “ह्याँ केही हुँदैन जाउँ विदेश ।"
उ भने आफू प्रोफेसनल काममा स्थापित हुँदै जाँदा किन खुसी नभएकी होला भन्ने सोच्थ्यो ।
“तिमी नगए नजाउ म एक्लै जान्छु बरु, दुई चार बर्ष कमाएर फर्कौला” च्याट पढेपछि उसलाई खुल्यो विदेश जाउँ जाउँ भनेर कर गर्नुको रहस्य !
हस्पिटलको काम भन्दै आज पोखरा जानुको रहस्य ! हरेक मैनाको तलव उसलाई दिदाँ पनि पुगेन भनेर ठास्स ठुस्स गर्नुको रहस्य !
तिमीसँगै पढ्ने त बैंकको म्यानेजर भएछ नी भन्नुको रहस्य ! धेरै रहस्य उदाङ्गो भएपछि उसले कम्युटरको मेन स्विच नै अफ गर्‍यो । डङ्रङ् बेडमा पल्टियो ।
आँखा अघिल्तिर अघिकै च्याट घुमिरह्यो । उनीहरु दुई महिना भित्र अष्ट्रेलिया जाँदै रहेछन् । विवाह दर्ता गरेको डेढ बर्ष भईसकेछ ! मुर्दा काठमाडौं भित्रको अर्को रुप – संसारमा सब भन्दा धेरै माया गर्ने मान्छेमा आएको परिवर्तन समेत बुझ्न नसक्ने भईसकेछु म ! उसलाई खल खल पसिना आयो । अनी सुरु भयो आँखाबाट आँशु झर्न ।
यत्तिकैमा ढोकाको घण्टि बज्यो, हत्त पत्त आँशु पुछेर ढोका खोल्यो । पसिनाले निर्थुक्क भिजेर फर्केको बेला उसको अनुहारमा देखिने औरा उसले फिक्का देख्यो ।
“के भयो आँखामा, रातो छ त ?” उसले सोधी ।
“भर्खर उठेको ।” जति बल गर्दा पनि उसको आवाज रुञ्चे नै सुनियो ।
तर उसले हेक्का गरिन । मलाई कलंकीसम्म छोडिदेउ है, भन्दै बाथरुम छिरी । मन भतभत पोलिरहेछ, अव कोठामा के गरी बस्नु, अफिस जाने तरिकाले नै तयार भयो । बाथरुमबाट निस्केपछि हतार हतार तयार भई । कतै जानु अघि र आएपछि अँगालो मार्ने र चुम्मा गर्ने चलन हटेको त लगभग दुई बर्ष भईसकेको थियो । उसलाई हिजो आज त त्यसको चाहना पनि हुँदैँन । मोटर साईकल स्टार्ट गर्न लाग्दा थाह पायो पञ्चर रैछ । दुवै जना ट्याक्सी चढे ।
बाटोमा उसले खुव हिम्मत गरेर भन्यो “च्याट अन नै रहेछ उन्नयनको म्यासेज आएको थियो ।”
“के भनेको थियो ?” सोधी ।
“गुडमर्निङ् माई स्विट हार्ट ? आई लभ यु, विहान विहान अन लाईनमा ! जाने तयारी गर्नु पर्दैन ? भन्दै थियो ।” उसले भन्यो ।
उसको अनुहार कालो निलो भयो । उसले फेरी हिम्मत गरेर सोध्यो  “मैंले के गल्ति गरेको थिएँ भन त ?”
उसको आँखाबाट बर्रर्र आँशु झर्‍यो । ट्याक्सी ड्राईभरले ऐनाबाट पुलुक्क हेर्‍यो । उ चाहिँ केही बोलिन ।
.......................      
पैसा खुसीको मानक र सम्बन्ध यस्तै भौतिक कुरा र व्यक्तिहरुसँग तुलना हुन थालेपछि प्रेममा खुसी देख्नेहरुको दोहोलो हुँदो रहेछ । हरेक सम्बन्ध र भोगाई आफैँमा विश्वविद्यालय । विचित्र संसार, उसलाई कलंकी चोकमा छाडेपछि, ट्याक्सीलाई कालिमाटीतिर सोझिन ईशारा गर्‍यो । उ वाई पनि नगरिकन अघि बढि, अली पर रोकिराखेको गुलावी रंगको कार नजिकै पुगेर पुलुक्क हेरी, उसले देखेको नदेख्यै गरी टाउको घुमायो र आँशु पुछ्यो ।  
..............
सडक पेटीमा एक्लै उभिएरै उसले दुई जना क्याफे भित्र हुँदा जतिको समय वितायो । तर, उसलाई अकस्मात संसार घुमे जस्तो लाग्यो, खुट्टा टेकेको ठाउँ भासिए जस्तो लाग्यो, पर पर देखिएको डाँडा हल्लिए जस्तो लाग्यो । छ्या म कस्तो कमजोर भएछु प्रेममा ! उ थुचक्क भुईमै बस्यो ।
