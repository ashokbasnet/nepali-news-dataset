‘घुम्ने मेचमाथि अन्धो मान्छे’को सम्झना

काठमाडौं, पुष १० – “हुँदैन बिहान मिर्मिरमा तारा झरेर नगए,

बन्दैन मुलुक दुई चार सपुत मरेर नगए ।”

कवि भूपि शेरचनका यि हरफहरु पढेपछि रगत नतात्ने नेपाली सायदै होलान् । १९९२ पुष १० गते अर्थात आजकै दिन मुस्ताङको टुकुचेमा जन्मिएका भूपिको ७६ औँ जन्मजयन्ती आइतबार विभिन्न कार्यक्रम गरि मनाईँदै छ । 

 

उत्कृष्ट गद्य कविता संग्रह ‘घुम्ने मेच माथि अन्धो मान्छे’ का लागि २०२५ सालबमे साझा पुरस्कार प्राप्त गरेका भूपिलाई नेपालको साहित्य क्षेत्रमा फरक पहिचान बनाएका कवि मानिन्छ । वनारसको हिन्दु विश्वविद्यालयबाट स्नातक उपाधी प्राप्त गरेका भूपिको ‘घुम्ने मेचमाथि अन्धो मान्छे’लाई नेपाली साहित्यका सर्वाधिक चर्चित महाकवि देवकोटाको ‘मुनामदन’ र राष्ट्रकवि घिमिरेको ‘गौरी’ सँग पनि दाँज्ने गरिन्छ । 

 

भूपिका मुक्तक पनि नेपाली पाठकहरुमाझ निकै चर्चित छन् । 

 

“मैले पिएकोमा रिसाएका साथीहरू

पिएर त हेर, पिउन झन् गाह्रो छ ।

मरेर सहिद हुनेहरू

जिएर त हेर, जिउन झन गाह्रो छ ।”

 

‘घुम्ने मेचमाथि अन्धो मान्छे’का अलावा भूपिका ‘परिवर्तन’, ‘नयाँ झ्याउरे’, ‘निर्झर’ आदि प्रकाशित छन् । प्रगतिवादी कवि भूपि शेरचनको वि.स. २०४६ साल जेठ १ गते निधन भएको थियो ।
