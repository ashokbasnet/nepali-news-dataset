कहाँ खर्च हुन्छ नायिकाको कमाई ?

काठमाडौं, चैत १० – कला क्षेत्रमा कमाइको कुनै ठेगान हुँदैन । आज मालामाल कलाकार भोलि रित्तै हात पर्न पनि सक्छन् भने आज खाली रहेका कलाकारको रातारात भाउ बढ्न पनि सक्छ । मौकामा कमाउन नसके र कमाएको पैसाको सही सदुपयोग गर्न नसकिए फुर्सदमा पछुताउनु पर्छ । यो कलाकारको हकमा पनि लागू हुन्छ ।
कतिपय सेलीब्रेटीहरुले हातमा काम र दाम हुने बेलामा फजुल खर्च गरेका कारण पछुताउनु परेका खबरहरु सार्वजनिक भइसकेका छन् । कतिपयले भने आफ्नो कमाईलाई सही ठाउँमा लगानी गरेर आम्दानी र इज्जत बढाएका छन् ।
नेपाली नायिकाहरु आफूले कमाएको पैसा के मा लगानी गर्छन् त ? 
रेखा थापा
अभिनेत्री रेखा थापा भन्छिन् - मेरा फिल्मका निर्माता म होइन, सम्पूर्ण मजदूरहरुको पसिनाले मेरा फिल्म बन्छन् । उनी आफुले कमाउने पैसा फिल्म निर्माणमै लगानी गर्छिन् । आफूले यसरी फिल्ममा लगानी गर्नुले ती मजदुरहरुलाई खुसी मिल्ने उनको ठम्याई छ । गरीब, महिला तथा मजदुरका बिषयमा चलचित्र बनाउने भएकाले पनि उनले आफ्नो चलचित्र मजदुरको पसिनाले बनेको भनेकी हुन सक्छ ।
यस्तै रेखा सामाजिक कार्यमा पनि सक्रिय छिन् । उनले राउटे बच्चाहरुको पालनपोषण तथा पढाईमा खर्च गर्छिन् । उनले रेखा फाउण्डेसनमार्फत सामाजिक कामहरु गरिरहेकी छिन् ।
प्रियंका कार्की
प्रियंका कार्की अहिले पुरानो डुंगा र छक्का पञ्जाका लागि काम गरिरहेकी छिन् ।  उनका केही फिल्म फ्लप भएपनि उनी भने सधैं हिट नै रहिन् । म्युजिक भिडियोहरुमा पनि उनलाई दर्शकले रुचाएका छन् । उनले आफ्नै कमाईले कार किनिन् । उनी छिट्टै दयाहाङ राईसँग मिलेर फिल्म उत्पादन कम्पनी पनि खोल्दैछिन् । यसबाहेक उनको कमाई लवाईखवाईमै खर्च हुन्छ । उनले आफ्नो कमाईको केही अंश बैंकमासमेत राखेकी छिन् ।
नम्रता श्रेष्ठ
नम्रताले आफूलाई कलिउडमा महंगी नायिकाको सूचीमा सूचीकृत गरिसकेकी छिन् । यस बर्षको सुपरहिट फिल्म क्लासिककी नायिका थोरै फिल्म गर्छिन्, तर उनको कमाई अन्य चलेका नायिकाको भन्दा कम छैन । उनले आफ्नै लगानीमा एउटा रेष्टुरेण्ट खोलेकी छिन् । त्यसबाहेक उनले कमाएको पैसा उनले फिल्ममा लगानी गरिन् । उनी आफैले लगानी गरेर फिल्म  सोल सिस्टर बनाएकी थिईन् । त्यस्तै उनले आफूले अभिनय गरेका प्रायः फिल्ममा थोरै मात्रामा भए पनि लगानी गरेकी हुन्छिन् । त्यसबाहेक कार र लवाई खवाई मा नै उनको कमाई खर्च हुने गरेको छ ।
केकी अधिकारी
मोडलिङ गरेर  नाम र  दाम दुवै कमाईन् केकीले । त्यसपछि उनको कमाईको बाटो बन्यो सिनेमा । केकीले कमाईको केही हिस्सा बैंकमा राखेकी छिन् । उनी कमाएको पैसा बचत गर्न रुचाउँछिन् । उनले चढ्ने स्कुटरमा पनि उनकै लगानी छ । यसबाहेक, हिँडडुल तथा कपडामा उनको खर्च हुन्छ ।
शिल्पा पोख्रेल
शिल्पा सुनको सौखिन हुन् । हातमा पैसा भएपछि उनलाई गरगहना जोर्न मन लाग्छ । आफूले हातमा लगाएको औँठी देखाउँदै भन्छिन्– मेरो खर्च सुनमा हुन्छ  । यसबाहेक उनको कमाई, स्कुटरका लागि पेट्रोल र कपडा लगायतका कुरामा खर्च हुन्छ ।
forseenetwork र उज्यालोको सहकार्य  ।
