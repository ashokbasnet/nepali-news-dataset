हो यही माया हो, रिया र उमाको भिडन्त

काठमाडौं, जेठ ९ - फ्राईडे रिलिजमा यसपालीको शुक्रवारदेखि हलहरुमा नयाँ र पुरानाबीच भिडन्त हुँदैछ ।
चलचित्र ‘हो यही माया हो’ का निर्देशक अहिलेसम्म २८ वटा चलचित्रको निर्देशन गरिसकेका दिपक श्रेष्ठ हुन ।
तर सँगै रिलिज हुने चलचित्र ‘रिया’ र ‘उमा’ का निर्देशक भने दिपकको तुलनामा नयाँ देखिन्छन् । रियाका सुजित कुमार हुन भने उमाका छिरिङरितार शेर्पा । चलचित्र ‘रिया’मा निर्देशक मात्रै होइन, कलाकारहरु पनि नयाँ नै छन् भने चलचित्र ‘उमा’ मा थिएटरका कलाकारको बाहुल्यता छ ।
नयाँ स्वाद चाख्न चाहने दर्शकहरुको लागि ‘रिया’ले टिकट बिकाउन सक्ने सम्भावना रहेपनि मुख्य भिडन्त ‘उमा’ र ‘हो यही माया हो’ बीचमा हुने देखिएको छ । निर्देशकहरुको भिडन्त सँगसँगै कलाकारमा पनि पुराना र नयाँ बीचमा भिडन्त चल्ने छ । इतिहास बोकेका राजेश हमाल र करिश्मा मानन्धरहरुको समूहलाई सौगात मल्ल, दयाहाङ्ग राई, ऋचा शर्माको टोलीले गतिलो टक्कर दिने देखिन्छ ।
हो यही माया होमा राजेश र करिष्मासँगै
माया प्रेम र सामाजिक द्वन्द्वलाई मुख्य बिषय बनाईएको चलचित्र ‘हो यही माया हो’ पारिवारिक नेपाली कथानक चलचित्र भनिएको छ । चलचित्रमा राजेश हमाल, करिष्मा मानन्धर, राज तिमिल्सिना, जिया केसी, श्याम राई, हिमाल केसी, हिउँवाला गौतमलगायतका कलाकारहरुले अभिनय गरेका छन् ।
काठमाडौं, पोखरा र जोमसोममा छायांकन गरिएको यस चलचित्रका निर्माता सुवास गिरी हुन् । निर्माता सुवास मलेसियामा बस्छन् । उनको यो पहिलो चलचित्र हो । पब्लिसिटीसहित चलचित्रको लगानी ६० लाख रुपैयाँ छ ।
चार बर्षअघि नै तयार भएको यस चलचित्रले अहिले मात्रै प्रर्दशनमा आउने मौका पाएको छ । “हलमा चलचित्र ढिलो प्रर्दशनमा आयो तर पनि चलचित्रले राम्रो व्यापार गर्नेमा विश्वस्त छु,” निर्माता सुवास भन्छन् ।
आफू विदेशमा भएकाले गर्दा पनि चलचित्र समयमा हलमा ल्याउन नपाएको उनी सुनाउँछन् । चलचित्रको बिदेशका केही ठाँउहरुमा विशेष च्यारिटी सो पनि गरिएको छ, जसबाट राम्रो प्रतिक्रिया आएको निर्माताको भनाई छ ।
सुरेश अधिकारीको संगीत रहेको चलचित्र ‘हो यही माया हो’ मा पप गायक एड्रिन प्रधानलेसमेत गीत गाएका छन् । साथै चलचित्रमा राजेश पायल राई, अन्जु पन्त, आस्था रावतको समेत आवाज सुन्न पाईनेछ ।
चलचित्र युनिटले प्रर्दशनअघि राजधानीमा प्रेस मिट पनि गरेको थियो । “चलचित्र अश्लीलता भन्दा पर छ, साचो र चोखो मायाको कुरा मात्रै देख्न पाउनुहुनेछ” प्रेस मिटमा निर्देशक दिपक श्रेष्ठले भने “स–परिवार बसेर हेर्न मिल्ने चलचित्र बनेको छ ।”
निर्देशक दिपकले यो चलचित्रलाई उनको सफल चलचित्र पर्खी बसे को भाग २ को रुपमा लिएको बताएका छन् । एटिएम नामक चलचित्रमा खेलेर दर्शकमाझ नराम्रो छाप बनाएकी नायिका जियाले यस चलचित्रबाट भने ठुलो आशा लिएकी छिन् । नायिका जियाले खेलेका प्राय सिनेमा प्रर्दशनमा आउनु अघिनै रोक लाग्ने गरेका छन् ।
सार्वजनिक प्रर्दशनमा आउन लागेको, नायिकाको रुपमा उनी अभिनित यो नै पहिलो चलचित्र हो । “यो चलचित्रले मेरो नराम्रो छापलाई मेटिदिने छ र मलाई मुलधारकी नायिकाको रुपमा स्थापित गराउने छ” जिया भन्छिन् । चलचित्रले काठमाडौंका १६ वटासहित अल नेपाल ३५ वटा हल पाएको छ ।
साईको थ्रिलर शैलीको रिया
‘मन, मुटु र माया’ नामक चलचित्र बनाएर राम्रो ब्यापार गर्न नसकेपछि जापान हान्निएका सुजित कुमार पुनः साईको थ्रिलर शैलीको चलचित्र ‘रिया’ लिएर आएका छन् । उनी चलचित्रका निर्देशक मात्रै होइनन्, नायक र निर्माता पनि हुन् ।
आफै पैसा लगानी गरेर नायक बन्ने चलन बढी रहेको बेला सुजित कुमारले पनि सोही मार्ग पछ्याएका छन् । पैसा लगानी गरेर चलचित्र क्षेत्रमा आउन त सजिलै छ, तर टिक्न भने धेरै  गार्‍हो छ । चलचित्र ‘रिया’ तीस लाखको लगानीमा बनेको चलचित्र हो ।
चलचित्र नाम ‘रिया’ मुख्य पात्रको नामबाट राखिएको हो । चलचित्र एकतर्फी प्रेम कथामा आधारित छ । शीर्ष भुमिकामा अस्मिता कँडेल छिन् भने अन्य कलाकारहरुमा भुपेन्द्र खड्का, रामेश्वर बुर्लाकोटी मनिष केसी आदी रहेका छन् ।
चलचित्रमा लक्ष्मण शेषको संगीत, प्रदिप खड्काको द्वन्द र अच्युत घिमिरेको नृत्य निर्देशन रहेको छ । चलचित्र हलसम्म आईपुग्न धेरै चोटी चलचित्रको रिलिज डेट हेरफेर गर्नुपर्‍यो ।
चलचित्रले काठमाण्डौंमा ६ वटा हल पाएको छ भने काठमाण्डौं बाहिर १० वटा मात्र हल पाएकोले गर्दा निर्माता तथा नायक सुजित कुमार उपत्यका बाहिर आगामी साता रिलिज गर्ने निर्णयमा पुगेका छन् । “कम्तीमा २५ वटा हल मिलाईदिन डिस्ट्रिब्युटरलाई अनुरोध गरेको छु, भनेजति हल भएन भने उपत्यका बाहिर अर्को हप्ता रिलिज गर्छु” सुजितले भने ।
द्वन्द्वकालको कथा समेटिएको उमा
मिला प्रोडक्सन प्रालिको चलचित्र ‘उमा’ले भने माओवादी द्वन्द्वकालको कथालाई उठान गरेको छ । चलचित्रको कथा, निर्देशन र निर्माण छिरिङरितार शेर्पाले गरेका हुन् ।
चलचित्रमा सौगात मल्ल, दयाहाङ्ग राई, ऋचा शर्मा, प्रविण खतिवडा, सिर्जना सुब्बा, मिथिला शर्मा, प्रकाश घिमिरे, अशोक शर्मा, तुलसी घिमिरे, प्रमोद अग्रहरी, पुष्कर गुरुङ, सुरेश चन्द, शान्ति गिरी, मञ्जु गिरी आदी कलाकारहरुले अभिनय गरेका छ । चलचित्रलाई पुरुषोत्तम प्रधानले खिचेका हुन् । चलचित्रको सुटिङ्ग काठमाडौं र काभ्रेमा गरिएको हो ।
माओवादी द्वन्द्वकालमा वैचारिक मतभेदका कारण बिछोडिएका दाजु बहिनीको सम्बन्धको बारेमा चलचित्रले देखाउन खोजेको छ । सत्य घटनाबाट प्रेरित यस चलचित्रमा प्रहरी दाजु र माओवादी बहिनीको माया र द्वन्द्वको कथा छ ।  चलचित्रमा दाजुको भुमिकामा सौगात मल्ल र बहिनीको भुमिकामा ऋचा शर्माले अभिनय गरेका छन् ।
राजनैतिक घटनाक्रमले सर्वसाधारणको जिवनमा पार्ने प्रभाव चलचित्रले देखाउन खोजेको छ । ३५ दिनमा सुटिङ्ग सकिएको यस चलचित्रले द्वन्दकालको पिडा देखाउन खोजेको छ । “द्वन्द्वको यथार्थलाई अध्ययन गरेर अहिले त्यसलाई सही अर्थमा सम्बोधन गरि समाजलाई समृद्घितर्फ बढाउन चलचित्रले भुमिका खेल्नेछ” निर्देशक छिरिङरितार शेर्पा भन्छन् ।
चलचित्रले मुलुकको शान्ति प्रकिया र सामाजिक रुपान्तरणमा सकारात्मक भुमिका खेल्ने अपेक्षा निर्माण युनिटले लिएको छ ।
प्रस्तुतिः अर्जुनकुमार संग्रौला/उज्यालो ।
