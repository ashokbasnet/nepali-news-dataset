कतारमा नेपाली नयाँ बर्ष धमाका हुने

दोहा, चैत २७ – नयाँ बर्ष २०७२ को अवसर पारेर कतारमा नेपाली नयाँ बर्ष धमाका हुने भएको छ । बक्स अफ इभेन्ट कम्पनीको प्रस्तुति र अल जमान एक्सचेन्जर भिजन गुप्रको आयोजनामा हुन लागेको कार्यक्रममा महानायक राजेश हमालसहित नेपालका ख्यातीप्राप्त कलाकारहरुको प्रस्तुति  रहने छ ।
बिहीबार आयोजकले कतारको दोहामा पत्रकार सम्मेलन गर्दै कार्यक्रम अप्रिल १७ अर्थात वैशाख ४ गते आयोजना गरिने जानकारी गराएको छ । नेपाल पत्रकार महासंघ कतार शाखाको  समन्वयमा हुने कार्यक्रम दोहाको सनैया कोग्राण्ड मल नजिकै रहेको इस्टवेष्ट पार्कमा दिउँसो साढे ४ बजेदेखि सुरु हुने पत्रकार सम्मेलनमा जानकारी दिईएको छ । कार्यक्रममा महानायक राजेश हमालसँगै गायक राजेशपायल राई, नायिकाहरु प्रियंका कार्की, सुस्मा कार्की, गायिकाहरु ईन्दिरा जोशी, सिमा संग्रौला, हाँस्य कलाकार विल्समविक्रम राई (तक्मेबुढा) र पूर्व मिसनेपाल तथा नायिका माल्भिका सुब्बाको सहभागिता रहने आयोजकले जनाएको छ । त्यस्तै भोजपुरी र मैथिली नृत्यकार डोली सरकार र गायिका सुनिता शाह, भोजपुरी मैथिली र हिन्दी गायक आभाष लाभ, लोक दोहोरी गायक मिलन लामा र गायिका चन्दा अर्याल, नृत्य निर्देशक मोडल तथा नृत्यकार शंकर बिसी, नृत्यकार रश्मी तामाङ्ग साथै कार्यक्रम संयोजक विन लामा पनि कतार आउनेछन् । कार्यक्रममा सहभागि हुनका लागि आयोजकले कतारी रियाल २०५, १५५, १०५, ७५, ५५, ४५ को टिकट दर तोकेको जनाएको छ ।
