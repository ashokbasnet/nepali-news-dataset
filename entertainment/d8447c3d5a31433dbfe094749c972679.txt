चलचित्रले हैन, नाटकले मनाउन थाले ५१ औं दिन

सूर्यकुमार क्षेत्री/उज्यालो
काठमाडौं, भदौ ४ – पहिलेपहिले सिनेमाले ५१ औं दिन मात्रै होइन, एकसयौं दिनभन्दा पनि बढि मनाएको सुनिन्थ्यो ।
तर अहिले धेरै चलचित्र हप्ता दिनभन्दा बढि टिक्दैनन् । एकहप्ता प्रदर्शनमा आएको चलचित्र अर्कोहप्ता हेर्न जाँदा हलबाट बाहिरिसकेको हुन्छ । दर्शक नपाउँदा चलचित्र हप्तादिन भन्दा बढि हलमा टिक्न सकेका छैनन् । तर नाटक भने एकदुई हप्ता मात्रै हैन, दुई महिनाभन्दा बढि थिएटरमा मञ्चन हुन थालेका छन् ।
पहिले दर्शकको चर्को खडेरी खेप्ने नाटक झण्डै एक वर्षदेखि चम्किन थालेको हो । धेरैले यसलाई नेपाली रंगमञ्चमा पालुवा पलाउन थालेको संकेतका रुपमा व्याख्या गर्छन् ।
साँघुरिंदै साह्रै सानो गल्ली बनेको नेपाली रंगमञ्चको बजार अहिले फराकिलो भएको छ । वर्षदिन अघिसम्म पनि शहरमा खासै चर्चा हुन्नथियो, नाटकको । तर अहिले नाटक मञ्चन हुँदा काठमाडौंका थिएटर भरिभराउ हुन्छन् ।
त्यसैले नाटक चलिरहेकै छ । संख्या मात्रै बढेको छैैन नाटक मञ्चनको, यसको गुणस्तर पनि बढेको छ । त्यसैले अहिले सिनेमाका दर्शक नाटकहरुले तान्दैछन् ।
रंगकर्मीका दिन फिरे
स्वदेशी र विदेशी नाटक मञ्चन हुन थालेपछि रंगकर्मीहरुलाई अब दिन फिरेछन् भन्ने लागेको छ ।
रंगमञ्चबाट सिनेमाको नायक बनिसकेका सौगात मल्ल भन्छन् ‘सुरुवातमा नाटक निःशुल्क देखाउन सडकमा मञ्चन गर्नुपथ्र्यो, तर अहिले प्रेक्षालय भरिन थालेको छ ।’ दर्शकको खाँचो त टरेकै छ । त्यतिमात्रै हैन नाटकले नयाँ पिढीलाई समेत आकर्षण गरेको छ । काठमाडौंको ब्रिटिश कलेजमा पढ्ने भावना सिंह फुर्सद भए नाटक हेर्न थिएटर पुग्छिन् । भावना भन्छिन् ‘पहिले सर्वनाममा जान्थें तर अहिले मण्डला थिएटरमा धेरै जान्छु ।’
‘चरन्दास चोर’ नाटक हेर्न साथीसँग मण्डलामा भेटिएकी भावना नाटककी नियमित दर्शक बनेकी छन् । बालबालिकादेखि बुढाबुढीसम्मका लागि सुहाउँदा नाटक बन्न थालेपछि यसले सबैको मन जितेको छ । त्यसैले पहिले नाटक भनेपछि नाक खुम्च्याउने नयाँ पुस्ता नै थिएटरमा भेटिने नियमित दर्शक हुन् ।
नाटकमै डेढ दशक बिताएका राजन खतिवडा दर्शकको उपस्थिति देखेर दंग छन् । तर चाहिए अनुसार नाटक देखाउने ठाउँ, लिखित नाटकको अभाव छ भन्छन्, खतिवडा । त्यसैले नेपाली मात्रै होईन विदेशी नाटक मञ्चन गरिरहनु रहर मात्रै होईन, बाध्यता पनि हो । बिद्यालय र क्याम्पसका पाठ्यक्रममा समावेश नाटक मञ्चन हुँदा दर्शक धेरै हुन्छन् ।
वर्षमा सवासय चलचित्र बन्दा मुश्किलले चार पाँचवटाले लगानी उठाउँछन् । त्यसैले चलचित्र घाटाको व्यापार भइरहेको छ, केहि बर्षयता । धेरैजसो नेपाली चलचित्रलाई दुईहप्ता काट्न समेत मुश्किल पर्छ । तर नाटक भने महिना दिनसम्म चलिरहेकै छन्, त्यो पनि दर्शकको भीडभाडका साथ ।
रंगकर्मी प्रदीप चौधरी नाटक बुझ्नेको जमात बढेका बेला थप गुणस्तरीय नाटक लेखन र मञ्चनको खाँचो औल्याउँछन् । उदयपुरबाट रंगमञ्चमा हामफालेका चौधरी सुरुका दिनमा रंगमञ्चको भविष्य त्यत्ति देख्दैनथें । तर अहिले नाटक उनका लागि नशा जस्तै बनेको छ ।
चौधरी  भन्छन् ‘संगैका साथीहरु पढेर सरकारी जागिर र अरु पेशामा लागे, तर म नाटकतिरै रमाएको छु ।’
रंगमञ्च जीवन्त अभिनयको सबैभन्दा ठूलो पाठशाला हो । नाटक खेलेर निखारिएका कलाकारले चलचित्रमा सवैभन्दा बेजोड अभिनय गर्न सक्छन् । ‘व्याच नम्बर १६’, ‘लूट’, ‘छड्के’, ‘उमा’, ‘हाइवे’लगायतका चलचित्रमा नाटककै कलाकार धेरै छन् । र, ती कलाकारहरु अहिले फेरि नाटकमै फर्किएका छन् ।
‘लूट’मा दमदार अभिनय गरेका दयाहाङ्ग राईले अनामनगरमा मण्डला थिएटर खोलेका छन् । गुरुकुल सेलाएपछि, मण्डला तातेको छ । मण्डलाका संचालक दयाहाङ्ग भन्छन् ‘छरिएर बसेका धेरै नाट्यकर्मी साथीलाई एकै ठाउँमा ल्याउन पनि मण्डला खोलेका हौं ।’
पछिल्लो समयमा ‘डिग्री माइला’, ‘चरन्दास चोर’, ‘उपियाँको निवन्ध’, ‘स्वप्नमहल’, ‘जीवित या मृत’ नाटकले धेरै दर्शक तानेको छ । गुरुकुल, मण्डला, शिल्पि, सर्वनामलगायतका थिएटरमा देखिने दर्शकले पनि नाटक मौलाउँदै गएको प्रष्ट हुन्छ ।
