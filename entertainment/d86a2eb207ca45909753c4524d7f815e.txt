​चेलिबेटी बेचबिखनमा सम्लग्न वडा अध्यक्ष जेल चलान

काठमाडौं, वैशाख ९ – चेलिबेटी बेचबिखानको आरोपमा नुवाकोटको दुप्चेश्वर गाउँपालिका वडा नम्बर १ का वडा अध्यक्ष जेल चलान भएका छन् ।
नेपाली कांग्रेसबाट निर्वाचित वडाध्यक्ष सुनबहादुर तामाङलाई आइतबार जेल चलान गरिएको हो । काठमाडौं जिल्ला अदालतले तामाङलाई जगन्नाथदेवल कारागार चलान गर्न आदेश दिएपछि कारागार पठाइएको केन्द्रीय अनुसन्धान ब्यूरो सीआईबीले जनाएको छ । 
तामाङले २०५३ सालमा दुई किशोरीलाई झापा हुँदै भारत बेच्न लगेको घटनामा अदालतले दोषी ठहर गरेपछि जेल चलान गरिएको हो ।  नुवाकोट जिल्ला अदालतले २०७४ चैत्र ७ गते तामाङलाई मानव बेचबिखन मुद्दामा ३७ वर्ष ६ महिना कैद र २ लाख ५० हजार रुपैयाँ जरिवानाको सजाय सुनाएको थियो ।
सोही मुद्दामा उनलाई पक्राउ गरिएको सिआईबीले जानकारी दिएका छ । फैसला कार्यान्वायनका लागि सिआईबीले उनलाई आइतबार काठमाडौँ जिल्ला अदालतमा पेश गरेको थियो । अदालतले नुवाकोट अदालतको आदेश सदर गर्दै कारागार चलान गर्न आदेश दिएको हो । 
वडाध्यक्ष तामाङविरुद्ध मानव बेचबिखन सम्बन्धी अन्य २ मुद्दा पनि अदालतमा विचाराधिन छन् । २ महिनाअघि नयाँ मुद्दामा काठमाडौं जिल्ला अदालतले उनलाई ८ लाख रुपैयाँ धरौटीमा छाड्ने आदेश दिएको थियो । त्यसविरुद्ध सरकारी वकिल कार्यालयले उच्च अदालतमा पुनरावेदन गरेको छ ।
तामाङ यस अघि गएको बिहीबार सर्बोच्चको आदेशमा छुटेका थिए । छुटे लगत्तै सीआईबीले तामाङलाई फेरि पक्राउ गरेको थियो । अर्को मुद्धामा नुवाकोट जिल्ला अदालतले ६ वर्ष कैद सजाय तोकेकोमा सर्वोच्चले उल्ट्याउँदै छाड्न आदेश दिएको थियो । त्यस मुद्दाको अभियुक्त आफ्नो बुवा नभएको भन्दै सुनबहादुरका छोराले बन्दी प्रत्यक्षीकरण मुद्दा हालेपछि सर्वोच्चले छाडेको थियो ।  
अहिले नुवाकोट अदालतले गरेको ३७ वर्ष ६ महिना कैद र २ लाख ५० हजार रुपैयाँ जरिवानाको सजायका लागि जेल चलान गरिएको सीआईबीका प्रहरी उपरीक्षक जीवनकुमार श्रेष्ठले जानकारी दिनुभयो ।
