युरोपमा समेत भैंसी पाल्ने गीतकै चर्चा

काठमाडौं, माघ १६ –
‘काम पाइएन डिग्री पास गरेर
भैंसी पालें गाउँतिर झरेर
चिन्ता छैन केही
मलाई अमेरिका यही......’
कामको लागि विदेश भौंतारिने नेपालीलाई लक्षित गरी तयार भएको यो गीतको चर्चा नेपालमा मात्र होइन, विदेशमा समेत उत्तिकै छ । गायक पशुपति शर्माले झण्डै तीन महिनाअघि सार्वजनिक गरेको यो गीतले विदेशमा काम गर्न जाने नेपालीलाई मात्र होइन, काम खोज्ने र गाउँमै काम गरिरहेकाहरुको समेत मन जितेको छ ।
‘यसपटक यूरोप जाँदा धेरै नेपालीले मलाई धन्यवाद दिनुभयो, गाउँमै सम्भावना छ भन्ने कुरा थाहा भयो भनेर भन्नुभयो’ दुई दिनअघि मात्र यूरोपबाट फर्किएका गायक शर्माले उज्यालो अनलाइनसित भने । एक महिनासम्म यूरोप भ्रमणको क्रममा शर्मा बेल्जियम, पोर्चुगल, स्पेन, जर्मनी, फिनल्याण्ड, नेदरल्याण्ड, फ्रान्स लगायतका देशमा पुगेका थिए ।
‘सबै ठाउँमा नेपालीहरुसँग भेट भयो, गीत सुनेपछि गाउँ फर्कन्छु भन्नेहरु पनि भेटें’ शर्माले भने । उनले बिभिन्न ठाउँमा गीत प्रस्तुत पनि गरेका थिए । ‘पहिले विदेश भ्रमणमा जाँदा त्यहाँका नेपालीहरुको अवस्था बुझेर गीत तयार पारेको थिएँ, अहिले गीत तयार भैसकेपछि फेरि अनुभव थाहा पाउने मौका मिल्यो’ शर्माले भने ।
डिग्रीको सर्टिफिकेट हातमा भएर पनि काम नपाउने समस्या । अनि काम खोज्दै स्वदेशका शहर र विदेश भौंतारिनुपर्ने अर्को बाध्यता । अनि पढेर पनि गाईभैंसी पाल्ने र खेती गर्ने काम गर्न हुन्छ भनेर बढ्दै गएको चेतना ।
अहिलेको यही परिस्थितिलाई समेटेर गायक शर्माले तयार पारेको गीतले सबैको मन जित्न सफल भएको छ । यो गीतले काम गरे देशमै बसेर यूरोप, अमेरिका र अरब देख्न सकिन्छ भन्ने सन्देश बोकेको छ ।
