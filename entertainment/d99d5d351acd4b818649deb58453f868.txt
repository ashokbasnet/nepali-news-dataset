​भुरीगाउँ महोत्सवमा प्रमोद खरेलले यसरी नचाए

बर्दिया, माघ १६ – बर्दियाको बबई नगरपालिका भुरीगाउँमा प्रथम बबई नगर उद्योग, व्यापार, कृषि, पर्यटन र सूचना प्रविधि महोत्सवको तेस्रो दिन आइतबार कलाकार प्रमोद खरेलले दर्शकलाई नचाए । महोत्सवमा गायक प्रमोद खरेलका गीतमा दर्शक झुम्दै नाचे ।  ओई झुमा, झुमा झुम्कावाली, बोलको गीतबाट महोत्सवको मञ्चमा उत्रिएका खरेलले साँझ पर्नै लाग्दा समेत हंगामा भो कसम हंगामा भो, चल बतास चल लगायतका गीत गाएर दर्शकलाई झुमाउँदै नचाएका थिए । 
प्रमोदको गीत सुन्न प्रतिक्षारत दर्शकलाई खरेलले नयाँ पूराना गीत गाएर मनोरञ्जन दिए । प्रमोद खरेलको गीत सुन्नकै लागि स्थानीयबासिन्दा महोत्सवमा आएका थिए । खरेलका तिमी बिना कसै कसैलाई, तिमी बिना एक्लै, ओई झुमा झुमा झुम्कावालीलगायतका चर्चित गीतमा दर्शकले पनि साथ दिएका थिए । 
महोत्सवमा गायक प्रमोद खरेल सहित सुरसंगम कला केन्द्र र सिंहबाहीनी नृत्य कला मन्दिरका स्थानीय कलाकारले पनि आफ्नो प्रस्तुती दिएका थिए । 
महोत्सवमा सूचना प्रविधि, उँट, अस्ट्रिच, मौतकी कुवा, झुला, सबैभन्दा होची महिलातर्फ दर्शकको बढी आकर्षण रहेको उद्योग वाणिज्य संघका महासचिव महेन्द्र पंगेनीले जानकारी दिनुभयो ।
