वालवालिकाका लागि एल्बम र पुस्तक

काठमाडौं साउन ३२ । ‘नेपालमा बालबालिकाहरुको कानुनी हैसियत’ शीर्षकको पुस्तक र नेपाली बालगीति संगालो ‘अनुपम’ गीति एल्बम विमोचन भएको छ । गीति एल्बम र पुस्तकको चलचित्र निर्देशक तथा साहित्यकार प्रकाश सायमी र डा. प्रेमकुमार खत्रीले संयुक्त रुपमा विमोचन गर्नुभएको हो ।

 

अल्प दृष्टि द्वय समाज उत्थान मञ्चका अध्यक्ष राजु हुँमागाई रसचिव कुमारी निरौलाको संयुक्त प्रयासमा यि दुई कृति प्रकाशित गरिएको हो । बिहीबार रिपार्टर्स क्लबमा भएको विमोचन कार्यक्रममा साहित्यकार प्रकाश सायमीले नेपाली साहित्य फाँटमा अति हेलाको दृष्टिमा परेका बालबालिकाहरुका निम्ति तयार पारेको गीति एल्बम र पुस्तकले बालबालिकाहरुलाई नयाँ स्वाद दिने विश्वास व्यक्त गर्नुभयो ।

‘यहाँ मार्क्स र लेलिन, विपी र जिपी, बन्दुक र बारुदका कुराहरुको विषयमा पाँच तारे होटलमा लाखौं रुपैया खर्च हुन्छ, तर बालबालिकाहरुको निम्ति एउटा चियापान समेत हुँदैन । यो असाध्य दुःख लाग्दो कुरा हो’, सायमीले भन्नुभयो । डा. प्रेमकुमार खत्रीले बाल्यकाल भनेको सिर्जनशील काल भएकाले भावी पुस्ताका लागि प्रेरणा होस् भनेर कृतिहरु प्रकाशित गरेको बताउनुभयो ।

एल्बममा डा. कृष्णहरि बराल, कृष्णप्रसाद पराजुली, कुमारी निरौला (ईन्दु), नवराज लम्साल, राजु हुँमागाई, रामबाबु सुवेदी र डा. प्रभा भट्टराईका गीत समावेश छन् । संगीत संयोजन रमेश सुवेदीको छ भने पूर्णिमा शेर्पा, मधु सेनचुरी, सोनु ज्ञावाली, सरिता अधिकारी, संयोग योगी लगायतका बालबालिकाहरुको स्वर छ ।  एल्बममा ७ वटा बाल गीत समेटिएका छन् ।

‘नेपाली बालबालिकाहरुको कानुनी हैसियत’ नामक पुस्तक राजु हुँमागाईले लेख्नुभएको हो ।
