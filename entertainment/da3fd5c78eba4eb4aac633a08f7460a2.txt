सर्ट फिल्म प्रतियोगिता हुने

काठमाडौं, असोज ८  - छोटा अवधिका सर्ट फिल्म प्रतियोगिता हुने भएको छ । मङसिर २२ गते देखि २६ गतेसम्म राष्ट्रियसभा गृहमा हुने प्रतियोगितामा ५ मिनेट सम्मका फिल्मलाई मात्र समावेश गराईने छ ।

 

हिमाल एसोसिएसन, काठमाडौं पर्वतीय फिल्म महोत्सव किम्फ र ओपन सोसाईटी फाउन्डेसनको आयोजनामा सर्ट फिल्म प्रतियोगिता हुन लागेको हो । शिक्षा र समाजको विकास, जीवन परिवर्तन तथा व्यक्तिगत प्रेरणाको क्षेत्रमा पारेको प्रभावका बारेमा सर्ट फिल्म प्रतियोगिता गर्न लागिएको आयोजकले जनाएका छन् ।
३० वर्ष उमेर ननाघेकाले मात्र भाग लिन पाउने प्रतियोगितामा पहिलो हुने फिल्मलाई ७५ हजार, दोस्रोलाई ५० हजार र तेस्रो हुनेलाई ३५ हजार रुपैँया सहित प्रमाणपत्र र ट्रफी प्रदान गरिने छ । यसअघि हिमाल एसोसिएसनले सन् २००९ मा जलवायु परिवर्तन सम्बन्धी ३ मिनेटका सर्ट फिल्मको प्रतियोगिता गरेको थियो ।
