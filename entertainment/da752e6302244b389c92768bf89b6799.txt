अक्षय कुमारलाई विमानस्थलमा सुटिङ गर्न रोक

काठमाडौ, वैशाख २३ – बलिउड अभिनेता अक्षय कुमारले त्रिभुवन अन्तर्राष्ट्रिय विमानस्थलमा तत्काल सुटिङ गर्न नपाउने भएका छन् ।
सुटिङअघि पूरा गर्नुपर्ने केही शर्त अपुरो भएकाले तत्काल रोक लगाइएको त्रिभुवन विमानस्थल नागरिक उड्डयन प्राधिकरणले जनाएको छ ।
‘सिनेमा छायाकंनअघि सरकार र प्राधिकरणसँग अनुमति लिएर निश्चित शर्तहरु पूरा गर्नुपर्छ’ प्राधिकरणका महाप्रबन्धक ऋषिकेश शर्माले उज्यालो अनलाइनसित भन्नुभयो ‘उहाँहरुले केही शर्त पूरा गर्न बाँकी भएकाले तत्काललाई छायाँकन स्थगित गरिएको हो ।’
के शर्त पूरा गर्न बाँकी छ भन्ने कुरा चाहिँ उहाँले खुलाउनु भएन । सुरक्षा व्यवस्था तथा विमानको उडान र अवतरण प्रभावित नहुने गरी मात्र विमानस्थलमा सुटिङ गर्न पाउने प्रावधान छ । हिन्दी चलचित्र वसन्तीको छायांकनका लागि नेपाल आएका अक्षय कुमारले विमानस्थलमा समेत सुटिङ गर्ने कार्यक्रम छ ।
उनी र उनको टिमले हाल काठमाडौंका बिभिन्न ठाउँमा सुटिङ गरिरहेको छ । चलचित्रमार्फत विमानस्थलको छवी नराम्रो देखाउन लागेको भन्दै आलोचना भैरहेको बेला प्राधिकरणले तत्काललाइई सुटिङमा रोक लगाएको हो ।
