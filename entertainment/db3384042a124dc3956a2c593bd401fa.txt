चलचित्रकर्मीद्वारा आन्दोलनका कार्यक्रम फिर्ता

काठमाडौ, माघ १९ – काठमाडौं, माघ १९ सरकार र आन्दोलनरत चलचित्रकर्मीबीच सहमति भएपछि चलचित्रकर्मीले आन्दोलनका कार्यक्रम फिर्ता लिएका छन् । चलचित्रकर्मीका माग २ महिनाभित्र पुरा गर्ने सरकारको प्रतिवद्धतापछि चलचित्रकर्मीले आन्दोलन फिर्ता लिएका छन् ।

सूचना तथा सञ्चार मन्त्रालयमा भएको वार्तामा ११ बुँदे सहमती भएको छ ।

चलचित्र विकास वोर्डलाई स्वायत्त गराउने, बक्स अफिस निर्माण तथा बर्गिकरणको नीति ल्याइनु पर्ने, श्रमजीवी चलचित्र ऐन तुरुन्त बनाई लागु गर्नु पर्ने लगायत माग राखेर ६ जना चलचित्रकर्मी आमरण अनसनमा बसेका थिए ।

अनसनमा बसेकाहरुलाई सूचना तथा सञ्चार मन्त्री राजकिशोर यादवले जुस खुवाएर अनसन तोडाउनु भएको छ । बिहीबार आन्दोलनरत चलचित्रकर्मी र सरकारबीच भएको वार्ता विना निष्कर्ष सकिएको थियो  ।
