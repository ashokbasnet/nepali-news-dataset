श्रीमती सुत्केरी हुँदा मात्र सम्झिने हो आमालाई ?

पी.टी. लोप्चन उज्यालो । 
काठमाडौं, भदौ १८
बाटो काट्दा ध्यान दिनु है वरिपरि हेरि 
खाली पेटमा नहिड्नु है गाडी लाग्छ फेरि ।।
शान्ति श्री परियारको तीजको कोसेली ‘बुहारी सुत्केरी भइछे’ बोलको गीतमा शहरमा आउँदा सावधानी अपनाउन बुहारीले सासु आमालाई गरिएको आग्रह हो यो । एउटा छोराले श्रीमतीको कुरा मानेर जन्म दिने आमालाई कति सम्म हेला गर्छन् र सृष्टिकर्ता आमा कति महान हुन्छिन् भन्ने कुरालाई प्रस्ट्याउन खोजिएको छ यस गीतमा । आमा गाउँमा हुन्छिन्, वस्तुभाउ स्याहर्नमै व्यस्त । छोराबुहारी बस्छन् शहरमा । श्रीमती सुत्केरी भएपछि के गर्ने ? अन्यौलमा पर्छ छोरा । तैपनि आमालाई बोलाउनुपर्‍यो भनेर गाउँमा भएकी आमालाई बोलाउँछन् ।
जन्माउनुभयो, बढाउनु भयो आमा कति जाति, 
थाहा छ कि छैन आमा हिजो जन्म्यो नाती । 
हजुरको प्यारो छोरा, पीर पर्‍यो भनेर कता जाम्,
बुहारी सुत्केरी भइछ आमालाई दुई महिना खुल्यो काम ।। 
गाउँमा रहेकी आमालाई नाती जन्मिएको खबर दिएपछि सुनाउने पालो आउँछ बुहारीको । बुहारी भन्छिन् 
‘जागीर त्यस्तै छ छोराको, चिन्ता पर्‍यो सारो 
छोरी जस्तै बुहारी हो, नमान्नु है गार्‍हो ।
हजुरको प्यारी बुहारी पीर पर्‍यो भनेर कता जाम्,
आईदिए मात्र भो आमा गर्न त पर्दैन धेरै काम ।।’
छोराबुहारीले पीर पर्‍यो भनेर कता जाऊँ ? आइदिए मात्र हुन्छ, काम त खासै गर्नुपर्दैन भनिरहँदा आमाले विगतमा बुहारीले आफूप्रति गरेको दुव्र्यवहार सम्झिन्छन् । 
त्यत्तिकैमा आमा भन्छिन् ‘यत्ति धेरै गाईबस्तु छ, के गरेर आउँ ?’ 
त्यसपछि छोराले सानीमालाई जिम्मा लगाएर भए पनि आउन भन्दै आमालाई मनाउने कोशिस गर्छन् ।
बाबाले नि सक्नुहुन्न हुनुभयो बूढो,
सानीमाले खुवाउनुहुन्छ गाईभैसीलाई कुँडो । 
सँगै बस्दा मिलेर बस्न नसक्ने सासु आमालाई दुर्व्यहार गर्ने बुहारीले उस्तै चेपारे घस्छिन् । 
हिड्नुहुन्छ बुढेसकालमा घासको डोको बोकी 
गाइभैँसी पनि थोरै छन् रे, बेच्दिने पो हो कि । 
आमालाई छोराले नाती स्याहार्न मात्र बोलाउदैनन् आउँदा २/४ माना घिउ पनि ल्याएर आउन आग्रह गर्छन् । 
सुत्केरीलाई के गर्नु खुवाउनै पर्‍यो मिठो  
ल्याउनु आमा २ माना घिउ, अनादीको पीठो ।। 

छोरा बुहारी गाउँमा भएकी आमालाई पालैपालो केही न केही ल्याइदिन आग्रह गर्छन् । आमा भने विगत सम्झिदै घरी घरी टोलाउँछिन् । त्यत्तिकैमा आमा जस्तो सासुसँग किन लाज मान्ने हो र भन्दै ९/१० पाथी लोकल चामल ल्याउन पनि आग्रह गर्छन् ।
आमा जस्ती सासु सँग के मानौं र सर्म
९/१० पाथी लोकल चामल छ र आमा घरमा ? 
‘जत्ति सक्दो चाँडो आमा आईपुगे नाती स्याहार्न हुन्थ्यो, सुत्केरी श्रीमतीले बच्चाको थाङ्ना धुुनुपर्दैनथ्यो । श्रीमतीलाई साह्रै गाह्रो हुने भयो, सुत्केरीले नसके आफैले पनि धुनुपर्ने भयो’ सायद यस्तै सोचेका हुन्छन् र त कोदो गोड्ने खेतालालाई पैसा दिन्छु बरु भोलि नै आउनु भनेर फकाउँछन् ।
पैसा दिन्छु कोदो गोड्न खेतालीलाई लाउनु
बाटोमा जाम पर्न सक्छ भोलि बिहानै आउनु ।।
बुहारीले पनि खाली पेटमा नहिड्न र बाटो काट्दा ध्यान दिन आग्रह गर्छन् । 
आमाको आशामा बसेका श्रीमान् श्रीमती आमा नआईपुगेपछि गन्थन गरिरहेका हुन्छन् ।
श्रीमान् — ‘आमा त अहिलेसम्म आईपुग्नु भएन, साह्रै चित्त दुखाउनु भयो कि के हो ?’
श्रीमती – ‘खै मलाई पनि त्यस्तै लाग्न थाल्यो’ 
त्यत्तिकैमा आमा पोको पन्तुरा बोकेर आईपुग्छन् र छोराले खुसी हँुदै भन्छन्  ‘आमा आईपुग्नु भएछ नि !’ 
कतिखेर नातीको मुहार देख्न पाइएला भनेर गाउँबाट हस्याङ्फस्याङ गर्दै शहर आईपुगेकी आमा भन्छिन् ‘तिमीहरु जत्ति निष्ठुरी भएपनि आमाको मन कहाँ निष्ठुरी हुन्छ नि ? म त आइहाले नि ?’ यत्ति भन्नसाथ आमाले सबैभन्दा पहिला नातीलाई सुम्सुम्याउछिन् र भन्छिन् ‘खैै खै मेरो नाती अम्मममममम त कति राम्रो रहेछ, ठ्याक्कै म जस्तो रहेछ ल !’ 
पशुपति शर्माको लय तथा शब्दमा शान्ति श्री परियार र पशुपति शर्माको आवाज रहेको यो गीत एक महिनामा ११ लाख ४६ हजार ८ सय ३० जनाले यूट्यूबमा हेरेका छन् भने २ हजार ७ सय ८२ जनालाई मन पराएका छन् । सयौंले ४ सय २५ जनाले नो लाईक गरेका छन् ।
