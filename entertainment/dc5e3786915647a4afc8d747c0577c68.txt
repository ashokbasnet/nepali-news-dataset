श्रीकृष्णको स्वेतासँग लगनगाँठो, अनुप र दियाको प्रगतिवादी विहे

काठमाडौ, असार २४ – चर्चित अभिनेता तथा निर्माता श्रीकृष्ण श्रेष्ठ र अभिनेत्री श्वेता खड्काले लगनगाँठो कसेका छन् ।
आफ्नो ५ बर्षे प्रेम सम्बन्धलाई यो जोडीले श्रीमान श्रीमतीको रुप दिएका हुन् । पचास बर्ष पुग्न लागेका नायक श्रेष्ठ र नायिका खड्काको विवाह हिन्दु परम्पराअनुसार दुबै परिवारको संस्कृति अनुसार गरियो । यो रिल जोडीको रियल लाईफको विवाहमा धेरै तडकभडक भने देखिएन ।
सोमबार गौशालाको होटल हिमालय इन्द्रेणीमा विहान १० बजेदेखि सुरु भएको बैवाहिक कार्यक्रम साढे २ वजेतिर सकिएको थियो । साँझमा चलचित्रकर्मी, समाजसेवी, राजनैतिक दलका नेता, अफन्तजन तथा नातेदार, साथीभाई, पत्रकार तथा सञ्चारकर्मीहरुलाई भब्य रिसेप्सन पार्टी पनि दिइएको थियो । कन्यादानको बेला अभिनेत्री स्वेता केही भावुक देखिएकी थिइन भने नायक श्रीकृष्ण उत्साहित देखिएका थिए । श्रेष्ठ र श्वेता खड्का अभिनित चलचित्र ‘कोहिनूर’ उनीहरुको विवाहको ठिक एक महिनापछि अर्थात साउन २३ गते रिलिज हुदैछ । यो जोडीले अभिनय गरेको चलचित्र ‘कहाँ भेटिएला’, ‘श्रीमान श्रीमती’ लाई दर्शकले निकै मन पराएका थिए ।
त्यस्तै रंगकर्मी अनुप बराल र अभिनेत्री दिया मास्केको पनि सोमबार नै विवाह भएको छ । यो जोडीको सामान्य तरिकाले महाराजगञ्जको एक होटलमा सिमित पारिवारिक जमघटमा विहे भएको हो । करिब आँठ वर्ष लामो प्रेम सम्बन्धलाई विवाहको रुप दिन पाएकोमा यो जोडी पनि निकै खुशी देखिएको छ । विवाहमा गोडा धुने, कन्यादान दिने परम्परालाई तोड्दै यो जोडीले औठी र माला साटासाट गरी अत्यन्त छोटो र सरल तरिकाले विहे सम्पन्न गरेका छन् ।
रंगकर्मी बरालका अनुसार यो विवाह प्रगतिवादी विवाह हो । उनको प्रगतिवादी विहे आधा घण्टामै सकिएको थियो । उनले हिन्दू परम्पराको विहे विधिमा समय अनुसार परिमार्जन हुदै जानुपर्ने कुरा पनि ब्यक्त गरेका छन् । अनुपको विहेमा जन्ती पनि जम्मा १५ जना मात्र थिए । अनुपको यो दोस्रो विहे हो, उनको पहिलो श्रीमतिसँग पारपाचुके भइसकेको छ । रंगकर्मी बराल काटुनिष्ट दुर्गा बराल वात्सायनका छोरा हुन् ।
– अर्जुनकुमार संग्रौला
तस्बिर सौजन्य– अनुप भट्टराई र विष्णु शर्मा
