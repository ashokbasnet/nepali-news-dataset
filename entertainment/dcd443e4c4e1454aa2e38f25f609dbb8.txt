‘मर्न खोज्दा पनि सकिन’ : प्रविन श्रेष्ठ

काठमाडौं, माघ २० – संगीत भनेपछि उनी हुरुक्कै हुन्थे । गीत सुन्न र गाउन पाउँदा उनी सबै कुरा भुल्थे । पढाईमा सामान्य थिए । राम्रो गायक बनेर चिनिने उनको सपना थियो । संगीतमै लागेर जिवन बिताउन चाहन्थे ।
साथीहरुसँग मिलेर उनले ब्याण्ड पनि खोलेका थिए । कन्सर्ट गर्न उनी शहरका विभिन्न ठाँउहरुमा पुग्थे । जिन्दगी हाँसी खुशी अगाडी बढी रहेको थियो । तर, अचानक जिन्दगीमा एउटा दुखद घट्ना घट्यो । उनका दुबै खुट्टा सदाका लागि नचल्ने भए ।
उनको सहारा ह्वीलचेयर मात्रै भयो । नत पहिला झै साथीभाइ उनका नजिक भए, न त आफुलाई भन्दा माया गर्ने प्रेमिका नै । तर पनि उनले हिम्मत हारेनन्, संघर्ष गर्दै अघि बढि नै रहे । नभन्दै उनको संघर्षले उनलाई नाम र दाम दुबै दियो । कडा मेहनत र परिश्रमले अन्ततोगत्वा उनलाई एक सफल चलचित्र निर्देशकका रुपमा सबै सामु चिनाईदियो । उनी हुन चलचित्र निर्देशक प्रविन श्रेष्ठ ।
शनिबार साँझ उनलाई भेट्न बालुवाटार स्थित उनको घरमा पुग्दा उनी कम्प्युटरको अगाडी बसेर म्युजिक भिडियोका दृश्यहरु सम्पादन गर्न मै ब्यस्त थिए । तीनतले आफ्नै घरको भुईंतलामा मोक्ष प्रोडक्सन नाम दिएर उनले खोलेको म्युजिक कम्पनीले म्युजिक भिडियो उत्पादन गर्ने काम गर्छ । सबै काममा उनी आफै संलग्न हुन्छन् । चाहे कन्सेप्ट डिजाईन होस, चाहे सुटिङ होस या त सम्पादन गरेर फाईनल प्रोडक्ट मार्केटमा ल्याउने कुरा ।
करिब एक हजार बढी म्युजिक भिडियोको सम्पादन र एकसय बढि म्युजिक भिडियो निर्देशन गरिसकेका प्रविनले ह्विलचेयरमै बसेर ‘मोक्ष’ नामक चलचित्र निर्देशन गरेका छन् । उनको आफ्नै कथामा आधारित रहेर बनाईएको सिनेमा ‘मोक्ष’ रिलिज नजिकिँदै गर्दा निर्देशक श्रेष्ठ आफ्नो कामले कस्तो नतिजा दिने हो भन्ने कुरालाई लिएर निकै उत्सुक देखिएका छन् । ह्वीलचेयरको सहायताले यताउता गर्ने उनै सफल निर्देशक प्रविनको कथा उनकै शब्दमा :
अहिले म ३६ वर्षको भए । ह्वीलचेयरमा बसेर जिन्दगी बिताउन थालेको १८ वर्ष भईसक्यो । म अठार वर्षको लक्का जवान हुदा मेरो जीवनमा एउटा घटना घट्यो । त्यसपछि ह्वीलेचेयरमै बसेर जिन्दगी जिउँदै छु । 
महाराजगञ्ज चोकमा भएको उक्त घटनाले मेरो जीवन सदाको लागि परिवर्तन गरिदियो । घटना के भएको थियो भन्ने कुरा चाहि म भन्दिन, किनकी त्यो भन्यो भने चलचित्र मोक्ष हेर्दा तपाईंहरुलाई खल्लो लाग्न सक्ला । तपाई यसरी बुझ्नुस, एउटा सपना बोकेको युवाको सपना तत्कालीन समयमा चकनानचुर भयो ।
दशैंको रमाईलो माहोल सुरु हुँदै गरेको बेला थियो । घटस्थापनाको दुई दिनपछि भएको यो घटनापछिका दिन र अघिल्ला दिनहरुमा आकास पातालको फरक भइसकेको थियो मेरो लागि ।
त्यस दिन विहानै उठेर पशुपतिमा गएर भगवानको दर्शन गरेर आएँ । त्यो दिन मेरो दिदी थाईल्याण्डमा पढ्न जान लाग्नु भएको थियो । दिदीलाई एयरपोर्ट छाडेर घर आएँ । र त्यो दिन नै चक्रपथमा हाम्रो कन्सर्ट थियो ।
त्यो बेला हाम्रो ब्याण्डको गायक हुनुहुन्थ्यो डा. अभि सुवेदीका छोरा सहेल सुवेदी । हामीले कन्सर्ट पनि ग¥यौं । र कन्सर्ट सकेपछि सहेल एक महिनाको लागि त्यही रात १ बजे जापानको ओसाकाका  लागि उड्दै हुनुहुथ्यो । म चाही कन्सर्ट सकेर उहाँलाई चोकमा पर्खिराखेको थिए । त्यही बेलामा त्यो अप्रिय घटना घट्यो ।
उक्त घटापछि मेरो स्पाइनल कर्ड इन्जुरी भएछ । अपरेसन हुदा पनि म गीत नै गाइरहेको थिए रे,  डाक्टरहरुले भनेको मलाई अझै सम्झना छ । पछि होस खुलेर उठ्दा मेरो अघिल्तिर ममी बुबा हुनुहुथ्यो । मेरो दुबै खुट्टा चलाउन मुश्किल भईरकेको अनुभव गरे । के भयो ? भनेर सोध्दा धपेडीले गर्दा नचेलेको होला भन्नु भयो तर पछि एम आर आइ गरेपछि मात्र थाहा पाए कि मेरो दुवै खुट्टा त अब नचल्ने भएछन भनेर । दुख त एकदमै लाग्यो मलाई तर रोएर मात्रै केही हुनेबाला त थिएन । 
तरपनि अन्तिम आश भने अझै पनि बाकी थियो । डाक्टरहरुले भन्नुभएको थियो दुई वर्षसम्ममा आत्मबल उच्च भयो भने, कुनै मिराकल पनि हुन सक्छ, तिमी ठिक पनि हुन सक्छौ । मैले पनि दुईवर्षसम्म आफ्नै खुट्टाले टेकेर हिड्छु भनेर आफ्नै जीवनसँग संघर्ष गरे । तर मेरो सोचाईले शरीरमाथी विजय प्राप्त गर्न भने सकेन । मैले हारे, सदाका लागि मेरो सहारा ब्हील चेयर नै बन्यो ।
दुई वर्षसम्म त मेरा साथीहरु पनि आवतजावत गर्थे मेरो घरमा, भरसक मलाई एक्लो छाड्दैनथे । घरमा पनि सबैको सपोर्ट थियो । त्यो बेलामा म्युजिक पनि गरिनै रहेको थिए । म्युजिक पनि छाडेको थिईन । रेकर्डिङ गर्ने भनेर निकै अभ्यास पनि गरिरहन्थे । साथीहरुले मलाई स्टुडियोसम्म पनि लाने गर्थे । मलाई त्यस्तो नरमाइलो अनुभव हुन नै पाउदैनथ्यो । दुई वर्ष बितिईसक्दा पनि मेरो खुट्टा ठिक भएन । 
पछि त साथीहरु पनि सबै टाढा टाढा हुदै गए । कोही बिदेश गए, कोही कामको सिलसिलामा ब्यस्त हुन थाले । साथीहरु पनि आउन छाडे । त्यसबेला माया गर्ने मेरी प्रेमिका पनि टाढा भइन । अनि सारै एक्लो महसुस हुनथाल्यो, त्यसपछि भने जिन्दगी नै दुख्न थालेझै भयो । अनि फ्रस्टेसन, डिप्रेसन सुरु भयो मेरो जिन्दगीमा । लगभग सात वर्षको समय मेरो जिन्दगीमा यही अवस्था चलि रहयो ।
अब बाचेर केही रहेनछ भन्ने सोचेर मर्ने निर्णय पनि गरे । दुई तीन पटक हातको नशा काटेर मर्न कोशिष गरे तर मर्न पनि सकिन । या त भनौ मलाई मर्न दिईएन । सायद भगवानले पनि मलाई केही गरेर देखाऊ भनेझै लाग्न थाल्यो । मर्न भनि भेलापारेर राखेको स्लिपिङ ट्याब्लेट पछि सबै फालिदिए । फेरि आत्मबल बढाउदै लगे । यो अमूल्य जीवन यत्तिकै खेर फाल्दिन भन्ने सोचेर केही गरि देखाउने संकल्प गरे ।
घरमै बसेर गर्न मिल्ने भिडियो एडिटिङको तालिम लिएर, घरै बसी बसी काम गर्न थाले । मान्छेहरुले मेरो काम मन पराउन थाले । सुरु सुरुमा ‘भिडियो काट्न र जोड्न जानेर मात्रै एडिटर भईंदैन बाबु’ भन्ने मानिसहरु पनि थिए । तर पछि तिनै मानिसहरु महिनौ कुरेर मलाई नै काममा लिन्थे ।  काम गर्न भ्याईनभ्याई नै हुन थाल्यो, पैसा पनि राम्रैसँग कमाई हुनथाल्यो । 
त्यसपछि अहिलेकी मेरी श्रीमती सलोनी पनि मेरो जीवनमा आइन । उनीसँग फोनमा बात मार्दा मार्दै माया बस्यो । पछि उनले आफ्नो घरै छाडेर मलाई साथ दिन आइन । जे होस जिन्दगी विस्तारै विस्तारै रमाइलो लाग्न थाल्यो । अहिले त पाँच वर्षको नानी (स्वप्निल) पनि छ । 
सुख दुःख टरेकै छ । घरमै स्टुडियो भएपनि श्रीमतीलाई टाइम दिन सकिन भन्ने गुनासो पनि आँउछ तर पनि त्यो कुरालाई सलोनीले बुझेकी नै छिन् । मेरो हरेक काममा उनले मलाई धेरै नै सपोर्ट गर्छिन । त्यस्तै साथीहरु टाढा भएर पनि सपोर्ट गरिनै रहेका छन् ।
यो ठाँउसम्म आइपुग्न साथीहरुले दिएको मोरल सपोर्ट, परिआउदा गरेको आर्थिक सहयोग कुनै पनि कुरा मैले भुलेको छैन । सुटिङमा साथीहरुले बोकेर लानुहुन्छ, कहिल्यै पनि झर्को मान्नु हुन्न । तिमीले केही गरेर देखाउनै पर्छ भन्नु हुन्छ, त्यो कुराले अगाडी बढ्न निकै महत्वपुर्ण भूमिका खेल्ने रहेछ ।
आत्मविश्वासी भएर काम गर्दै जादा सबैको साथ र सहयोग पनि पाईने रहेछ । त्यही कारणले आज यो स्थानसम्म आई पुगेको छु । ह्वील चेयरमै बसेर चलचित्र ‘मोक्ष’ निर्देशन गरे । अस्ति चलचित्रको प्रिमियरमा सबै साथीहरुले कामको प्रसंसा गर्नुभयो निकै खुशी छु  । 
मुख्य कुरो त चलचित्र हेर्न ममी बुबा पनि जानु भएको थियो, चलचित्र हेरेर उहाँहरुले आखाभरि आँसु पार्दै ‘छोरा तैले गरेर देखाईस’ भन्नु भयो । जिन्दगीमा पाएको सबैभन्दा ठुलो सफलता भनेकै यही त हो नि, हैन र ?
उतारचढाव सबैको जिवनमा आउछ । संघर्ष गर्न कहिल्यै छाड्नुहुन्न । जिन्दगीमा सबैभन्दा ठुलो कुरा भनेको सकारात्मक सोच र आत्मविश्वास नै हो भन्ने मलाई लाग्छ । यदि तपाईसँग आफैप्रति विश्वास छ भने जिन्दगीको जतिसुकै ठुलो युद्व जित्न पनि सकिन्छ ।
त्यस्तै यही माघ २४ गते मेरो सिनेमा ‘मोक्ष’ हलमा लाग्दैछ हेरेर प्रतिक्रिया दिनुहोला । चलचित्र मोक्ष मेरो आफ्नै सत्यघट्नामा आधारित चलचित्र हो, जस्मा युवाहरुको चाहना, आमाबुबाहले आफ्ना नानीहरुको लागि देखेको सपना, साथीहरुसँगको मित्रता, प्रेम, मिलन, बिछोडको कथा हो । 
यो चलचित्र मेरो कथा भएपनि यसमा सबै दर्शकहरुले आफुलाई नै पाउनुहुनेछ प्रतिनिधि पात्रको रुपमा । आशा छ मैले मेहनतको साथमा गरेको कामले तपाईंको मनजित्न सफल हुनेछ ।
अर्जुनकुमार संग्रौला/उज्यालो ।
