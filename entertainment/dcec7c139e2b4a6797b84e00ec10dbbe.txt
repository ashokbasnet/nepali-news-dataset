अमिताभ बच्चनलाई समलिंगीको पत्र

काठमाडौं, जेठ १ – समलिंगी तेस्रोलिंगी समुदायको अधिकार प्राप्तिका अभियन्ता तथा पूर्व सभासद सुनिलबाबु पन्तले भारतका चर्चित कलाकार अमिताभ बच्चनलाई कौन बनेका करोडपति कार्यक्रम समावेशी बनाउन माग गर्नुभएको छ ।
अमिताभ बच्चनलाई पत्रमार्फत पन्तले कार्यक्रममा यौनिक तथा लैगिक अल्पसंख्यक समलिंगी तेस्रोलिंगीको पनि सहभागिता सुनिश्चित गर्न अनुरोध गर्नुभएको हो ।
सोनी टेलिभिजनबाट आउने कार्यक्रमको आठौं संस्करणमा सहभागिताका लागि खोलिएको आवेदनमा महिला र पुरुष मात्र उल्लेख भएको भन्दै यसले समलिंगी तेस्रोलिंगी समुदायलाई नै दुःखी तुल्याएको पन्तले लेख्नु भएको पत्रमा उल्लेख छ ।
भारतको सर्वोच्च अदालतले गएको अप्रिल १५ तारिखमा समलिंगी तेस्रोलिंगी समुदायलाई पनि अरु नागरिकसरह अधिकार दिनुपर्ने फैसला गरिसकेको अवस्थामा चर्चित टेलिभिजन कार्यक्रममा पनि यसको कार्यान्वयन हुनुपर्ने पन्तको माग छ ।
पन्तले अमिताभ बच्चन र कौन बनेगा करोडपति जस्तो प्रख्यात कार्यक्रममा समलिंगी तेस्रोलिगीलाई समावेश गरेर दक्षिण एसिया र विश्वमा लैगिक तथा यौनिक अल्पसंख्यक समुदायका बारेमा रहेका भ्रामक कथन तथा पूर्वाग्रहबारे जनचेतना जगाउन भूमिका खेल्न आग्रह समेत गर्नुभएको छ ।
