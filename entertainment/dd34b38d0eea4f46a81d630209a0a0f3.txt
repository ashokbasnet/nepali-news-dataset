कलाकारले गरे एक बिगाहा जग्गा कब्जा

विद्रोही गिरी/ उज्यालो । नवलपरासी, फागुन ६ – राष्ट्रिय लोक तथा दोहोरी गीत प्रतिष्ठान नेपालले भवन निर्माणका लागि भन्दै नवलपरासीको शिवमन्दिर १ को खुल्ला चौरको एक बिगाहा जमिन कब्जा गरेको छ । सरकारले आफूलाई उपेक्षा गरेकोले बाध्य भएर जग्गा कब्जा गर्नु परेको दोहोरी गीतका कलाकारहरुले जनाएका छन् ।

 

‘खेल खेल्ने खेलाडीका लागि राज्यले रगंशाला बनाइदिएको छ तर लोक तथा दोहोरी गीतका लागि एउटा कार्यालय समेत छैन’, प्रतिष्ठानका अध्यक्ष एवं लोकगायक पुरुषोत्तम न्यौपानेले भन्नुभयो, ‘त्यसैले सार्वजनिक जग्गा लिएका हौँ ।’ एक दर्जन राष्ट्रिय लोक तथा दोहोरी गीतका कलाकार सहित नवलपरासी प्रतिष्ठानको पहलमा जग्गा कब्जा भएको थियो । 



‘सरकाले हाम्रा लागि व्यवस्था गर्छ भनेर लामो समयदेखि प्रतीक्षा गर्‍यौँ’, प्रष्ठिानका पूर्व केन्द्रीय सदस्य हरि न्यौपानेले, ‘हामी आफैले जग्गाको ब्यबस्था गरेकाले राज्यले भोगाधिकार छिटो दिनुपर्छ ।’ देशको मध्यभागमा पर्ने भएकाले नवलपरासीमा भवन निर्माण गर्न उपयुक्त भएको उहाँले बताउनु भयो । 

 

लोकतन्त्र आउँदा समेत दलहरुले आफुहरुलाई बिर्सिएको कलाकारहरुले गुनासो गरे । ‘सँगै आन्दोलनमा गीत गाउने, चुनावमा गीत गाउने कलाकारलाई सत्तामा पुग्दा दलहरुले बिर्सेकाले आज यो काम गर्नु पर्‍यो’ अध्यक्ष न्यौपानेले भन्नुभयो । नवलपरासीमा जग्गा अतिक्रमण अत्याधिक बढेपछि कलाकारहरुले पनि जग्गा कब्जा गरेका हुन् । ‘अतिक्रमण गर्ने अरुले पाउँछन् भने हामीले पनि पाउँछौँ। नपाएपनि यो सरकारलाई दवाव हो’, प्रतिष्ठानका अध्यक्ष न्यौपानेले भन्नुभयो । 

 

जग्गा कब्जा गर्दा अध्यक्ष न्यौपाने, संस्थापक महासचिव तेजबहादुर केसी, पूर्व केन्द्रीय सदस्य हरि न्यौपाने, सदस्यहरु दीपक खड्का, दुर्गा भट्टराई, कृष्णसुधा ढुङ्गाना, रमेश भट्टराई, लगायत नवलपरासीका कलाकरहरुको समेतको उपस्थिति रहेको थियो ।
