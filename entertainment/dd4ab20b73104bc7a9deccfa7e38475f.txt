विजेताले फोटो खिच्न लागेका बेला सुन्दरी प्रतियोगिताका आयोजक भागे

मकवानपुर, कात्तिक ४ – देशका विभिन्न ठाउँमा विभिन्न किसिमका सौन्दर्य प्रतियोगिताहरु हुने गरेका छन् । त्यस्ता प्रतियोगितामा सहभागी हुने युवाहरु पनि धेरै नै हुन्छन् । किनकि आयोजकले नगद पुरस्कार, चलचित्र तथा म्युजिक भिडियोमा अभिनय गर्ने अवसर दिने बताएका हुन्छन् ।
तर मकवानपुरको हेटौंडामा भने यस्तै एक सौन्दर्य प्रतियोगितामा आयोजक भागेपछि विजेता बनेकाको सपना चकनाचुर भएको छ । हेटौंडामा भएको मिस्टर एण्ड मिस नारायणीको उपाधि जितेका प्रतिभा सुबेदी र श्याम सुन्दर  धितालको सपना आयोजक विजेता घोषणा गरि पुरस्कार नदिइ भागेपछि निरास भएका छन् । स्ट्रिङ मिडिया प्रालिले आयोजना गरेको मिस्टर एण्ड मिस नारायणीको फाइनल हेटौंडाको पल्पसाहलमा भएको थियो । विजयी हुनेहरु दुबैलाई आयोजकले ताज पहिराए ।
उपाधि जित्ने प्रतिभा सुबेदी र श्याम सुन्दर  धितालसँग सबै फोटो खिच्न लाग्दा आयोजक त्यसैको मौका छोपेर भागे । उपाधि जित्न सफल प्रतियोगिहरु पुरस्कार थाप्न आतुर देखिन्थ्ये  । तर आयोजक घोषणा गरेको पुरस्कार र प्रमाणपत्र नै वितरण नगरी हलबाट भाग्यो । आयोजक भागेको थाहापाएपछि  उपाधि जितेर उत्साहित भएकाहरु निरास बन्न पुगे । मन्चमै हात हालाहाल पनि भयो । भिडलाई नियन्त्रण गर्न प्रहरी परिचालन गरिएको थियो । पत्रकारले आयोजकसँग यसबारेमा प्रतिक्रिया लिने खोजेपनि उनीहरुसँग सम्पर्कमा हुन सकेन ।
आयोजकले महिला तर्फ प्रथम हुने लाई एउटा स्कुटर, १ चलचित्रमा र ६ वटा म्युजिक भिडियोमा अभिनय गर्न दिने बताएको थियो । त्यस्तै दोस्रो हुनेले २५ हजार नगद ३ वटा म्युजिक भिडियोमा अभिनय गर्न पाउने र तेस्रो हुनेले १५ हजार नगद र २ वटा म्युजिक भिडियोमा अभिनय गर्न पाउने घोषणा गरेको थियो ।
यसैगरी पुरुष तर्फ प्रथम हुनेलाई ७५ हजार नगदसहित १ चलचित्रमा र ६ वटा म्युजिक भिडियोमा अभिनय गर्न पाउने आयोजकले बताएको थियो  । त्यस्तै  दोस्रो हुनेले २५ हजार नगद, ३ वटा म्युजिक भिडियोमा अभिनय गर्न पाउने र तेस्रो हुनेले १५ हजार नगद र २ वटा म्युजिक भिडियोमा अभिनय गर्न पाउने आयोजकले घोषणा गरेको थियो  । आयोजकले आफूहरुसँग विभिन्न बहानामा पैसा असुलेको प्रतियोगिताका सहभागिहरुले बताएका छन् ।
