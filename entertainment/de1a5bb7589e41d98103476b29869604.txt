युवा सांसद् र अधिकारकर्मी मलेसियामा, संघसंस्थाका प्रतिनिधि तथा कामदारसित छलफल

सुनाखरी मगर/मलेसिया । 
वैशाख १० – दलालको प्रलोभनमा परेर कतिपय नेपाली कामदार अवैधानिक हैसियतमा काम गरिरहेका नेपाली दूतावास मलेसियाले जनाएको छ । 
यहाँ आएका नेपाली कामदार दलालबाट ठगिने र दलालको प्रलोभनमा परेर कतिपय कामदार अवैधानिक हैसियतमा काम गरिरहेका छन् । युवा सांसद् र अधिकारकर्मीसँगको छलफलमा अवैधानिक रुपमा काम गर्ने र अरु विभिन्न मुद्दा लागेका नेपालीका बारेमा दूतावासले जानकारी गराएको थियो । दूतावासका अनुसार १७१ जना नेपाली मलेसियाको विभिन्न जेलमा छन् । त्यस्तै दुई सय जना घरफिर्ती केन्द्रमा रहेको कार्यवाहक राजदूत कुमारराज खरेलले जानकारी गराउनु भयो । माइग्रेन्ट फोरम इन एसियाको निमन्त्रणामा सांसद्हरु रामकुमारी झाँक्री, दिपकप्रकाश भट्ट, प्रकाश रसाइली, अधिवक्ता सोम लुइँटेल तथा पिएनसिसीका महासचिव सोम लामिछाने अहिले मलेसियामा हुनुहन्छ ।  
टोलीले राष्ट्रिय मानव अधिकार आयोग, बार काउन्सिल, मलेसियाका विभिन्न संघसंस्थाका पदाधिकारीसँग पनि भेटघाट गरेको थियो । साथै नेपाली कामदारको होस्टल पनि निरीक्षण गरिएको छ । सम्झौता अनुसारको तलब, सेवा सुविधा नपाएको गुनासो कामदारले गरेका थिए ।
