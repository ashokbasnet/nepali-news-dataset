राजेश गायन सँगै समाज सेवामा

अर्जुनकुमार संग्रौला/उज्यालो । काठमाडौं, साउन १६ - चर्चित गायक राजेश पायल राई अब गायन सँगसँगै समाजसेवामा पनि लाग्ने भएका छन् । सदैब केही न केही नयाँ काम गरेर मिडियामा आई रहने गायक राईले ‘राजेशपायल राई फाउन्डेसन’को स्थापना गरेका छन् ।

 

उनको यो कदम राम्रो भएको भनेर धेरै कलाकारहरुले राजेशलाई शुभकामना दिई रहेका छन् । अब राजेशपायल राई फाउन्डेसनबाट उनी समाजसेवामा लाग्नेछन् । अबका कार्यव्रmमबाट आउने पारिश्रमिकको पाँच प्रतिशत उनले आफ्नो फउन्डेसनको लागि छुट्याउने र त्यसैको माध्यमबाट गरिब असाहयहरुलाई सहयोग गर्ने पनि उनले बताए ।
हुन त यो भन्दा अगाडी पनि विभिन्न तवरले समाजसेवा गर्दै आएका राजेशले अब भने राजेश पायल राई फाउन्डेसनबाट नै सहयोग गर्ने बताउँछन् । अहिले फाउन्डेसनमा उनका परिवारका सदस्यहरु रहेका छन भने आगामी दिनमा यसलाई बढाउदै लगेर सदस्यहरुमा बाहिरका मान्छेहरुलाई पनि समावेश गर्दै लैजाने गायक बताउछन् । खोटाङ्गमा जन्मिएका गायक राजेश पायलले बार्षिक रुपमा खोटाङ्गको विकासको लागि एक लाख भन्दा बढीको सहयोग गर्दै आएका छन । त्यस्तै विभिन्न संघसंस्थाको मातहतबाट पनि अन्य धेरै कामहरुको लागि पनि सहयोग गर्दै नै आएका छन् ।
गायक राजेश पायल राईको यो कदमको धेरै गायकगायिकहरुले प्रसंसा गरेका छन् । गायक प्रमोद खरेल भन्छन् “राजेश दाईको यो कदम एकदमै राम्रो लाग्यो तर अब फाउन्डेसनको माध्यमबाट उहाँले कस्तो काम गर्नुहुन्छ भन्ने पनि सबैको चासोको विषय हो ।” प्रमोदका अनुसार समाजसेवा त गायक गायिका र कलाकारहरुले मात्रै होइन सबैले गर्नुपर्ने विषय हो ।

त्यस्तै चर्चित पप गायक निमा रुम्बा पनि राजेशको यो कदमलाई एकदमै सराहनिय कामको रुपमा लिन्छन् । निमाका अनुसार कलाकारले समाजसेवा झन धेरै गर्नुपर्छ । उनी आफुले पनि बेला बेला बिभिन्न च्यारिटी सोहरुमा निशुल्क कार्यक्रम गरेको पनि बताउछन् । मैले यसो गरे भनेर मिडियमा ल्याउन नचाहेको मात्र हो तर आफुले पनि धेरै समाजसेवाका कामहरु गरेको बताउँछन् निमा रुम्बा ।

गायक बाबु बोगटी आफुलाई यो कुरा सुन्दा एकदमै खुशी लागेको बताउछन् । राष्ट्रले गर्नुपर्ने काम एउटा गायकले गर्न लागेकोमा खुशी लागेको बताउछन् बाबु । जुन उदेश्यको साथमा फाउन्डेसनको स्थापना भएको हो त्यो उदेश्यबाट बिचलीत नभईकन सेवा गर्न सके राम्रो हुने बुझाई छ गायक बाबु बोगटीको ।

बिदेशमा पनि कलाकारहरुले आफ्नो प्रोफेसनदेखि बाहेक समाजसेवामा पनि धेरै राम्रा राम्रा काम गरेको उदारण दिदै गायिका इन्दिरा जोशी पनि राजेशको यो कदम राम्रो भएको बताउछिन् । संगीतकार आलोकश्री पनि फउन्डेसन खोलेर समाजसेवा गर्नु त राम्रै कुरा भएको बताउछन् । विदेशमा त कलाकरहरुले यस्ता काम गर्ने चलन नै छ तर नेपालमा त्यस्तो संस्कृति त्यति नभएको आलेकश्रीको बुझाई छ ।

लगभग तीन सय भन्दा बढी नेपली सिनेमामा गीत गाइसकेका राजेश पायल राई अहिलेका ब्यस्त गायकको सुचीभित्र पर्ने गायक हुन् । उनी नेपाली सांगितिक क्षेत्रका ‘भर्सटायल’ गायकको रुपमा चिनिन्छन् । अहिलेसम्म राजेशले १५ वटा एल्बम निकाली सकेका छन् । लिम्बु भाषा र जापनिज भाषामा पनि गीत गाइसकेका राजेशले पछिल्लो समयमा भोजपुरी एल्बम ‘सिलाके जावनी’ र भोजपुरी चलचित्र ‘बदला’मा पनि आफ्नो आवाज दिई सकेका छन् । सफल गायक राजेशले गायनमा पाएको सफल्ता जस्तै समाजसेवामा पनि सफल हुन्छन या हुदैनन त्यो भने हेर्न बाकी नै छ ।
