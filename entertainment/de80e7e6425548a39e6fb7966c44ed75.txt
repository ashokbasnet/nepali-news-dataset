कलाकारले तताए जाजरकोट

राजेन्द्र कार्की/उज्यालो । जाजरकोट, पुस १५ - पहिलो पटक आयोजना गरिएको महोत्सवमा राष्ट्रिय कलाकारहरुले गरेका विभिन्न प्रस्तुतिले जाजरकोटको खलंगा बजार निकै तातिएको छ । महोत्सव हेर्न खलंगाबजारमा ठुलो जनसागर उर्लिएको  छ । पुस ११ सुरु भएर १७ गते महोत्सवमा स्थानीयबासिन्दाको  ठूलो भीड छ ।
महोत्सवका अवसरमा सञ्चालन गरिएका विभिन्न गीत तथा नाचका कार्यक्रमहरु र स्थानीय झाँकीहरुसँगै अन्य मनोरन्जनात्मक क्रियाकलापहरु स्थानीयबासिन्दाले धेरै नै मन पराएका छन् । महोत्सवमा  लोकगायिका कोमल वली, टीका पुन,  हास्य कलाकार कमल गाउँले, चर्चित नृत्यांगना पार्वती राई, लोकगायक नवीन पौडेल, कृष्ण रेउलेलगायतले भरपुर मनोरन्जन दिएका छन् ।  स्थानीय लोकनृत्य र झाँकीहरुले पनि  महोत्सवमा रौनकता थपेको छ । महोत्सवमा पार्वती राइको नृत्यले सवै भन्दा वढी चर्चा पाएको  छ ।  धोती र चोलीमा सजिएर पार्वतीले नेपाली गीतमा नाच्न थालेलगत्तै दर्शकले तालीले उनलाई स्वागत गरे । उनको हाउभाउ अनि कम्मर मर्काइको नक्कल गर्दै दर्शकहरु पनि खुब नाचेका थिए । कमल गाउँलेको  ठटयौली उदघोषण अनि नवीन पौडेलेको जोसिलो गीतले  त्रिभुवन उच्च माविको खुल्लामन्च जस्तो चौरमा  जम्मा भएका २० हजार वढी दर्शकलाई जुरुक्कै उचालेको थियो । एक छेउमा स्थानीय सिंगारु नाच, अर्काे कुनामा  पैसेरी र ख्याली नाच अनि  पर छेउमा खाँडो नाच  विषेश मञ्चमा राष्ट्रियस्तरका कलाकारहरुका विविध प्रस्तुतिले पुरै जाजरकोट झुमेको देखियो ।
