बजार खोज्दै म्यूजिक व्यवसायी मलेसियामा

सूर्यकुमार क्षेत्री/उज्यालो । काठमाडौं, माघ २९ - नेपालमा गीत संगीतको बजार ओरालो लागेपछि विदेशी बजारलाई लक्षित गरि म्यूजिक व्यवसायीको एक टोली मलेसिया पुगेको छ ।

नेपाल संगीत उद्योग संघका अध्यक्ष पदमबहादुर बुढाको नेतृत्वमा पाँच सदस्य टोली मलेसिया पुगेको हो ।

टोलीले एक हप्ताम्म गीत संगीतको बजार अध्ययन गर्ने र त्यहाँ रहेका नेपाली व्यवसायीसँग अन्तक्रिया गर्ने अध्यक्ष बुढाले जानकारी दिनुभयो । डिजिटल बजार र त्यहाँ रहेका बिभिन्न टेलिकममा राखिने सिआरविटीको व्यापारको टोलीले अनुगमन गरेको छ ।

म्यूजिक नेपाल प्लेटफर्म अन्र्तगतका कम्पनीका गीतहरु अहिले मलेसियाका बिभिन्न मोवाइलमा सिआरविटीमा निक्कै व्यापार भएको सगरमाथा डिजिटलका प्रवन्धक तथा संगीत उद्योग संघका  कोषाध्यक्ष हिरा केसीले मलेसियाबाट उज्यालो अनलाइनलाई बताउनुभयो ।

मलेसियामा अहिले नेपाली लोक दोहोरी र आधुनिक गीतको व्यापार बढ्दो छ । त्यही बजारलाई संस्थागत गराउन चिनियाँ नयाँ बर्षको अवसरमा आफूहरु मलेसिया पुगेको संगीतकार एकनारायण भण्डारीले बताउनुभयो ।

मलेसियाका ३ वटा मोबाइल सेवा प्रदायकले अहिले नेपाली गीतको सिआरविटी राख्ने गरिरहेका छन् । मलेसियाका मोबाइलमा अहिले म्यूजिक नेपाल, सगरमाथा डिजिटल, कर्णाली इन्टरटेनमेन्ट, सितारा म्यूजिक, तिर्सना म्युजिक, आशिष म्युजिकलगायतका कम्पनीले राम्रो व्यापार गरेका छन् । मलेसियामा अहिले करिव ७ लाख ५० हजार भन्दा धेरै नेपाली श्रमिक कार्यरत छन् ।

नेपाली श्रमिकले डाउनलोड गरि आफ्नो मोवाइलमा राखेको सिआरबिटीबाट आउने रकम मध्येको केही रकम सर्जकलाई पनि प्राप्त हुने उद्योग संघका सदस्य बावुराम बोहराले जानकारी दिनुभयो । टोलीले फागुनको पहिलो हप्तासम्म मलेसियामा बजार प्रवद्र्धन गर्ने छ ।
