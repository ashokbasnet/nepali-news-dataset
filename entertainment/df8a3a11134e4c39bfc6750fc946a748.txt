सदाबहार नायक जितेन्द्रसँग सरोदउस्ताद यशराज

शर्मिला राजोपाध्याय् /उज्यालो। काठमाडौं, असोज ३१ - नेपाललाई पर्यटकीय स्थल बनाएर बलिउड देखि हलिउडसम्मका कलाकार नेपाल घुम्न आउने गर्दछन् । बलिउड नायक अमिर खान नेपाल फर्के लगत्तै गत आइतबार बलिउडकै अर्का सदाबहार नायक जितेन्द्र नेपाल आउनु भएको छ ।
नेपाल भ्रमणको क्रममा उहाँको धेरै समय काठमाडौंको बौद्धमा रहेको होटेल हयातमा बितेको छ । हयात होटेलमा उहाँलाई भेट्न बिहान ६ बजेदेखि उहाँका फ्यानहरुको हुल लाग्ने गरेको होटेल श्रोतले बताएको छ । नेपालका सरोदबादक उस्ताद यशराजले उहाँलाई बिहिवार हयातमा भेट्नु भएको थियो । आधा घण्टासम्म भएको कुराकानीमा ७२ वर्षको उमेरमा पनि अझै पहिले जस्तै देखिनुको जिज्ञासामा जितेन्द्रले आफू शाकाहारी भएकोले पनि त्यस्तो भएको हुनसक्ने बताउनु भएको छ ।
बुधबार नगरकोट पुगेर बिहिवारको सूर्य उदय हेरेर होटेल फर्कनु भएका जितेन्द्रले नेपाल आफुलाई एकदमै राम्रो लागेको र समय अभावमा धेरै घुम्न नपाएको गुनासो गर्दै छिट्टै नेपाल आउने जानकारी दिनु भएको उस्ताद यसराजले बताउनु भएको छ । कुराकानीको अवरसरमा जितेन्द्रले खेल्नु भएको किनाराको गीत गाएर सुनाउँदा उहाँ निकै उत्साहित भएर सुने पछि किशोर कुमारको जस्तो हुबहु छ भनेर प्रतिक्रिया दिनु भएको यशराजले बताउनु भएको छ ।
गत शनिवार मात्र ललितपुरको डिएभी स्कुलको बुद्ध हलमा अन्तरराष्ट्रिय कलाकारहरुसँग शास्त्रिय साँझमा सरोद बजाउनु भएका उस्ताद यशराजले आफ्नो कार्यक्रमको बारेमा जानकारी दिनु भएको थियो । यशराजका अनुसार जितेन्द्रले शास्त्रिय संगीत एकदमै मन पर्ने भएकोले आफु सम्मिलित हुन नपाएकोमा दुख व्यक्त गर्नु भएको छ ।
बलिउडका सदाबहार नायक जितेन्द्र आज दिउँसो स्वदेश फर्कदै हुनुहुन्छ ।
