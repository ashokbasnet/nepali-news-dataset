चलचित्रमा अश्लील दृष्य बढेकोमा सरोकारवालाको चिन्ता

काठमाडौं,  जेठ २२ - पछिल्लोपटक नेपाली चलचित्रमा अश्लील दृश्य बढ्दै गएको भन्दै त्यसलाई रोक्नुपर्नेमा सरोकारवालाले जोड दिएका छन् ।

 

चलचित्र लेखक तथा निर्देशक मनिष पन्तद्वारा लिखित ‘जिन्दगानी दर्पणछायाँ’ चलचित्र प्रदर्शनीको बारेमा जानकारी दिन सोमवार आयोजित पत्रकार सम्मेलनमा चलचित्र पत्रकार शान्ति प्रियले आफ्नो चलचित्रलाई लोकप्रिय बनाउन र चलाउने नाममा हदैसम्मको अश्लील दृश्य नराख्न चलचित्र लेखक, निर्माता र निर्देशकहरुसँग आग्रह गर्नुभयो
अधिकारकर्मी शङ्कर पाण्डेले पछिल्लोपटक चलचित्रको बजार खस्किँदै गएको हुँदा चलचित्रको बजारलाई उकास्नका लागि सबै सरोकारवाला एकजुट हुनुपर्ने भन्दै चलचित्र क्षेत्रलाई राज्यले गम्भीरतामा साथ नलिएको गुनासो गर्नुभयो ।

‘जिन्दगानी दर्पणछायाँ’का लेखक मनिष पन्तले ग्रामीण भेगमा बसोवास गर्ने दर्शकहरुले नारायणहिटी दरबारको बारेमा चलचित्रमार्फत् हेर्न र बुझ्न सकुन् भन्ने उद्देश्यले यो चलचित्रको अधिकांश छायाङ्कन नारायणहिटी दरबारभित्र गरिएको जानकारी दिनुभयो ।
यही जेठ २६ गतेदेखि उपत्यकामा र असार ८ गतेदेखि उपत्यका बाहिर प्रदर्शन हुने ‘जिन्दगानी दर्पणछायाँ’ फिल्म नेपाली संस्कृति, पारिवारिक प्रेम कथामा आधारित भएको निर्माण पक्षले जानकारी दिएको छ ।

- रासस
