हिन्दी चलचित्रको प्रदर्शन फुकुवा

सूर्यकुमार क्षेत्री/उज्यालो

काठमाडौ, असोज २५ – नेकपा माओवादीले हिन्दी चलचित्र चल्न नदिने आन्दोलन फिर्ता लिएको छ । बैद्यपक्ष माओवादीले चलचित्रका सरोकारवालासंग छलफल गरी हिन्दी चलचित्र प्रदर्शन फुक्का गरेको हो ।

 

तर माओवादीले सार्वजनिक स्थलमा भने हिन्दी गीत बजाउन नपाइने बताएको छ । काठमाडौमा बिहीबार भएको कार्यक्रममा अखिल नेपाल जनसांस्कृतिक महासंघका अध्यक्ष इश्वरचन्द्र ज्ञवालीले बिहीबारदेखि सार्वजनिक यातायातमा हिन्दी गीत बजाउन रोक लगाएको बताउनुभयो ।

बरिष्ठ चलचित्रकर्मी  निर शाहले बिदेशी सिनेमाको हस्क्षेपको कुरा उठाउदा उठाउँदै आफ्नो कपाल फुलिसकेको बताउनुभयो । नेपाली चलचित्रको बिकास हुन नसक्नुको एउटै मात्र कारणको रुपमा बिदेशी त्यो पनि भारतीय सिनेमानै भएको भन्दै शाहले समयमै यसको समाधान नखोजिए नेपाली संस्कृति कहाँ छ भनेर खोज्नुपर्ने अवस्था आउने बताउनुभयो ।

नेपाल चलचित्र बोर्डका पूर्व अध्यक्ष अम्मर गिरीले आफू अध्यक्ष हुँदा पटक पटक सरकारीस्तरमा हिन्दी चलचित्र रोक्न पहल गरेको तर, सरकारमा रहनेहरुले देश नै भारतले चलाएको छ सिनेमाको के कुरा ? भन्ने उत्तर दिएको बताउनुभयो ।
