यूकेकी नेपाल सुन्दरी पुस्तक बाँड्दै जाजरकोटमा

राजेन्द्र कार्की/उज्यालो
जाजरकोट, असार ५ – मिस युके नेपाल सुन्दरी २०११ की विजेता गौमाया गुरुङ स्कुले विद्यार्थीलाई पुस्तक र शैक्षिक सामग्री वितरण गर्न जाजरकोट आइपुगेकी छन् ।
बेलायतमा वस्ने यी सुन्दरीले बर्षे झरीको प्रवाह नगरी शिक्षा नेपाल, हिमालयन क्लाइमेट इनिसियटिभ र द जेन नेप कार्यक्रमसँग मिलेर यहाँका विद्यार्थीलाई शैक्षिक समग्री वितरण गदै हिडेकी हुन् ।
‘एउटा किताब साक्षरता अभियान’ लाई अघि सारेर जाजरकोट आइपुगेकी गौमायाले बुधवार सदरमुकामको त्रिभुवन उच्च माविका विद्यार्थीलाई साथीहरुबाट संकलन गरी ल्याएका किताव, कपी, पेन्सिल लगायतका शैक्षिक सामग्री वितरण गरिन् ।
जाजरकोट रुकुम र डोल्पाका केही विद्यालयमा पुस्तकालय स्थापना गर्ने लक्ष्य लिएकी गौमायाले दुई बर्षभित्र एक लाख पुस्तक वितरण गर्ने बताइन् ।
यी सुन्दरी दुर्गम गाउँका विद्यालयहरुमा पुग्दा स्थानीय वासिन्दा दंग परेका छन् । बालबालिकालाई असल बन्न सल्लाह दिने गौमाया सँगै छोटो समयमै स्कुले बालबालिकाहरु झुम्मिन थालेका छन् ।
उनले बालबालिकालाई नयाँ कुरा सिकाउन र केही सहयोग गरौ भनेर यो अभियान थालिएको बताइन् । गोरखाको जौवारी गाविस चिप्लेटी घर भएकी गौमाया ६ बर्षदेखि बेलायत बस्दै आएकी छन् ।
गौमायाको साथीहरुले संकलन गरेका र शिक्षा नेपाल मार्फत काठमाडौमा अध्ययनरत विद्यार्थीले दुर्गमका विद्यार्थीलाई उपहार पठाइदिएका पुस्तक र शैक्षिक साम्रगी वितरण गरिएको शिक्षा नेपालका अध्यक्ष प्रेमबहादुर बोहराले जानकारी दिए ।
