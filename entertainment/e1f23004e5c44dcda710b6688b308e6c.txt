न्युयोर्कमा घन्कियो नेपथ्य

न्यूयोर्क, असोज ९ – नेपथ्यले शनिबार अमेरिकाको म्यानहटन सेन्टर, न्यूयोर्कमा सांगीतिक प्रस्तुती गरेको छ । नेपथ्यले आफ्ना नयाँ पुराना गीत गाउँदा त्यहाँ रहेका दर्शक झुमे । 
‘सन्तानहरु कहाँ पुग्छन्
खोलाहरु जस्तो,
आमा हुनु साह्रै असजिलो छ ।’कवि तीर्थ श्रेष्ठले पहाडको बिम्बमा उभ्याइएको आमालाई नेपथ्यले यसरी संसार डुलेर सुनाउँदै गर्दा सधैँजस्तै अमेरिकाकै सर्वाधिक व्यस्त क्षेत्रमा रहेको हल भावनामा डुबेको थियो । नेपथ्यले भेँडाको उनजस्तो हुँदै छेक्यो छेक्यो, लामपाते सुरती, चरि मर्‍यो सिसैको गोलीलेसहितका गीत गायो । ब्याण्डका अगुवा एवं मुख्य गायक अमृत गुरुङले माहोललाई एकैछिन शान्त बनाएर सोधेका थिए, ‘तपाईहरु जोमसोम जानुभएको छ?’ त्यसपछि उनले गीतमा भनिएको बाह्र बजेको हावाले के अर्थ दिन्छ भनेर सम्झाएका थिए । त्यसपछि उनले नेपालका डाँडाकाँडा घुम्दाका अनुभवहरु बाँड्दै त्यस्तै भ्रमणमा जन्मिएको अर्काे गीत सालैजोबाट कार्यक्रमलाई अघि बढाएका थिए ।  दर्शकदीर्घामा न्युयोर्कभन्दा निकै पर बोस्टन र वासिंगटन डिसीबाट आएका नेपाली पनि थिए । संयुक्त राष्ट्रसंघको महासभामा टोलीको नेतृत्वगर्दै भाग लिन आएका परराष्ट्रमन्त्री डा. प्रकाशशरण महत र अमेरिकास्थित नेपालका राजदूत अर्जुन कार्की समेत कार्यक्रममा उपस्थित हुनुहुन्थ्यो ।अक्टोबर १ तारिखका दिन अमेरिकाकै पश्चिम कुनामा रहेको प्रख्यात सहर सानफ्रान्सिस्कोमा नेपाली लोक रक सुनाउनका निम्ति ब्याण्ड अब त्यसतर्फ लागेको छ ।
