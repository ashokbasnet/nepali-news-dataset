नेपाली बालबालिकाको सहयोगका लागि बेल्जियममा 'म्युजिक फर लाइफ २०११'

सन्तोष न्यौपाने/ उज्यालो । बेल्जियम, पुष ३ – नेपालका बालबालिकाको स्वास्थ्य तथा सरसफाईको क्षेत्रमा सहयोग जुटाउन बेल्जियममा सांस्कृतिक अभियान शुरु गरिएको छ । रेडियो स्टुडियो ब्रसेल्स र रेडक्रस भलान्दरनको आयोजनामा 'म्युजिक फर लाइफ २०११' मार्फत सहयोग रकम उठाउन लागिएको हो । 

 

कार्यक्रमबाट उठेको रकम नेपालमा झाडापखालाबाट हुने बालबालिकाको मृत्यु रोक्न र शौचालयको पहुँच पु¥याउन खर्च गरिने आयोजकले जनाएका छन् । बेल्जियमको लुवेन शहरवाट शनिबार देखि शुरु अभियान एक हप्तासम्म चल्नेछ । बेल्जियमकै संस्थाहरुले सहयोगका लागि कार्यक्रम गर्न थालेपछि त्यहाँ रहेका नेपालीहरु पनि सहयोग जुटाउन खटिएका छन् । लुवेन बाट सुरु भएको यो कार्यक्रम गेन्ट सह हुँदै आन्तरपेन शहरमा कार्यक्रम गरि डिसेम्बर २३ ताखिमा समाप्त हुनेछ । 

 

स्टुडियो ब्रसेल्सले सन २००६ देखि यो कार्यक्रम सुरु गरेको हो । नेपाल जस्तै दक्षिण अफ्रिकाका देशहरुमा खानेपानी, एचआइभी एडस तथा शरणार्थीको क्षेत्रमा सहयोग गर्दै आइरहेको यो संस्थाले सांगीतिक कार्यक्रम मार्फत सहयोग जुटाउँदै आएको छ ।
