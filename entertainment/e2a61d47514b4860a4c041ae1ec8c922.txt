श्रीकृष्ण श्रेष्ठको कोहिनुर धेरै चल्दा छविराज ओझालाई तनाव

काठमाडौं, भदौ १६ - स्वर्गिय अभिनेता श्रीकृष्ण श्रेष्ठको चलचित्र कोहिनुर धैरै समयसम्म चलेका कारण निर्माता छविराज ओझालाई तनाव भएको छ ।
तर उनलाई कोहिनुरले धेरै समय चलेर धेरै पैसा कमाएका कारणले भने तनाव भएको होइन । कोहिनुर धेरै चलेका कारण भदौ २० गते २० गते  प्रर्दशनमा आउने भनिएको चलचित्र स्टुपिड मन कात्तिक ७ गतेमात्र प्रदर्शन हुने भएपनि ओझालाई तनाव भएको हो ।
कात्तिक ७ गते नै निर्माता छविराज ओझाको चलचित्र लज्जा प्रर्दशनमा आउने भनेर पहिल्यै तय भईसकेको छ । आफ्नो चलचित्रसँग अर्को चलचित्र स्टुपिड मन जुध्न आएपछि निर्माता ओझालाई तनाव भएको सहजै बुझ्न सकिन्छ ।
उनले चलचित्र निर्माता संघमा कार्तिक ७ गते आफ्नो चलचित्रलाई मात्र एकल प्रर्दशनका लागि हल व्यवस्थापन गरिदिन माग राख्दै निवेदन समेत दिएका छन् । उनले हलसञ्चालकहरुको छाता संगठनलाई पनि आफ्नो मात्र चलचित्रलाई कात्तिक ७ गते प्रर्दशनको मौका दिनुपर्ने माग राखि निवेदन दिएका छन् ।
‘श्रीकृष्ण दाईको श्रद्धाञ्जलीका लागि दर्शकले देखाएको सद्भाव बढ्दै गएका कारण  हामी भदौ २० मा आउन नसक्ने निर्णयसहित रिलिज डेट (प्रदर्शन हुने मिति) सार्नुपरेको हो’ चलचित्रका निर्मातासमेत रहेका नायक निरजले ‘हामी जानी जानी कसैसँग जुध्न आएका होईनौ परिस्थिति नै त्यस्तो बनेको हो ।’  
निरजले कोहिनुरको अगाडी देखादेख अन्य फिल्महरुको व्यापार पनि कमजोर भएका कारण कात्तिक ७ गतेलाई नयाँ रिलिज लक्ष्य बनाएको तर्क राख्छन् । निर्माता छविराज ओझा २५ बर्षदेखि निरन्तर फिल्म निर्माणमा रहेको तर्कसहित धेरै चलचित्रहरु जुधेर बजार बिग्रने बताउँदै आफ्नो चलचित्रलाई मात्र रिलिजको अवसर दिनु पर्ने अडानमा छन् ।
आकाश अधिकारीको निर्देशनमा तयार भएको चलचित्र कोहिनूर चेलिबेटी बेचबिखनको विषयलाई लिएर निर्माण गरिएको नारीप्रधान चलचित्रमा श्रीकृष्ण श्रेष्ठ, स्वेता खड्काका साथमा मिथिला शर्मा, सम्राट सापकोटा, मार्टिन खान, मुकुन्द श्रेष्ठलगायतको अभिनय छ ।
साउन २३ गते शुक्रबारदेखि देशभरका हलहरुमा प्रदर्शनमा कोहिनूरले त्यसको भोलिपल्ट २४ गते शनिबार २४ लाख रुपैयाँ मात्र कमाएको थियो । भारतको नयाँदिल्लीहस्थित एपोलो अस्पतालमा उपचार गराइरहेका अभिनेता श्रीकृष्ण श्रेष्ठको साउन २५ गते आइतबार राति निधन भएपछि कोहिनुर हेर्ने दर्शक बढ्न थालेकाले चलचित्र ३ हप्तासम्म चलिरहेको छ । यसअघि एउटा चलचित्र प्राय एक हप्तामात्र चल्ने गरेका थिए ।
