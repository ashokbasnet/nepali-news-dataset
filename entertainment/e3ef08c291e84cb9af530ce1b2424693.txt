बालबालिकालाई पुस्तक ‘गिफ्ट’

काठमाडौं, चैत १९ – कसैले बच्चाको बर्थ डे, न्वारन, पास्नी या ब्रतबन्धमा बोलाए भने महंगा गिफ्ट लगेर दिने चलन छ ।
अरुबेला पनि बाबुआमाले आफ्ना ससाना छोराछोरीलाई यस्तै खेलौना लगेर घरमा थुपारिदिन्छन् ।
खेलौना या मिठाई पाएर बालबालिका एकछिनको लागि खुशी त होलान् । तर उनीहरुको शारिरीक तथा मानसिक विकासमा यस्ता ‘गिफ्ट’ले खासै सकारात्मक प्रभाव पार्दैन ।
‘बालबालिकालाई महंगा गिफ्ट होइन, सस्तो खालको पुस्तक दिएमा यसले उनीहरुको क्षमता बृद्धिमा ठूलो प्रभाव पार्छ’ लेखक तथा सर्जक केदार शर्माले उज्यालो अनलाइनसित भन्नुभयो ।
शर्मालाई पनि सानो छँदा उहाँको बुबाले मिठाई र खेलौनाको सट्टा पुस्तक नै दिनुहुन्थ्यो ।
‘केटाकेटी हुँदा बाले सधैं साहित्यिक पुस्तक ल्याइदिने, पुस्तकमा भएका कुराहरु पढेर सुनाइदिने गर्दा मलाई धेरै लाभ भयो’ शर्माले भन्नुभयो, ‘अहिले म पनि घर, छिमेक, आफन्त या साथीभाइको केटाकेटीलाई केही दिनुपर्दा पुस्तक नै किनिदिने गर्छु ।’
बालबालिकामा यसैगरी पुस्तकप्रतिको मोह जगाइदिने उदेश्यले हरेक वर्ष अप्रिल २ तारिखमा विश्व बाल पुस्तक दिवस मनाइने गरिन्छ । तर नेपालमा सीमित लेखकहरुले मात्र दिवस मनाउने गरेका छन् ।
‘बालबालिकालाई असल नागरिक बनाउन कथा लगायतका बाल साहित्यको भूमिका महत्वपूर्ण हुन्छ’ बाल कथाकार विनयकुमार कसजूले उज्यालो अनलाइनसित भन्नुभयो, ‘तर नेपालमा अझै पनि बाल साहित्यको विकास हुन सकेको छैन ।’
बाल बांग्मय तथा अनुसन्धान केन्द्रका अध्यक्ष समेत रहेका कसजूका अनुसार डेनमार्क, स्वीडेन लगायतका देशमा हरेक वर्ष १७ सय बाल साहित्य सम्बन्धी पुस्तक प्रकाशित हुन्छन् ।
तर नेपालमा बाल साहित्य लेखनको एकसय २० वर्ष पुग्दा ३ हजार पुस्तक पनि प्रकाशित भएका छैनन् ।
नेपालमा बाल साहित्यको क्षेत्रमा नियमित कलम चलाउनेको संख्या २०/२५ को हाराहारीमा मात्र छ । त्यसमा पनि महिला त ४/५ जना मात्रै छन् । ‘विद्यालयका शिक्षक शिक्षिका, त्यसमा पनि शिक्षिकाले बाल साहित्य लेख्नुपर्ने हो’ कसजूले भन्नुभयो, ‘तर नेपालमा यस्तो हुन सकेको छैन ।’
बच्चालाई कसरी हुर्काउने भन्ने कुरा अहिले संसारभरको चासोको विषय बनेको छ । ‘उसलाई असल नागरिक बनाउने भनेको कथा लगायतका साहित्य मार्फत नै हो’ कसजूले भन्नुभयो, ‘साहित्यले बालबालिकामा जीवन, जगत र वातावरणसँगै करुणा लगायतको भाव या अनुभूति पैदा गर्छ । यही भाव अनुभूतिले ठूलो भएपछि उसलाई असल र जिम्मेवार नागरिक बन्न सहयोग पुग्छ ।’
विश्व बाल पुस्तक दिवसको अवसरमा बाल बांग्मय तथा अनुसन्धान केन्द्रले बाल कथा लेखन तालिम आयोजना गरेको छ ।
विश्वप्रसिद्ध परिकथाकार हान्स क्रिस्चियन एन्डर्सनको जन्मदिनको अवसरमा हरेक वर्ष अप्रिल २ तारिखमा एन्डर्सन जयन्ती तथा विश्व बाल पुस्तक दिवस मनाइने गरिएको हो ।
