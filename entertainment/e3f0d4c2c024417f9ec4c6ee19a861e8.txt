निमाको नयाँ म्युजिक भिडियो (भिडियो सहित)

काठमाडौं, साउन २३ - गायक निमा रुम्बाले नयाँ म्युजिक भिडियो रिलिज गरेका छन् । अनिल स्थापितको रचना र कल्यान सिंहले संगीतमा रहेको गीत ‘सास’को म्युजिक भिडियोको रिलिज गरिएको हो ।

 

सास बोलको यो गीत अगाडी नै बजारमा आईसकेको एल्बम ‘रंगाउकी म’ मा रहेको छ । पहिलो पटक आयोजना भएको नाम्चे महोत्सब २०६९ मा भिडियोको  छायांकन गरिएको हो । कार्यक्रमको सिलसिलामा नाम्चे पुगेका निमाले मौकाको फाईदा उठाउदै त्यहाँ भिडियोको छायांकन गर्न पनि भ्याए ।
भिडियोमा लुक्ला, नाम्चे, स्याङबोचे र खुम्जुङ सम्मका दृश्यहरुका साथमा सगरमाथाको सुन्दर दृश्यहरु पनि देख्न पाईन्छ । गायक निमा भन्छन् “यो भिडियो छुट्टै किसिमको छ, यसमा माया पिरतीको कुरा भन्दा पनि नाम्चेको प्रोमोसनको कुराहरु देखाईएको छ ।” प्रताप सिंहले निर्देशन गरेको भिडियोमा गायक निमा रुम्बा बाहेक अरु कसैलाई पनि मोडलको रुपमा देख्न पाइदैन । नेपालको उच्च हिमली क्षेत्रको रहनसहन र प्राकृतिक सुन्दरताले भने भिडियोलाई आर्कषक बनाएको छ ।
चार बर्षको अन्तरालपछि निक्लिएको एल्बम ‘रंगाउकी म’ एल्बमको टाईटल गीत ‘रंगाउकी म’ सबैले रुचाईएको गीत हो । एल्बमका दुई वटा गीत ‘रंगाउकी म’ र ‘जादु’को भिडियो निमाले पहिल्यै सार्वजनिक गरिसकेका छन् । निमा भन्छन् “अघिल्ला म्युजिक भिडियोलाई जस्तै यो भिडियोलाई पनि दर्शकले रुचाउनुहुनेछ भन्ने लागेको छ ।”
गायक निमा रुम्बाको सांगिति यात्रा १९९१ बाट शुरु भएको हो । शुरुवातमा विभिन्न ब्यान्डहरुमा आवद्व भएर गाउने निमा पछि भने एकल गायन मार्फत अगाडी बढेका हुन् । निमाको अहिलेसम्म बजारमा आएका एल्बमहरुमा सुन सुन, मेमोरिज, हुरी बतास, ललिता, फेथ, प्राईड, रंगाउकी म आदी रहेका छन् ।

सासको म्युजिक भिडियो हेर्नुहोस :
