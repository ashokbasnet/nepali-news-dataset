आयूषको बलिउडमा जाने प्रयास भूकम्पले लग्यो, रेखाले भनेकी थिइन् ‘हिरो बनाउँछु’

काठमाडौं, फागुन ५ – अभिनेता आयूष रिजाल अहिले ‘मेरो देश’ नामक चलचित्रको प्रमोशनमा व्यस्त छन् । शुक्रबारबाट देशभर प्रदर्शन हुने तयारी गरेको चलचित्रमा आयूषले मुख्य कलाकारको भूमिका निर्वाह गरेका छन् । 
चलचित्रमा निशा अधिकारी र प्रज्वल गिरीको पनि मुख्य भूमिका रहेको छ । लामो समयदेखि चलचित्र क्षेत्रमा सक्रिय आयूष क्यामेरा म्यान हुँदै नायक बनेका हुन् । उनले केही भोजपूरी सिनेमामा समेत काम गरेका छन् । 
५ वर्ष म्युजिक भिडियो खिच्ने काम गरे 
उनले हामीसँगको कुराकानीमा आफूले सिनेमामा आउनुभन्दा पहिले पाँच वर्ष म्युजिक भिडियो खिच्ने काम गरेको पनि बताएका छन् । पाँच वर्ष म्युजिक भिडियो खिच्ने काम गरेपछि उनले चलचित्रमा काम गर्ने मौका पाएका थिए । पाँच वर्षको अवधिमा उनले दुई सय जति म्युजिक भिडियो, केही सर्ट मुभि र केही डकुमेन्ट्रिहरु खिचेका छन् । भिडियो खिचिरहेका आयूषलाई कलाकारितामा आउन उनका साथीहरुले बल गरेका थिए । साथीहरुको सुझाव अनुसार नै उनी यो क्षेत्रमा लागेका हुन् ।
म्युजिक भिडियो खिच्नुका साथै उनले पहिले भिजेको रुपमा पनि काम गरेका थिए । म्युजिक भिडियोमा पहिलो पटक उनले लोक गीतको भिडियो खेलेको थिए । पछि गायक हेमन्त शर्माले अभिनय मनपराएर उनलाई आफ्नो भिडियोमा खेलाए र विस्तारै  अन्य आधुनिक गीतमा उनले काम गर्न थाले । आयुषले आउँदै गर मालती देखि ढलेँ म ढलँे, तिमी फुल्यौ कतै, नविर्षे‌ तिमीलाई लगायतका गीतमा अभिनय गरेका छन् । आयूषले खेलेका प्राय म्युजिक भिडियोहरु लोकप्रिय नै छन् । 
रेखाले नायक बनाइन्
धादिङका बासिन्दा आयूषले छवि ओझाको निर्माणमा बनेको चलचित्र ‘हिफाजत’ बाट डेब्यू गरेका हुन् । पहिलो चलचित्रले राम्रो व्यापार गरेपछि आयूषलाई त्यसपछि एकपछि अर्को चलचित्रको अफर आउन थाल्यो । क्रमश चलचित्र क्षेत्रमा काम गर्दै जाँदा आयूष न मातिए न त आतिए नै । तर उनलाई चलचित्र क्षेत्रमा गरेको काम र कमाएको दामले जिविको पार्जन हुन्छ जस्तो चाँहि लागेन ।  
हिफाजतमा रेखा थापाले हिरो बन्न अफर गर्दा उनलाई विश्वास लागेको थिएन रे । तपाईँलाई म हिरो बनाउँछु भनेर रेखाको अफर आउँदा आफू भागेको पनि आयूष अहिले सम्झन्छन् । कलाकारिता क्षेत्रमा अभिनय गर्न नसक्ने भन्दै उनी पन्छिन लागेका थिए । सामान्य टेलिभिजन कार्यक्रम र म्युजिक भिडियोमा काम गरेका आयूषलाई चलचित्रको अफर आउला भनेर विश्वास नै लागेको थिएन । 
नायिका रेखाले गरेको अफरले आयूषको जिन्दगी नै परिवर्तन गरिदियो । रेखाकै कारण आफू चलचित्र क्षेत्रमा आएको भन्दै उलने फरकफरक कामको अनुभव गर्न पाउँदा निकै खुशी लागेको बताए । चलचित्र क्षेत्रमा काम गर्ने कुरा नै नसोचेका उनी अचानक अफर आउँदा आश्चर्यमा परेका हुन् ।
भूकम्पपछि भोजपुरी चलचित्रमा गएनन्
आयुषका तीन दाजुभाइ र दुई दिदी बहिनी छन् । आयुष अविवाहित छन् । हाल काठमाण्डौमा एक्लै बस्दै आईरहेका आयूषले २२ वटा नेपाली चलचित्र र ७ वटा भोजपुरी चलचित्रमा अभिनय गरेका छन् । भूकम्प पछि भने आयूषले भोजपुरी चलचित्रमा काम गरेका छैनन् । भूकम्पले चलचित्र क्षेत्रमा भन्दा पनि व्यक्तिगत जीवनमा समस्या भएका कारण आफू भोजपूरी चलचित्रमा नगएको उनी बताउँछन् । पैसाको कुरा गर्ने हो भने नेपाली चलचित्र भन्दा भोजपुरी चलचित्रमा धेरै हुने उनी बताउँछन् । बाल्यकालदेखि नै काठमाण्डौमा बस्दै आएका उनले संस्कृत विषयमा अध्ययन गरेका छन् । 
बलिउडमा जाने प्रयास असफल भयो 
वि.स २०७२ सालको भूकम्पले आयूषको बलिउड यात्रा सफल हुन सकेन । भूकम्प पछि भएको नाकाबन्दी र दुई देश बीचको विवादका कारण उनले बलिउड चलचित्रमा काम गर्ने मौका गुमेको बताए । बलिउड चलचित्र र आफ्नो भूमिकाको बारेमा नखुलाएका आयूषले नाकाबन्दीका कारण चलचित्रको छायाँकन रोकिएको जानकारी दिए । अझैँ पनि चलचित्र छायाँकन भएको र निर्माण टिमले बोलाएको खण्डमा आफू बलिउड जाने उनले बताएका छन् ।
 
उज्यालो र forseenetwork.com को सहकार्य
