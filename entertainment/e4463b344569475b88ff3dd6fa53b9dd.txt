श्रीकृष्णको कोहिनुर दुबर्इमा हाउसफुल

उमाकान्त पाण्डे/उज्यालो । दुबई, वैशाख ६  –  नेपाली चलचित्र कोहिनुर युएईको दुबईमा प्रदर्शन भएको छ । शुक्रबार युएईको बर दुबईमा रहेको गोल्डेन सिनेमा हलमा कोहिनुर हाउसफुलका साथ प्रदर्शन भयो । 
कोहिनुर हेर्न आउने दर्शकको भीड अत्यधिक थियो । हाउसफुलका साथ नेपाली चलचित्र युएईमा प्रदशन गर्न पाएकोमा आयोजक हौसिएका छन् । सात वर्षको युएई बसाइको क्रममा पहिलो पटक नेपाली चलचित्र हेर्न भन्दै हलमा पुगेकी गुल्मीकी सावित्री ज्ञवालीले आफ्नो जीवनकै सबै भन्दा उत्कृष्ट नेपाली चलचित्र हेर्न पाएको बताउनुभयो ।‘चलचित्र हेर्दा श्रीकृष्ण श्रेष्ठको मात्र सम्झना आएन आफू र आफूजस्तै चेलीको कथा बोकेको चलचित्र लाग्यो ’ ज्ञवालीले भन्नुभयो । त्यस्तै चलचित्र हेर्न पुगेका एनआरएन युएईका महासचिव गोपाल कंडेलले विगत र वर्तमान सम्झिदै समस्याका बाबजुद नेपाली चलचित्र स्थानीय सिनेमा हलसम्म ल्याएर हेर्ने अवसर पाएकोमा खुशी व्यत्त गर्नुभयो । 
कोहिनुरको युएईको आधिकारिक वितरक एभरेष्ट इन्टरनेशनल कन्सल्टेन्सीका प्रोपाइटर शालिक सुवेदी र ग्लोबल ब्रिज कन्सल्टेन्सीका प्रोपाइटर ज्ञानेन्द्रबहादुर कार्कीको पहलमा कोहिनुर प्रदर्शन भएको हो ।
चलचित्र प्रदर्शनको क्रममा स्वर्गीय नायक श्रीकृष्ण श्रेष्ठलाई चलचित्रको मध्यान्तरको समयमा एक कार्यक्रमकाबीच श्रेष्ठको तस्बिरमा माल्यार्पण तथा उनको सम्झनामा मौनधारण गरेर श्रद्धाञ्जली अर्पण गरिएको थियो ।
