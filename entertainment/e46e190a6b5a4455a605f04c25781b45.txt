डिभिजन टुमा जान्छु भनेको शरदले लैजानु भएन : नायिका निशा

गोपिकृष्ण चापागाईं/उज्यालो । काठमाडौं, फागुन ६ -  नेपाली फिल्म क्षेत्रकी नायिका निशा अधिकारी र क्रिकेटर सरद भेषावकरको प्रेम सम्बन्ध थाहा नपाउने बिरलै होलान् । प्राय सार्वजनिक कार्यक्रमहरुमा सँगै देखिने उनीहरुले एक अर्कालाई प्रेम गर्छन र आफूहरुको प्रेम सम्बन्ध दुवैले स्वीकारेका पनि छन् ।
उज्यालो अनलाइनसँगको कुराकानीमा नायिका निशाले आफ्नो प्रेम सम्बन्धबारे स्पष्ट पार्दै भनिन् ‘हामी एकअर्कामा प्रेम गर्छौ दुवैजनाले एकअर्कालाई बुझेका छौं ।’ माया गर्ने मान्छेलाई बुझ्नु नै सबैभन्दा ठूलो उपलब्धी हो भन्ने निशाले विवाह कहिले गर्नुहुन्छ भन्ने प्रश्न पुरा हुन नपाउँदै भनिन् ‘पहिला माया गरौं एक अर्कालाई राम्ररी बुझौं अनि विवाह भन्ने कुरा त भइहाल्छ नि ।’ आफूले माया गर्ने मान्छेलाई नै बुझ्न सकिएन भने कहिल्यै खुसी हुन सकिँदैन भन्दै उनले थपिन् ‘त्यसैले म माया गर्ने मान्छेलाई राम्ररी बुझेर मात्र विवाह गर्नु भन्न चाहान्छु  ।’
फिल्मको हिरोसँगो रोमान्स त अभिनयमात्र 
कामको क्रममा आफूले नायकहरुसँग चलचित्रको पर्दामा रोमान्स गर्नु परेपनि यसमा शरदलाई कुनै आपत्ति नभएको निशाले खुलस्त पारिन् । ‘हामी एकअर्काको कामलाई सम्मान गर्छौ ।’ उनले थपिन् ‘अब फिल्ममा कुनै हिरोसँग रोमान्स गरी भनेर रिसाउने त कुरै भएन नि, त्यो त एउटा अभिनय मात्र त हो ।’
चलिचित्रको प्रिमियर शोहरुमा उपस्थित भएर शरदले आफ्नो हौसला बढाउने गरेको निशाले बताईन् । शरदबाट आफूले सुझाव पनि पाउने गरेको जानकारी दिँदै उनले थपिन् ‘उहाँले यस्तो गर भनेर सल्लाह दिनुहुन्छ, सपोर्ट गर्नुहुन्छ, खुसिलाग्छ ।’ 
डिभिजन टुमा जान्छु भनेको लैजानु भएन 
आफूलाई क्रिकेट मन पर्ने दावी गर्ने निशाले आइसिसी वर्ल्ड क्रिकेट लिग डिभिजन टु हेर्न आफूले नामिबियामा जान चाहेको तर शरदले नलगेको बताईन् । ‘डिभिजन टु मा जान्छु भनेकी थिएँ ।’ उनले थपिन् ‘तर सरदले नै मान्नुभएन ।’ आफूलाई क्रिकेट खेल्न आउने दावी गर्दै निशाले फुर्सदमा आफूले क्रिकेट खेल्ने गरेको पनि बताईन् । 
अब निर्देशनतिर
निशाले अभिनय गरेका धेरै जसो चलचित्रहरुले औसत व्यापार गरे । अब उनी अभिनयबाट निर्देशक बन्ने अभियानमा छिन् । ‘सन् २०१५ मा फिल्म निर्देशनको काम सुरु गर्ने सोचाइमा छु ।’ उनले भनिन् ‘नेपाली फिल्मी क्षेत्रमा लागेको यतिका समय भयो धेरै कुरा बुझ्ने मौका पाएकी छु ।’ 
अहिले त नेपाली फिल्मी क्षेत्र राम्रो हुँदै गएको र अग्रज चलिचित्रकर्मीसँग फिल्म सम्बन्धी धेरै कुरा सिकेको दावी गर्दै निशाले भनिन् ‘त्यसैले अब आफुले पनि एउटा फिल्म निर्देशन गर्न मन लागेको छ ।’ 
विदेशी फिल्मका दर्शक बढे 
नायिका निशाले नेपाली चलचित्रका दर्शक नघटेको दावी पनि गरिन् । उनले भनिन् ‘नेपालमा नेपाली फिल्मनै हेर्ने दर्शक निकै कम छन् भनिन्छ तर निकै कम भन्नुभन्दा नि विदेशी फिल्म हेर्ने केहि प्रतिशत बढि छन् भन्छु मैले ।’ नेपालमा पनि नेपाली फिल्म हेर्ने धेरै दर्शक रहेको र विदेशमा नेपाली चलचित्रलाई माया गर्ने दर्शक धेरै रहेको उनको भनाई छ । ‘म एकपटक पोखरा जाँदा आधादिन पुरै हिँडेर नेपाली फिल्म हेर्न आउने दर्शकपनि देखें ।’ उनले भनिन् ‘खुसीलाग्यो नेपाली फिल्मलाई त्यति धेरै माया गर्नु हुँदो रहेछ ।’
