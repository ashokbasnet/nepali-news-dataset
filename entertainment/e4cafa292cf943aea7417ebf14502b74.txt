नयाँ भिडियोमा निमाको तेहरो रोल (भिडियो सहित)

अर्जुनकुमार संग्रौला/उज्यालो
काठमाडौ – चर्चित पप गायक निमा रुम्बाको सांगितिक यात्रा २३ बर्ष भयो । यो अवधिमा उनले ८ वटा एल्बम निकाले भने धेरै कलेक्सन एल्बम र केही फिल्ममा पनि गीत गाए ।
गायनले मात्र चित्त नबुझेर उनी चलचित्रमा नायक पनि भए । आइपरेका सबै काम गर्ने स्वभावका निमाले यसपटक आफ्नो नयाँ म्युजिक भिडियोमा पनि त्यही गरे ।
भिडियोको कन्सेप्टदेखि अभिनय गर्ने सबै काम अफै गरे । अझ भिडियोमा देखिएका सबै ब्याण्ड मेम्बरको भूमिका उनी एक्लैले निभाएका छन् । संगीतमा लाग्ने, ब्यान्ड खोल्ने युवा लक्षित म्युजिक भिडियो निमाले बनाएका हुन् । भिडियोमा निमा निकै मज्जाले रमाएका देखिन्छन् । बजारमा आउनै लागेको एल्बम ‘गीत संगीत’ को ‘सुन्दर’ बोलको गीतको भिडियो युट्युब मार्फत सार्वजनिक गरिएको छ ।
भिडियोको कन्सेप्ट अनुसार निमाले विभिन्न गेटअपमा ब्यान्ड मेम्बरको भुमिका निभाएका छन् । म्युजिक भिडियो कमेडी शैलीको बनेको गायक बताउँछन् ।
भिडियोलाई इनलाइन क्रिएसनले बनाएको हो । वान म्यान पर्फमेन्स गरिएको भिडियोको सुटिङ सबै इनडोर नै गरिएको छ । इन्डोर सुटिङ्ग भएकाले खर्च पनि धेरै नलागेको निमाको भनाई छ । भिडियोको निर्देशन भिसन योञ्जन र निमा रुम्बाले मिलेर गरेका हुन् । सुरेन लिम्बुले लेखेको गीत ‘सुन्दर’मा संगीत पनि निमाको नै छ । रेनेशा, बर्षा र पूजाले पनि भिडियोमा मोडलिङ गरेका छन् ।
‘रंगाउकी म’ को तीनबर्ष पछि निमाले ‘गीत संगीत’ एल्बम ल्याउन लागेका हुन् । ‘भिडियो युट्युबमा सार्वजनिक गरेको एक हप्तामै दर्शकश्रोताले राम्रो प्रतिक्रिया दिइरहनुभएको छ’ निमा भन्छन् ‘अघिल्ला एल्बमहरुझै यो एल्बमलाई पनि श्रोताले मन पराउनुहुनेमा विश्वस्त छु ।’ एल्बममा ८ वटा गीत समावेश हुनेछन् ।
गायक निमा रुम्बाको उनको सांगितिक यात्रा १९९१ बाट शुरु गरेका हुन् । शुरुवातमा विभिन्न ब्यान्डहरुमा आवद्व भएर पनि उनले गीत गाए । तर पछि आएर भने उनी एकल गायनले नै चर्चित भए ।
भिडियो हेर्नुहोस् :
