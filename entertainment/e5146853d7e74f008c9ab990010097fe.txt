अध्ययनमा अब्बल नायक जीवन लुईटेल १० कक्षासम्म सधैँ फस्ट

काठमाडौं, कात्तिक ५ – चलचित्र राधाको प्रचार प्रसारमा हिड्न सुरु गरेका अभिनेता जीवन लुईटेलले आफ्नो अध्ययनशील बानीको बारेमा बताउँदै, आफू स्कुले जीवनमा सधैँ पहिलो हुने कुराको खुलासा गरेका छन् । कक्षा एकदेखि १० सम्म उनी कहिल्यै पनि दोस्रो भएनन् । उनी सधैँ पहिलो स्थानमा नै आउँथे । उनी विद्यालयका जेहेन्दार र इमान्दार विद्यार्थी थिए । उनले आफूले स्कुले जीवनमा रिजल्ट आउँदा सधै पुरस्कार लिएर मात्रै घर जाने गरेको कुरा निकै खुसीका साथ सेयर गरे । 
अध्ययनमा अब्बल भएकै कारण उनी हाल अभिनयका साथसाथै आफ्नो साहित्यिक यात्रालाई पनि अघि बढाइरहेका छन् । सुटिङ्ग बाहेकको समयमा उनी अनुसन्धान गर्न र पढ्न मन पराउँछन् । साहित्यमा उनले नायक कविताको किताब पनि सार्वजनिक गरिसकेका छन् । आफू भविष्यमा के बन्ने उनले त्यस बाहेक अरु केही नसोचेको बताउँदै, यसै कारण आफूले लिएको लक्ष्यमा आफू सफल भएको उनले बताए । 
नायक जीवन सन् २००० मा मिस्टर नेपालको ताज जित्दै नेपाली सिने क्षेत्रमा लागेका हुन् । उनले नेपाली फिल्म तिर्खाबाट नेपाली सिनेमामा डेब्यु गरेका हुन् । उनले आफ्नो दोस्रो फिल्म सानो संसारमा निभाएको भूमिकाले धेरैको मन जित्यो । त्यसपछि भने जीवनले पछाडि फर्केर हेर्नु परेन । कसम हजुरको, नाइनभन्नु ल, मलाई मनपर्यो, जब जब माया बस्छ, मालतीको भट्टी, नोटबुक, रिदम, धुनलगायतका फिल्ममा काम गरेर जीवनले दर्शकको मनमा बसेका छन् । 
जीवनद्धारा अभिनित फिल्म सुब्बा साब अहिले चलिरहेको छ भने, उनको फिल्म राधा यहि कात्तिक १२ गते रिलिज हुँदैछ । फिल्ममा जीवन लुइँटेल र संचिता लुईटेल मुख्य भूमिकामा छन् । 
उज्यालाे र forseenetwork.com काे सहकार्य
