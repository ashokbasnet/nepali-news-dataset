एमालेले ‘गाईजात्रा’ देखाएको ठाउँमा साँच्चैको गाईजात्रा

काठमाडौं,  साउन २१ - नेकपा एमालेको नवौं महाधिवेशन भएको ठाउँ भृकुटीमण्डपमा गाईजात्रा महोत्सव हुने भएको छ ।
व्यवस्थापनमा भएको भद्रगोलले एमाले महाधिवेशन झण्डै गाईजात्रा पाराको भएको थियो ।
महिना दिन पहिले यस्तै गाईजात्रा पाराको एमाले महाधिवेशन भएको ठाउँमा कलाकारहरुले साँच्चै गाईजात्रा कार्यक्रम गर्न लागेका हुन् ।
नेपाल टेलिभिजनको कार्यक्रम तीतो सत्य, जिरे खुर्सानी र मेरी बास्सैका कलाकारहरुले अघिल्लो वर्षजस्तै गाईजात्रा कार्यक्रम गर्न लागेका छन् । एमालेले महाधिवेशन गरेकै ठाउँमा मञ्च बनाएर गाईजात्रा महोत्सव गर्न लागिएको कलाकार राजा राजेन्द्र पोखरेलले जानकारी दिनुभयो । गाईजात्रा कार्यक्रमको सञ्चालन कलाकार पोखरेलले गर्नुहुनेछ । अर्काथरी कलाकार समूहले पनि यसैगरी गाईजात्रा महोत्सव गर्दैछन् । दमन रुपाखेती, मनोज गजुरेल, शैलेन्द्र सिंखडा, लक्ष्मण गाम्नागे लगायतका कलाकारहरुको सहभागितामा प्रज्ञा भवनमा अर्को गाईजात्रा महोत्सवको तयारी छ । महोत्सवको सबै तयारी पूरा भएको कलाकार गजुरेलले जानकारी दिनुभयो ।
भृकुटीमण्डपको गाईजात्रा साउन २४ देखि भदौ ७ गतेसम्म तथा प्रज्ञा भवनको गाईजात्रा साउन २३ गतेदेखि भदौ ७ गतेसम्म सञ्चालन हुनेछ । अघिल्ला वर्षहरुमा प्रज्ञा भवन र राष्ट्रिय सभा गृहमा गाईजात्रा कार्यक्रम हुने गर्थ्यो । यसपटक सभा गृहमा कार्यक्रम गर्दै आएका कलाकार समूह प्रज्ञा भवनमा सरेको छ भने प्रज्ञा भवनमा कार्यक्रम गर्दै आएका कलाकारले भृकुटीमण्डप रोजेका छन् । दुवै ठाउँको गाईजात्रा महोत्सवमा पछिल्लो राजनीतिक तथा सामाजिक क्षेत्रका विकृति, विसंगतिप्रति व्यंग्य गरिने कलाकारहरुले बताएका छन् । यसवर्षको गाईजात्रा साउन २६ गते परेको छ ।
