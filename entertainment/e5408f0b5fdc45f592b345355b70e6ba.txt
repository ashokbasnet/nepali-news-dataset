​गायक बन्दै जिग्री

काठमाडौं, माघ ८ – हाँस्यकलाकारको रुपमा स्थापित भएका कुमार कट्टेल (जिग्री) ले अर्को परिचय थप्ने तयारी गरेका छन् । माघ ८ गते सरस्वती पूजाको दिन सामाजिक सञ्जालमा एउटा तस्बिर सार्वजनिक गर्दै उनले संगीत सिक्न सुरु गरेको जानकारी दिएका छन् । पुतली सडकमा रहेको गायक तथा संगीतकार नरहरि प्रेमीको संगीत पाठशाला श्रुती संगीत विद्यालयमा उनले संगीत कक्षा सुरु गरेका छन् ।
सामाजिक सञ्जालमार्फत कुमारले केही समयपछि गीत सार्वजनिक गर्ने जानकारी दिएपछि हामीले उनीसँग कुराकानी गर्दा उनले आफूमा सानैदेखि गायनमा रुची भएको बताए । उनमा पहिलेदेखि नै गायक बन्ने चाहना थियो । उनले हाँस्यव्यङग्य क्षेत्रका बारेमा त सोचेकै थिएनन् । तर पछि उनी हाँस्यव्यङग्य कलाकारका रुपमा काम गर्न पुगे । यही कामले उनको गायनको पाटोलाई ओझेलमा पारिदियो । उनी भन्छन्, ‘हाँस्यकलाकारको रुपमा स्थापित भईसकेपछि गायक बन्न लाग्यो भन्ने धेरैलाई लाग्न सक्छ  । तर सानैदेखि गायक बन्ने सोच थियो म मा । बरु म मा हाँस्यकलाकार बन्ने सोच नै थिएन ।’
उनले दुईवटा गीत रेकर्डका लागि तयार पारिसकेका छन् । एउटा गीत उनी आफँैले लेखेका छन् जसलाई अल्मोडा राना उप्रेतीले एरेन्ज गरिसकेका छन् भने अर्को गीतमा नरहरि प्रेमीको शब्द र संगीत रहनेछ । 
गीत तयार पारिसकेपछि उनले कसैले पनि सस्तो लोकप्रियताका लागि गीत गायो भन्ने ठाउँ नपाओस् भनेर संगीत कक्षा सुरु गरेको जानकारी दिए । यही वर्षभित्र दुवै गीतको काम सकेर उनले नयाँ वर्ष २०७५ को अवसरमा दर्शक स्रोताका लागि एउटा गीत सार्वजनिक गर्ने भएका छन् । अब आफूले राम्रोसँग संगीत नसिक्दा र नबुझ्दासम्म यसलाई निरन्तरता दिने कुमारको भनाई छ । 
-गफगाफ डटकमसँग उज्यालोको सहकार्य
