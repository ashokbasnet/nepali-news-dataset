१ लाख रुपैयाँ पुरस्कार राशीको फोटो प्रतिस्पर्धा हुने

काठमाडौं, जेठ ६  - फोटो पत्रकार (पिजे) क्लबले यस बर्षपनि विभिन्न विधामा फोटो प्रतिस्पर्धा गर्ने भएको छ ।
आइएमई र ग्वोबल आइएमई बैंकको मुख्य प्रायोजनमा हुन लागेको प्रतियोगितामा दया फाउन्डेसन कल्चर तथा टुरिजम, नेचुरल्ली नेपाल वाइल्ड लाइफ एन्ड नेचर, सामसुङ ग्यालेक्सी एस फोर डेली लाईफ, शिखर सु न्यूज फोटो, पिएलओ लुब्रिकेन्टस नेपाल स्माईल, आरजे स्पोर्टस र  फोटो स्टोरी गरी सात विधामा प्रतिस्पर्धा हुनेछ ।
प्रत्येक विधामा प्रतियोगीले ३ वटा फोटो, फोटो स्टोरीमा बढीमा २ वटा स्टोरी र प्रत्येक स्टोरीमा २ देखि १२ वटासम्म फोटो दर्ता गर्न पाउनेछन् ।
न्युज फोटो विधामा २०६९ सालभरि खिचिएका तस्बिरहरूले मात्रै प्रतिस्पर्धा गर्न पाउनेछन् भने अन्य विधामा जहिलेसुकै खिचिएका तस्बिरहरू पठाउन सकिनेछ  । तर कुनै प्रतियोगिताका मुख्य विजेता र यसैको पूर्व संस्करणका विजेता फोटोहरुले सहभागिता जनाउन पाउने छैनन् ।  सातै विधाबाट पहिलो दोश्रो र तेश्रो तस्विर छनोट गरिने आयोजक फोटो पत्रकार क्लवले जनाएको छ । सर्बोत्कृष्ट फोटोलाई फोटो अफ दी इयर घोषणा गरि १ लाख रुपैया पुरस्कार प्रदान गरिने क्लवले जानकारी दिएको छ ।
प्रत्येक विधाका प्रथम, द्वितीय र तृतीय हुनेले नगद क्रमशः ३०, २० र १० हजार रुपैयाँ  पुरस्कार पाउने छन् ।  प्रतियोगितामा सहभागि हुन २०७० साल असार १ गते राति १२ बजेभित्र तस्बिर पठाइसक्नुपर्ने छ ।
कुन विधामा कस्तो फोटो पठाउने ?
सामसुङ ग्यालेक्सी एस फोर दैनिक जीवन: दैनिक जीवन सम्बन्धी फोटोले मानिसको दैनिकीलाई क्याप्चर गर्छ र समसामयिक विषयलाई उजागर गर्दछ । यस्ता फोटोले सम्झना र मानवीय जीवनका कथाहरुलाई जिवन्त राख्नुका साथै फोटोग्राफी कलालाई प्रस्तुत गर्दछ ।
नेचुरली नेपाल  प्रकृति र वन्यजन्तु: वन्यजन्तुको सुन्दर पक्षलाई उजागर गर्न यस्तो फोटोग्राफी उपयोगी हुने गर्छ । प्रकृति र वन्यजन्तुको सुन्दरता मात्र नभई त्यसका अन्य सुक्ष्म विषयलाई यस्तो फोटोग्राफीले प्रस्तुत गर्दछ । प्रकृति र वन्यजन्तु विधामा वनस्पति र जनावर, भौगर्भिक प्रकृया, मौसमको अवस्था, पानी, वन्यजन्तु, चट्टान, जंगल वा अन्य प्रकारका प्राकृतिक गतिविधि क्याप्चर हुन सक्छ ।
दया फाउन्डेसन संस्कृति र पर्यटन: सभ्यता र संस्कृतिको धनी गौरवमय नेपाल उत्सुक पर्यटकहरुको आकर्षणको केन्द्र हो । नेपाललाई संस्कृति, सुन्दर स्थान, प्राकृतिक बिविधता वा अन्य विषयमार्फत पर्यटनको गन्तव्यका रुपमा विकास गर्न सहयोग पुर्‍याउने खालका फोटोहरु यो विधाका लागि उपयुक्त हुन सक्छन् ।
शिखर सु समाचार फोटो: फोटो, जसले समाचार भनुन । राजनीति, समाज गतिविधि, अर्थ वा  खेलकुदका समसामयिक विषयमा आम जनतालाई सुसुचित गर्ने खालका फोटो समाचार फोटोको विधामा समेटिन्छन् । यो विधाका लागि वर्ष २०६८ मा क्याप्चर गरिएका फोटो मात्र लायक हुनेछन् । कुनै सञ्चार माध्यममा प्रकासित वा अप्रकासित सबैखाले फोटो स्विकार्य हुनेछन् ।
आरजे स्पोर्टस खेलकुद: खेलकुदको कुनै प्रतियोगिता वा घटनाको मुख्य क्षणलाई क्याप्चर गरेको फोटो यो विधाका लागि उपयुक्त हुन सक्छ । यो विधामा फोटोले खेलकुदसँग प्रत्यक्ष वा अप्रत्यक्ष रुपमा सम्बन्ध राख्ने खेलाडी, प्रशिक्षक, समर्थक, अधिकारीहरु समेट्न सक्नेछ ।
पिएलओ लुब्रिकेन्टस  नेपाल स्माइल: रमाइलो अनुभुति समेटेका फोटोहरु, जसले खुसी र मानिसका लागि सुखद भविश्यको आशा जगाउन सकोस । यस्ता फोटोहरुलाई लक्षित गरि यो विधा समावेश गरिएको हो । खासगरी जस्तोसुकै परिस्थितिमा भएपनि हसिला वालवालिका यसको आकर्षण हुन सक्छन् । यो विधा खासमा समाजमा संघर्ष गरिरहेकाका लागि उपकारी अभियान चलाउने उदेश्यका साथ समावेश गरिएको हो । विपन्न वर्गका वालवालिकाको सहयोगार्थ राखिएको हो । यो विधामा फोटो सबमिट गर्नका लागि छुट्टै सर्तहरु लागु हुनेछन् ।
फोटो कथा: फोटोहरु जीवनका खुसी र घटनाक्रमहरुको साक्षी हुनेछन् । ‘सभ्य’ दुनियाको नजरमा नपरेका विषयलाई उजागर गर्ने फोटोग्राफरको धैर्य र मेहनतलाई यो विधाले मान्यता प्रदान गर्नुका साथै सम्मान गर्नेछ । फोटोग्राफरले कुनैपनि घटनाको निर्दयीपना तथा वियोगका कथा यो विधामा खुलेर प्रस्तुत गर्न सक्छन् । यसले आवस्यकता र अभाव, मानिसको असुरक्षित अवस्था, शिक्षाको अवसर अभाव तथा अन्य विषयको विकासक्रम उजागर गर्नेछ ।
कसले छान्छ विजेता ?
आइएमई ग्वोबल आइएमई बैंक नेपाल फोटो प्रतियोगिताका लागि छ सदस्यीय निर्णायक मण्डल बनाइएको छ । बरिष्ठ फोटोपत्रकार गोपाल चित्रकारको अध्यक्ष रहेको मण्डलमा  शाउथ एशिया तथा इण्डियाकै बरिष्ठ फोटोपत्रकार रधु राई, बरिष्ठ फोटोग्राफर मणी लामा, कान्तिपुर दैनिकका सम्पादक सुधीर शर्मा, केयु स्कुल अफ आर्टका कार्यक्रम संयोजक सुजन चित्रकार र फोटोपत्रकार क्लबका अध्यक्ष प्रकास माथेमा हुनुहुन्छ ।
को हो आयोजक ?
फोटो पत्रकार क्लब क्रियाशील फोटो पत्रकारहरूको छाता संगठन हो । फोटो पत्रकारिताका माध्यमबाट देशलाई अन्तर्राष्ट्रिय जगतमा चिनाउने र देशको संस्कृति तथा एकतामा टेवा पुर्‍याउने उद्देश्यले २०६१ सालमा स्थापना भएको यस क्लबले विभिन्न कार्यक्रम गर्दै आएको छ । क्लबले २०६१ सालमा राष्ट्रिय स्तरको फोटो प्रतियोगिता सफलतापूर्वक आयोजना गरेको थियो । क्लबले फोटो पत्रकारिता तालिम पनि सञ्चालन गर्दै आएको छ ।
देशको राजनीतिक, सामाजिक, सांस्कृतिक क्षेत्रका गतिविधिलाई तस्बिरका माध्यमले राष्ट्रिय–अन्तर्राष्ट्रिय क्षेत्रमा चिनाउन आफूले महत्वपूर्ण भूमिका निर्वाह गर्दै आएको क्लवको दावी छ ।
यस क्लबले मेगा बैंक फोटो प्रतियागिता तथा प्रदर्शनीका दुई संस्करण सम्पन्न गरिसकेको छ । यो  प्रतियोगिता तथा प्रदर्शनी अहिलेसम्मकै सबैभन्दा ठूलो राष्ट्रिय स्तरको फोटो प्रतियोगिता तथा प्रदर्शनी थियो । जसमा देशभरका ६ सयभन्दा बढी फोटोग्राफरका ५ हजार भन्दा बढी फोटोहरू सहभागी थिए । पाँच मुख्य सहरमा फोटो प्रदर्शनी सम्पन्न भएको थियो ।
नियम के के छ ?
– फोटो सबमिट गर्न दर्ता शुल्क लाग्नेछैन ।
– सहभागी फोटोग्राफर नेपाली नागरिक हुनुपर्नेछ ।
– प्रतिस्पर्धामा सहभागि फोटो नेपालमा खिचिएको हुनुपर्नेछ र आवदेक आफैले खिचेको हुनुपर्नेछ ।
– यस प्रतिस्पर्धामा यसअघि सबमिट गरिसकिएका फोटो पुन: सबमिट गर्न पाइनेछैन ।
– प्रतिस्पर्धीले सबै बिधामा भाग लिन पाउनेछ र हरेक बिधामा बढिमा तीनका दरले सम्म फोटो दर्ता गर्न पाउनेछ । एक प्रतिस्पर्धीले बढिमा १८ सम्म (फोटो स्टोरीबाहेक) फोटो दर्ता गराउन सक्नेछ । हरेक विधामा सुरुमा दर्ता गराइएका तीन फोटोमात्र प्रतिस्र्धामा सामेल हुनेछन् । कसैले कुनै विधामा तीनभन्दा बढि फोटो दर्ता गराए पछिल्ला फोटोहरु स्वत अयोग्य हुनेछन् ।
– फोटो कथा: एक सहभागिले दुईसम्म फोटो कथा दर्ता गराउन पाउनेछ । हरेक फोटो कथामा कम्तिमा दुई र बढिमा १२ सम्म फोटो समावेश गर्न पाइनेछ ।
– समाचार : यो विधामा दर्ता गराइएका फोटोहरु विक्रम सम्बत २०६९ सालमा खिचिएको हुनुपर्नेछ । अन्य विधामा भने समयसिमा लागु हुनेछैन ।
– नेपाल स्माईलः यो विधामा दर्ता गराइएका फोटोहरु उपकारी कामका लागि रकम संकलनार्थ प्रदर्शनीमा विक्रीका लागि राख्न सकिनेछ । बिक्रीबाट आएको सबै रकम उपकारी कामका लागि जानेछ ।
– विगतमा यही प्रतिस्पर्धा वा देशभित्रका अन्य प्रतिस्पर्धामा पुरस्कार जितिसकेका फोटोहरु प्रतिस्पर्धाका लागि योग्य हुनेछैनन् ।
– फोटोको कन्टेन्टमा कुनै परिवर्तन गर्न पाइनेछैन । थोरै क्रपिङ भने गर्न पाइनेछ । डडजिङ, बर्निङ, सार्पेनिङ, कन्ट्रास्ट र थोरै कलर एड्जस्टमेन्टजस्ता विषयमा सामान्य एडिटिङ गर्न पाइनेछ । तर, त्यसले फोटोको वास्तविकतामा कुनै परिवर्तन ल्याएमा भने त्यो अयोग्य हुनेछ । फोटोका यस्ता सबै प्राविधिक विषयको निक्र्यौल गर्ने सम्पूर्ण अधिकार जुरीमा नीहित हुने छ ।
– हाई डाइनामिक रेन्ज तस्विर (एचडिआर) र वाटरमार्क स्विकार गरिनेछैन । पानोरामिक इमेजका लागि धेरै तस्विरको स्टिचिङ मान्य हुनेछ, तर त्यसको विस्तृत विवरण पेश गर्नुपर्ने छ ।
– सबै फोटो डिजिटल फाइलमा हुनुपर्नेछ । अन्य रुपका फोटो स्क्यान गरेर डिजिटल रुपमा परिवर्तन गरी दर्ता गराउनुपर्ने छ ।
– फोटो २००० पिक्सल (वाइडर साइड), ३०० डिपिआईको हुनुपर्नेछ । फोटोको फाइल साइज ३०० केबी – १ एमबी हुनुपर्नेछ । फोटो जेपिजी/जेपेग फाइल फर्म्याटमा हुनुपर्ने छ ।
– विजेता फोटो र प्रदर्शनीमा राखिने फोटो जुरी प्यानलले छनोट गर्ने छ ।
– प्रदर्शनीका लागि योग्य भएका तथा विजेता घोषित फोटोहरुका कपि राइट एक वर्षका लागि फोटोपत्रकार क्लबमा नीहित हुनेछ । तर, फोटोको सम्पूर्ण क्रेडिट फोटोग्राफरलाई नै दिइने छ ।
– प्रायोजकहरुले आफ्नो विज्ञापन वा अन्य प्रवर्दनात्मक कामका लागि विजयी फोटोहरु फोटोग्राफरलाई क्रेडिट दिएर एक वर्षका लागि उपयोग गर्न पाउने छन् ।
– फोटोमा सम्पूर्ण अधिकार सहभागीको हुने भएपनि फोटो पत्रकार क्लब र क्लबका मिडिया सहयात्रीलाई प्रदर्शनी, पुनउत्पादन, लेखनलगायतका प्रयोजनका लागि उपलब्ध गराउन सकिनेछ । मिडिया सहयात्रीमा प्रकाशन, वेभ साइट र सामाजिक सञ्जाल पर्न सक्नेछन् । साथमा क्लबले शैक्षिक, प्रवर्दन, प्रचार, प्रदर्शनी र आर्काइबजस्ता प्रयोजनमा पनि फोटोग्राफरलाई क्रेडिट दिएर फोटो प्रयोग गर्न सक्ने छ ।
– सहभागिले आफ्नो फोटो फोटो पत्रकार क्लबले प्रकाशन गर्ने फोटो पुश्तकमा प्रयोग गर्ने अनुमति दिनुपर्नेछ । फोटो पत्रकार क्लबले फोटो पुश्तकमा फोटो प्रयोग गरेवापत फोटोग्राफरलाई क्रेडिट दिने छ । त्यसबाहेक सर्बाधिकार फोटोपत्रकार क्लबमै रहने छ ।
– जजिङ राउन्ड सकिएपछि सहभागिले प्रकासनका लागि हाई रिजोलुसन फोटो उपलब्ध गराउनु पर्ने छ ।
– अनलाइन दर्ताका लागि २०७० असार १ गते मध्यरातसम्मको समयसिमा तोकिएको छ ।
– विजेता फोटोको घोषणा काठमाडौंमा प्रदर्शनी उदघाटनमा गरिनेछ । साथमा फोटो पत्रकार क्लबको वेभ साइट www.pjclub.com.np मा सार्वजनिक गरिने छ ।
को को छन् त पार्टनर ?
उज्यालो ९० नेटवर्क र कृष्णसार एफएम यो प्रतियोगिताको रेडियो पार्टनर रहेका छन् ।
यस्तै प्रतियोगिताको प्रचार सहकर्मीको रुपमा साझा मिडिया स्पेस र माइक्रो मिडिया रहेका छन् भने फोटो प्रिन्ट पार्टनरमा फोटो हलिउड, इभेन्ट व्यवस्थापनमा ओरेन्ज इभेन्ट र पब्लिसिङ पार्टनरमा फाइन प्रिन्ट र प्रिज्मा एडभर्टाइजिङ छन् ।
मिडिया पार्टनरमा कान्तिपुर दैनिक, द काठमाडौं पोष्ट, नागरिक, रिपब्लिका, शुक्रबार, अन्नपूर्ण पोष्ट, द हिमालयन टाइम्स, नेपाल समाचारपत्र, राजधानी, नयाँ पत्रिका, अभियान दैनिक, कर्पोरेट, आर्थिक, सौर्य दैनिक, दैनिकपत्र, नेपाली टाइम्स, हिमाल, कमाण्डर पोष्ट, पोखरा हटलाइन र दैनिक नेपालगन्ज छन् ।
यसैगरी टेलिभिजन पार्टनरमा नेपाल टेलिभिजन, कान्तिपुर टेलिभिजन, इमेज च्यानल, एभिन्युज टेलिभिजन, च्यानल नेपाल, हिमालयन टिभी, टिटिभी, न्युज २४, नेपाल वान र सौभाग्य मिथिला छन् ।
अनलाइन पार्टनरमा इकान्तिपुर डटकम, हाम्राकुरा डटकम, अनलाइनखवर डटकम र माइसन्सार डटकम छन् ।
