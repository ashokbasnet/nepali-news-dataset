२५ लागिन् निता, अभिनयका कारण बिग्रियो पढाई

काठमाडौं, भदौ २९ – अभिनेत्री निता ढुंगानाको आज बिहीबार २५ औं जन्मदिन परेको छ । २०४९ साल भदौ २९ गते सुर्खेतमा जन्मेकी निताले बालकलाकारको रुपमा अभिनयको थालनी गरेका हुन् ।  निताको जन्म सुर्खेतमा भए पनि उनको स्थायी घर भने हेटौडा हो । सिनेमा ‘मितिनी’मा उनले अभिनेत्री रेखा थापाको बाल्यकालको भूमिका निर्वाह गरेकी छिन् भने केही टेलिचलचित्रमा पनि उनले अभिनय गरेकी छिन् । त्यस्तै उनले सिनेमा ‘अजम्बरी नाता’मा पनि बालकलाकारको भूमिका निर्वाह गरेकी छिन् । मुख्य अभिनेत्रीको रुपमा भने उनले सिनेमा ‘किसान’बाट  डेब्यु गरेकी हुन् । 
सानैदेखि अभिनयमा सक्रिय भएका कारण निता पढाईमा पछि परेकी छिन् । उनले प्रमाणपत्र तह अध्ययन गरेपछि पढाईलाई अघि बढाउन सकिनन् । खासमा उनी आफूलाई पढ्नै मन नलागेका कारण नपढेको बताउँछिन् । खास भन्ने हो भने अभिनय मोहकै कारण निताले पढाई बिगारेकी हुन् ।
निता  कामका साथै प्रेम सम्बन्धका कारण पनि चर्चामा आउने अभिनेत्री हुन् । अभिनेता आमेश भण्डारीसँगको  प्रेमका कारण निता खुबै चर्चामा रहिन् । पहिले खुलेर गरेको प्रेम र पछि भएको ब्रेकअपले उनलाई चर्चामा ल्याएको थियो । अहिले भने उनी एक्लै छिन् । 
निताले २५ औं जन्मदिन पारेर आफ्नै होम प्रोडक्शनको आधिकारिक घोषणा पनि गरेकी छिन् । उनले अब ‘निता ढुंगाना फिल्मस्’ मार्फत सिनेमा निर्माण गर्ने भएकी छिन् ।  निताले नोटबुक, दबाव, ६ एकान ६, निर्भय, लेकसाइड, म बिर्सु कसरी, भुल भुलैया लगायत दर्जनौँ सिनेमामा अभिनय गरेकी छिन् । 
उज्यालो र www.gufgaff.com को सहकार्य
