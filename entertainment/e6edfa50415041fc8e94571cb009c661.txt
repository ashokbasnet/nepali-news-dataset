स्थानीय तहमा बेथिति : वडाध्यक्षहरु लाइसेन्सबिनै मोटरसाइकलमा सरर‍...

काठमाडाैं, वैशाख ८ – चालक अनुमतिपत्र अर्थात् लाइसेन्स नभई सवारीसाधन चलाउन नपाइने नियम सबैका लागि हो । तर, बर्दियाको ठाकुरबाबा नगरपालिकाका छ जना वडाअध्यक्ष लाइसेन्सबिनै मोटरसाइकल चलाइरहेका छन् ।
मोटरसाइकलको चालक अनुमतिपत्र नभएका ठाकुरबाबा नगरपालिकाको वडा नम्बर ४ का अध्यक्ष शेरबहादुर थारु, ५ का गंगाराम जैसी, ६ का भवानीप्रसाद भुसाल र ८ का निमप्रसाद थारुलाई नगरपालिकाले नयाँ मोटरसाइकल दिएको हो ।
चालक अनुमतिपत्र नभई मोटरसाइकल कुदाउने क्रममा वडा नम्बर ६ का वडाध्यक्ष भुसाल दुर्घटनामा परी घाइते हुनुभएको छ । मोटरसाइलक दुर्घटना उहाँको हात र खुट्टामा चोट लागेको छ ।
नौ वटा वडा रहेको ठाकुरबाबा नगरपालिकामा तीनजना वडाध्यक्षसँग मात्र मोटरसाइकल चालक अनुमतिपत्र छ । तर नगरपालिकाले अनुमतिपत्र भएका कुनै पनि वडाध्यक्षलाई मोटरसाइकल नदिई अनुमतिपत्र नभएकामध्ये चार जना वडाध्यक्षलाई मोटरसाइकल दिएको हो । अनुमतिपत्र भएका तीनै जनासँग आफ्नै मोटरसाइकल भएकाले उनीहरुलाई इन्धन मात्र दिइएको र मोटरसाइकल नभएकालाई प्राथमिकता दिएर मोटरसाइलक उपलब्ध गराइएको नगरपालिकाले जनाएको छ ।
चालक अनुमतिपत्र नभएका वडाध्यक्षले सरकारी मोटरसाईकल चलाउँदा जाँचमा खटिएका ट्राफिकलाई समेत समस्या भएको छ । वडाध्यक्षहरु सरकारी मोटरसाइकलमा आउने तर उनीहरुसँग अनुमतिपत्र छैन भन्ने थाहा भइसकेकाले जाँच नगरि त्यसै छोड्ने गरेको ट्राफिक प्रहरीले बताएको छ ।
तर, जिल्ला ट्राफिक कार्यालय बर्दियाका प्रमुख प्रहरी नायव निरीक्षक बाबुराम जिसीले भने जोसुकै व्यक्ति भए पनि चालक अनुमतीपत्र नभएसम्म सवारीसाधन चलाउन नपाउने बताउनुहुन्छ । कसैले पनि अनुमतिपत्र नभई सवारीसाधन चलाएको पाइए कारबाही हुने उहाँले दावी गरे पनि अहिलेसम्म चार जना नै वडाअध्यक्षले चालक अनुमतिपत्र बिनै मोटरसाइकल हुइँक्याइरहेका छन् ।
बर्दियाका अन्य नगरपालिका तथा गाउँपालिकाले पनि वडाध्यक्षहरुलाई मोटरसाइकल वितरण गर्दैछ । छ वटा नगरपालिका र दुई गाउँपालिका रहेको बर्दियाका धेरैजसो वडाध्यक्षसँग सवारीसाधन चालक अनुमतिपत्र छैन ।
