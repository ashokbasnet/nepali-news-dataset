प्रहरीले हिरासतमा औषधि खानसमेत नदिएको गायीका शाहको आरोप

काठमाडौं, माघ १२ - अनुसन्धानका लागि प्रहरी हिरासतमा परेकी गायीका रेखा शाहले प्रहरीले हिरासतमा यातना दिएको भन्दै दोषिलाई कारवाही गर्न माग गरेकी छिन् ।
१० दिन प्रहरी हिरासतमा बसेर अदालतको आदेशबाट रिहा भएकी शाहले विज्ञप्ति निकालेर आफू र श्रीमान इन्द्रबहादुर गुरुङलाई पनि प्रहरीले यातना दिएको दावी गरेकी छिन् । ‘प्रहरी हिरासतमा १० दिन बस्दा बिरामी मलाई औषधिसमेत खान दिइएन । मेरा कानुनी सल्लाहकार, आफन्त, सञ्चारकर्मी र सुभेच्छुकलाई भेट्नसमेत दिइएन’ उनले मंगलबार विज्ञप्ति निकालेर भनेकी छिन् ‘अत्यन्त तल्लो स्तरमा गालीगलौज गरियो, जो अन्तर्राष्ट्रिय मानवीय कानुन विपरीत छ र यो मानवअधिकारको गम्भिर उलङ्घनको विषय हो ।’
हिरासतबाट पाएको यातनाले बिग्रिएको स्वास्थ्य स्थिति नर्भिक अस्पतालमा ३ दिन बसेपछि केही सुधार भएको भन्दै उनले त्यसपछि मात्र आफूमाथि भएको अन्यायको विरुद्ध बोल्न सक्ने भएको शाहले बताएकी छिन् । 
दायरामा ल्याउन राष्ट्रिय मानवअधिकार आयोग, महिला आयोग, संयुक्त राष्ट्रसंघीय निकाय र अन्य राष्ट्रिय–अन्तर्राष्ट्रिय नियोगहरुलाई उनले अपिल पनि गरेकी छिन् । 
आफूहरुलाई नितान्त व्यक्तिगत रिसइबि साँध्न हुँदै नभएको अभियोगमा महानगरीय प्रहरी वृत्त, टेकुले सोधपुछ गर्न भनी बोलाएर प्रहरी परिसरमै पक्राउ गरी झूठो मुद्दा चलाएको भन्दै शाहले भनेकी छिन् ‘त्यो मुद्दा कतिसम्म आधारहीन थियो भन्ने प्रमाण त मलाई अदालतमा पेश गरिएकै दिन बिना धरौटी सामान्य तारेखमा रिहा हुनुले नै पुष्टि गर्दछ ।’
प्रहरीले आफूमाथि लगाएको मुद्दाको नाम ‘केही सार्वजनिक अपराध’  भएपनि यसको संवेदनशीलता नबुझी केही संञ्चार माध्यममा ठगी मुद्दा भनेर आएकोमा उनले चित्त पनि दुखाएकी छिन् । ‘ममाथिको झूठा मुद्दा र हिरासतमा दिइएको यातना नेपालको संविधानको ठाडो उल्लङ्घन त हुँदै हो’ गायीका शाहले विज्ञप्तिमा लेखेकी छिन् ‘सम्मानपूर्वक बाँच्न पाउने मौलिक अधिकार र सम्पत्तिको अधिकारको पनि हनन हो । दोषीमाथि कारवाही होस् ।’
काठमाडौंको नागार्जुनका सुवासराज काफ्लेलाई धम्की दिएपछि रेखालाई श्रीमान गुरुङ्गसहित गत महिना प्रहरीले पक्रेको थियो ।  सुवासका छोरा सन्दिपले आफूहरुलाई १ करोड ४६ लाख रुपैयाँ तिर्न बाँकी रहेको भन्दै धम्की दिएपछि सुवासले प्रहरीलाई खबर गरेका थिए । शाह दम्पतीले सन्दिपलाई ७३ लाख रुपैयाँ सापट दिएको र त्यसको ब्याजसमेत जोड्दा १ करोड ४६ लाख भएको भन्दै धम्क्याएको उजुरी परेपछि प्रहरीले उनीहरुलाई पक्राउ गरेको थियो ।
