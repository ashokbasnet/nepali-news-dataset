गहतेमा साथी अर्थात ‘थु’ खोजिँदै

आश गुरुङ/उज्यालो । लमजुङ, कात्तिक २६ – साथी हेरकलाई सबै जुनसुकै बेला चाहिने सम्बन्ध हो । यसै विषयलाई पर्दामा उतार्न खोजिएको छ, गुरुङ चलचित्र ‘थु’ अर्थात साथी मार्फत ।
तिनै साथै खोज्न गुरुङ चलचित्रका निर्देशक कास्कीको रमणीय गाउँ गहते पुगेका छन् । ‘एउटा आमाको आमा साथी, युवाको युवा साथी, युवतीको युवती साथी, बृद्धको बृद्ध साथी, अपांगता भएकाको अपांगता भएकै साथी, अनि साथी विनाको जीवन कसरी चल्छ ?’ निर्देशक मनोज गुरुङ यस्तै भन्दै थिए । गुरुङ भाषा, कला र संस्कृतिमा आधारित चलचित्र थु अर्थात साथीमार्फत निर्देशक मनोजले साथी र साथीत्वको महत्व देखाउन खोजेका छन् । विशुद्ध ग्रामीण जनजीवनलाई समेटेर निर्माण पुरा हुन लागेको चलचित्रको अहिले गीतबाहेकका सबै छायांकन सकिएको छ । लमजुङको घलेगाउँमा ‘च्ह्याल्याब ट’ अर्थात ओईलिएको फूल छायांकन गरी दर्शकमाझ ल्याएका मनोजले पहिलो चलचित्रबाटै सफलता हात पारेपछि उनले दोश्रो चलचित्र निर्माण थालेका हुन् । थु अर्थात साथी चलचित्रको २ वटा गीतबाहेक सबैको छायांकन सकिएको छ । गहते गाउँ साथै वरपरको दृश्यलाई समेटिएको चलचित्रमा लमजुङ र कास्कीका कलाकारले अभिनय गरेका छन् । मुक्तिमनोज फिल्मस् प्रालि पोखराको पहिलो प्रस्तुतिमा निर्माणाधित गुरुङ चलचित्र थु अर्थात साथीमा कथा लेखन तथा निर्देशन मनोज गुरुङको रहेको छ । चलचित्रमा मुख्य कलाकारदेखि गीतसंगीत र नृत्य पनि उनकै छ । चलचित्रको कार्यकारी निर्माता लमजुङका मीनकुमारी गुरुङ हुन्  भने निर्माता लमजुङका नारायण गुरुङ र महेशप्रितम गुरुङ हुन् ।
चलचित्रमा निर्देशक मनोज गुरुङ, थमन गुरुङ, खेमराज घले, निस्ता गुरुङ, तारा गुरुङ, भारती घले, लक्ष्मी गुरुङ, नुमा गुरुङ साथै स्थानीयबासिन्दाले अभिनय गरेका छन् । चलचित्रमा खिमबहादुर गुरुङको छायांकन रहेको छ । पोखराबाट कालिकास्थान, सौरे, थुम्सीकोट हुँदै पुगिने गहते गाउँमा जान सवारी यात्रामा झण्डै साढे ३ देखि ४ घण्टा लाग्ने गहतेका गाउँले आफ्नै गाउँमा चलचित्र निर्माण गरिएपछि गाउँमा पर्यटन प्रवद्र्धन हुनेमा विश्वस्त रहेको चलचित्रका कलाकार समेत रहेकी आमा समूहकी सदस्य आशा गुरुङले बताईन् ।
