बुढापाकाले जोस्याउँदा जोगियो भजन

किरण लोहनी/उज्यालो
गोरखा, पुस १६ – सात वर्ष अघिसम्म मिरकोटका युवाहरु मेलापातबाट फुर्सद हुँदा पिंढी गफ र चियागफ गरेर समय कटाउँथे । कतिपय त तास खेलेर बरालिन्थे पनि । तर २०६४ सालको हिउँदको एउटा साँझले उनीहरुको आनीबानी मात्रै सुधारेन गाउँलाई छिमेकी जिल्लासम्म चिनाउने बनायो र कमाई गर्ने मेसो पनि जुराइदियो ।
‘धान थन्क्याउने बेलातिरको एक साँझ हामी गफ गर्दै थियौं, बुढापाकाहरुले भजन हराएर जान लागेको प्रसङ्ग निकाल्नुभो’ ती दिन सम्झिदै स्थानीय शिवबहादुर अधिकारी सम्झनुहुन्छ, ‘धेरै पटक सुनेर त्यसै टारेका थियौं, त्यो दिन साह्रै घत पर्‍यो र बुढाहरुसँग भोलीपल्टदेखि नै भजन गाउन र लयमा नाच्ने कला सिक्न थाल्यौं ।’
झण्डै २ महिना सिकेपछि बुढापाकाहरुलाई पनि विश्वास लाग्यो, अब चाहिँ गाउँको पुरानो संस्कृति नयाँ पुस्तामा सर्‍यो भनेर । ‘सिकेर मात्रै भएन, त्यसलाई माझ्दै पनि त जानुपर्‍यो नि’ अधिकारी भन्नुहुन्छ ‘त्यसपछि ६४ सालकै रामनवमीमा गाउँमै हामीले भजन गायौं र नाच्यौं ।’ मिरकोटको भजनबारे वरपरका गाउँहरुमा समेत चर्चा हुन थालेपछि टोलीका सदस्यहरु ब्यस्त हुन थाले । अधिकारी रमाइलो मान्दै भन्नुहुन्छ ‘कहिले कसैकोमा सत्यनारायण पूजा, कहिले कसैकोमा के पूजा, हुँदा हुँदा त चाडबाडका महिनाहरुमा त घरमा बासै हुन छाड्यो ।’
गाउँका प्रौढको यो सफलताबाट खुशी भएका बुढापाकाहरु फेरि कराउन थाले ‘हैन ए, केटा हो, यसरी सँधै गाएर डुलेर मात्रै हुन्छ ?’ भजन सिक्न जोस्याउने बूढाहरुको कुरा सुनेर शुरुमा अलमलमा परेका शिव र साथीहरुलाई पाका मान्छेका कुरा पाकै लागे । ‘उहाँहरुले त भजनको चक्का बनाएर राखे त पछिसम्मलाई हुन्छ पो भन्नुभएको रहेछ’ शिव झण्डै ४ वर्षअघिका दिनको सम्झना गर्नुहुन्छ ।
क्यासेट त निकाल्ने, तर पैसो कहाँबाट ल्याउने । यसअघि भजन गाएर जम्मा भएको दक्षिणा आपसमा बाँडेर घरखर्चमै लगाउने गरेका उनीहरुले अब भने यसरी जम्मा हुने पैसा कोष बनाएर राख्ने निर्णय गरे । लगातार ४ वर्षसम्म गोरखा सहित छिमेकका लमजुङ, तनहुँ, कास्की, चितवन अनि काठमाडौं र भैरहवासम्म पुगेर भजन गाई जम्मा पारेको पैसा कोषनै खडा गरेर जम्मा पार्न थालेपछि क्यासेट निकाल्ने सपना पूरा हुने संकेत देखियो ।
वर्ष दिनअघि जब कोषमा जम्मा भएको पैसा एक लाख नाघेको कुरा आयो, त्यसपछि काठमाडौं बस्ने गाउँका केही केटाहरुलाई भनेर भजन टोली काठमाडौं लाग्यो । म्युजिक कम्पनीलाई ८० हजार रुपैयाँ बुझाएका उनीहरुले गाउँदेखि शहरसम्म आतेजाते गर्दा अरु झण्डै ३० हजार सके ।  हातमा ‘जय गुरु गणेश’ शीर्षकको क्यासेट लिएर सदरमुकामका एफएमहरुमा आइपुगेका संकलक शिव अधिकारी भन्नुहुन्छ ‘५ शय वटा चक्का निकालेका छौं, एउटाको २ सय ५० मा बेच्ने विचार गरेका छौं, खर्च त ओत्ला कि जस्तो लाग्छ ।’ खर्च नउठेपनि शिव र उनका साथीहरुलाई खासै चिन्ता छैन । शिवका साथीहरु भन्छन्, ‘ब्यापार गरेको होइन क्यारे, भजन गाएर कमाएको पैसा भजनमै गयो त के भो ?’
उनीहरुले हिन्दू धर्म संरक्षण भजन समूह पनि गठन गरेका छन् । जसमा मीरकोट र धुवाँकोटका ४२ जना सदस्य छन् । २ वर्ष अघिबाट उनीहरुले मासिक १० रुपैयाँ बचत पनि गर्न थालेका छन् ।
अब चक्काबाट आएको र बचतमा जम्मा भएको पैसा मिलाएर मिरकोटको त्रिवेणी माविमा ५० हजार रुपैयाँको अक्षयकोष र मिरकोट माविमा सरस्वती मन्दिर स्थापना गर्ने उनीहरुको योजना छ । आफूहरुले जस्तै यसपछिको पुस्ताले पनि भजन गाउने कुरामा चासो दिने हुन् कि होइनन् भन्ने बाहेक शिव र उहाँका साथीहरुलाई अरु केहीको चिन्ता छैन ।
