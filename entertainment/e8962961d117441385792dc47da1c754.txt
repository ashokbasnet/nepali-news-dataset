छुसोक उत्सवमा नेपथ्य : दक्षिण कोरियामा पहिलोपटक तीन हजार दर्शक

सिउल (दक्षिण कोरिया), भदौ २४ -  ‘तीन वर्षअघि हामी दक्षिण कोरिया आउँदा यहाँ ६ हजार नेपाली बसोबास गर्थे । आज म सुन्दैछु, यो संख्या २५ हजार पुगिसकेको छ । हाम्रो देशले रोजगारी दिन नसकेकै कारण तपाईहरु यहाँ आइपुग्नुभएको हो । जेजस्तो भए पनि स्वदेशका निम्ति केहि योगदान पुर्‍याउनु हामी सबैको कर्तब्य हो । तन्नेरीमै आफ्नो माटो र घरपरिवार छोडेर विदेशिनुपरेका संसारभरका आप्रवासी कामदारलाई म अभिवादन गर्छु । त्यसैले सर्बप्रथम म नै तपाईहरुका निम्ति ताली बजाउँछु ।’
नेपथ्यका अग्रज गायक अमृत गुरुङले यति भनेर दर्शकका लागि ताली बजाउन थालेपछि सिनहियोंग विश्वविद्यालयको कभर्डहलमा जम्मा भएका हजारौं दर्शकले पनि प्रत्युत्तरमा ताली बजाएर स्वागत गरेका थिए । दर्शक घेरामा रहेका कतिपय स्तब्ध थिए भने कतिपयको आँखा टिलपिल देखिन्थ्यो ।
नेपथ्यले यसअघि पनि दक्षिण कोरियामा सन् २००५ र २०१० मा आफ्नो प्रस्तुति पस्किसकेको थियो । तर, यसपटकको प्रस्तुति भने प्राविधिक विशेषतादेखि दर्शकको विशाल उपस्थितीले गर्दा सर्वाधिक भब्य बन्न पुग्यो ।
‘कार्यक्रममा तीन हजारभन्दा बढी दर्शक आएका थिए,’ आयोजक कमिटिका सदस्य झक थापा भन्नु हुन्छ, ‘कोरियामा आजसम्मै आयोजित नेपाली कार्यक्रममा यति धेरै दर्शक जम्मा भएको यो पहिलोपटक हो ।’
