‘लूट’ले तताएको बजार पछ्याउँदै तीन चलचित्र

सूर्यकुमार क्षेत्री/ उज्यालो । काठमाडौं, माघ १२ –  बजार ओरालो लागेपछि नेपाली सिनेमा संकलकाल घोषणाको तयारीमा छ । संकटकाल घोषणाका चर्चा चलिरहदा चलचित्र लूटले दर्शकबाट मनग्य माया र पैसा लुटेपछि शुक्रबारदेखि थप तीन चलचित्र रिलिज हुँदै छन् । 

 

चलचित्रले लगानी उठाउन मुश्किल परेका बेला लुटले तताएको बजारमा शुक्रबारदेखि ‘परिचय’, ‘सलाम छ मायालाई’ र ‘विजयपथ’ मुलुकभर एकैसाथ प्रर्दशनमा आउँदैछन् । यी तीन चलचित्रले प्रदर्शन भैरहेको लूटसँग प्रतिस्पर्धा गर्ने भएका छन् । आकाश पाण्डेले निर्देशन गरेको परिचयबाट पनि नेपाली चलचित्र क्षेत्रले ठुलो आशा गरेको छ । 

 

चलचित्र परिचयमा निखिल उप्रेती, सुशील क्षेत्री, नवीन श्रेष्ठ र मोनिका बेदीको अभिनय रहेको छ । चलचित्र परिचयको बिहीबार हिरारत्न हलमा भव्य प्रिमियर गरिएको निर्देशक पाण्डेले जानकारी दिनुभयो । एक करोड भारतीय रुपैँयामा निर्माण भएको चलचित्र परिचयले नेपाली दर्शकमाझ आफ्नो कस्तो परिचय बनाउछ त्यो भने चलचित्र हेरेपछि नै थाहा होला । 



त्यस्तै अर्को चलचित्र ‘सलाम छ मायालाई’ पनि शुक्रबारदेखि नै प्रर्दशनमा आउँदै छ । ५० लाख रुपैँया खर्चेर बनाइएको यो चलचित्रमा बिराज भट्ट, गरिमा पन्त, कृष्ण  भट्टलगायतका कलाकारको अभिनय रहेको छ । सुरज प्रधानद्वारा निर्मित यो चलचित्रको दीपक खाँडले निर्देशन गरेका हुन् । चलचित्र त्रिकोणीय प्रेमकथामा आधारित रहेको निर्देशक खाँडले जानकारी दिनुभयो । 

यस्तै निखिल उप्रेती र सञ्चिता लुइँटेलको मुख्य भूमिका रहेको चलचित्र ‘विजयपथ’ पनि शुक्रबार देखि नै रिलिज हुँदै छ । बसन्त निरौलाको निर्देशन रहेको यो चलचित्रमा मिथिला शर्मा, गणेश उप्रेती, दिपक त्रिपाठी लगायतका कालाकारको अभिनय छ । 

शुक्रबारदेखि प्रदर्शनमा आउने यिनै नेपाली चलचित्रसँग प्रतिस्पर्धामा उत्रिदै छ हिन्दी चलचित्र ‘अग्नीपथ’ । पहिलोपटक सन् १९९० मा निर्मित चलचित्र ‘अग्नीपथ’ मा अमिताभ बच्चनले अभिनय गरेका थिए । अहिले यो चलचित्रलाई रिमेक गरिएको हो । ऋतिक रोशन, सन्जय दत्त तथा प्रियंका चोपडाको यो चलचित्रमा मुख्य भूमिका रहेको छ । ‘अग्नीपथ’ ६२ करोड भारतीय लगानीमा बनेको हो ।
