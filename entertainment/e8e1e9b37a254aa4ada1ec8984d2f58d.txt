युएईमा राहतकोष स्थापनाका लागि वीर गोर्खाली राष्ट्रिय एकता साँझ हुने

उमाकान्त पाण्डे/उज्यालो । युएई, असोज ३० - रोजगारीका लागि युएईको अल ऐनमा आएका नेपालीलाई समस्या पर्दा सहयोग गर्न राहत कोष स्थापना गरिने भएको छ । त्यसका लागि वीर गोर्खाली राष्ट्रिय एकता साँझ गरिने भएको छ । 
विभिन्न समस्यामा परेका नेपालीलाई सहयोग गरेर उद्दार गर्न भन्दै राहतकोष स्थापना गर्नका लागि सांस्कृतिक कार्यक्रम आयोजना गर्न लागिएको हो । नेपालीका महानपर्व दसैँ र तिहारको अवसर पारेर युएईको अलएनमा आउँदो कात्तिक २० गते  शुक्रबार सांस्कृतिक कार्यक्रम हुने भएको हो । 
अल ऐनमा रहेका विभिन्न नेपाली समाजिक संघसंस्था तथा नेपाली व्यवसायीहरूको सामुहिक प्रयासमा कार्यक्रम गर्न लागिएको हो । अल  ऐन राहत तथा उद्दारकोष स्थापनाका लागि गरिने सांस्कृतिक कार्यक्रममा नेपालबाट राष्ट्रिय कलाकार समेत युएई आउने छन् । 
कार्यक्रममा गायक प्रकाश कटुवाल, गायिका शान्ति श्री परियार तथा हाँस्यकलाकार मरिचमान श्रेष्ठ(बल्छी धुर्बे) आउने छन् । यस्तै युएईमा कार्यरत नेपाली कलाकारले पनि कार्यक्रममा आफ्नो प्रस्तुति प्रदर्शन गर्ने कार्यक्रम संयोजक बिनोद श्रेष्ठले जानकारी दिनुभयो ।
