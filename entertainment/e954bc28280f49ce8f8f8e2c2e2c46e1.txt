नेपाल आएर बेहुली बनिन् रविना टण्डन

काठमाडौं, कात्तिक २० - असर्फीको नेपाली परम्परागत गहनामा सजिएर रयाम्पमा उत्रिँदा प्रख्यात भारतीय अभिनेत्री रविना टण्डन धपक्कै बलेकी थिइन् । नेपाल रत्न तथा आभूषण सङ्घको आयोजनामा आज यहाँ भएको ‘फेसन सो’ मा छड्के तिलहरी, टाउकामा नेवारी गहना लुस्वा, असर्फीको हार, झुम्का, उस्तै मिल्दो चुरा र औँठीमा सजिएर आउँदा अभिनेत्री टण्डन नवविवाहित दुलही झैँ देखिएकी थिइन् ।      
दुलहीको पहिरन रातै लेहेङ्गामा ८० फिट रयाम्प नाप्दा उनको सुन्दर मुहारमा झनै चमक थपिएको थियो । उनलाई रयाम्पमा नेपाली अभिनेत्री तथा मोडेलहरुले साथ दिएका थिए । गहनामा सजिएका थिए पहिलो मिस नेपाल रुबी राणा र अभिनेत्री सञ्चिता लुईंटेल ।
कालो र सेतो रङ्ग मिश्रित लेहेङ्गामा अभिनेत्री लुईंटेल रयाम्पमा उत्रिएकी थिइन् । यस्तै पूर्व मिस नेपाल राणा भने कालो पारीको सुन्तला रङ्गको सारीमा सुनका हार र त्यसैसँग मिल्दो ब्रासलेटमा आएकी थिइन् । ‘हेवी’ गहनामा रयाम्पमा आएकी थिइन् अभिनेत्री प्रियङ्का कार्की । गणपति ज्वेलर्सले परम्परागत नेपाली गहना जन्तर, हारजस्ता गहनामा आफ्ना मोडललाई उतारेको थियो । यस वर्षकी मिस नेपाल सुविन लिम्बूसमेत आफ्नो हिरा जडित ताजमा उत्रिएकी थिइन् ।
यस्तै रविना देशराज मुसलमान समुदायमा लगाइने गहनाका साथ आएकी थिइन् । मिस नेपालकै लाइनमा आइन् पूर्व मिस नेपाल इशानी श्रेष्ठ । उनी बेजेवेलेड ज्वेलरीको नेवारी परम्परामा लगाइने सुनका गहनामा सजिएकी थिइन् ।
पश्चिमा शैलीका गाउनमा नेपाली परम्पराका जन्तर, चन्द्रहारलगाएर पूर्व मिस नेपाल सदीक्षा श्रेष्ठ तथा मोडलहरुलाई स्टेजमा निम्त्याइएको थियो । सदीक्षाले लगाएको सुनको ‘टप्स’ शोकै सबैभन्दा फरक धारको टप्स रह्यो । निलो लेहेङ्गा लगाएकी सदीक्षाले मयुर आकारको सुनको टप्स लगाएकी थिइन् ।
अर्की अभिनेत्री रिमा विश्वकर्मा हिराको गहनामा स्टेजमा उत्रिएकी थिइन् । रातो र पहेँलो लेहेङ्गाका साथ हिराको हारले उनीमा भिन्नै सुन्दरता छाएको थियो । हिराको हारका साथमा शिरबन्दी, झुम्काले नेपाली महिलाको झल्को दिएको थियो ।  
पूर्व मिस नेपालकी उपविजेता सुवोना श्रेष्ठका साथमा अन्य मोडलहरुले आफूलाई रयाम्पमा उतारे । आजको शोको मुख्य आकर्षणका रुपमा रहेकी अभिनेत्री टण्डनले यसअघि नै नेपाली गहना आफूलाई मनपर्ने र यहाँका गहना किनेर लैजाने बताएकी थिइन् । कार्यक्रममा सूचना तथा सञ्चारमन्त्री डा. मीनेन्द्र रिजालले अभिनेत्री टण्डनलाई ‘मायाको चिनो’ प्रदान गर्नुभयो ।



तस्विर : रासस
