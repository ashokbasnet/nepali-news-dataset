सहरमा सिनेमा : ‘रुद्रप्रिया’ र ‘रानी’ लाई ‘सिक्रेट सुपरस्टार’ ले टक्कर दिँदै

काठमाडौं, कात्तिक २ – यो हप्ता बिहीबार नै नेपाली सिनेमा घरमा तीन नयाँ चलचित्र प्रदर्शनमा आएको छ । अरु बेला शुक्रबार नयाँ चलचित्र हलमा लाग्ने भए पनि तिहार र लक्ष्मीपूजाको अवसर भएकाले बिहीबार नै फिल्म रिलिज गरिएको हो ।
बिहीबारबाट सिनेमा घरमा  दुई नेपाली र एउटा हिन्दी चलचित्र प्रदर्शनमा आएको छ । असोज ११ गते रिलिज भएको ‘छक्का पञ्जा २’ ले अझैसम्म राम्रै व्यापार गरिरहेको छ । बिहीबार रिलिज भएका बहुप्रतिक्षित नेपाली चलचित्र ‘रुद्रप्रिया’ तथा ‘रानी’ र हिन्दी चलचित्र ‘सिक्रेट सुपरस्टार’ ले ‘छक्का पञ्जा २’ को रफ्तारमा ब्रेक लगाउने भएको छ । 
लामो समयको तिक्ततापूर्ण समब्न्धपछि रेखा थापा र आर्यन सिग्देल सँगै देखिएका छन् चलचित्र ‘रुद्रप्रिया’ मार्फत । सुदीप बबी र भुपाल सिंहको निर्देशन तथा सरस्वती थापाको निर्माण रहेको ‘रुद्रप्रिया’ को गीत ‘चिरबिर चिरबिर चाँचरी’ लोकप्रिय भैसकेको छ । 

राजनराज शिवाकोटी, अर्जुन पोखरेल र सुरेश अधिकारीको संगीत रहेको ‘रुद्रप्रिया’ ले केही वर्षअगाडि काठमाडौंमा भएको एसिड आक्रमणलाई विषयवस्तु बनाएको छ । चलचित्रमा रेखा थापा एसिड आक्रमणबाट पीडित युवतीको भूमिकामा देखिएकी छन् । 
त्यस्तै लक्ष्मीपूजाकै अवसर पारेर रिलिज गरिएको चलचित्र ‘रानी’ मा युवा पुस्ताको प्रेममा आधारित चलचित्र हो । दयाराम दाहालको निर्देशन रहेको चलचित्र ‘रानी’ ले त्रिकोणत्मक प्रेमकथालाई प्रस्तुत गरेको छ । यसमा मलिना जोशी, अनुपविक्रम शाही, सारुक ताम्राकार, मनिष सुदर श्रेष्ठलगायतका कलाकारको अभिनय रहेको छ । विजय घिमिरेको संगीत र भानु महर्जनको निर्माण रहेको ‘रानी’ मार्फत मनिष र सारुकले चलचित्र क्षेत्रमा डेब्यू गरेका छन् । 

त्यस्तै बलिउडको बहुप्रतिक्षित चलचित्र ‘सिक्रेट सुपरस्टार’ पनि बिहीबारबाट नै नेपाली हलहरुमा लागेको छ । आमिर खान र उनकी पत्नी किरण रावको निमार्ण र अद्वैत चन्दनको निर्देशन रहेको चलचित्र ‘सिक्रेट सुपरस्टार’ को ट्रेलर तथा गीत एकदमै मन पराइएको छ । 
चलचित्रमा गायक बन्न चाहने एक युवतीको कथा समेटिएको छ । ५२ वर्षका आमिर खानले चलचित्रमा संगीतकारको भूमिका निर्वाह गरेका छन् ।  
अद्वैत चन्दनको लेखन रहेको यस चलचित्रमा आमिरका अलावा जाइरा वासिम, मेहेर विजले मुख्य भूमिका निर्वाह गरेका छन् । चलचित्रमा अमित त्रिवेदीको संगीत रहेको छ ।
