एनटिभीमा किन आएन ब्रेकफेल ?

काठमाडौं, चैत २ - चर्चित हास्यब्यङ्ग्य टेलिसिरियल जिरे खुर्सानी टोलीले हिजोदेखि नेपाल टेलिभिजनमा ब्रेकफेल ल्याउने खवरले दर्शक खुसी थिए । नेपाल टेलिभिजनमा जिरे खुसार्नीकै प्रसारण समय सोमबार राती ८ः४५ बजे ब्रेकफेल प्रसारण हुने खवर थियो ।
टेलिभिजन पर्दामा लामो समयदेखि जिरे खुर्सानी टोलीको ठट्यौली हेर्न नपाएका दर्शकले ८ः४५ बजेको प्रतिक्षा गर्दै टेलिभिजन अगाडि बसे । तर ब्रेकफेल टेलिभिजनमा आएन । दर्शक एकपल्ट फेरि हिस्स परे । 
मिडिया हबमा छाएको आर्थिक मन्दीका मारमा परेर सबै टेलिसिरियल बन्द भए । भूकम्प तथा नाकाबन्दीका कारण भएको आर्थिक मन्दीको असर टेलिसिरियलहरुमा पनि परेको हो । हास्यव्यंग्य टेलिसिरियल बिना खल्लो मानेका दर्शक नाकाबन्दी हटेसँगै बन्द सिरियल पुनः प्रसारण हुने खवरले खुसी थिए । तर शिवहरि पौड्याल, किरण केसीलगायतको पुरानै टोलीले बनाएको ब्रेकफेल तोकिएको मितिमा नआउनुले फेरि सधैंका लागि बन्द त भएन भन्ने दर्शकको आशंका छ । तर कार्यक्रममा निर्देशक शिवहरि पौड्यालले नेपाल टेलिभिजन र मिडिया हबबीचको बैठक ढिला बसेका कारण हिजो ब्रेकफेल नआएको बताए । 
‘पहिला टेलिभिजनसँग समय किन्दा, जिरे खुर्सानीका नाममा किनेका थियौँ’ उनले भने ‘अहिले ब्रेकफेलको नाममा प्रसारणमा जाने भएपछि, एउटा मिटिङ गरेर, हस्ताक्षर गर्नुपर्ने रहेछ, त्यसैका लागि, साढे ४ मा मिटिङ बस्ने भनेको, ६ बजेतिर मात्रै मिटिङ सुरु भयो, मिटिङ नै ८ बजेतिर सकियो, त्यसैले प्रसारण गर्न नै भ्याईएन ।’  उनले दर्शकलाई निराश नहुन आग्रह गर्दै अर्को हप्तादेखि सोमबार ८ः४५ बजे ब्रेकफेल प्रसारण हुने जानकारी दिएका छन् ।
- ForseeNetwork.com र उज्यालोको सहकार्य ।
