​रामचन्द्र काफ्ले, मल्लिका कार्की र डम्बर नेपालीले दुवईमा गीत सुनाए

उमाकान्त पाण्डे/उज्यालो । 
युएई, वैशाख २६ - पुर्वेली नेपालीको बाक्लो उपस्थितीमा झिलिमिली उज्यालोमा एउटा तारा नदेखेको गीत गाउँदै थिए, गायक डम्बर नेपाली । गायक नेपाली नै पहिले स्टेज चढेका भने होइनन् । दुवईमै कार्यरत नेपाली कलाकारहरुको प्रस्तुतीबाट सुरु भएको कार्यक्रमको पहिलो चरणमा स्टेज तताउन आयोजकले चर्चित गायक डम्बर नेपालीलाई निम्त्याएका थिए । उनले सुरुमै आफ्नो चर्चित गीत गुन्जाए । 
मेरो जीवन बाट जाने भए जाउ
तर अन्तिम पटक भेट्न आउ
गायक नेपालीले झिलिमिली दुवईमा एउटा तारा पनि नदेखेको भन्दै आफ्नो अर्को चर्चित भाका गुञ्जाए ।   
आज आकाशमा एउटा तारा देखिन 
गीतमार्फत धेरै युवाको ध्यान खिचेर चर्चित बनेका गायक डम्बर नेपालीले रक्सि नखाई निन्द्रै लाग्दैन, बिग्रेको मान्छे म भत्केको घर, तिम्रो पाउजु बजेर थाहा पाए अरुले लगायतका गीत प्रस्तुत गरेका थिए । 
त्यसपछि पालो आयो सुरिलो स्वरकी धनी गायिका मल्लिका कार्कीको । चलचित्र आफ्नो मान्छेको गीत चट्ट रुमाल क्या मालुम कोटको खल्तिमा बोलको पुरानो गीत गाउँदा धेरैले मोहर मानो जमाना सम्झिए । 
यत्ति धेरै मान्छेहरुको भीडमा 
एउटा मान्छे छ मेरो मनमा 
जब गायिका कार्कीेले यो गीत स्टेजमा गाउन सुरु गरिन्, उपस्थित धेरै दर्शकले उनको मनको मान्छे आफ्नै भएको अनुभूति गरे । तिमिलाई नसम्झने माया लगायत आफ्ना चर्चित गीत पस्किदा दर्शकहरु उनीसँगै नाच्न स्टेजमा पुगेका थिए । 
गर्माएको माहोललाई चर्चित लोक पप गायक रामचन्द्र काफ्लेले फेवतालमा साईंली डुङ्गा सरर, लाठीचार्ज नगर मेरो मायामा जस्ता चर्चित गीत गाएर शितलता प्रदान गरे । नवलपरासीमा जन्मेर स्याङ्जामा बाल्यवस्था बिताएका काफ्लेले चितवन झरेर पढेको सम्झ्दै हरियो डाँडा माथि हलो जोत्ने साथी जस्ता रिमिक्स गीत समेत प्रस्तुत गरे । गायक काफ्लेले काला कुर्ताले, बात लाग्यो बात लाग्यो, म त कालिपारेलगायतका चर्चित भाका गाएका थिए ।  
पथरी शनिश्चरे समाज युएईले आयोजना गरेको नयाँ वर्ष साँझ २०७३ मा सहभागी हुन आएका चार सय भन्दा धेरै दर्शकले झण्डै ६ घण्टा नेपालबाट आएका तथा युएईमै कार्यरत कलाकारको प्रस्तुतीमा रमाउने अवसर पाएका हुन् । युएईमै कार्यरत रमण दाहाल, रमेश खड्का काशी, अनु लुईंटेल, बबिता लिम्बु, कृष्ण खवास, सुमन तामाङ लगायतले पनि कार्यक्रममा प्रस्तुती दिएका थिए ।
