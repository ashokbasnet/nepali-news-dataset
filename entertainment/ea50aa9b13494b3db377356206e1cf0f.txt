बरिष्ठ चलचित्र निर्देशक रेग्मीको निधन

काठमाडौ, मंसिर २४ – वरिष्ठ चलचित्र निर्देशक शिव रेग्मीको ४९ वर्षको उमेरमा निधन भएको छ ।
लामो समयदेखि मृगौलासंबन्धि रोगबाट पीडित रेग्मीको उपचारकै क्रममा काठमाडौको बयोधा अस्पतालमा सोमबार बिहान पौने ६ बजे निधन भएको हो ।
उहाँको शव बिहान नौ बजेसम्म अस्पतालमै श्रद्धाञ्जलीका लागि राखिने र त्यसपछि गृहजिल्ला चितवन लैजाने चलचित्र निर्माता महासंघका महासचिव केशव भट्टराईले जानकारी दिनुभयो । उहाँलाई श्रद्धाञ्जली दिन चलचित्रकर्मी, कलाकार र आफन्तहरु अस्पताल पुगेका छन् । भाईको मृगौला प्रत्यारोपणको तयारी गरिरहेका रेग्मीलाई केही दिन अघि निमोनियाले च्यापेपछि उपचारका लागि हेलिकोप्टर मार्फत चितवनबाट काठमाडौ लगिएको थियो । रेग्मीका श्रीमती एक छोरा र दुई छोरी छन् ।
केही महिना अघि चितवनमा नारायणी कला मन्दिरले उहाँको उपचारका लागि आर्थिक सहयोग गर्ने क्रममा पत्रकारहरुसँग उपचारबाट निको भएपछि ओस्कारमा जाने चलचित्र बनाउने इच्छा रहेको बताउनु भएको थियो । उहाँको उपचारका लागि ४० लाख भन्दा बढी खर्च भएको श्रीमती ज्ञानु रेग्मीले जानकारी दिनुभएको थियो ।
रेग्मीले निर्देशन गरेका सुखःदुख, आफ्नो मान्छे, आफन्त, हामी तीन भाई, ए मेरो हजुर, उपहार, कहाँ भेटिएला लगायतका चलचित्र सफल मानिन्छ । वि‍.स. २०२१ सालमा चितवनमा जन्मिएका रेग्मी चलचित्र निर्देशनदेखि गीत र स्क्रिप्ट लेखनमा पनि उत्तिकै दखल राख्नुहुन्थ्यो ।
प्रेमपूजाबाट लेखन यात्रा थालेका रेग्मीको पहिलो निर्देशित चलचित्र आफन्त हो । रेग्मीले निर्देशन गरेका पराई र मनले मनलाई छुन्छ नामक चलचित्र रिलिज हुन बाँकी छ ।
