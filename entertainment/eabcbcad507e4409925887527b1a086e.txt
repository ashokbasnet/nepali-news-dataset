नायक अर्जुन कार्की सगरमाथा शिखरमा

काठमाडौं, जेठ ६ – नायक अर्जुन कार्कीले बिश्वको सर्वोच्च शिखर सगरमाथाको सफल आरोहण गरेका छन् । टिमका सर्म्पक अधिकृत ओङछु शेर्पाका अनुसार उनले सोमवार बिहान ७:३० बजे शिखरमा पाइला टेकेका हुन् ।
सहयोगीको अनुमति लिएर आरोहीको रुपमा सगरमाथा चढ्न लागेका भनेर विवादमा परेका नायक कार्कीले सहयोगीकै हैसियतमा सगरमाथा चढेका हुन् । कार्कीले पशुपतिनाथको मन्दिर पुगी त्यहाँको जल र प्रसादसमेत सगरमाथा चुचुरोमा लगेका छन् ।
उनीसँगै गएकी नायिका निशा अधिकारी भने चुचुरोमा पुग्ने क्रममा छिन् ।
सेभेन समिटले संयोजन गरेको समूहबाट सोमवारसम्ममा विदेशी नागरिक १४ जना, नेपाली शेर्पा २५ जना र एक जना खेलाडी गरी ४१ जनाको समूहले सगरमाथाको सफल आरोहण गरेका छन् । आरोहण गर्ने खेलाडीमा लामो दुरीका धावक सञ्जय पण्डित रहेका सेभेन समिटले जनाएको छ ।
