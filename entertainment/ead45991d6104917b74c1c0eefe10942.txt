रातामकैको जन्मदिन मनाउने भिन्न शैली

काठमाडौं, असार १५ – किरण केसी (राता मकै) ले टेलिभिजन र स्टेजमा हँसाउन थालेको चार दशक भयो । हँसाउनु सजिलो छैन, तर उनले हसाएरै दर्शकको मन जितेका छन् । उनी अभिनित ब्रेकफेल नेपाल टेलिभिजनबाट प्रशारण भइरहेको छ । यसमा पनि उनको भूमिकालाई दर्शकले उत्तिकै मन पराइएका छन् । उनै चर्चित हाँस्य कलाकारले बुधबार (असार १५ गते) ५९ औँ जन्म दिन मनाउँदैछन् । उनलाई जन्मदिनको शुभकामना दिँदै हामीले उनका जीवनका केही लुकेका पाटाहरुको खोजी गरेका छौँ :
केही वर्षदेखि उनको जन्मदिन मनाउने तरिका फरक देखिएको छ । समग्र नेपाली हाँस्य क्षेत्रकै लागि विशेष हुँदै गएको छ । उनी भन्छन् ‘जन्म दिन घरमै मनाउन सकिन्थ्यो । आफन्त र प्रियजनसँग खुसी साट्न सकिन्थ्यो । तर, गएको ५ वर्षदेखि मैले जन्म दिनलाई विशेष बनाउने कोशिस गरिरहेको छु । हाँस्य क्षेत्रको विविध पाटोमा सम्मानस्वरुप अन्तक्र्रिया गर्ने गर्छु । हास्य व्यंग्यका व्यक्तित्वसँगै अन्य विधाका व्यक्तिलाई बोल्न लगाउँछु । यो पटक सुशासनमा हाँस्यव्यङ्ग्य शीर्षकमा  अमर न्यौपाने र पत्रकार हरिबहादुर थापासँगै मह जोडी, दिपकराज गिरी, दिपाश्री निरौला, मनोज गजुरेललगायतलाई बोल्न लगाउँदैछु । वर्षेनी एक जना रंगपत्रकार र हाँस्य कलाकारलाई सम्मान गर्दै आएको छु । ५९ औँ वर्ष प्रवेश गरेको अवसरमा वसुन्धरा भुषाल र कोमल वलीलाई सम्मान गर्दैछु ।’  
भारतबाट प्रभावित
किरण केसीले भारतको एक टेलिभिजन शोमा अमिताभ बच्चनले लता मंगेसकरको निकै प्रशंसा गरेको देखे । प्रशंसा पाएकी लताले पनि अमिताभको उस्तै प्रशंसा गरिन् । उनी हेरेको हेरै भए । कला क्षेत्रमा कुरा काट्ने र खुट्टा तान्ने प्रवृत्ति सम्झे । र, आफू जन्मिएको दिन आफू मात्र होइन सिंगो कला क्षेत्रमा केही गर्ने सोच बनाए ।
त्यहीबाट प्रभावित भएर उनले यसरी अन्तक्र्रिया र सम्मान कार्यक्रमको थालनी गरेका हुन् । यो परम्परालाई आफू बितेर गएपछि पनि निरन्तरता दिन उनले परिवारलाई आग्रह गरिसकेका छन् । ‘बरु श्राद्ध नगरे हुन्छ, कला क्षेत्रको सम्मान स्वरुप मेरो जन्म दिनको अवसरमा हुने कार्यक्रमले निरन्तरता पाओस्’ उनी भन्छन् ।
पुस्तक होइन, स्लिपिङ ट्याब्लेट 
किरण केसी परिवारको १३ औँ सन्तान हुन् । २०१४ सालमा दुर्गाबहादुर केसी र इन्द्रकुमारी केसीको कान्छो छोराका रुपमा उनी इमाडोल ललितपुरमा जन्मिए । परिवारको सबैभन्दा सानो र प्यारो छोरो । माया र स्नेहमै हुर्किए । बुवा नेपाली सेनाका कर्णेल थिए । त्यसैले अभावले उनलाई खासै छोएन । पुस्तक भने उनको दुश्मनै सावित भयो । किताबसँग उनको दोस्ती कहिल्यै जमेन । किताब हेर्‍यो कि आँखामा निद्रा ।  भन्छन् ‘अहिले पनि कुनै एउटा किताब १५ मिनेट पढेँ भने भुसुक्कै निदाउँछु ।’ यही समस्याका कारण उनले एसएलसी कटाउन सकेनन् । अनि त छोराले डिग्री गरेको हेर्ने बुवा आमाको सपना उसै तुहियो । नेपालमा हुँदा उहाँलाई औपचारिक अध्ययनको अभाव महसुस हुँदैन । तर, जब विदेश पुग्छन् तब उनलाई नपढेकोमा पछुतो लाग्छ । भन्छन्, ‘नपढेर सबैभन्दा ठूलो गल्ती गरियो भन्ने महसुस हुन्छ ।’ 
हरिवंश साथी थिए, मदन दाईलाई म मात्र चिन्थेँ 
औपचारिक अध्ययन थिएन । अभियन थियो । कला थियो । मानिसलाई हँसाउने सक्ने खुबी थियो । त्यसैको बलले उनी २०३२ सालमा राष्ट्रिय नाच घरमा जागिरे भए । अमरसिंह, भानुभक्तलगायत ऐतिहासिक नाटकहरुमा अनुबन्धित भए । त्यही समयमा उनी हरिवंश आचार्यसँग नजिक भए । उनी हिरो भएको नाटकमा हरिवंश पुलिस बनेर खेल्थे । समय बदलियो ।
चार वर्षपछि उनी एकाएक कला क्षेत्रबाट गायब बने । ईंट्टाभटा सञ्चालनसँगै व्यापार व्यावसाय सुरु गरे । हङकङबाट सामान ल्याएर बेच्न थाले । कमाई गतिलो भएकाले उनी १० वर्ष व्यापारमै रहे । युवा उमेर थियो, जोस थियो । महंगो बाइक चढेर हिँड्थे । थापाथलीमा रातो बत्तीमा रोकिँदै गर्दा उनले अर्को सानो बाइकमा हरिवंशलाई देखे । त्यतिबेला मह जोडीको भकुण्डे भूत, पानी, कक फाइटलगायतका टेलिफिल्म हिट भइसकेका थिए ।
त्यसैले आफूलाई पनि अभिनय गराउन आग्रह गरे । त्यस समय मह जोडी १५ गते फिल्मको तयारीमा थियो । हरिवंशले मदनकृष्णसँग किरण केसीको प्रशंसा गरे । १५ गतेमा अभिनयको अवसर दिने छाँटकाँट देखाए । हरिवंशसँग त उनले चार वर्ष काम गरेका थिए, तर कम बोल्ने मदनकृष्णलाई उनले मात्रै चिन्थे ।
कल्लु भएपछि रातारात हिट 
‘१५ गते’ किरण केसीको पहिलो चलचित्र हो । लामो समयपछि कला क्षेत्रमा फर्किएका उनलाई अरुलाई दिइसकेको भूमिका प्रदान गरिएको थियो । उनको वास्तविक अभिनयले दर्शकको मन तान्यो । कल्लु नामले परिचित गरायो । किरण केसीको अनुहारलाई कल्लु भनेर चिन्न थालियो । दर्शकहरुको मायाले उनलाई कला क्षेत्रको लत नै लाग्यो । उनले त्यसपछि महले बनाएका लालपुर्जा, कान्तिपुर, चिरन्जीवि फिल्ममा अभिनय गरे । २८ वर्षसम्म निरन्तर मह जोडीसँगै काम रहे । 
मुन्द्रेले दिएको थेगो अमर खम्बा बन्यो  
सुटिङ स्पटमै जीतु नेपालले राता मकै भन्न आग्रह गरे । उनले पनि ए राता मकै... भनेर संवाद बोले । यो शब्दले दर्शकलाई क्लिक गर्‍यो । मान्छेको मुखमै झुण्डियो । केही समयमा नै उनको परिचय नै बदल्यो । किरण केसीबाट कल्लु बनेका उनी राता मकैको रुपमा परिचित हुन थाले । उनको नाम भन्दा राता मकै हिट भयो । मानिसहरु किरण केसी होइन राता मकैलाई बढी मन पराउन थाले ।
राता मकै लोकप्रियता र महसँगको संलग्नताले उनलाई थुप्रै देश घुम्ने मौका दियो । नारायण गोपाल चोकपछि कलाकारको नाममा आफ्नै नामबाट रातामकै चोक भएकोमा उनी मख्ख छन् । आफ्नै नामको रातामकै मार्गबाट ओहोर दोहोर गर्न पाउँदा गर्व महसुस गर्छन् । उनी भन्छन्, ‘किरण केसी एक दिन अवश्य मर्छ, राता मकै चोक वषौँ जीवित रहन्छ । त्यसैले राता मकैले मलाई अमर बनाएर फेरि जन्म दियो ।’ 
लुकेको समाजसेवा 
समाज सेवा आफ्नै गाउँबाट सुरु गर्नुपर्छ भन्ने उनको मान्यता छ । आफ्नो जन्मस्थल इमाडोलमा एउटा विद्यालयको कक्षा कोठा बनाएर उनले समाजसेवा सुरु गरे । आत्मसन्तुष्टी र प्रशंसा दुवै पाए । त्यसैले आफै खटेर, सहयोग जुटाएर इमाडोलको प्रहरी चौकी बनाए । इनार खनाए, मन्दिर स्थापना गराए । उनी कलाकारको रुपमा चिनिएका थिए ।
त्यसैले सहयोग जुटाउन त्यही नाम काफी  थियो । इमाडोलमा प्रहरी चौकी बनाए लगत्तै उनलाई ललितपुर सातदोबाटो प्रहरी चौकी बनाउन नेतृत्व लिनुपर्ने प्रस्ताव आयो । सहयोग गर्ने प्रतिबद्धता आए । उनमा आँट पलायो र उनकै सक्रियता र अगुवाइमा तीन रोपनी जग्गामा दुई करोड २५ लाखमा प्रहरी चौकी बन्यो । अत्याधुनिक चौकी जग्गासहित मूल्यांकन गर्दा कुल मूल्य २५ करोड हुन आउने उनले सुनाए । उनी भन्छन् ‘कलाकारले चाहे अनुहार बिकाएर नै थुप्रै सामाजिक काम गर्न सक्छन् ।’ मह जोडीसँगको संगत र उत्प्रेरणाले पनि आफूलाई समाजिक कामको रस बसिसकेको उनी बताउँछन् । 
गीतले पैसा कमायो, मैले रहर पूरा गरेँ 
किरण केसी गीत संगीत क्षेत्रमा पनि उत्तिकै सक्रिय छन् । उनले तीन वटा गीत संग्रह नै निकालिसकेका छन् । राता मकै एल्बमले कमाउनु कमायो तर उनको गोजीमा खासै पैसा आएन । कसले खायो पनि थाहा छ, उनलाई तर रहर पूरा गरिदिएकोमा सन्तुष्ट मानेरै बसेका छन् । धरोधर्म माइलीले पनि लाखौँको व्यापार गर्‍यो । ककसको गोजीमा पुग्यो अत्तोपत्तो छैन । त्यसपछि उनले मदनकृष्णका शब्द समेटिएका गीती एल्बम सन्चै हुनुहुन्छ ? सार्वजनिक गरे । अहिले पनि फाट्टफुट्ट गीत गाइरहेकै छन् । 
अब चलचित्र निर्देशन गर्छु 
मेरो औपचारिक अध्ययन छैन । तर, अंग्रेजीमा होइन नेपालीमा जोसुकै आएर जुनसुकै कुरामा बहस गरोस मज्जाले बहस गर्न सक्छु । कला क्षेत्रमा यत्तिका वर्ष बिताए । नाम कमाए, धेरथोर दाम कमाए । छोरा र छोरीलाई हुर्काए, बढाए अनि पढाए । उनीहरु आफ्नै व्यवहार सम्हालेर बसेका छन् ।
‘अब मैले जानेको काम नै कलाकारिता हो । वर्षौंको अनुभवलाई अब चलचित्र निर्देशनमार्फत देखाउने प्रयासमा छु’ किरण भन्छन्, ‘दर्शकको मनमा बस्ने खालका फिल्म बनाउने छु । छिट्टै नै फिल्मको तयारी गर्नेछु ।’
– forseenetwork र उज्यालाेकाे सहकार्य
