माओवादीको चुनावी गीतमा नाच्न राजेश हमाल मानेनन्

काठमाडौ, असोज १०– संविधानसभा चुनावको प्रचारको लागि एकीकृत नेकपा माओवादीले तयार पारेको गीतमा अभिनय गर्न कलाकार राजेश हमालले अस्वीकार गरेका छ ।
नेता प्रभु साहले तयार पारेको चुनावी गीतको म्युजिक भिडियोमा नाच्न रेखा थापा र आयुष रिजाल भने तयार भएका छन् । स्रोतका अनुसार चुनावी गीतमा नाच्नको लागि थापा र रिजालसँगै भुवन केसी र हमाललाई पनि अनुरोध गरिएको थियो ।
हमालले आफू स्वतन्त्र कलाकार भएकाले कुनै पार्टीले तयार पारेको गीतमा अभिनय नगर्ने भन्दै पन्छिएका थिए । तर केसीले भने कुनै प्रतिकृया दिएका छैनन् । एमालेबाट उम्मेद्वार बन्ने तयारीमा लागेकाले उनले पनि अभिनय गर्ने सम्भावना कम रहेको स्रोतको भनाई छ ।
सोमबार वीरगंज, गौर लगायतका शहरमा सुटिङ हुने गीतको म्युजिक भिडियोका लागि भातरबाट भोजपुरी नृत्यकलाकार रवि किसनलाई समेत ल्याउने तयारी छ । गीतमा उदितनारायण झा लगायत भोजपुरी गायक गायिकाको स्वर रहनेछ । म्युजिक भिडियोलाई किशोर रानाले निर्देशन गर्दैछन् भने नृत्य निर्देशकमा कमल राई छन् ।
गीत पार्टीको प्रचार भन्दा पनि समग्र चुनावी अभियानमा केन्द्रित रहेको माओवादीले जनाएको छ । चुनावी अभियानका लागि भन्दै तयार पार्न लागिएको ७ वटा गीत गाउँगाउँमा देखाउने माओवादीको तयारी छ ।
