अन्तर्राष्ट्रिय महोत्सवहरुमा ‘मानिस हराएको सूचना’, पुग्यो लखनउ र टोरोन्टो

काठमाडौं, चैत १७ –  नेपाली सर्ट फिल्म ‘मानिस हराएको सूचना’ अन्तर्राष्ट्रिय चलचित्र महोत्सवहरुमा समेत प्रदर्शन हुने भएको छ । चलचित्र हालै टोरोन्टो नेपाली फिल्म फेस्टिवल, क्यानडा र सिएमएस इन्टरनेशन चिल्ड्रेन फिल्म फेस्टिवल, लखनउ भारतमा प्रदर्शनका लागि छनौट भएको हो । 
सामाजिक सञ्जालमा हराउँदै गएको पुस्ताभित्र मानवीयताको अभाव प्रष्ट्याउन खोजेको चलचित्रले आजका युवापुस्ताको प्रतिनिधित्व गरेको छ । सन् २०१४ मा निर्माण भएको ‘मानिस हराएको सूचना’ दृश्यांश सेल फोन फिल्म फेस्टिवल, २०१४ को विजेता पनि हो । यस्तै काठमाडौं इन्टरनेशनल माउण्टेन फिल्म फेस्टिवल (किम्फ), २०१४ मा फिक्सन अन्तर्गत जुरी स्पेशल मेन्सन अवार्डसमेत पाएको थियो । चलचित्र २०१४ मै एकादेशमा इन्टरनेशनल सर्ट फिल्म फेस्टिवलमासमेत प्रदर्शन हुने अवसर पाएको थियो । 
क्यानडाको मिसिसागा नियोल रायन अडिटोरियममा हुने आठौँ टोरोन्टो नेपाली फिल्म फेस्टिवल र भारत लखनउमा हुने नवौँ सिएमएस इन्टरनेशनल चिल्ड्रेन फिल्म फेस्टिवलमा ‘मानिस हराएको सूचना’ प्रदर्शन हुने अवसर पाउनुले आफूहरुको प्रयास सफल भएको चलचित्रका निर्देशक स्वीकार शाहनले बताए । ‘आफूले गरेको काम अन्तर्राष्ट्रिय स्तरमा पुग्दा खुशी लाग्छ, कामको मूल्यांकन भए झैँ लाग्छ’ उनले भने । 
आँखा फेमवक्र्सले बनाएको चलचित्रमा ध्रुबसागर थापा, मिलन, सबिना गोपाली, एमरल्ड विश्वदीप, अस्मिता तामाङ, अमृता खनाल, ऋग्वेद शर्मा र सुवास पौडेलको अभिनय रहेको छ । चलचित्र मिलनले खिचेका हुन् । यस्तै सुवास पाैडेलको संगीत रहेको छ ।
