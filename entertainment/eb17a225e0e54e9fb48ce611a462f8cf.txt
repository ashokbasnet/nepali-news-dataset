अरुलाई नचाउँदै आफू पनि नाचे झलनाथ खनाल

काठमाडौं, वैशाख २० - न सरकारमा दौडधूप, न पार्टीकै काम ।
पार्टी महाधिवेशन पनि पर धकेलिएपछि फुर्सदिला बनेका एमाले अध्यक्ष झलनाथ खनाल शुक्रबार एउटा कार्यक्रममा झण्डै तीनघण्टा अलमलिनुभयो ।
 खनाल प्रायः धेरै कार्यक्रममा निर्धारित समयभन्दा निकै ढिलो पुग्ने गर्नुहुन्छ । तर शुक्रबार प्रज्ञा भवनमा भएको कार्यक्रममा उहाँ निर्धारित समयमै पुग्नुभयो ।
अरु कार्यक्रममा पुग्दाजस्तो मञ्चमा बस्नुभएन । उभिएर भाषण पनि गर्नुभएन । दर्शक दिर्घाको अघिल्तिर बसेर मञ्चमा एकटकले हेरिरहनुभयो र दर्शक जुरुकजुरुक हुँदा उठेर साथ दिनुभयो ।
त्यसो त उहाँ कार्यक्रममा एमाले अध्यक्ष झलनाथ खनालको रुपमा होइन, गीतकार जेएन खनालको रुपमा उपस्थित हुनुभएको थियो । आफुले लेखेका गीतका प्रस्तुति सुन्दा र देख्दा उहाँलाई समय बितेको पत्तै भएन । उहाँसँगै एमालेका नेता, कार्यकर्ता र कलाकारले प्रज्ञा भवनको मञ्च खचाखच भरिएको थियो । धेरैलाई थाहा नभएपनि खनाल कवि र गीतकार समेत हुनुहुन्छ । उहाँले लेखेका जनवादी गीतले देशको सामाजिक तथा राजनीतिक अवस्था झल्काउँछ । अन्याय र असमानता पन्छाउँदै अघि बढ्न प्रेरणा दिन्छ । महिला, युवा र पछाडि पारिएका वर्गलाई जागरुक बनाउँछ ।
युवा शक्तिको बारेमा लेखिएको गीत प्रस्तुत हुँदा हल नै जुरुकजुरुक भयो । गीत प्रस्तुत भैरहँदा कुर्सीमा बसेका धेरैजना जर्याकजुरुक उठेर कम्मर मर्काउन थाले । कोही अघिल्तिरै आएर छमछमी नाचे । सबै नाच्न थालेपछि खनाल आफु मात्र बसिरहन सक्नुभएन । उठेर हात हल्लाउँदै घुम्न थाल्नुभयो । त्यसपछि ताली र सिटी बज्यो । यस्तै जागरुक बनाउने गीतकार जेएनका गीतहरु समेटेर राष्ट्रिय जनसांस्कृतिक महासंघले सांगीतिक कार्यक्रम प्रस्तुत गरेको हो । नारायण गोपालको धुनबाट सुरु भएको सांगीतिक कार्यक्रममा खनालका झण्डै डेढदर्जन जनवादी गीतहरुको प्रस्तुति भयो । गीतहरुमा संगतिकार अशोक राईले संगीत भर्नुभएको थियो ।
