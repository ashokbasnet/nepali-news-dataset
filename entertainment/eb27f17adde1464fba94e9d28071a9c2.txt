‘सुर्के थैली खै’ गाउँदा ४ बोतल पानी

काठमाडौं, माघ १७ – राजनराज शिवाकोटी ‘सुर्के थैली खै’ र ‘पूर्वपश्चिम रेल’ का संगीतकार । उनको परिचयका लागि यी दुई गीत नै काफी छन् । तर कमैलाई थाहा छ यी दुवै गीतमा राजनराज शिवाकोटीकै शब्द र आवाजमा सजिएका छन् भन्ने कुरा । नवीन के भट्टराईले गाएको ‘अलिकति पीडा हुँदा नि’, रामचन्द्र काफ्ले र सिन्धु मल्लले गाएको ‘सम्धी ज्यू सम्धी ज्यू वार्ता गराई देऊ’ जस्ता धेरै राम्रा गीतमा शब्द र संगीत दिएका राजनराज शिवाकोटीले संगीतको लगभग १५ वर्षे यात्रा पछि बल्ल खास सफलता प्राप्त गरेका छन् ।
उनका ‘सुर्के थैली खै’ र ‘पूर्व पश्चिम रेल’ दुवै गरी युट्युबमा २ करोड ५० लाख दर्शक पाएका छन् । जुन नेपाली गीत संगीतको यो पहिलो कीर्तिमान हो । यि कीर्तिमानी गायक, संगीतकार राजनराज शिवाकोटी प्राय सिर्जनामा व्यस्त हुन्छन् । उनलाई देश विदेशबाट कार्यक्रमका प्रस्ताव पनि आउँछन् । तर उनले स्टेजमा निकै कम प्रस्तुति दिन्छन् । कम प्रस्तुति दिँदा पनि उनले धेरै रमाईला स्टेज अनुभव संगालेका छन् जुन उनले आज हामीसँग बाँडेका छन् । 
स्टेजमा ‘सुर्के थैली खै’ गाउँदा ४ बोतल पानी 
जीवनमा धेरै गीत संगीत लेखेँ र संगीत भरेँ । तर जब मैले गाएको ‘सुर्के थैली खै ’ ले राम्रो चर्चा र प्रशंसा पायो तब मलाई स्टेजको लागि प्रस्तावहरु आउन थाले । चलचित्रको प्रचार प्रसारको समयमा काठमाडौं मै एउटा कार्यक्रमको आयोजना गरिएको थियो । दीपक दाइ, दीपा दिदी लगायत सबैजना हुनुहुन्थ्यो ।
अरुको पालो आउँदा खासै वास्ता गरिएन । तर ४, ५ जना पछि मेरो पालो आउन थाले पछि किन किन मेरो त ओठ तालु दुवै सुक्न थाल्यो । वरपर हेर्छु कसैले देख्यो कि भनेर । मनमनै भन्छु भित्र पो डराको त । यो ओठ चाहीँ किन सुक्नु परेको भनेर मनमनै भनेँ । अनि मैले पानी मगाएँ । एक बोतल पानी स्वाट्ट खाएँ । तर त्यो कहा गयो थाहै भएन । ओठ त जस्ताको तस्तै रह्यो सुख्खा । फेरि अर्को बोतल पानी मगाएँ । त्यो पनि खाएँ । त्यो मनमा डर लागे पछि पानी त कहा जाँदो रैछ  थाहै नहुने । 
उद्घोषक हुनुहुन्थ्यो राजाराजेन्द पोखरेल । मैले यसो दिमाग लागाएँ । दीपक दाइ, दीपा दिदी सबैलाई स्टेजमा बोलाए मात्रै गाउँछु नत्र गाउदिनँ भनेर गफ दिएँ । यति भने पछि राजा भाइले पनि ल हुन्छ भन्नु भयो । अलिकति हिम्मत आयो । फेरि एक बोतल पानी खाएँ । स्टेज चढ्ने बेला भयो । मैले भने बमोजिम नै राजाराजेन्द्र भाइले सबै कलाकारलाई स्टेजमा बोलाउनु भयो । 
अनि अर्को बोतल पानी बोकेर स्टेज चढेँ । गीत बज्न थाले पछि सबै जना नाच्न थाले । सबैको ध्यान दीपक दाइ दीपा दिदी तिर जान थाल्यो । सबैले चिनेका कलाकारलाई हेर्न थाले । म चाहीँ पछि पछि लुकेर गीत गाउन थालेँ । आफूलाई हेरेको छैन भने पछि धक फुकाएर गाउन सकिँदो रैछ नि ।
खास सबै कलाकारलाई बोलाउन लगाउनुको मेरो आइडिया पनि त्यसैको लागि थियो (लामो हाँसो) । त्यसपछि त मेरो बानी बस्यो । रमाइलो लाग्छ स्टेजमा चढेर गाउनलाई । फुर्सद अलि कम छ । यो गीत  संगीत सिर्जना गर्ने काम धेरै छ र त्यसले गर्दा स्टेजमा चढ्ने मौका अलि मिल्दैन । तर अर्को सालदेखि अलि बढी स्टेजको लागि समय छुटाउने मेरो सोच छ ।
राम्री केटीले नाच्दा प्राण नै जाला जस्तो भो
दुबई मेरो पहिलो विदेश सांगीतिक यात्रा हो । त्यहा मलाई माया गर्ने, मेरा गीत संगीतलाई रुचाउने धेरै हुनुहुँदो रैछ । आफ्नै मान्छे जसरी माया गर्ने नेपाली भेटेँ । त्यहाँ हाम्रो यता हाती सफारी जस्तै समुन्द्रमा यात्रा हुँदो रहेछ । त्यो यात्रामा ५ वटा नेपाली गीत सुन्ने मौका मिल्दो रहेछ । जस मध्यमा पहिलो ‘सुर्के थैली खै ’ र दोस्रोमा ‘पुर्वपश्चिम रेल’ रहेछ । अनि अरु गीत संगीत ।
त्यतिबेला मेरो एकदमै मन खुलेर आयो । मैले केही राम्रो संगीत दिएको रहेछु जस्तो लाग्यो । पछि कार्यक्रममा आफ्नो प्रस्तुतिको लागि गइयो । गीत गाउँदा सम्म त ठिकै थियो । स्टेजमा नाच्नु पनि पर्ने रहेछ । फेरि यो नाच्ने भने पछि मेरो शरीर नै कक्रक्क भएर आउँछ । सानै देखि नाच्न नखोज्ने । कसैले नचाउन खोजे भागी हाल्थेँ । अब परियो फन्दामा जस्तो लाग्यो । 
मेरो गीतमा नाच्न आएका थिए, बच्चा बुढाबुढी, भर्खरका तन्नेरी । हेर्दा हेर्दै एक युवतीको हुलले मलाई झप्पक्कै छोप्यो । उहाँहरु कस्तो मिलाएर नाच्न जान्ने । आफैलाई डाहा लाग्ने । उहाँहरुले संगै नाचौँ भनेर उक्साउने म हल्लिन पनि नजान्ने । सकिनसकि हल्लिन खोजेँ ।
यता गीतको सुरताल चिप्लेला भन्ने पिर । मर्नु भयो । आफूलाई यो नाच्न नपरे हुन्थ्यो भन्ने लाग्ने । त्यती बेला मलाई ४ मिनेटको गीत ४ घण्टा जस्तो लाग्याथ्यो । कति बेला सकिएला र सबै जना आफ्नो ठाउँमा गएर बस्लान् भन्ने मात्रै भएको थियो । तर उहाँहरुले म प्रतिको सद्भाव, माया देखेर म एकदमै गदगद् भएँ । नेपालमा भन्दा विदेशमा अझ धेरै माया गर्ने हाम्रा दर्शक श्रोता हुनुहुदो रैछ । सोची राख्या छु म पनि डान्स सिक्नु पर्ला । स्टेजमा नाच्नै पर्ने रैछ (हा हा हा) ।
नेपालकै काठमाडौं बाहिरको कार्यक्रममा जादा मेरो गीत संगीत सुनेका श्रोताहरु यो गीत गाउने मान्छे कस्ता रैछन् भनेर घण्टौं कुरेर बसेको पनि मैले देखेको छु । मलाई खासै मान्छेहरुले चिन्दैनन् । मेरो सिर्जना मात्रै सुनेका छन् । संगीतलाई चिनेका छन् । खासमा हुनु पर्ने पनि यही हो । मलाई श्रोता तथा दर्शकले चिन्न थाले भने भने म हिट हुन्छु । म हिट हुनु भनेको तातो हुनु हो । फेरि धेरै ताते पछि खरानी हुन्छ । खरानी भए पछि सकिएन त ? (हा हा हा हा) 
राजनराज सिवकोटी यति बेला ‘पर्व‘, ‘पिंजडा-२’, ‘डमरु’ लगायतका सिनेमाका गीत संगीतमा व्यस्त छन् । उनी आफ्नो सिर्जना संगै बाहिर निस्कन चाहन्छन् । अर्को वर्ष देखि विभिन्न मेला महोत्सवमा जाने मनस्थितीमा रहेका छन् ।
अहिले पनि धेरै स्थानबाट बोलाएको भए पनि संगीतको काम धेरै भएको कारण निस्कन नसकेको बताए । यही कारण धेरै आयोजकहरु रिसाएको अनुभव पनि छ । उनीहरुको चित्त नदुखाउने र दर्शकहरुको चाहनालाई ध्यानमा राखेर पनि अब सार्वजनिक कार्यक्रममा देखिने राजनराज सिवाकोटी बताउँत्रछन् । 
- उज्यालो  र forseenetwork.com को सहकार्य
