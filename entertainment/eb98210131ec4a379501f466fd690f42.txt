भैरव अर्यालको स्मृतिमा २ श्रष्टा सम्मानित

काठमाडौं, असोज २१ - प्रख्यात हास्य व्यंग्यकार स्वर्गिय भैरव अर्यालको स्मृति दिवसका अवसरमा दुई जना स्रष्टालाई सम्मान गरिएको छ । 

आइतवार अर्यालको ७३ औ जन्मजयन्ती तथा ३६ औ स्मृति दिवस अवसरमा स्रष्टाहरुलाई सम्मान गरिएको हो ।

 

भैरव पुरस्कार गुठीले गरेको कार्यक्रममा भैरव पुरस्कार स्रष्टा विमल निभालाई प्रदान गरियो भने भैरव प्रतिभा पुरस्कार सविता गुरुङ्गलाई दिइयो ।  भैरव पुरस्कारको राशि नगद २५ हजार रुपैया रहेको छ । 

त्यस्तै भैरव प्रतिभा पुरस्कारको राशि १५ हजार रुपैया रहेको छ । साहित्यकार मोदनाथ प्रश्रितले स्रष्टाहरुलाई सम्मान गर्नु भएको हो ।

कार्यक्रममा साहित्यकार प्रश्रित सहित रोचक घिमिरे, गोपाल बराल लगायतले नेपाली साहित्यमा अर्यालको योगदानको चर्चा गर्दै भैरव पुरस्कार गुठीले गर्दै आएको गतिविधिका बारेमा जानकारी दिनुभएको थियो । 

नेपाली साहित्यको हास्य व्यंग्य क्षेत्रका विशिष्ट प्रतिभा अर्यालका काउकुती, गलबन्दी, दश अवतार, टेढो ऐना लगायका कृतिहरु निकै लोकप्रिय छन् ।

भैरव पुरस्कारबाट यसअघि बासुदेव लुईटेल केदारमान व्यथित, मदनकृष्ण श्रेष्ठ, हरिवंश आचार्य, भीमबहादुर थापा तथा भैरव प्रतिभा पुरस्कारबाट बसन्धुरा भुषाल, लक्ष्मण गाम्नागे, मनोज गजुरेल लगायतका स्रष्टाहरु सम्मानित भइसक्नु भएको छ ।
