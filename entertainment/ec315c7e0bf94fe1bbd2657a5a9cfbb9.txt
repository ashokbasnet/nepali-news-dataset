कृष्णसेन स्मृति दिवस सप्ताहव्यापी रुपमा मनाइने

काठमाडौं, बैशाख ३१ – क्रान्तिकारी पत्रकार संघले सहिद कृष्णसेन इच्छुक स्मृति दिवस सप्ताहव्यापी रुपमा मनाउने भएको छ ।
पत्रकार सेनलाई पक्राउ गरेको दिन जेठ ६ गतेदेखि हत्या गरिएको दिन जेठ १३ गतेसम्म देशव्यापी विभिन्न कार्यक्रम गरिने संघका अध्यक्ष गोविन्द आचार्यले जानकारी दिनुभयो ।
काठमाडौमा मंगलवार बसेको संघको केन्द्रीय कार्यालयको बैठकले जेठ ६ देखि ११ गतेसम्म सहिद सेनको सम्मानमा विभिन्न प्रचारात्मक अभियान संचालन गर्ने निर्णय गरेको हो ।
संघले जेठ १२ गते काठमाडौंमा पत्रकारितामा नैतिक मूल्य विषयक अन्तरक्रिया कार्यक्रम गर्ने भएको छ । संघले विराटनगरबाट प्रकाशित जनविद्रोह दैनिकलाई यस वर्षको कृष्णसेन इच्छुक स्मृति पुरस्कार प्रदान गर्ने भएको छ ।
पत्रकार सेनलाई हत्या गरिएको दिन जेठ १३ गते विहान ७ बजे काठमाण्डौको रत्नपार्कदेखि मृकुटीमण्डपसम्म प्रभातफेरी आयोजना गरिने आचार्यले जानकारी दिनुभयो ।
जनदिशा दैनिकका सम्पादक कृष्णसेन इच्छुकको २०५९ जेठ १३ गते तत्कालीन महेन्द्र पुलिस क्लबमा हत्या भएको थियो ।
