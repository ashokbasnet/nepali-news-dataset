लेखनाथ साहित्य पुरस्कार दीक्षितलाई

पोखरा, पुस १० यसवर्षको लेखनाथ साहित्य पुरस्कारबाट वरिष्ठ साहित्यकार मदनमणि दीक्षित सम्मानित हुनुहुने भएको छ । नेपाली भाषा, साहित्य, कला, संस्कृतिको विकासमा उल्लेख्य योगदान पु¥याएको भन्दै लेखनाथ साहित्य प्रतिष्ठानले दीक्षितलाई सम्मान गर्न लागेको हो ।

 प्राध्यापक डाक्टर रविलाल अधिकारीको संयोजकत्वमा गठित लेखनाथ साहित्य पुरस्कार प्रतिभा सिफारिस समितिले दीक्षितलाई पुरस्कार प्रदान गर्ने निर्णय गरेको हो । दीक्षितलाई लेखनाथ जयन्तीका अवसरमा यहि पुस १५ गते नेपाली शिक्षा परिषद्सँगको सहकार्यमा काठमाडौंमा पुरस्कार प्रदान गरिनेछ । पुरस्कारको राशि नगद ५० हजार रुपैयाँ रहेको छ ।

यसैगरी, यसबर्षको कुन्तीदेवी शिक्षा पुरस्कार चाहिँ सपना दाहाललाई प्रदान गरिने भएको छ । लेखनाथ नगरपालिकाभित्रका सामुदायिक विद्यालयहरूमध्येबाट प्रवेशिका परीक्षामा उत्कृष्ट अङ्क प्राप्त गर्ने एक जना छात्रालाई हरेक वर्ष यो पुरस्कार प्रदान गरिन्छ ।

कुन्तीदेवी शिक्षा पुरस्कार लेखनाथको अर्चलेमा हुने लेखनाथ जयन्तीको कार्यक्रममा प्रदान गरिनेछ । दाहालले लक्ष्मी उच्च मावि अघौंबाट प्रवेशिका परीक्षामा ६५ दशमलव ५ प्रतिशत अङ्क प्राप्त गर्नुभएको थियो । कुन्तीदेवी पुरस्कारको राशि चाहिँ नगद १० हजार रुपैयाँ रहेको छ ।

दुवै पुरस्कारको राशि २०६६ पुस ४ गते स्थापना भई पौष १५ मा घोषणा भएको थियो । विजयनाथ–सरिता भट्टराई, डाक्टर प्रतिभा पाण्डे, डाक्टर सुधा खकुरेल, प्रकाशनाथ–सरिता भट्टराई, विनयनाथ–निरजा भट्टराई र शारदशशी पौडेलले लेखनाथ साहित्य पुरस्कारका लागि ५ लाख र कुन्तीदेवी शिक्षा पुरस्कारका लागि २ लाख गरी ७ लाखको अक्षयकोष स्थापना गर्नुभएको थियो ।

डाक्टर प्रतिभा पाण्डेले प्रदान गरेको थप २५ हजार रुपैयाँ र गत बैशाखमा भएको पद्मराज ढकाल एकल साँझबाट बचत भएको १ लाख रुपैयाँ अक्षयकोषमा थपिएको छ । अहिले अक्षयकोषको कूल रकम ८ लाख ५० हजार पुगेको छ । लेखनाथ साहित्य पुरस्कारबाट गतबर्ष प्राध्यापक डाक्टर वासुदेव त्रिपाठी र कुन्तीदेवी शिक्षा पुरस्कारबाट मनिषा अधिकारीलाई सम्मानित गरिएको थियो ।
