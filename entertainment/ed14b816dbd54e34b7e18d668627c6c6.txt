बलिउड नायिका रबिना टण्डनले भनिन, 'बुद्ध जन्मेको देशमा आउन पाउँदा खुशी लाग्यो'

अर्जुनकुमार संग्रौला/ उज्यालो। काठमाडौं, कात्तिक १९-  बलिउड चर्चित नायिका रबिना टण्डन मंगलबार नेपाल आएकी छन् । बुधबार काठमाडौंको याक एण्ड यती होटलमा हुने ग्राण्ड ज्वेलरी फेशन शोमा सहभागी हुन उनी नेपाल आएकी हुन् । उनलाई नेपाल रत्न तथा आभुषण संघले नेपाल ल्याउने चाँजोपाँजो मिलाएको हो ।
नेपाली गरगहना प्रवद्र्धनको लागि भनेर आयोजना गर्न लागिएको फेशन शोमा नेपाली नायिकाहरु प्रियंका कार्की, पूर्व मिस नेपालहरु तथा मोडलहरुले नायिका टण्डनलाई र्याम्पमा साथ दिनेछन् । नायिका टण्डनले नेपालमै निर्माण भएका गरगहनाहरु लगाएर ८० फिट लामो र्‍याम्पमा क्याटवाक गर्ने छिन् ।कार्यक्रमको बारेमा जानकारी गराउन दरबारमार्गस्थित याक एण्ड यती होटलमा मंगलबार आयोजना गरिएको पत्रकार सम्मलेनमा बोल्दै नायिका टण्डनले आफूलाई नेपाल आउन पाएकोमा खुशी लागेको बताईन । ‘म बुद्ध धर्म मान्दिन तर पनि भगवान गौतम बुद्ध हामी सबैको मनमा हुनुहुन्छ, बुद्ध जन्मेको देशमा आउन पाउँदा निकै खुशी लागेको छ’ उनले भनिन्  । नेपाललाई राम्रो संस्कृति भएको देश भन्न पनि उनले भ्याईन ।
नेपाल आउने आफ्नो पहिल्यैदेखिको चाहना रहेको सुनाउँदै गौतम बुद्धको जन्मस्थल लुम्बिनीको भ्रमण गर्न मन लागेको उनको भनाई थियो । ‘यसपटक समय अभावले गर्दा लुम्बिनी जान नपाएपनि यहाँका प्रख्यात गुम्बा र स्तुपहरु भने अवश्य घुम्छु’ टण्डनले भनिन् ।
उनले नेपाली गरगहनाको बारेमा पनि भन्न भ्याईन । नेपाली गहना २४ क्यारेटकै हुने दावी गर्दै विश्वमा नै नेपाली गहनाको बजार राम्रो रहेको उनको भनाई थियो । हिन्दी चलचित्रमा मात्रै नभएर तेलगु, कन्नड र तामिल फिल्महरुमा समेत उनले वाहवाही पाएकी छिन् । ४० बर्षिया रबिना दुई सन्तानकी आमा हुन् ।

 तस्बिर सौजन्य : दीप बिमली
