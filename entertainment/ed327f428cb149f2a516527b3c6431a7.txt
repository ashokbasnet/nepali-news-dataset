झोक्रेका दर्शक पनि नचाउने शिवलाई समाचार सुनेर सात दिन भातै रुचेन !

काठमाडौं, फागुन १० – गायक शिव परियार मंगलबार आफ्नो ३४ औँ जन्म दिन मनाउँदैछन् । यो वर्षको जन्मदिन उनको लागि विशेष रह्यो । एकातर्फ उनले तिथि र मिति अनुसार दुई पटक जन्मदिन मनाए भने अर्कातर्फ उनले जन्म दिनको अवसरमा आफ्नो ‘अल्लारे’ बोलको गीतको म्युजिक भिडियो सार्वजनिक गरे । 
शिवले नेपाली र अंगे्रजी मितिअनुसार दुई दिन जन्म दिन मनाएका हुन् । ३४ वर्षका उनले आधा जीवन त संगीतमै बिताएका छन् । गएको १७ वर्षदेखि उनी नेपाली संगीत क्षेत्रमा निरन्तर सक्रिय छन् । १७ वर्षे संगीत यात्रामा उनका पाँच सयभन्दा धेरै गीतहरु रिलिज भइसकेका छन् ।
सात दिन भात रुचेन 
शिवले रेडियो नेपालले आयोजना गरेको आधुनिक गीत प्रतियोगिता विस २०५९ सालमा पहिलो पटक भाग लिएका थिए । रेडियो नेपालको ५३ औँ वार्षिक उत्सवको अवसरमा आयोजना गरिएको गायन प्रतियोगितामा उनी विजेता पनि भए । प्रतियोगितामा पहिलो हुँदा उनलाई खुशीले सात दिनसम्म भात रुचेन रे । 
उनलाई त्यो प्रतियोगिता जितेको विश्वास नै लागेको थिएन । १५ हजारले आवेदन दिएको उक्त प्रतियोगितामा दुई पटक भएको स्वर परीक्षणबाट १ सय ११ जना छनौट भएका थिए । वरिष्ठ कलाकारहरुको सहभागिता रहेको कार्यक्रममा ३ वर्ष मात्रै संगीत सिकेको मान्छे सायद जित्न सक्दिन होला ! भन्ने डर शिवको मनमा थियो । तर रेडियो नेपालले बेलुका सात बजेको समाचारमा नतिजा सार्वजनिक गरेर शिव उक्त प्रतियोगिताकोे विजयी भएको सुनाउँदा उनलाई पत्याउनै गाह्रो भएको थियो । 
आफू प्रथम भएको पत्यार नलागेर उनले आठ बजेको अंग्रेजी समाचार पनि सुनेको बताए । लगातार बधाईको फोनहरु आउँदा पनि शिवले त्यो कुरा पत्याउन सकेका थिएनन् ।  उनको लागि त्यो सफलता एक सपना जस्तै बनेको थियो ।
झोक्रेर बसेका मान्छे पनि नाच्न थाल्छन् 
अहिले आफ्ना गीतमा दर्शक झुमेको देखेर शिव आफैलाई पनि अचम्म लाग्दो रैछ । स्टेज कार्यक्रमको अनुभव सुनाउँदै शिवले भने, ‘खै मसँग के जादु छ कुन्नी त्यो मलाई नै थाहा छैन । तर झोक्रेर बसेका मान्छे पनि मैलै गीत गाउन थालेपछि उठेर नाच्न सुरु गर्छन् । त्यो दृश्यले मलाई निकै खुशी दिन्छ । मैलै प्राय कार्यक्रमहरुमा दुई देखि साढे दुई घण्टासम्म प्रस्तुति दिन्छु । त्यो पनि दर्शकको माग अनुसार । कहिले काँही त गाउँदा गाउँदै आफ्नो मुटु नै दुखिसकेको हुन्छ तर गीत सुनेर दर्शकको धित मरेकै हुन्न ।’
 शिवले गीत गाउँदा दर्शकको सङ्ख्या थोरै धेरै हेर्ने र प्रस्तुतिमा भेदभाव गर्ने गरेका छैनन् ।  उनी यो धर्तिमा एक मानवको रुपमा जिउन पाउँदा निकै खुशी छन् । त्यस कारण उनी आफू पनि खुशी हुने प्रयासमा हुन्छन् र आफूसँग जोडिएका सबैलाई खुशी राख्ने प्रयास उनको हुन्छ । मानव भएर जन्मन पाएको खुशीमा उनी भन्छन्, ‘कुकुर बाँदर, परेवा हाँस वा अन्य जनावर भएको भए त मान्छेहरुले जिउन दिँदैनथे । अहिलेसम्म काटेर खाईसक्थे होलान् । तर मानव भएको भएर नै हामी अहिलेसम्म जिउन पाएका छौँ ।’  
आम्दानीको गतिलो माध्यम बन्दै यूट्यूब 
पहिले गायक, गायिकाको नयाँ गीत आउदा यूटयुब च्यानलमा राख्नको लागि आधिकारिक रुपमा विभिन्न यूट्यूब च्यानलहरुलाई जिम्मेवारी दिईन्थ्यो । तर पछिल्लो समय कलाकार आफैले आफ्नै यूट्युब च्यानलबाट आफ्ना गीतहरु सार्वजनिक गर्ने गरेका छन् । यो सवालमा गायक शिव परियार पनि अछुतो छैनन् । उनले पनि पछिल्लो समय आउने आफ्ना नयाँ गीतहरु आफ्नै च्यानलमा राख्ने गरेका छन् ।
पहिला नेपालमा युट्युबमा कर्मसियल अकाउन्ट खोल्नको लागि व्यक्तिलाई छुट थिएर तर अहिले छुट भएका कारण कलाकारहरु आफैले व्यक्तिगत रुपमा च्यानल खोल्न थालेको र आफूले पनि खोलेको उनले बताए । यु ट्युबबाट भ्युअर्सको आधारमा आम्दानी गर्न सकिन्छ । आफ्नो व्यक्तिगत लगानी भएको गीतहरुबाट आम्दानी लिनको लागि च्यानल खोलेको शिवको भनाई छ ।  उनको शिव परियार नामकै यु ट्युब च्यानल छ जसमा तपाईँ पनि जोडिन सक्नुहुन्छ ।  

गिनिज बुकमा नाम लेखाउने रहरै छैन
संगीतमा लागेर संगीतमा बाँच्नु पर्छ भन्ने सिकेका शिवलाई अरु–अरुल जस्तो गिनिज बुकमा नाम लेखाउने रहर भने छैन । उनी भन्छन, ‘जिन्दगी यस्तो होस सधै काम गरेर खान पाईयोस । साथीभाइले फोन गरेर कता छस् ? भन्दा हे.. कामै छैन् यार यत्तिकै ! भन्ने अवस्था नआओस् ।’ 
आफ्नो परिवार र जीवनमा संगीतले शिव परियार नामको छुट्टै परिचय स्थापित गर्नसक्नु नै जीवनमा संगीत यात्राको उपलब्धी र योगदान हुने भन्दै उनले रेकर्ड राख्न जरुरी नभएको  बताए ।
सांगीतिक यात्रा भ्याई नभ्याई
शिव नेपालका भन्दा पनि विदेशका स्टेज कार्यक्रमहरुमा व्यस्त हुन्छन् । उनलाई विदेशकै कार्यक्रमहरुमा भ्याई नभ्याई हुन्छ । उनी सन् २०१६ मा ६ महिना कार्यक्रमको सिलसिलामा विदेशमा नै बसेका थिए । त्यो समयमा यूरोप, यूके र अष्ट्रेलियामा भएका विभिन्न साँस्कृतिक कार्यक्रमहरुमा उनले प्रस्तुति देखाए । यो वर्षमा पनि उनले जापान र कोरियामा भएका कार्यक्रमहरुमा सहभागीता जनाईसकेका छन् भने नेपाली नयाँ वर्षमा प्रस्तुति दिन यूके जाँदैछन् ।
 
उज्यालो र forseenetwork.com को सहकार्य
