नवलपरासीबाट विदेश गएका १५ सय भन्दा धेरै समस्यामा

नवलपरासी, वैशाख १० – गएको चार वर्षमा नवलपरासीबाट वैदेशिक रोजगारीमा गएका १५ सय जनाभन्दा धेरै समस्यामा परेका छन् । 
पूर्वी नवलपरासीका ६ सय र पश्चिम नवलपरासीमा ९सय ४६ जना विभिन्न समस्यामा परेर सहयोगका लागि निवेदन दिएको सुरक्षित आप्रवासन परियोजना नवलपरासीले जनाएको छ । 
विशेष गरी पैसा लिएर विदेश नपठाउने, समयमा तोके बमोजिम तलब नपाइने, भनेको भन्दा जोखिमयुक्त काम गर्नु परेको भन्दै निवेदन परेको परियोजनाका कार्यक्रम अधिकृत ज्ञानेश्वर भण्डारीले जानकारी दिनुभयो । भण्डारीका अनुसार यो अवधिमा जिल्लाका १ सय १० जनाको विभिन्न देशमा ज्यान गएको छ । 
चार वर्षमा ११ सय जनाका समस्या समाधान भएको छ भने १२ करोड क्षतिपूर्ति दिलाइएको परियोजनाले जनाएको छ । वैदेशिक रोजगारीमा गएर जोखिममा पर्नेको तथ्याङ्कमा नवलपरासी पाँचौं जिल्लामा पर्दछ भने रोजगारीको सिलसिलामा विदेशमा मृत्यु हुने जोखिमको हिसाबले तेस्रो जिल्ला हो । 
नवलपरासीबाट मात्रै झण्डै ८० हजार जना वैदेशिक रोजगारमा गएको सुरक्षित आप्रवासन परियोजना नवलपरासीले जनाएको छ । पश्चिम नवलपरासीको सीमावर्ती क्षेत्रका नागरिक भारतको बाटो हुँदै पनि रोजगारीका लागि जाने गरेका छन् । 
यसरी जाने मध्ये झण्डै छ हजार महिला छन् । जिल्लामा ६ सय जना भन्दा धेरै एजेण्ट रहेपनि लाइसेन्स लिएका एजेण्ट भने १२ जना मात्रै छन् ।
