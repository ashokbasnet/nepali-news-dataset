गाईजात्रामा महादेव र पार्वतीको नाच

काठमाडौं, साउन ३२ – आउँदो भदौ ५ गतेदेखि काठमाडौंको राष्ट्रिय सभागृहमा हुने गाईजात्रा महोत्सवमा महादेव र पार्वतीको नाच हेर्न पाइने भएको छ ।
गाईजात्रामा नाच्न साक्षात भगवान महादेव र पार्वती आउन लागेका भने होइनन् । दोहोरी गीतको भिडियोमा जमेकी पार्वती राई र जादूगर एवं हास्यव्यंग्य कलाकार महादेव त्रिपाठीले नाच प्रस्तुत गर्ने तयारी गरेका हुन् ।
डाबर नेपालको आयोजनामा हुने ‘झ्याँकुटी जय होस हर्के हवल्दार’ गाईजात्रा महोत्सवमा यी दुई कलाकारले छुट्टाछुट्टै नृत्य प्रस्तुत गर्नेछन् । ‘नृत्यको बीचमा जादू पनि देखाउने मेरो योजना छ’ त्रिपाठीले भन्नुभयो । आफ्नो यो नयाँ प्रस्तुतिले दर्शकलाई मनोरञ्जन दिने उहाँले बताउनुभयो ।
‘महादेव जीसँगै पार्वती राईको नृत्य पनि उस्तै आकर्षक हुनेछ’ महोत्सवमा एकजना कलाकार राजा राजेन्द्रले उज्यालो अनलाइनसित भन्नुभयो । उनीहरु बाहेक अरु हास्य कलाकारहरुले देशको जल्दोबल्दो राजनीति र सामाजिक विषयवस्तुलाई महोत्सवमा प्रस्तुत गर्ने तयारी गरेका छन् ।
