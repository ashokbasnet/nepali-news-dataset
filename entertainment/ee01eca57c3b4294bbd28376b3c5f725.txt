मेरी बास्सैमा कसरी पुगे बद्री पंगेनी ?

काठमाडौ, माघ १ – नेपाल टेलिभिजनबाट प्रसारण हुने चर्चित हाँस्य टेलिश्रृङ्खला मेरी बास्सैमा गायक बद्री पंगेनीले पनि अभिनय गरेका छन् । लगातार दुई श्रृङ्खलामा उनलाई देख्दा दर्शकहरु पनि अचम्ममा परे ।
कतिले त गायक पंगेनी पनि मेरी बास्सैमा खेल्ने भएछन् भनेर अड्कल लगाउन थाले । तर मेरी बास्सैको अर्को श्रृङ्खलाबाट पंगेनी देखिने छैनन् । ‘सुर्खेत महोत्सवमा गएको बेला उहाँसँग भेट भयो स्थानीयबासिन्दाले आफ्नो क्षेत्रको प्रचार गरिदिन अनुरोध गर्नुभयो’ मेरी बास्सैका निर्देशक सीताराम कट्टेलले उज्यालोसँग भने ‘अनि मैले त्यहीँ नै उहाँ (बद्री पंगेनी) सँग अभिनय गर्नुपर्यो भनेर आग्रह गरें ।’
गीतमा बाहेक अरु कार्यक्रममा अभिनय नगरेकाले सुरुमा गायक पंगेनीले आनाकानी गरेका थिए । ‘मैले उतिखेरै कन्सेप्ट तयार पारेर सुनाएपछि उहाँ राजी हुनुभएको हो’ कट्टेलले भने । अघिल्लो र यो हप्ता प्रसारण भएको मेरी बास्सैमा धुर्मुसको भूमिका निर्वाह गर्ने कट्टेलले गायक पंगेनीलाई ठगेको दृश्य देखाइएको छ ।
टेलिश्रृङ्खलामा धुर्मुसले पंगेनीको नामै काढेर भाते, चोर, डाँका भन्दा पंगेनी रिसाएनन् होला त ? ‘अहँ त्यस्तो भएन, निकै सहज रुपमा अभिनय गर्नुभयो’ कट्टेलले भने ‘दुई भागको कार्यक्रममा एकै दिन सक्नुपर्ने थियो, उहाँले हामीले जस्तै अभिनय गरेर देखाउनुभयो ।’
मेरी बास्सैमा पंगेनीकी श्रीमती कल्पना र छोरी विहानीले पनि अभिनय गरेका थिए । ‘उहाँहरुको परिवार सबै अभिनयमा खप्पिस हुनुहुँदो रहेछ’ कट्टेलले भने ।
गायक बद्री पंगेनीले अभिनय गर्दा रमाइलो लागेको बताए । गीत गाइरहेको मान्छेलाई अभियान गर्दा केही अप्ठेरो भयो, तर पछि रमाइलो लाग्यो’ उनले भने । टेलिचलचित्रमा दौडनुपर्ने दृश्य पनि भएकाले दौडदा जुत्ता नै फाटेको पंगेनीले सुनाए ।
