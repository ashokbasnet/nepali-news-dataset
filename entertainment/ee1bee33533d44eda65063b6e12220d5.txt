१५ वर्ष प्रेम त्यसपछि विवाह, हनुमान जीको प्रेम प्रसंग

काठमाडौं, फागुन २ – अभिनेता रविन्द्र सिंह बाँनियाको सोमबार ३४ औँ जन्मदिन हो । २०३८ साल फागुन २ गते काठमाडौंको थापाथलीमा जन्मेका उनी नेपाली सिनेमाका सह अभिनेताका रुपमा चिनिन्छन् ।
सन् २०१४ मा सिनेमा टलक जंग भर्सेज टुल्केबाट ब्रेक लिएका उनले सिनेमा पशुपतिप्रसादमा हनुमान जीको भूमिका निभाएपछि उनलाई धेरैले चिने । 
१७ वर्षको उमेरदेखि अभिनय गर्न थालेका उनले पहिलो पटक सडक नाटक ‘प्रजातन्त्र’मा अभिनय गरेका थिए । त्यस्तै उनले टेलिभिजनमा पनि ‘जीवन चक्र’ लगायत अन्य केही सिरियलहरुमा काम गरे । सडक नाटक र टेलिभिजनसँगै उनी थियटरमा पनि आवद्ध थिए । रविन्द्रले गुरुकुल नाट्य घरमा झण्डै सात वर्ष बिताएका छन् । गुरुकुलमा बिताएको सात वर्षले उनलाई अभिनयका बारेमा धेरै कुराहरु सिकाएको छ । 
सिनेमा थोरै गर्ने विचारमा छु 
सन् २०१४ मा सिनेमा ‘टलक जंग भर्सेज टुल्के’बाट ब्रेक लिएका उनले त्यसपछि पशुपति प्रसाद, झुम्की, जात्रा र सेतो सूर्यमा पनि काम गरिसकेका छन् । रविन्द्रले सबै सिनेमाहरुबाट राम्रो प्रतिक्रियाहरु पाइरहेका छन् । राम्रो अभिनय भएका कारण दर्शकले त उनलाई माया गरेका छन् नै यसका साथै उनलाई सिनेमामा लिनको लागि निर्माता तथा निर्देशकहरु पनि आतुर छन् ।  तर उनले सिनेमा जात्रा पछि अन्य सिनेमामा काम गरेका छैनन्, न त उनी कुनै सिनेमामा अनुबन्धित नै भएका छन् । ‘मलाई सिनेमाहरुको अफर त आइरहेको छ तर मनले खाएको भूमिका नै भेटाएको छैन । म अहिले केही स्क्रिप्टहरु पनि पढ्दै छु । तर जस्तो पायो त्यस्तै सिनेमामा काम गर्नु भन्दा राम्रो र कम सिनेमामा काम गरौँ की ! भन्ने सोच राखेको छु’, कुराकानीका क्रममा उनले भने । 
१५ वर्ष प्रेम त्यसपछि विवाह !
रविन्द्रको विवाह २०७१ साल वैशाख ९ गते भएको हो । तर उनको विवाहको पार्टी भने भुईँचाले गएको भोलिपल्ट भएको थियो अर्थात वैशाख १३ मा । उनको विवाह भुईँचालोको आसपास हुनु एउटा चाख लाग्दो कुरा हो भने उनको प्रेम कहानी त्यो भन्दा पनि धेरै रमाइलो छ । ढेड दशक लामो प्रेमपछि उनको विवाह भएको थियो । खासमा उनकी श्रीमती सीता श्रेष्ठ अध्ययनको लागि लण्डन गएका कारण विवाहमा  ढिला भएको थियो ।
चाईल्ड केयर सम्बन्धित कोर्स गर्न लण्डन गएकी सीता अध्ययन सकाएर नेपाल फर्केपछि उनीहरुको विवाह भएको हो । विवाहको झण्डै दुई वर्ष पुग्न लागेको यो जोडी एक छोरा संयक सिंह बाँनीयाको माता पिता बनिसकेको छ । स्थायी घर धादिङ भएका रविन्द्र अहिले काठमाडौंको गोल ढुङ्गामा परिवारसँगै बस्दै आएका छन् । यहाँ पनि उनको आफ्नै घर छ तर उनी कसैले घर कहाँ हो ? भनेर सोध्दा धादिङ नै भन्न मन पराउँछन् ।
उज्यालो र forseenetwork.com को सहकार्य
