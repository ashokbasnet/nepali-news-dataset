चलचित्र वितरकको चर्काचर्की विवाद, के भन्छन् शाही र कायस्थ ?

काठमाडौं, माघ २७ – नेपाली चलचित्र उद्योगमा अहिले दुईजना वितरक गोपाल कायस्थ र गोविन्द शाहीको विवाद निकै चर्चामा छ । उनीहरुको विवाद भएको खबरहरु प्रकाशित भएपछि त्यसतर्फ धेरैको ध्यान गएको छ ।  
केही समयअघि रिलिज भएको ‘किङ’ चलचित्रको वितरणको जिम्मा गोपाल कायस्थ र गोविन्द शाहीले लिएका थिए । सिनेमाको व्यापार पछि पैसा उठाउने र बाँडफाँड गर्ने क्रममा शाहीले गोपालकाजी कायस्थ ‘किङ’ चलचित्रका वितरक नभएका कारण उनलाई पैसा दिनु कुनै आवश्यक नभएको बताएपछि  उनीहरुबीच विवाद बढेको हो । आफूलाई शाहिले काठमाडौंका हलहरुबाट आउने पैसा लिनमा रोक लगाएको थाहा पाएपछि कायस्थले चलचित्र संघमा दुवैलाई पैसा बाँडफाँड हुनुपर्यो भनेर निवेदन दिएका थिए ।
यो विषयमा चलचित्र संघमा छलफल हुँदा शाही पनि रकम संकलनमा रोक लगाउन नहुने भन्दै चलचित्र संघ पुगेका थिए । वितरक कायस्थ भने अहिलेको लागि किङको पैसा संकलनमा रोक्नु पर्ने पक्षमा उभिए पछि घटनाले ठूलो रुप लिएको बताइएको छ । यस विषयमा दुई वितरकबीच भनाभनै भएको थियो । 
कायस्थमाथि शाहीले गरे हातपात
यता गोपाल कायस्थले वितरक गोविन्द शाही र उनका मान्छेहरुले आफूमाथि हातपात गरेको भन्दै कमल पोखरीको प्रहरी वृत्तमा उजुरी पनि दिएका छन् । गोविन्द शाहीले आफ्नो घाँटीमा लगाएको सिक्री चुँडाएको र हातपात गरेको कायस्थको आरोप छ । कायस्थले चलचित्र संघमा शाहीले आफूमाथि हात पात गरेको निवेदन दिएसँगै वितरक शाहीले वितरणको जिम्मा लिएका चलचित्रहरु रिलिजमा अर्काे निर्णय नहुँदासम्मका लागि प्रतिबन्ध लगाइएको छ । 
के भन्छन् कायस्थ ?
दुईबीच बढेको विवादसम्बन्धमा हामीले कायस्थसँग कुराकानी गर्दा उनले आफूलाई शाहीले देखाएको व्यवहारका कारण उनलाई वितरकबाट मात्र होइन चलचित्र संघबाट नै हट्नु पर्ने अवस्था आउने सक्ने बताएका छन् । शाही चलचित्र निर्माता संघका उपाध्यक्ष र चलचित्र संघका सदस्य पनि हुन् । 
के भन्छन् शाही ?
यता वितरक शाहीले भने हामीसँगको टेलिफोन सम्पर्कमा कायस्थले आफूलाई निराधार आरोप लगाएको बताएका छन् । तपाईँको व्यवहारले तपाईँका चलचित्र रिलिजमा रोक लगाइएको छ रे नि त ? भन्ने हाम्रो  प्रश्नमा उनले कायस्थले यो काम गर्न नसक्ने बताए । ‘मेरा चलचित्रहलहरु रिलिज हुन नदिने कसैको पनि क्षमता छैन । मिडियामा आएका समाचार कपोकल्पित हुन् । यी सबै हल्ला हुन् । कायस्थले भनेजस्तो मैलै मान्छे पिटेको छैन । मलाई सम्पर्कमा नभएका आरोपहरु पनि लगाइएको छ । म सम्पर्कमा नै छु ।’
चलचित्र संघमा आफूले कायस्थको हात समातेर बाहिर गएर कुरा गरौँ भनेको कुरालाई मिडियाले गलत प्रचार गरेको भन्दै उनले दुःखेसो पोखेका छन् । आफू किङको आधिकारिक वितरक भएको र कायस्थ वितरक नभएको पनि उनले हामीलाई जानकारी दिएका छन् । 
 
उज्यालो र forseenetwork.com को सहकार्य
