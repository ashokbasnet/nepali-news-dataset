एमएलटीआरले ततायो टुँडिखेल, आगामी एल्बमको एउटा म्युजिक भिडियो नेपालमै सुटिङ गर्ने

काठमाडौं — साँझ हुने एमएलटीआरको कन्सर्टका लागि दर्शकहरु बिहानै देखि गेटमा लामवद्ध थिए । आयोजकले मध्यान्न १२ बजे नै गेट खोल्ने जानकारी गराए पनि दिउसो ३ बजेमात्र गेट खुलेको थियो ।

 

झकिझकाउ बनाइएको टुँडिखेलमा डेनिस ब्याण्ड माइकल लर्नस टु रक अर्थात एमलटीआर साँझ ६ बजेतिर छिरेको थियो । साँझ साढे ६ बजेदेखि साढे आठ बजेसम्मको लगातारको प्रस्तुतिको क्रममा उसले दुई दर्जन गीत प्रस्तुत गरेको थियो ।

ब्यान्डका लिड भोकलिस्ट तथा किबोर्डिस्ट जास्का रिक्टर, गिटारिस्ट मिकेल लेन्ज  र ड्रमर कारे वान्सचरले कन्सर्टलाई पुरै ताएका थिए । प्रेम, वियोग र सन्देशमुलक गीतका कारण दर्शक नाच्न भने पाएनन् । एमएलटीआरल्ले आफ्ना चर्चित गीतहरु ‘टेक मी टु योर हर्ट’, ‘स्लीपिङ चाइल्ड’, ‘सम डे’, ‘२५ मिनेट’ लगायतका गीत गाएर नेपाली दर्शकलाई मन्त्रमुग्ध पारेका थिए ।

एमएलटीआर आइपुग्नु अघि पप गाएक सविन राई र माउन्ड ८८४८ ब्यान्डले आफ्नो प्रस्तुति दिएका थिए । ‘स्लो बिट’का गीतका कारण एमएलआरटीको कन्सर्टमा दर्शक दिर्घाबाट हुटिङ भने त्यति भएन ।

आगामी बर्ष निकाल्ने नयाँ एल्बमको एउटा गीतको म्युजिक भिडियो नेपालमै सुटिङ गर्ने एमएलटीआरले कन्सर्ट स्थलमै घोषणा गरेको छ ।

एमएलटीआरको टोली ओडिसी नेटवर्कको आयोजनामा पर्यटन वर्ष २०११ को प्रर्वद्धनका लागि कन्सर्ट गर्न कात्तिक ३० गते नेपाल आएको थियो । सन् १९८८ मा स्थापना भएको यो ब्यान्ड एसियामा निकै चर्चित मानिन्छ । यो ब्यान्डको ‘टेक मि टु योर हर्ट’ सन् २००६ को सबै भन्दा बढी डाउनलोड भएको गीतको रुपमा पुरस्कृत भएको थियो ।

क्यानडेली गायक ब्रायन एडम्स पछि नेपाल भ्रमणमा आउने यो सबैभन्दा चर्चित सांगीतिक समूह हो ।
