बलिउडमा नाम र दाम कमाएका नेपाली कलाकार

काठमाडौं, फागुन २७ – नेपाली कलकारका लागि मात्रै नभएर अन्य देशका कलाकारलाई बलिउडको पर्दा निकै ठूला लाग्छ र छ पनि । यसले धेरैलाई रोजगारी दिएको छ । बलिउडलाई धेरै देशका कलाकारले काम पाउने ठाउँ भनेर पनि भनिन्छ । विशेषगरी युरोपियनहरुले त्यहाँ डेरा जमाएका छन् । बलिउडको पर्दा विश्वभरी नै प्रख्यात छ ।
जहाँ एउटा सानो कामले एक कलाकारको भाग्य फेरिन्छ । बलिउडमा बाह्य देशका कलाकार जो आफ्नो मेहनत र परिश्रमले स्थापित भएका कलाकारहरु थुप्रै छन् । जसमा नेपाल पनि पर्छ  ।
नेपालका केही कलाकारहरुले बलिउडमा आफूलाई स्थापित गराएका छन् । मनिषा कोइराला, उदित नारायण झा यसका ज्वलन्त उदाहरण हुन् । आज हामी बलिउडमा गएर काम गरेका नेपाली सेलिब्रेटीहरुको बारेमा चर्चा गर्दैछौ ।
मनिषा कोइराला  
नेपालमा जन्मिए पनि  मनिषा कोइरालाले  भारतमा आफुलाई अलग्गै रुपले चिनाइन् । मनिषा बलिउडका चर्चित नायिका मध्येकी एक हुन् । पढाईको सिलसिलामा भारत पुगेकी मनिषाले मोडलिङबाट आफ्नो अभिनय यात्रा शुरु गरिन् ।
सन् १९९१ को सौदागर फिल्म उनको पहिलो बलिउड फिल्म थियो ।  अकेले हम अकेले तुम , अग्नि साक्षी, मन, मेहबुबा लगायत थुप्रै फिल्ममार्फत सबैको मन जित्न सफल नायिका मनिषाले नेपाली फिल्ममा पनि आफ्नो अभिनय कला देखाईन् । उनले अभिनय गरेका नेपाली फिल्महरु  फेरि भेटौला र धर्मा हुन् । सन् २०१० मा नेपालका सम्राट दाहालसँग मनिषाले बिहे गरिन्, तर मनिषाको वैवाहिक जीवन भने सफल भएन ।
सन् २०१० मा भएको बिवाह सन् २०१२ मा डिभोर्समा परिणत भयो । भर्खरै मात्र क्यान्सरलाई जितेर नयाँ जीवन पाएकी मनिषा दक्षिण भारतीय फिल्म गेम मार्फत अभिनय क्षेत्रमा फर्कदै छिन् । उनका भाइ सिदार्थ कोईराला पनि बलिउड अभिनेता हुन् ।
उदितनारायण झा
नेपालको सप्तरी जिल्लामा जन्मिएका गायक उदितनारायण नेपालका राम्रा र चर्चित गायक हुन् । सुरिलो स्वरका धनी उदितले आफ्नो आवाजलाई नेपालमा मात्र सीमित राखेनन् । उनले आफ्नो आवाजमार्फत बलिउडमा पनि तहल्का मच्चाईदिए । उदितले बलिउडमा सन् १९८० मा फिल्म उन्निस बीसको गीतमार्फत आफ्नो गायनकलालाई प्रस्तुत गर्ने मौका पाएका थिए । उनको लागि यो मौका निकै नै राम्रो भयो । त्यसपछि यिनले बलिउडमा लगातार गीतहरु गाउने मौका पाए । तर जब उनले डर फिल्मको जादु तेरी नजर खुस्बु तेरा बदन बोलको गीतमा आवाज दिए त्यसपछि उनको आवाजको चर्चा बलिउडमा चुलिन गयो । सन् १९८० देखिको उनको यो यात्राले अहिले पनि निरन्तरता पाईरहेको छ । उनले हिन्दी फिल्ममा मात्र नभएर दक्षिण भारतीय चलचित्रहरुमा पनि आवाज दिएका छन् ।
उषा पौडेल
नेपालको जनकपुरमा जन्मेकी नेपाली अभिनेत्री उषा पौडेलले दर्जनौ नेपाली फिल्ममा काम गरेकी छिन् ।  
उनले गोधुली, तिम्रो माया, प्यारी बहिनी, गगां, क्रोध, जस्ता नेपाली फिल्मबाट पनि सबैको मन जितेकी उषाले आफ्नो अभिनय कलालाई बलिउडमा पनि प्रस्तुत गरिन् ।
उनले बलिउड दुनियाँमा पनि केहि टेलिसिरियलहरुमा अभिनय गरिन् ।
साहारा वनको तुजसँग प्रित लगाई सजना, जय जय जय बजरंग बली, अदालत र  चिन्टु चिङकी और एक बढिसी लव स्टोरी उनले अभिनय गरेका टेलिसिरियलहरु हुन् ।
बलिउडमा अभिनय गर्दा गर्दै उनको  यात्रा अमेरिकासम्म पुगेको छ ।
सुनिल थापा
काठमाडौंमा जन्मिएका सुनिल थापाले नेपाली चलचित्र साथसाथै बलिउडका आधादर्जन जति चलचित्रमा काम गरेका छन् ।
नेपाली सिनेमा उद्योगमा चिनो ,आगो, ठुल्दाई, तँ त सारै बिग्रिस नि बद्री लगायतका थुप्रै चलचित्रमा काम गरेका अभिनेता सुनिल थापाले बलिउडमा एक दुजेके लिए, मानव हत्या, आजकी आवाज, अलवेला, नसिववाला र भर्खरै मात्र उनले हिन्दी फिल्म मेरी कोममा काम गरेकाथिए ।
 भोलाराज सापकोटा
नेपालको मकवानपुरका अभिनेता भोलाराज सापकोटा पनि बलिउडमा काम गर्ने नेपाली अभिनेता हुन् । उनले चर्चित फिल्म बर्फीमा अभिनय गरेका छन् । सन् २०१२ आएको फिल्म बर्फीका कारण भोलाको चर्चा पनि बढेको थियो । उनले अनुराग बासुको आगामी फिल्ममा पनि काम गर्दैछन् ।
विल्सन बिक्रम राई 
भाइ मस्ट बी क्रेजी बाट बलिउड डेब्यु गर्न लागेका विल्सन बिक्रमले नेपाली हाँस्य ब्यङग्यमा राम्रो पहिचान बनाएका छन् । उनी एक स्थापित हाँस्य कलाकार हुन् । हाल उनी बलिउडमा ब्यस्त छन् । फिल्म भाइ मस्ट बि क्रेजीमा शाहिद कपुर, पंकज कपुर सुनिल ग्रोभर ,सुनिल थापा लगाएतका कलाकारको अभिनय रहने छ । पहिलो फिल्ममै बलिउडका स्थापित कलाकारहरुसँग काम गर्न पाएका  विल्सनको बलिउड करियरले कस्तो मोड लिने हो त्यो भने भविष्यले नै बताउनेछ । 
सृष्टी श्रेष्ठ
मिस नेपाल सृष्टी श्रेष्ठले पनि बलिउडमा काम गर्ने नेपाली सेलिब्रेटीमा पर्छिन् । उनले फिल्म ज्याकपटको कभी जो बादल बर्से बोलको गीतमा मोडलिङ गरेर एकाएक चर्चा बटुलेकी थिईन् ।त्यहि चर्चाले उनलाई नेपाली सिने क्षेत्रमा फाइदा पुगयो । अहिले उनी नेपालकी महंगी नायिका बनीसकेकी छिन् । एक गीतमा मोडलिङ गरेको लाखौ लिने श्रृष्टीले अभिनय गरेको फिल्म गाजलु छिट्टै रिलिज हुनेछ । 
झरना बज्राचार्य 
नेपाली सिने क्षेत्रमा स्थापित  अभिनेत्री झरना बज्राचार्य पनि बलिउडमा काम गर्ने नेपाली सेलिब्रटी मध्येकी एक हुन् । उनले सन् २००४ मा आएको फिल्म लभ ईन नेपालमा अभिनय गरेकी छिन् । बलिउडमा स्थापित हुने चाहाना भएपनि उनलाई बलिउड फिल्मले भन्दा नेपाली फिल्मले फाइदा पुर्‍यायो  ।
- ForseeNetwork.com र उज्यालोको सहकार्य ।
