एएनए फेशन एक्स्टा भेगेन्जाका लागि १६ जना छनौट

काठमाडौं, असार १३ - अमेरिकामा बस्ने नेपालीहरुको संस्था एएनएको आयोजनामा हुने एएनए कन्भेन्सन २०१३ का क्रममा हुने फल एएनए फेशन एक्स्टा भेगेन्जाको लागि १६ जना प्रतिस्पर्धीको छनौट गरिएको छ ।
अमेरिकाको वेस्टचेस्टरमा आउँदो जुलाई ४, ५ र ६ मा एएनए कन्भेन्सन हुँदै छ । एएनए फेशन एक्स्टा भेगेन्जामा सहभागि हुनका लागि यसपटक पनि अमेरिकाका बिभिन्न स्टेटहरुमा बसोबास गर्ने १८ देखि २७ वर्षसम्मका युवा युवतीहरुले् सहभागिताको लागि आबेदन दिएका थिए । जसमध्येबाट १६ जना प्रतिस्पर्धीको छनौट गरिएको हो ।
एएनए कन्भेन्सनको दोश्रो दिन अर्थात जुलाइ ५ तारिखका दिन फेशन शोको आयोजना हुने छ । २००८ देखि प्रत्येक बर्ष एएनए कन्भेन्सन सँगै यो शोको आयोजना गरिदै आएको हो ।
यो शोमा अमेरिकाका बिभिन्न स्टेटमा बस्ने १८ देखि २७ वर्ष सम्मका युवा युवतीहरुले सहभागिता जनाउन पाउने भनिएपनि यसपटक भने १८ देखि २६ बर्ष सम्मका युवा युवतीहरुले सहभागिता रहेको छ ।
अमेरिकाको बाल्टिमोर, टेक्सास, लगायतका बिभिन्न स्टेटहरुबाट युवाहरुको सहभागिता यस पटकको फेशन शोमा हुनेछ । यही ८ जना पुरुष र ८ जना महिलाबाट २ जनाले मिस्टर भोग एएनए २०१३ र मिस भोग एएनएको उपाधि पाउनेछन् । गतबर्ष सुष्मा बोगटी तथा हरजित चोपडा बिजयी भएका थिए । बिशेषगरि अमेरिकाका बिभिन्न स्टेटहरुमा बस्दै आएका नेपाली युवाहरुको प्रतिभा देखाउनका निम्ति यो कार्यक्रम गर्न लागिएको आयोजकले जनाएको छ । कार्यक्रममा नेपाली डिजाइनर विश्व गौतम र प्रतिक्षा श्रेष्ठका बिभिन्न आकर्षक पोशाकका साथ मोडलहरुको क्याटवक गर्दैछन् ।  यसका अतिरिक्त यसपटक फेशन शो सगै लाइभ म्युजिक कन्सर्टको समेत आयोजना गरिदैछ ।
