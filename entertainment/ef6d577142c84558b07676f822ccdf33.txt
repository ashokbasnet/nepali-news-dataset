ज्यान छउञ्जेल साथ रहन्छौँ : महजोडी

लमजुङ, फागुन १२ – मदनकृष्ण श्रेष्ठ र हरिवंश आचार्य (महजोडी) को ज्यान छउञ्जेलसम्म सहकार्य रहिरहने कलाकार हरिवंश आचार्यले बताउनुभएको छ । 
आफूहरुको जोडीले गएको ३७ वर्षदेखि सँगै काम गर्दै आएको उहाँले उल्लेख गर्नुभयो । नेपाली जनता नै आफूहरुका लागि भगवान् रहेको उहाँको भनाई छ । मानव सेवा आश्रम लमजुङ छैठौँ शाखाको उद्घाटन गर्न पहिलोचोटी लमजुङ बँेसीशहर पुग्नुभएका कलाकार आचार्यले कार्यक्रममा बोल्दै यस्तो बताउनुभएको हो ।  
नेपाली जनताको माया नभएको भए मह जोडी नरहने बताउँदै नेपाली जनताको मायाले नै आफूहरुको जोडी आजसम्म टिकिरहेको उहाँको भनाई छ । उहाँले थप्नुभयो, ‘नेपाली जनताको माया, आशिर्वाद, स्याबासी र प्रेरणाले गर्दा नै मह जोडी छ, यो जोडीको सहकार्य जीउ छउञ्जेल, दीमागले काम गरेसम्म रहिरहने छ ।’      
मानव सेवा आश्रमका सद्भावना दूतसमेत रहनुभएका हरिवंश आचार्यले लमजुङ सुन्दर रहेको भन्दै प्रशंसा गर्नुभयो । कलाकार आचार्यले यस ठाउँमा पाइला टेक्न पाउँदा खुशीले आफ्नो छाती फुटबल खेल्ने मैदान जस्तो ठूलो भएको बताउनुभयो । 
उहाँसँगै लमजुङ आउनुभएका कलाकार एवम् मानव सेवा आश्रमका सद्भावना दूतसमेत रहनुभएका मदनकृष्ण श्रेष्ठले पनि लमजुङमा पाइला टेक्न पाउँदा खुशी मिलेको बताउनुभयो । निकट भविष्यमै लमजुङमा कार्यक्रम लिएर आउने मह जोडीले बताएका छन् । मानव सेवा आश्रममा आफूले सकेको सहयोग गर्न उपस्थित सबैमा उहाँहरुले आग्रह गर्नुभएको छ ।
