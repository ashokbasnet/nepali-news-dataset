लियोनार्डो डिक्याप्रियो बने सर्वोत्कृष्ट अभिनेता

पुस २७ – ७३ औं गोल्डेन ग्लोब अवार्डमा अभिनेता लियोनार्डो डिक्याप्रियोले सर्वोत्कृष्ट अभिनेताको अवार्ड जितेका छन् । अमेरिकाको लस एन्जल्समा भएको अवार्ड समारोहमा डिक्याप्रियोले चलचित्र दि रेवेनान्टबाट सर्वोत्कृष्ट अभिनेताको अवार्ड पाएका हुन् । रुम चलचित्रबाट ब्रि लारसनले उत्कृष्ट अभिनेत्रीको अवार्ड जितेकी छन् । ड्रामा विधा तर्फ दि रेभेनान्ट सर्वोत्कृष्ट चलचित्र बनेको छ भने सांगीतिक तथा हाँस्यव्यंग्य तर्फ दि मार्टिन सर्वोत्कृष्ट बनेको छ । सांगीतिक तथा हाँस्यव्यंग्य तर्फ म्याट डेमनले चलचित्र दि मार्टिनबाट सर्वोत्कृष्ट अभिनेता तथा चलचित्र जोयबाट जेनिफर लवरेन्सले र्सोत्कृष्ट अभिनेत्रीको अवार्ड जितेकी छन् । सर्वोत्कृष्ट निर्देशकको अवार्ड चलचित्र दि रेभेनान्टका निर्देशक एलेजान्ड्रो गोन्जालेजले जितेका छन् । यस्तै सर्वोत्कृष्ट पटकथाको अवार्ड चलचित्र स्टिव जब्सका लागि आरान सोरकिनले पाएका छन् र सर्वोत्कृष्ट विदेशी चलचित्रको पुरस्कार हंगेरीको चलचित्र सन अफ सालले पाएको छ । 
– एजेन्सीको सहयोगमा
