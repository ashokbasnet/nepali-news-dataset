‘जात्रा’ सँग ‘बिजुली मेसिन’ र ‘जंगबहादुर’को कोटको प्रतिस्पर्धा

काठमाडौं, कात्तिक २६ – प्रिमियरबाटै चर्चा कमाएको चलचित्र ‘जात्रा शुक्रबारदेखि प्रदर्शनमा आएको छ । शुक्रबार जात्रासँगै बिजुली मेसिन र जंगबहादुरको कोट पनि प्रदर्शनमा आएका छन् । जात्रामा वर्षा राउत, विपिन कार्की, रविन्द्रसिंह बानियाँ र रविन्द्र झाको मुख्य भूमिका छ ।  
‘पशुपतिप्रसाद’ देखि ‘जात्रा’ को बिचमा रिजर्वमा बसेका विपिनले ‘जात्रा’ राम्रो  लागेकाले अभिनय गरेको बताए । यस अघि उनले  ‘लुट’, ‘छड्के’, ‘तान्डव’, ‘सुन्तली’, ‘कालो पोथी’ ‘पशुपतिप्रसाद’मा अभिनय गरिसकेका छन् । एकै प्रकारको स्वाद मात्र पाइरहेका नेपाली दर्शकले ‘बिजुली मेसिन’मा फरक बिषयवस्तुको स्वाद लिन पाउने छन् ।

 
प्रेम, एक्सन, कमेडी र सस्पेन्स कथामा चलचित्र बनिरहेका बेला केही युवा निर्माताले नेपालमै पहिलोपटक विज्ञान र प्रविधिको कथामा चलचित्र ‘बिजुली मेसिन’ बनाएका हुन् । नविल अवालले निर्देशन गरेको चलचित्रले आविष्कारका निम्ति प्रयासरत विद्यार्थीको कथालाई समेटेको छ ।

शुक्रबारदेखि नै अर्को चलचित्र ‘जंगबहादुरको कोट’ पनि प्रदर्शन हुँदैछ । नेपाल र अस्ट्रेलियामा छायांकन गरिएको यो चलचित्रको निर्देशन आशिष भेटवालले गर्नुभएको हो । 

यसमा विमलेश अधिकारी, अनुप बराल, आलोक कार्की, विश्व बस्नेत, सुचित्रा आचार्य, सुभाङ्गी कोइराला आदि कलाकारले अभिनय गरेका छन् ।
