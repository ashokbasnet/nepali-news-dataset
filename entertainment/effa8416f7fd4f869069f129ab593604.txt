धर्मराज थापालाई लेखनाथ पुरस्कार

नवराज ढुङ्गाना/उज्यालो
पोखरा, पुष १५ – कवि शिरोमणि लेखनाथ पौडेलको १ सय ३० औं जन्मजयन्तीको अवसरमा उहाँको जन्मथलो कास्कीको लेखनाथमा सोमबार बिभिन्न कार्यक्रम भएका छन् । लेखनाथको अघौं अर्चलेमा सम्मान, पुरस्कार वितरण र विद्यालयस्तरीय कविता वाचन तथा लेखन प्रतियोगिता भयो ।
यसबर्षको लेखनाथ साहित्य पुरस्कार जन कविकेशरी धर्मराज थापा र कुन्तीदेवी शिक्षा पुरस्कार विनिता सुवेदीलाई प्रदान गरियो । कविशिरोमणि लेखनाथ पौडेलकी कान्छी छोरी कुन्तिदेवी भट्टराईको परिवारद्वारा स्थापित तथा लेखनाथ साहित्य प्रतिष्ठानद्वारा सञ्चालित लेखनाथ साहित्य पुरस्कारको राशी ५० हजार रुपैयाँको छ ।
यसअघि यो पुरस्कारबाट नेपाली शिक्षा परिषद काठमाडौं, डा.वासुदेव त्रिपाठी र साहित्यकार मदनमणि दीक्षित सम्मानित भैसक्नुभएको छ । यसैगरी, कुन्तीदेवी शिक्षा पुरस्कारको राशी चाहिँ नगद १० हजार रुपैयाँ छ । लेखनाथ नगरपालिकाका सामुदायिक विद्यालयबाट प्रवेशिका परीक्षामा सर्वोत्कृष्ट अंक प्राप्त गर्ने छात्रालाई यो पुरस्कार प्रदान गरिन्छ ।
लेखनाथ नगरपालिका वडा नम्बर ११  मा रहेको अमरसिद्ध नमुना उच्च माविकी छात्रा विनिता सुवेदीले २०६९ को प्रवेशिका परीक्षामा ८४.६३ प्रतिशत अंक ल्याउनुभएको थियो ।
अर्घौ अर्चलेमा रहेको कविशिरोमणि लेखनाथ प्राविका छात्राहरुलाई कुन्तिदेवी छात्रवृत्ति प्रदान गरिने भएको छ । छात्रवृत्तिको राशी पनि १० हजार रुपैयाँको रहेको छ । स्व.साहित्यकार कुन्तीदेवी भट्टराईको परिवारद्वारा लेखनाथ साहित्य पुरस्कार, कुन्तीदेवी शिक्षा पुरस्कार र छात्रवृत्तिको लागि २०६६ सालमा सात लाखको अक्षयकोष स्थापना भएको थियो ।
