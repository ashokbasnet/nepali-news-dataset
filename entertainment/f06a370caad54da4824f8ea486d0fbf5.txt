फ्राईडे रिलिजः भिड्दैछन चारवटा चलचित्र

काठमाडौं, बैशाख २६ - निरन्तर चलचित्र निर्माण गरिरहने अधिकांश निर्माताहरु ‘पर्ख र हेर’को स्थितिमा रहेको बेला नयाँ निर्माताहरु भने धमाधम चलचित्र निर्माणमा लागिरहेका छन् ।
त्यसैको परिणाम स्वरुप एकै दिन हलमा चारवटा सम्म चलचित्रहरु लाग्ने गरेका छन् । यो हप्ता पनि नयाँ मेकरका चारवटा चलचित्रहरु भिड्दैछन् ।  
यो हप्ता हलमा लाग्ने चलचित्रहरु हुन ब्लाक नाईट, साँघुरो, पहिलो माया हो मेरो र रिङ्गरोड । एक त चलचित्रको व्यापार नभईरहेका स्थिति त्यसमाथि एकै दिन चार वटा चलचित्रको रिलिज । दर्शकलाई कुन चलचित्र हेर्ने कुन नहेर्ने भनेर अन्योल नै पर्छ ।
सबैले आफ्नो चलचित्र अरुकोभन्दा राम्रो भएको दाबी गर्छन् । एकै हप्तामा चारवटा चलचित्रहरु हलमा लाग्नाले भने चलचित्रको व्यापारलाई नराम्रो असर भने गरेको नै छ ।
नारी प्रधान एक्सन चलचित्र भनेर खुब प्रचार गरिएको चलचित्र ब्ल्याक नाईटका निर्माता हिरजबाबु गोर्खाली हुन् । हिरजबाबुको यो पहिलो चलचित्र हो । चलचित्रको निर्देशन मधुसुधन भट्टराईले गरेका छन् ।
“ब्ल्याक नाईट सबैले हेर्नुपर्ने सामाजिक चलचित्र हो” निर्देशक भट्टराई भन्छन् “नारीहरुलाई हरेक क्षेत्रमा पछि पारिएको छ, उनीहरुले चाहे भने जे पनि गर्न सक्छन भन्ने कुरा चलचित्रले देखाउन खोजेको छ ।” पब्लिसिटी खर्च सहित चलचित्रको लगानी ५५ लाख पुगेको निर्माताको दाबी छ ।
चलचित्र चल्नेमा निकै ढुक्क देखिएका निर्माता हिरज भन्छन् “तीनवटा त के, अरु एकसय तीनवटा चलचित्रसँग भिड्नुपरे पनि मेरा चलचित्र चल्छ ।” चलचित्र ‘ब्ल्याक नाईट’ काठमाडौंका १३ वटा हलसहित नेपाल भरका ३९ वटा हलमा लाग्दैछ ।
फ्राईडे रिलिजकै अर्को चलचित्र हो ‘पहिलो माया हो मेरो’ । प्रेम कथामा आधारित यस चलचित्रमा सुमन सिंह र झरना थापाको रोमान्सलाई देख्न पाईनेछ ।
चलचित्रले धनी र गरिबबीचको प्रेमकथा र उतारचढावलाई देखाएको छ । आरएल महर्जनले चलचित्रको निर्माण गरेका हुन् । चलचित्रमा उनले पनि अभिनय गरेका छन् । निर्देशन रामजी लामिछानेले गरेका हुन् भने संगीत सुरेश राईले दिएका छन् । चलचित्र ‘पहिलो माया हो मेरो’ का बारेमा नायक सुमन सिंह निकै आशावादी छन् ।
“किशोर अवस्थामा मान्छेको जिवनमा कस्ता घटनाहरु घट्छन, त्यसले कस्तो प्रभाव पार्छ भन्ने कुरा चलचित्रमा देखाईएको छ” सुमन सिंह भन्छन् “नेपालीको मनछुने कथा बोकेको चलचित्र हो ।” यसअघि हप्तैपिच्छे रिलिज भएका सुमनका चलचित्रहरुले खासै कमाल गर्न नसकिरहेको अवस्थामा यो चलचित्रले भने दर्शकको मन जित्नेमा नायक विश्वस्त देखिन्छन् ।
अनलक्की नायकको रुपमा नेपाली रजतपटमा चिनिएका नायक सुमनको लागि यो चलचित्र कतिको लक्की सावित हुन्छ त्यो भने हेर्न बाँकी नै छ । सुमन भने यतिबेला चलचित्र रंगको प्रर्दशनको लागि जापानमा छन् ।
त्यस्तै चलचित्र ‘रिङ्गरोड’ले भने काठमाडौंको रिङ्गरोड भित्र बेरोजगार बनेर बरालिएका युवाहरुको जिवनशैलीलाई पर्दामा उतारेको छ ।
ओसन भिजन प्रालिको प्रस्तुती रहेको यस चलचित्रमा सुरज आरडी, जिया केसी, उषा खरेल, बसन्त रिजाल, विश्वास घले, प्रकास केसीलगायतका कलाकारको अभिनय रहेको छ । चलचित्रको निर्देशन सन्तोस ढकाल र समुन्द्र भट्टले मिलेर गरेका हुन् ।
बिजय गोपाल दलीले निर्माण गरेको चलचित्र रिङ्गरोडमा संगीत रमन गायकले दिएका छन् । चलचित्रमा सकुन्तला रसाईलीको लेखन, राम के.सीको कोरियोग्राफी रहेको छ । चलचित्रलाई प्रकाश महतले खिचेका हुन् ।
‘अंगुर हुँ म’ बोलको गीतले राम्रो प्रतिक्रिया पाईरहेको छ तर चलचित्रले भने कस्तो प्रतिक्रिया पाउने हो हेर्न बाँकी छ । पब्लिसिटी खर्चसहित ३८ लाख लगानी रहेको चलचित्र रिङ्गरोडले काठमाडौंमा ८ वटा हलसहित नेपाल भरका २७ वटा हलमा प्रदर्शनमा आउँदैछ ।
‘मेरो भत्केको घरको माटो माथी छाता ओडेर तिमीहरुले पैसा लिएर आउछस भनेर कुरेर बस्नु म ?’ यो डाईलग चलचित्र ‘साँघुरो’को हो, जुन डाईलग अहिले निकै लोकप्रिय छ ।
आम नेपालीको दैनिक जीवनसँग नजिक मानिएको चलचित्र ‘साँघुरो’ पनि यही शुक्रबारबाट रिलिज हुदैछ । चलचित्रको मुख्य विषयबस्तु नै यौन हो । चलचित्रलाई प्रयोगात्मक सिनेमाको रुपमा पनि लिईएको छ । निर्देशक जोयस पाण्डेको शब्द सापटी लिने हो भने, ‘साँघुरो’ ब्यक्तिको मनोविज्ञान र सामाजिक परिवेशबीचको द्वन्द्वको कथा हो । साँघुरो एउटा निम्नवर्गीय परिवारको कथा हो ।
मुलधारभन्दा पर रहेर प्रयोगात्मक सिनेमाको रुपमा आएका चलचित्रहरुलाई दर्शकले कम, समिक्षकले बढी मन पराएको देखिन्छ । जोयस भने आफ्नो चलचित्रले दर्शक र समिक्षक दुबैको मन जित्नेमा विश्वस्त देखिन्छन् ।
‘साँघुरो’मा कलाकारहरुको रुपमा सुशाङक मैनाली, दिया मास्के, दयाहाङ्ग राई, अरुण कार्की, रवि गिरी लगायतलाई देख्न पाईनेछ । चलचित्रमा संगीत मदन गोपालको रहेको छ भने चलचित्रलाई विनोद पौडेलले लेखेका हुन् । काठमाडौमा १४ वटा हल सहित यो चलचित्रले नेपाल भरका ३५ वटा हल पाएको छ । यो चलचित्र ४५ लाखमा बनेको चलचित्र हो ।
मञ्जरीमाथि नक्कलको आरोप
यो शुक्रबार रिलिज हुने चलचित्रहरुलाई लगानी उठाउन निकै गार्‍हो रहेतापनि गत सातहप्ता रिलिज भएको ‘मञ्जरी’ले भने लगानी उठाउने सम्भवना देखिएको छ ।
बुटवलमा घटेको सत्य घटनामा आधारित चलचित्र भनेर प्रचार गरिएपनि अन्तत् एक बङ्गाली चलचित्रको हुबहु कपी गरिएको रहस्य खुलेकपछि चलचित्र ‘मञ्जरी’ले आलोचना पनि खेप्नु पर्‍यो ।
सन् २००८ मा रिलिज भएको बांगाली चलचित्र ‘चिरोदिनी तुमि जे अमर’ लाई हुबहु कपी गरेर बनाईएको पाईयो चलचित्र ‘मञ्जरी’ । जुन कुरा निर्माण पक्षले सञ्चार माध्यममा लुकाएको थियो ।
दर्शकहरुबाट त चलचित्रले राम्रै प्रतिक्रिया पायो तर सञ्चार माध्यमहरुबाट भने चलचित्रका निर्देशकले बिबिध आरोप प्रत्यारोप खेप्नु पर्‍यो । आशा गरौ यो हप्ताका चलचित्रहरुले भने आरोप प्रत्यारोप खेप्नु नपरोस् ।
