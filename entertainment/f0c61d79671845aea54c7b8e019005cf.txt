एक घण्टामा दुई लाख कमाउँछिन राधिका हमाल

काठमाडौं, फागुन ८ – लोक गीतकी रानी हुन् गायिका राधिका हमाल । विशेष गरी स्टेज प्रस्तुति उनको निकै आकर्षक छ । यही कारण महोत्सव र विभिन्न कार्यक्रमहरुमा उनको व्यस्तता एकदमै हुन्छ । महोत्सव हुने  मौसममा त उनलाई एक दिन पनि फुर्सद हुँदैन । उनलाई बच्चादेखि बुढासम्मले मन पराउँछन् । माया गर्छन् । कुनै पनि ठाउँमा लोक गायिका बोलाउने कुरा भयो भने सबैभन्दा पहिले उनकै नाम आउँछ । प्रायः स्टेज कार्यक्रमहरुमा दर्शकले उनैलाई हेर्न मन पराउँछन् । स्टेज कार्यक्रमहरुमा व्यस्त हुने गायिका राधिकाको आम्दानी पनि राम्रो छ । उनी कहिले काँही त स्टेजमा एक घण्टा प्रस्तुति दिएर दुई तीन लाख रुपैयाँसम्म कमाउँछिन् । यो कमाई सायदै अन्य गायिकाको होला ।
हालै मात्र हामीसँग भएको भेटमा उनले स्टेजमा हिँड्दा आफ्नो विवाह र छोरीको विषयमा भएको एक लफडा सेयर गरेकी छिन् । एक पटक पाल्पाको एक कार्यक्रममा उनी छोरीसँग पुगेकी थिइन् । उनकी छोरी नाच्नमा माहिर छिन् । यो थाहा पाएपछि आयोजकहरुले उनको भन्दा पहिले उनकी छोरीको नृत्य प्रस्तुति राखिदिएछन् । राधिका हमालकी छोरीको नृत्य प्रस्तुति भनेर नाम बोलाउन साथ  दर्शकहरुले हल्लीखल्ली मच्चाएछन् । किनकी त्यहाँ उपस्थित आधा दर्शकलाई राधिकाको विवाह भएको थाहा थियो भने आधालाई थाहै थिएन । 
‘म मेरो छोरीलाई सानो साथी भन्छु । मेरो ठूलो साथी भने मेरो श्रीमान् हुनुहुन्छ, कृष्ण पुन । मेरो सानो साथीको लागि दर्शकबिच ठूलै झगडा भयो त्यसबखत । मेरो भन्दा पहिले मेरो सानो साथीलाई प्रस्तोताले स्टेजमा बोलाउनुभयो । त्यसपछि त दर्शकहरुको झगडा सुरु भयो । एक पक्षले राधिकाको विवाह नै भएको छैन भन्ने र अर्को पक्षले विवाह भएको छ, छोरी पनि त्यति ठूली छिन् भन्दै झगडा गर्नुभयो । तर पछि जसो तसो विवाद साम्य भयो । त्यो दिन मेरो विवाह र छोरीको विषयमा ठूलै विवाद परेको थियो’, राधिकाले हामीसँगको कुराकानीमा भनिन् ।  

उज्यालो र forseenetwork.com को सहकार्य
