लोकगीतमा विकृति, कलाकारको चिन्ता

अर्घाखाँची, जेठ १७ – लोक तथा दोहोरी गायकले लोकदोहोरीको क्षेत्रमा भित्रिएको विकृति हटाउन सबै लाग्नु पर्ने बताएका छन् ।
उनीहरुले पछिल्लो समयमा स्थानीय स्तरका लोक गीत र संस्कृतिको जर्गेना गर्नुको सट्टा अश्लिल र समाजले नपचाउने खालका गीत विकृतिको रुपमा आएको भन्दै चिन्ता व्यक्त गरे । राष्ट्रिय लोक तथा दोहोरी गीत प्रतिष्ठानका केन्द्रीय अध्यक्ष चन्द्र शर्माले बजारमा अहिले आएका केही लोक दोहोरी गीतहरु लोक संस्कृति झल्कने खालको नभएको बताए ।
उनले प्रतिष्ठानकै पहलमा खोलिएको कलाकार कल्याणकारी कोषबाट बिरामी परेका कलाकार र कलाकारका जहान केटाकेटीको उपचारमा खर्च गरिरहेको बताए । राष्ट्रिय लोक तथा दोहोरी गीत प्रतिष्ठान अर्घाखाँचीको पाँचौ जिल्ला अधिबेसनको उद्घाटन समारोहमा केन्द्रीय अध्यक्ष शर्माले कोषमा अहिले ४१ लाख जम्मा भएको र आगामी दिनमा कोषलाई बढाउँदै लैजाने बताए ।  
राष्ट्रिय लोक तथा दोहोरी गीत प्रतिष्ठानका केन्द्रीय बरिष्ठ उपाध्यक्ष तथा लोक गायक बद्री पंगेनीले कलाकारको पीडाको वारेमा कसैले ध्यान दिन नसकेको बताए । उनले  राज्यले  कलाकारिता क्षेत्र र लोक दोहोरीको क्षेत्रलाई वेवास्ता गरेको आरोप लगाए ।  
कार्यक्रममा बरिष्ठ संगीतकार अम्मर बिरही गुरुङ, लोक गायक बिष्णु खत्री, बिमलराज क्षेत्री, खुमन अधिकारी, श्रीस देवकोटा लगायतका कलाकारहरुले लोक गित र संस्कृतिको संरक्षण गर्न सबै लाग्नु पर्ने बताएका छन् । अधिवेसनले पत्रकार तथा कलाकार सहयोगी विसीको अध्यक्षतामा नयाँ कार्य समितिको निर्वाचित  गरेको छ ।
