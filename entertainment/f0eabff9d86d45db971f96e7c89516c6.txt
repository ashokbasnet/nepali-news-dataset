टेलिभिजनमा नपाइने अश्लिल संवाद गाईजात्रामा छताछुल्ल

काठमाडौ, भदौ ७ – राजनीतिक र सामाजिक क्षेत्रका विकृति, विसंगतिलाई आफ्ना प्रस्तुति मार्फत उदांगो पार्न खप्पिस हाँस्यव्यंग्य कलाकारलाई आम नागरिकले आदर्श र प्रेरणा मान्छन् ।
टेलिभिजनमा मात्रै देखिने यस्ता कलाकार गाउँठाउँमा पुग्दा उनीहरुलाई हेर्न आउनेको घुईंचो लाग्छ । आफ्ना प्रस्तुतिमार्फत निकै छिटो ‘फ्यान’ कमाउन सफल कलाकारले गर्ने व्यवहार र कार्यक्रमका विषयवस्तु आम दर्शकका लागि मार्गदर्शक पनि हुने गर्छ ।
टेलिभिजन कार्यक्रममार्फत दर्शकको मन जित्न सफल हाँस्यव्यंग्य कलाकारमध्ये केहीले गाईजात्रामा प्रस्तुत गर्ने विषयवस्तु र संवाद भने धेरै दर्शकलाई चित्त नबुझाउने खालको छ । ‘कलाकारको अभिनय नजिकबाट देख्न पाइने भएकाले परिवारसहित गाईजात्रा हेर्न आएको, व्यर्थै आइएछ जस्तो भयो’ भृकुटीमण्डपको गाईजात्रा महोत्सव हेरेर फर्किएका एक सरकारी कर्मचारी भन्दै थिए, ‘यो देखेपछि त मेरो उनीहरुप्रति हेर्ने दृष्टिकोण नै फेरियो ।’
टेलिभिजन तथा स्टेज कार्यक्रम मार्फत हाँस्यव्यंग्य कार्यक्रम सञ्चालन गर्दै आएका कलाकारका लागि गाईजात्रा अझ बढी व्यस्त हुने र कमाउने अवसर पनि हो । सोह्र श्राद्धका पुरोहितलाई जस्तै उनीहरुलाई यो बेला भ्याईनभ्याई हुन्छ । जनै पूर्णिमाको अघिल्लो दिनदेखि नै कलाकारहरु सबैथोक छोडेर गाईजात्रे कार्यक्रममा व्यस्त भएका छन् ।
टेलिभिजन कार्यक्रममा देखिने ‘मसला’ नै दोहोरिने भएपनि कलाकारको प्रत्यक्ष अभिनय हेर्न पाइने भएकाले दर्शकहरु गाईजात्रा हेर्नको लागि मञ्चमा पुग्ने गर्छन् । दर्शकको यही भावना बुझेका कलाकारहरुले अघिल्लो वर्षजस्तै यसपाली पनि काठमाडौंमा गाईजात्रा महोत्सव गरे ।
चर्चित हाँस्यव्यंग्य कलाकार मह जोडी बाहेकका अरु कलाकारले प्रज्ञा भवन र भृकुटीमण्डपमा गाईजात्रा महोत्सव आयोजना गरेका हुन् । राजनीतिक तथा सामाजिक विकृति विसंगतिलाई व्यंग्य प्रहार गर्ने क्रममा धेरै कलाकारले यसपटक पनि दोहोरो अर्थ लाग्ने अश्लिल संवाद गाईजात्रे प्रहसनमा मिसाए । जसका कारण परिवार सहित गाईजात्रा हेर्न पुगेका दर्शकले अप्ठेरो भोग्नुपर्यो ।
पछिल्ला सिनेमा हेर्ने बानी भएकालाई गाईजात्रामा प्रस्तुत हुने नृत्य त स्वभाविक नै लाग्ला । तर टेलिभिजनको पर्दामा सभ्य र भव्य शैलीमा हँसाउने तिनै चर्चित कलाकारले गाईजात्रामा चाहिँ दोहोरो अर्थ लाग्ने अश्लिल संवाद बोल्दा दर्शकलाई निकै असहज लाग्छ । तीतो सत्यका चर्चित कलाकार दिपकराज गिरी र दीपाश्री निरौला, मेरी बास्सैका सीताराम कट्टेल र कुञ्जना घिमिरे, केदार घिमिरे र विल्सनविक्रम राई, दमन रुपाखेती लगायतका कलाकारले समेत गाईजात्रामा यस्तै हाउभाउ र संवाद दोहोर्‍याउने गरेका छन् । अरु नयाँ कलाकारका प्रस्तुति त झनै लाजमर्दो देखिन्छ ।
गाईजात्रामा अश्लिलता भित्रिएको भन्दै अघिल्ला वर्षहरुमा समेत व्यापक विरोध भएको थियो । दुई वर्षअघि सभागृहमा गाईजात्रा हेर्न पुगेकी एमाओवादी नेतृ हिसिला यमी त कलाकारको प्रस्तुति हेर्न नसकेर बीचमै उठेर हिड्नुभएको थियो । त्यसपछि कलाकारहरुले आफ्नो प्रस्तुतिमा सुधार गर्ने प्रतिबद्धता जनाए ।  तर परिवारसहित गाईजात्रा हेर्न जाने दर्शकलाई अफ्ठेरो लाग्नेगरी प्रस्तुति पस्कन कलाकारले अझै छोडेका छैनन् । जबर्जस्ती मनोरञ्जन दिनकै लागि सस्ता संवाद र हाउभाउ प्रदर्शन गर्ने गरेको पाइन्छ । अरुको विकृति र विसंगतिलाई व्यंग्य गर्न खप्पिस हाँस्यव्यंग्य कलाकारले आफ्नो अनुहार पनि कहिलेकाहीँ ऐनामा हेरिदिए पो हुन्थ्यो ।
–मिलन तिमिल्सिना
