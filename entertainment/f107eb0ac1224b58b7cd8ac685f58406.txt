साततला माथिबाट मदनकृष्णको रोग पछार्न खोज्दै हरिवंशले थपिदिए सयवर्ष आयु

मिलन तिमिल्सिना / उज्यालो । काठमाडौं, वैशाख ८ – हास्यव्यंग्य कलाकारहरु जमघट भैरहने बानेश्वरको रेडियो अडियो कार्यालयमा मंगलबार छुट्टै चहलपहल थियो । देशकै प्रतिष्ठित र आदर्श जोडी महका म अर्थात मदनकृष्ण श्रेष्ठको ६४ औं जन्मदिन मनाउन कलाकारहरुले विशेष कार्यक्रम आयोजना गरेका थिए ।
सहकर्मी कलाकारहरुको अनुरोध स्वीकार्दै मदनकृष्ण रेडियो कार्यालय रहेको सातौं तलामाथि बुहारी र नातिनीको साथमा पुग्नुभयो । पहिलेदेखि नै उहाँको प्रतिक्षामा बसेका कलाकारहरुले शुभकामना दिए । मदनकृष्ण पुग्ने ठाउँमा हरिवंश आचार्य नपुग्ने कुरै भएन । अलि पछि पुगेका हरिवंशले जोशिला ठिटाहरुको पारामा परबाट हात तेर्साएर मदनकृष्णसँग ‘चस’ गर्नुभयो । दुईजनाको यो दृश्य देख्दा लाग्थ्यो–उनीहरु अझै जवान छन् र मदनकृष्णले ६४ औं होइन, २४ औं जन्मदिन मनाइरहेका छन् ।
‘मदन दाइको आयु एकसय ६४ वर्षको हो, आज बल्ल ६४ मा टेक्नुभयो, अझै सयवर्ष बाँकी छ’ मदनकृष्णलाई केक खुवाउँदै हरिवंशले भने, ‘मदन दाइलाई अलिअलि रोग छ, तर त्यो रोगलाई आजकै दिन यही सात तलामाथिबाट सडकमा फ्याँकेर सधैंका लागि पन्छाइदिनेछौं ।’ त्यसपछि सबै कलाकारहरुले पालैपालो शुभकामना दिए । हँसाउने कलाकारहरु जमघट भएको ठाउँ त्यसै पनि रमाइलो हुने नै भयो । रमाइलो, यथार्थ र गम्भीर प्रसँग समेत कोट्याउँदै कलाकारहरुले मदनकृष्णलाई शुभकामनाको भारी थमाइदिए ।
सँगै बसेका हरिवंशको भागमा पनि शुभकामना पर्यो । ‘मदन दाइ र हरि दाइ दुवै हाम्रो कुलदेवता हो’ कलाकार शिवहरि पौडेलले भन्नुभयो, ‘कुलदेवता सामु उभिएर शुभकामना टक्र्याउन र उहाँहरुको बाटो पछ्याउन पाउनु हाम्रो भाग्य हो ।’महजोडीलाई अरु नेपालीले मात्र होइन, कलाकारहरुले समेत आदर्श व्यक्ति मान्छन् । त्यसैले मदनकृष्णको जन्मदिनमा शुभकामना दिने क्रममा सबै कलाकारहरुले मह जोडीको खुलेर प्रशंसा गरे ।
‘कुलदेवता मात्र होइन, उहाँहरु देशकै मूल देवता हो’ अर्का हास्यव्यंग्य कलाकार मनोज गजुरेलले थप्नुभयो, ‘देशभर अर्गानिक मान्छे खोज्नुपर्यो भने सबैले मह जोडी खोज्छन्, त्यसैले उहाँहरु जस्तो व्यक्ति पाउनु देशकै लागि गर्वको विषय हो ।’
अर्की कलाकार दीपाश्री निरौलाले मह जोडीकै प्रेरणाले आफु कलाकारिता क्षेत्रमा सक्रिय भएको बताउनुभयो । उहाँले तीतो सत्य परिवारको तर्फबाट मदनकृष्णलाई हाँस उपहार दिनुभयो । ‘हाँस्यकलाकारलाई हाँस उपहार’ उहाँले ठट्टा गर्नुभयो, ‘हाँस भनेको शान्ति र प्रेमको प्रतीक पनि हो ।’ मदनकृष्णका छोरा गायक यमन श्रेष्ठले बिहानदेखि नै बुबालाई शुभकामना दिँदादिँदै भ्याईनभ्याई भएको सुनाउनुभयो । ‘बुबालाई बिहान उठ्ने बित्तिकै गर्लम्म अँगालो हालेर शुभकामना दिने पहिलो मान्छे मै हो’ हाँस्दै भन्नुभयो, ‘त्योभन्दा पहिले ममीले दिनुभएको भए चाहिँ थाहा पाइन ।’
मदनकृष्णले भने–साथीहरुको आशीर्वाद मात्र लाग्छ
सहकर्मी कलाकारको मुरी मुरी शुभकामना थाप्दै मदनकृष्णले भन्नुभयो, ‘बाआमा र शत्रूले भनेको पुग्दैन, तर साथीभाइले दिएको आशीर्वाद सधैं पुग्छ ।’ सबैको शुभकामना र आशीर्वादले आफु पहिलेभन्दा स्वस्थ र फुर्तिलो रहेको उहाँले बताउनुभयो ।
‘अहिले म फिट एण्ड फाइन छु’ उहाँले भन्नुभयो, ‘बाँचुञ्चेल रोगलाई परपर धकेल्दै अगाडि बढ्नुपर्छ, अहिले म त्यही गर्दैछु ।’ उहाँले यसवर्ष तीनपटक जन्मदिन मनाएको पनि सुनाउनुभयो । ‘अंग्रेजी पात्रो अनुसार मेरो जन्मदिन १९ तारिख, अनि नेपाली अनुसार बैशाख ७ र तिथिका हिसाबले अक्षय तृतीया’ उहाँले हाँस्दै भन्नुभयो, ‘फेरि बुधबार जन्मेको हुनाले भोलि पनि मनाउनुपर्ने हो कि ।’ आफुले जन्मदिन मनाइरहेको योबेला देशले संविधान पाउन सकोस् भनेर पनि उहाँले कामना गर्नुभयो ।
