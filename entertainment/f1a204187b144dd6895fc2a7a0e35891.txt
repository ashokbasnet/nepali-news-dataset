दिपाले दिपकलाई भनिन् : केटोले गर्‍यो (फोटो फिचर)

अर्जुनकुमार संग्रौला/उज्यालो । काठमाडौं, साउन ६ - “जहाँ प्रहरीकी हुनेवाला श्रीमतीको समेत सुरक्षा हुदैन त्यहाँ अरु के सुरक्षित हुन सक्ला र ?” पाँचौ पटकसम्म कराउँदै उनले यही डाईलग बोलेपछि छैठौं पटकमा भने परबाट आवाज आयो ‘ओके’ ।
कालो  टिसर्ट र जिन्सपाईन्टमा सजिएका निर्देशक दिनेश डिसीदृ खुशी हुँदै उनको छेउमा आए र भने ‘वेल डन’ । यति भनेको सुनेर आफ्ना नमिलेका दाँत देखाउदै उनी हाँसे र भने “यो सिनले सबैको मन जित्छ ।” यतिमात्र उनले के भनेका थिए, उताबाट मुस्कानको झटारो आयो दिपाश्री निरौलाको । थप्पडी बजाउँदै उनले पनि भनिन् “गर्‍यो केटोले गर्‍यो ।”
यो दृश्य गत शुक्रबार दिउँसो चारबजे ललितपुरको भैसेपाटी, नखीडोल बाहुनधारा पुग्दा देखिएको दृश्य हो, जहाँ छायांकन भईरहेको थियो चलचित्र ‘६ एकान ६’ । ६ जना नायक मध्येका एक दिपकराज गिरी क्यामेरा अगाडी उभिएर धमाधम डाईलग बोलिरहेका थिए ।
उनले बोलेको डाईलगमा चित्त नबुझे मुन्टो बटार्दै वान मोर भन्थे निर्देशक डिसी भने कहिले एक्सिलेन्ट भन्दै स्याबसी दिन्थे । छेवैमा उभिएकी दिपाश्री निरौला दिपकलाई अझ ‘फिलिङ्स’ मा आउन उक्साईरहेकी थिईन् ।
शुक्रबार भैंसेपाटी, नखीडोल बाहुनधारास्थित एक चर्चमा चलचित्रको सुटिङ्ग गरियो । चलचित्रको ६० प्रतिशत सुटिङ्ग सकिएको निर्देशक डिसी बताउँछन ।
चलचित्रमा निकै मेहनत गरिरहेको बताउँदै उनले भने “सुटिङ्ग शुरु गर्दाको गोरो मान्छे म, आज सुटिङ्गको २२औं दिनमा आईपुग्दा निकै कालो भईसकें, अब तपाई आफै अन्दाज गर्न सक्नुहुन्छ चलचित्रमा कत्ति मेहनत गरिरहेका छौ भनेर ।”
चलचित्रको सुटिङ्गमा पानीले असर गरेपनि  काम भने नरोकेको निर्माताद्वय मध्येका एक निर्मल शर्मा बताउँछन् । “गाईजात्रा सुरु हुन लाग्यो, सबै हाँस्य कलाकार ब्यस्त हुने बेला आएकोले गर्दा पनि चलचित्र चाँडो सक्नुपर्ने बाध्यता छ” शर्मा भन्छन् “छ जना कलाकार त्यो पनि अहिलेका ब्यस्त कलाकारको समय मिलाएर सुटिङ्ग नियमित गर्न निकै चुनौतीपुर्ण छ ।”
पानीले सुटिङ्गलाई केही असर गरेपनि २२ दिनमा ६० प्रतिशत सुटिङ्गको काम सकिनुलाई सकारात्मक रुपमा लिनुपर्ने चलचित्रकी सह–निर्देशक दिपाश्री निरौला बताउँछिन् ।
उनी त सुटिङ्गमा समेत ६ वटा मात्र रोटी खान्छिन् । “चलचित्रको नाम नै ‘६ एकान ६’ भएकाले प्राय सुटिङ्गमा अंक ६ सँग मिल्ने गरि सबै कुरा एरेन्ज गरेका छौ” दिपाले भनिन् “देखिहाल्नुभयो मैले रोटी पनि ६ वटा लिएर बसेकी छु ।”
नियमित ६ वटा रोटी लिँदा मोटाउने डर हुन्न र ? भन्ने प्रश्नमा हाँस्दै उनी भन्छिन् “रोटी मेरो ज्यान जस्तो मोटो छैन नि त ।” अंक ६ लाई दिपक र दिपा दुवैले लक्की अंकको रुपमा लिन्छन् ।
चलचित्र ‘६ एकान ६’ मा हास्यब्यङ्ग क्षेत्रका चर्चित अनुहारहरुलाई देख्न पाईनेछ । चलचित्रमा ६ जना नायक छन् ।
दिपकराज गिरीका अलावा चलचित्रमा शिवहरी पौडेल, जीतु नेपाल मुन्द्रे, सिताराम कट्टेल ‘धुर्मुस’, केदार घिमिरे ‘माग्ने बुढा’ र सन्दिप क्षेत्रीलाई देख्न पाईनेछ ।
चलचित्रकी नायिका भने निता ढुङ्गाना हुन् । चलचित्रमा संगीत शम्भुजीत बाँसकोटा र राजन इसानले दिएका छन् । चलचित्र ‘६ एकान ६’ पुस २६ गते अल नेपाल रिलिज हुनेछ ।
चलचित्रलाई दिपकराज गिरी र निर्मल शर्माले मिलेर बनाएका हुन् । चलचित्रको बजेट ४५ लाख रुपैयाँ रहेको निर्माण पक्षले जानकारी दिएको छ । दिपकराज गिरीले नै लेखेको यो चलचित्रको कथाले नमागेका कारण दिपालाई भने यो चलचित्रमा देख्न पाइने छैन ।
चलचित्र ६ एकान ६ को सुटिङका क्रममा केही तस्बिरहरु :
