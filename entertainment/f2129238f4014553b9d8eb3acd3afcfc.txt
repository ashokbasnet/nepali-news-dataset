दुवै मृगौलामा समस्या देखिएका निर्देशक रेग्मीलाई सहयोग

काठमाडौं, साउन २ - चलचित्र पत्रकार संघले दुबै मृगौलाले काम गर्न छोडेपछि मृगौला प्रत्यारोपण गर्ने तयारीमा रहेका निर्माता निर्देशक शिव रेग्मीलाई ५० हजार रुपैयाँ आर्थिक सहयोग गरेको छ ।
बुधबार अनामनगरस्थित उनकै निवासमा भेटी संघले सम्मा स्वरुप ५० हजार रुपैयाँ हस्तान्तरण गरेको छ । उनको स्वास्थ्योपचारमा सहयोग गर्न न्यूज फिल्मीका पत्रकार अनुप भट्टराईमार्फत रेग्मीकी शुभचिन्तक ईशा गुरुङले उपलब्ध गराएको रकम हस्तान्तरण गरिएको हो ।
संघका अध्यक्ष विदुर गिरीको नेतृत्वमा गएको संघको टोलीले रेग्मीको स्वास्थ्य अवस्थाका बारेमा जानकारीसमेत लिएको थियो । चिकित्सा क्षेत्रका छोराछोरी भएका कारण घरमै दैनिक आठ घण्टाको अन्तरमा डाइलसिस (शरीरमा अनावश्यक रहेको पानीलाई कृत्रिम तरिकाले फ्याल्ने काम) गरिरहेका उनलाई उनकै कान्छा भाई सरोज रेग्मीले एउटा मृगौला दिदैछन् ।
मृगौलामा समस्या देखिएपछि  गत फाल्गुन २३ गतेदेखि उनको दैनिकी अस्पताल र घरमा मात्र सिमित भएको छ । सेलिब्रेटी भएका नाताले उनलाई उपाचारार्थ सहयोग गर्न ब्यक्तिगत रुपमा सहयोगी हात आए पनि उनले स्वीकारेका  छैनन् ।
संघको टोलीसँग कुरा गर्दै शिवले भने ‘हाम्रो परिवारभित्र (चलचित्र क्षेत्र) का संघ संस्थाबाट तथा संस्थागत रुपमा सहयोग गर्न चाहनु हुन्छ भने अवश्य तयार छु तर ब्यक्तिगत रुपमा आएको सहयोग चाहिँ म स्वीकार्न सक्दिन ।’
