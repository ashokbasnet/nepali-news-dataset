संगीत क्षेत्रमा जमेका वास्तविक प्रेमजोडी

काठमाडौं, फागुन २ – 
उकाली चढौँला, ओराली झरौँला 
सात भञ्ज्याङ भने पनि त्यो पनि तरौँला 
तिम्रै लागि हो भने ज्यानै दि –दिउँला......... 
मनिला–उदय सोताङ । नेपाली सांगीतिक क्षेत्रमा यो जोडी जति जमेको छ, त्यति नै रमाइलो गरी घरगृहस्थी पनि चलिरहेको छ । यो जोडीले सँगसँगै दर्जनौँ गीतमा आवाज दिएका छन् । 
घरगृहस्थी र गायन तथा संगीतलाई साथसाथै लाने अर्को जोडी हो, कुन्ती र शिलाबहादुर मोक्तानको । कुन्तीका अधिकांश गीतमा शिलाको संगीत सुन्न पाइन्छ । 
त्यस्तै जुनु र रामचन्द्र काफ्लेको जोडीले पनि दर्शक, श्रोताका लागि एकैसाथ सांगीतिक खुराक पस्केकै छन् । जसले घरघृहस्थी सँगै चलाउँछन्, सँगसँगै गाउँछन् र संगीत पनि दिन्छन् यस्ता जोडी अरु पनि छन् । 
उदीतनारायण झा र दिपानारायण झा 
नेपाली संगीतको क्षेत्रमा जम्नै लाग्दा बलिउडमा छिरेका गायक हुन् उदीत । उनले नेपाली फिल्मका गीतमा जती सफलता पाए त्यो भन्दा धेरै सफलता बलिउड फिल्मका गीतहरुमा पाएका छन् । उनले भारतको तर्फबाट नेशनल अवार्ड, फिल्म फेयर अवार्ड, पद्म श्री अवार्ड लगायतका अवार्डहरु हात पारिसकेका छन् । नेपालबाट भारतमा गएर यति धेरै सफलता हात पार्ने उदीत सायद पहिलो नेपाली गायक हुन् । 
उदीतको गायन यात्रामा उनकी पत्नी दिपा गहतराजले पनि उनलाई साथ दिएकी छिन् । दर्जनौँ गीतहरुमा यी दुईको अवाज सुन्न पाइन्छ । बिशेषगरी दीपाले नेपाली सिनेमाका गीतहरु गाएकी छिन् । यो जोडी संगीतक्षेत्रको उदाहरणीय जोडी बनेको छ । त्यस्तै उदीत र दिपाका छोरा आदित्य पनि संगीतमै जमेका छन् । उनले केही नेपाली र हिन्दी गीतहरु गाएका छन् भने भारतका केही टि भी शोहरुमा प्रस्तोताको रुपमा पनि काम गरेका छन् ।
कुन्ती मोत्तान र शिलाबहादुर मोक्तान 
कुन्ती मोत्तानको गायन यात्राले पनि दशकौँ पार गरेको छ । उनका पती हुन् संगीतकार तथा रचनाकार शिलाबहादुर मोत्तान । यो जोडीको सहयात्रा निकै लोभलाग्दो छ । एउटै क्षेत्र संगीतमा सक्रिय यो दम्पतीले धेरै चर्चित गीतहरु दर्शक स्रोताका लागि पस्किसकेको छ । जहाँ कुन्तीको आवाज हुन्छ त्यहाँ शिलाको संगीत पनि हुन्छ । कुन्तीका  चोली राम्रो पाल्पाली ढाकाको, कोही भन्छन् जिन्दगी, कती काट्छौ कुराहरु, निष्ठुरी मायालु, माथि माथि सैलुङ्गेमा लगायतका गीतहरु लोकप्रिय बने । यी गीतहरुमा कुन्तीको आवाज छ भने शिलाको संगीत । त्यस्तै कुन्तीले अन्य दर्जनौँ गीतहरुमा पनि आवाज दिएकी छिन् । शीला र कुन्तीका दुई छोरीहरु शितल र शिवानी पनि यहि क्षेत्रमा सक्रिय छन् । 
उदय सोताङ र मनिला सोताङ
तिमी बिना बाँच्न गाह्रो भो, उकाली चढौँला, लगायत दर्जनौँ गीतहरुमा उदय र मनिलाको आवाज सुन्न पाइन्छ । यी गीतहरुमा दुईको आवाजको राम्रो मेल पाइन्छ । उनीहले गाएका दर्जनौँ गीतहरु लोकप्रिय बनेका छन् । गायन र वैवाहिक जीवनमा सफल यो जोडी पनि जो कोहीको लागि उदाहरण नै बनेको छ । उनीहरुको सहयात्रा निकै रमाइलो छ । परेको बेला एकलेअर्काको साथ पाउनु नै एउटै क्षेत्रको सहयात्राको फाइदा हो । यो कुरा उनीहरुको जीवनमा प्रष्टै देखिन्छ । 
रामचन्द्र काफ्ले र जुनु रिजाल 
नेपाली पप, लोक र फिल्मी गीतहरुमा आवाज दिने गरेका छन् राम र जुनुले । नेपाली गीत संगीतको क्षेत्रमा उनीहरुको चर्चा र सफलता पनि अरुको भन्दा कम छैन । उनीहरु एल्बम, फिल्मदेखि स्टेज शोसम्म एक साथ देखा पर्ने गरेका छन् । जहा रामचन्द्र त्यहाँ जुनु भन्दा फरक पर्दैन । उनीहरु दुवै जनाको करियरको सफलता दशकसम्म निरन्तर छ । एक दशकदेखि सुरु भएको उनीहरुको गायन यात्रा, र वैवाहिक सहयात्रा आजम्म निरन्तर छ । नेपाली संगीतको दुनीयाँमा यो जोडीलाई पनि निकै लोभलाग्दो जोडीका रुपमा लिइन्छ । 
राजु ढकाल र देवी घर्ती 
देवी एक व्यावसायिक गायिका हुन् भने राजुले फाट्टफुट्ट गीतहरु गाउने गरेका छन् । लोकगीतमा त देवीलाई रानी नै भनिन्छ । उनी एकपछि अर्को गीतहरु गाउनको लागि स्टुडियोसम्म पुग्ने गरेकी छिन् । उनले एक दिनमा ७–८ वटा गीत गाएका रकेर्ड पनि छन् ।  दुवै जना एउटै क्षेत्रमा सक्रिय भएका कारण पनि उनीहरुलाई समय मिलाउन सजिलो भएको छ । 
कामका बारेमा आफूलाई परेको समस्या एकअर्कासँग सेयर गर्न निकै सजिलो हुने गरेको उनीहरु बताउँछन् । मलाई आफ्नो बनाए गायक राजुले, आफू त परियो दोहारीको फ्यान उनीहरुले एकसाथ गाएका चर्चित गीत हुन् ।
यशोदा पराजुली र गणेश पराजुली 
दिन ढल्यो अँधेरी रातमा, के माग्छौ भनी कसैले सोधे लगायतका गीतहरुमा आवाज दिएकी यशोदा पराजुली र केही गीतमा उनलाई साथ दिएका गायक गणेश पराजुलीको दाम्पत्य जीवन सुखी र खुशी त छँदैछ यसका साथै उनीहरुले गायनमा पनि राम्रो सफलता पाएका छन् । उनीहरुलाई पनि संगीतमा सफल दाम्पत्य जोडीको रुपमा लिइन्छ ।
सिन्धु मल्ल र सुदाम थापा  
गायिका सिन्धु मल्लले पनि गायनमा पतीको साथ पाइन् । संगीतकार सुदाम थापाले उनको यात्रालाई साथ दिएर सहज बनाइदिए । सिन्धुले लोक गीत, आधुनिक गीत र फिल्मका गीतहरुमा आवाज दिएकी छिन् । उनको सबैभन्दा चर्चित गित हो, ससुरालीमा भो नजर नलगाउ कान्छी सालीमा । त्यस्तै सुदामले पनि दर्जनौँ गीत र स्टेशन आईडीहरुमा संगीत भरेका छन् । 
 
माण्डवी त्रीपाठी र बिपीन आचार्य 
गायिका माण्डवी त्रीपाठीको चर्चा, सफलता अनि उनको आवाज त हामीले सुनेका र देखेका छौँ । तर उनका पतिले पनि संगीतमा निकै राम्रो सफलता हात पारेका छन् यो धेरैलाई थाहा नहुन पनि सक्छ । माण्डवी र संगीतकार बिपिन आचार्यको सहयात्रा पनि निकै लोभ लाग्दो छ । उनीहरुले काममा एकले अर्कालाई साथ र सहयोग गर्ने गर्छन् । एकले अर्कालाई राम्ररी बुझेका कारण पनि उनीहरुले राम्रो सफलता हात पारेका छन् । 
उज्यालो र forseenetwork.com को सहकार्य
