भूकम्प पीडित पहरी गाउँमा एकीकृत बस्ती बसाउँदै धुर्मुस र सुन्तली

काठमाडौं, साउन ७ - भूकम्प गयो । विध्वंश मच्चायो । धेरैलाई घरबारविहिन बनायो । बीस हजार बढी बस्ती बनाउनु पर्ने भयो । भूकम्प लगत्तै एकीकृत वस्ती विकासको विषयमा घनीभूत छलफल चल्यो । बर्षा लाग्यो, भूकम्पका पराकम्प क्रमश कम हुँदै गयो । एकिकृत वस्ती विकासको सन्दर्भ छलफलमै सिमित रह्यो । 
घर नभएपनि भएको खेतमा कृषकले धान रोपेका छन् । गाँस, बास र कपासको व्यवस्थापनमा समस्या भएपनि जसोतसो गुजारा चलाईरहेका छन् । सरकारले लडेको घर उठाईदिन्छ भन्ने भ्रमबाट विस्तारै मुक्त हुँदै छन । प्रभावितहरु नयाँ आशा र भरोसाका साथ भूकम्पले लडाएको संरचना उठाउने तयारी जुट्न थालिसकेका छन् । 
सरकारको एकीकृत बस्ती विकासको योजना कागज मै सिमित छ । तर, काम गर्ने इच्छाशक्ति भएकाहरुलाई केहिले छेक्न सकेन । असारे झरी, साउने भेल सबैसँग संघर्ष गर्दै हाँस्य कलाकार सिताराम कट्टेल (धुर्मुस), कुञ्जना घिमिरे (सुन्तली) हाँस्य टेलीश्रृंखला भद्रगोल टोली र सगुन डट कम एकीकृत वस्ती निर्माणमा क्रियाशील छन् ।  उनीहरुले काभ्रेको डाँडागाउँस्थित पहरी बस्तीका भूकम्प प्रभावितहरुका लागि एकीकृत बस्ती निर्माण गरिरहेका छन् । ग्रामीण भेगमा छरिएर रहेका २० घरपरिवारलाई उनीहरुले एकै ठाउँ बस्ने व्यवस्था गर्न यो अभियान सुरु गरेका हुन् । ‘अहिलेसम्म १५ वटा घर निर्माणको काम सकिसकेको छ ।’ दिनभर निर्माणको काममा खटिएका थुर्मस थकित स्वरमा भन्छन् ‘अझै ५ वटा घर बनाउन बाँकी छ ।’ उजाड डाँडामा निर्माण सुरु गरिएको एकीकृत बस्तीले विस्तारै मुर्त रुप लिँदै गएको छ ।  नेपालका हरेक डाँडा, खोल्सा, कुना, कन्दराले पर्यटकीय महत्व बोकेका छन् । पहरी गाउँमा बन्दै गरेको यो एकीकृत बस्तीलाई पनि भविष्यमा पर्यटकीय गन्तव्य बनाउने अभियानकर्ताको सोच छ । बस्तीबाट हेर्दा देखिने दृश्यले जो कोहिलाई लोभ्याउनेमा दुईमत छैन । पर्यटकीय महत्व बोकेको ठाउँभएकाले पनि बस्ती विकासमा हात हालेको धुर्मुसले खुलासा गरे । 
पहरी बस्तीमा विभिन्न खाले फलफूल पाईन्छ । ‘धेरै प्रकारका फलफूल पाईँदो रहेछ ।’ धुर्मसले हौसिँदै सुनाए ‘फलफूल खेतिबाट पनि यहाँका मानिसले अर्थोपार्जन गर्ने सक्ने सम्भावना देखेको छु ।’ त्यहाँ उत्पादन भएको आँप हेर्दा उनले देखेको सम्भावना पुरा हुने देखिन्छ । छरिएर रहेको बस्ती एकै ठाउँमा हुँदा बिकासका लागि पनि सजिलो भएको उनको अनुभव छ । ‘अहिले निर्माण गरिएका २० घर यदि छरिएर रहेको भए पानी, बत्ती र बाटोको सुविधाका लागि अझै ठूलो लगानी लाग्ने थियो ।’ उनले भने । 
भूकम्पले गरेको विनासलाई विकासमा परिर्वतन गर्न अभियान सुरु गर्दाका पिडा पनि कम छैनन् । त्यी पिडाहरुले बस्ती निर्माणको काम सक्नका लागि प्रेरित गरिरहेको उनी सुनाउँछन् । बस्ती निर्माण सुरु गरेपछि जम्मा दुई पटकमात्र धुर्मुस काठमाडौं आएका छन् । त्यहि पनि भोलि पल्टै उनी पहरी बस्तीमा पुगेका थिए । कलाकार हँसाएर राजधानीमा घर बनाएपनि उनको पछिल्लो दुई महिना पहरी बस्तीको पालमा नै बितिरहेको छ ।  धुर्मुस, सुन्तलीलाई सरकारले सरसफाई दुतमा नियुक्त गरेपछि उनीहरु सामाजिक काममा अझै बढी सक्रिय भएका हुन् । यो अभियान सरकारलाई सघाउ अभियान पनि भएको उनीहरुले स्पष्ट गरेका छन् । एकीकृत वस्ती कस्तो हुनुपर्छ भन्ने वास्तवमै उनीहरुले गतिलो उदाहरण प्रस्तुत गर्न लागेका छन् ।
करिब एक करोड लागत अनुमान गरिएको यो बस्तीमा निर्माण भएका प्रत्येक घरमा पानी, बिजुली, एट्याच बाथरुम, डिस होम र बायोग्यासको सुविधा पनि राखिएको छ । बस्तीका सबै घर एउटै ढाँचाका मात्र होइनन् भूकम्प प्रतिरोधात्मक पनि छन् । 
बस्ती निर्माणको काम लगभग अन्तिम चरणमा पुगे पनि काम पुरा गर्न अझै करिब ३० लाख रुपैयाँ आवश्यक पर्ने देखिएको छ । सिमित व्यक्तिको सहभागितामा भूकम्पले लडाएको बस्ती उठाउने आँट सानो होइन । तर, आँटेपछि जसरी पनि पुरा गरेरै छाड्ने उनीहरुको प्रतिबद्धता छ । प्रतिकुल मौसमको बाबजुद पनि यो कामले निरन्तरता पाउनुको उनीहरुको दह्रो दृढता प्रस्ट देखिन्छ । उनीहरुको यो आँट र कामप्रति सहानुभुति जनाउँदै थुप्रैले सहयोग गरेका छन् । कतिपय विद्यार्थीले खाजा खर्च कटाएरसमेत बस्ती निर्माणमा सहयोग गरेकाले आफूहरुलाई हौसला प्राप्त भएको उनीहरु बताउँछन् । भौतिक संरचना निर्माणमा गाउँलेले श्रमदान पनि गरिरहेका छन् । 
एकीकृत बस्ती निर्माणमा केहि कलाकारको यो कामलाई कम आँक्न मिल्दैन । सबैको सहयोगले मात्र यो कामले पुर्ण सफलता पाउन सक्छ । सानो सहयोग यो अभियानका लागि निकै ठूलो सावित हुन सक्छ । धुर्मुस, सुन्तलीको यो आँटको सम्मान त धेरैले गरेका छन् । यसको साथमा सकेको सहयोग मन खोलेर गर्ने हो भने यस्ता सकारात्मक अभियान अझै बुलन्द हुनेछन् । अभियानमा सबैको सहयोग चाहिएको र सहयोग गर्न चाहनेले आफूहरुसँग सम्पर्क गर्न सक्ने धुर्मुस दम्पती बताउँछन् ।
तस्बिर सौजन्य : राजा राजेन्द्र पोख्रेल
– एरेडियो अडियो डटकम र उज्यालो अनलाईन डटकमको सहकार्यमा
