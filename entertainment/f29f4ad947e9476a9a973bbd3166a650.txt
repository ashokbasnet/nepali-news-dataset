गैडाको ‘चकलेट’ कस्तो होला ?

काठमाडौ, साउन १७ – जलन, आमाको माया, अंगरक्षक, जेठो कान्छो, नेपाल जस्ता फ्लप चलचित्र निर्माणको अनुभव उनीसँग छ ।
५० भन्दा बढी चलचित्र र ३५ भन्दा बढी विज्ञापनमा अभिनय गरेका छन् । १५ वटा ब्यबसायिक बिज्ञापन बनाएका छन् भने ४५ वटा म्युजिक भिडियोको निर्देशन । बढेमानको शरीर भएका ‘तितो सत्य’का ‘गैडा’ अर्थात निर्मल शर्माले यीनै अनुभबको आधारमा ‘चकलेट’ बनाउन लागेका छन् ।
६ जना हाँस्यकलाकार लिएर निर्माण भईरहेको चलचित्र ‘६ एकान ६’ का निर्माता समेत रहेका शर्मा आफ्नो ‘चकलेट’ले सबैको मन जित्ने सुरमा छन् । चलचित्रको नाम हो ‘चकलेट’ । ‘सबैले मिठो मानेर हेर्ने चलचित्र बन्नेछ’ शर्मा दाबी गर्छन् । नायिका पुजना स्त्रीले निर्माण गर्ने चलचित्र ‘चकलेट’का लागि उनी निर्देशकका रुपमा अनुबन्धित भएका छन् ।
‘चकलेट’ काठमाडौका सडक बालबालिकाको मनोविज्ञानमा केन्द्रीत रहेर बनाउन लागिएको निर्माण पक्षको दाबी छ । ‘सडक बालबालिकाको जीवनकथा र संघर्षलाई चलचित्रले बोल्ने छ’ शर्मा भन्छन् ‘चकलेटलाई दर्शकको मन छुने चलचित्र मेरो योजना छ, नेपाली चलचित्र नचलिरहेको अवस्थामा निर्माताको लगानी सेभ गराउने मेरो मुख्य उद्देश्य हुनेछ ।’ चलचित्रको सबै सुटिङ काठमाडौमा नै गरिने निर्माण युनिटले जानकारी दिएको छ ।
चलचित्र निर्देशन गर्ने सपना आफुले कहिल्यै नदेखेको सुनाउदै उनी भन्छन् ‘काम गर्दै जादा आज चलचित्रको निर्देशक बन्ने मौका मिलेको छ, यो अवसरको सक्दो सदुपयोग गर्छु ।’ वान लाइन स्टोरीले नै मन छोएपछि उनी चलचित्र निर्देशन गर्न तम्सिएका हुन् । एभरेज बजेटमा बन्न लागेको चलचित्र ‘चकलेट’लाई लिएर निर्देशक निर्मल शर्मा निकै उत्साहित देखिन्छन् ।
चलचित्रकी नायिका तथा निर्मात्री पुजना स्त्री पनि चलचित्रप्रति निकै उत्साहित छिन् । यसको कथा पनि पुजना आफैले लेखेकी हुन् । चलचित्रको मुख्य भुमिकामा पनि उनी नै देखिनेछिन् भने नायकको रुपमा राजबल्लभ कोइरालालाई लिने चर्चा छ । निर्देशक शर्माका अनुसार यो विषयमा राजबल्लभसँग कुरा भइरहेको छ ।
सुटिङ भदौको अन्तिममा सुरु गरेर दशैअघि चलचित्रको प्याकअप गर्ने योजना रहेको निर्देशक शर्मा ‘ बताउँछन् ।
–अर्जुनकुमार संग्रौला
