‘डढेलोभित्रका सतिसाल’ हङकङमा प्रिमियर

काठमाडौं, कात्तिक ८ – प्रगतिशिल गायक रामेश र उहाँजस्तै कलाकारको जीवनी र गायन यात्रासम्बन्धी डकुमेण्ट्री ‘डढेलोभित्रका सतिसाल’को प्रिमियर हङकङमा गरिएको छ ।
सार्थक जनसंगीत प्रतिष्ठान नेपालका लागि हङकङ हिमायतीले बनाएको डकुमेण्ट्री ‘डढेलोभित्रका सतिसाल’को प्रिमियर कात्तिक आइतबार हङकङको युनलङ थिएटरमा गरिएको हो । फिल्मले बन्द समाजमा चेतनाको बिगुल फुक्ने राल्फा, संकल्प, आस्था परिवार र रामेशको जीवन–संघर्ष र संगीतलाई लिपिबद्ध गरेको छ । 
रामेशको ५५ वर्ष लामो गायन यात्रा तथा जीवनको आरोह–अवरोहसँगै नेपाली सार्थक जनसंगीतका सर्जक तथा जानकारको अनुभव समेत समेटिएको चलचित्र निर्देशन फिल्मकर्मी प्रणय लिम्बु र पत्रकार डम्बरकृष्ण श्रेष्ठले गरेका हुन् । रेड क्यामरा प्रयोग गरिएको वृत्तचित्रको छायाङ्कन बाबुराम नेपालीले गरेका छन् भने सम्पादन सन्तोषी नेपालको छ ।  
गाँउ गाँउबाट उठ..., एक जुगमा एक दिन, एकचोटी आउँछ..., आउ मिलाउ हाम्रा हातहरू..., संघर्ष हो जीवन..., देश जनताको नाम हो..., मेरो प्यारो ओखलढुङ्गा..., गाई त बाँध्यौ ढुङ्ग्रोमा मोई छैन..., कोई त भने जहाजमा हरर... जस्ता सैयाैं गीतमा स्वर र संगीत दिएका ७३ वर्ष रामेशको संघर्ष, निष्ठा र जीवनको विविध पक्ष वृत्तचित्रमा समेटिएको छ ।
फिल्मको प्रर्दशनीसँगै हङकङ हिमायतीले हङकङवासीका तर्फबाट रामेशलाई र फिल्म निर्देशक डम्बरकृष्ण श्रेष्ठलाई सम्मान गरिएकोे थियो । कार्यक्रममा फिल्ममा नायकको भूमिकामा रहेका गायक रामेशले नागरिक नै देशका मालीक भएकाले देश बनाउँन उनीहरु नै अघि सर्नुपर्ने र भ्रष्टाचार तथा बेथितीविरुद्ध खबरदारी गरिरहनु पर्ने बताउनुभयो । हङकङका ईन्द्र वनेमले पञ्चायतकाल, २०३६, २०४६, र २०६२÷२०६३ का राजनीतिक परिवर्तनमा महत्वपूर्ण योगदान दिने रामेश जस्ता श्रष्टालाई आज राज्यबाटै उपेक्षित बन्ने अवस्था आएको देखेर यो फिल्म निर्माण गरेकोे बताउनुभयो । 
हरेक राजनीतिक आन्दोलन र सामाजीक रुपान्तरणमा महत्वपूर्ण भूमिका खेल्ने जनसंगीतको पाटोको इतिहासलाई नयाँ पिढीमा उजागार गर्ने उदेश्यले तयार गरिएको  चलचित्र झण्डै दुई घण्टाको छ ।
हङकङ प्रिमियरपछि चलचित्र नेपालका प्रमुख शहर र डायस्पोरासँगै विभिन्न अन्तर्राष्ट्रिय फिल्म फेस्टीभलमा प्रर्दशन गरिने योजना छ । च्यारीटी र प्रर्दशनीबाट संकलित रकम सार्थक जनसंगीत प्रतिष्ठानको कोषमा जम्मागरी यस्तै सार्थक संगीतको संरक्षण र प्रर्वद्धनमा खर्च गरिने निर्देशक श्रेष्ठले उज्यालो अनलाइनलाई जानकारी दिनुभयो ।
