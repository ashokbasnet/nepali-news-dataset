प्रधानमन्त्री ओली र बलिउड कलाकारबिच भेटघाट

काठमाडाै‌, फागुन १२ – प्रधानमन्त्री केपी शर्मा ओलीले ६ दिने भारत भ्रमणको क्रममा बुधबार मुम्बईमा बलिउड कलाकारसँग भेट्नुभएको छ । प्रधानमन्त्री ओली बलिउडका कलाकारहरुसँग चियापान समारोहमा सहभागी हुनुभएको हो । भारत स्थित नेपाली दूतावासको सहकार्यमा बलिउड नायिका मनिषा कोइरालाले मुम्बईको होटल हायात ग्राण्डमा चियापान समारोहको बन्दोबस्त मिलाउनुभएको हो । 
चियापानमा बलिउड नायिका तब्बु, जितेन्द्र, शक्ति कपुर, गोविन्दा, मनिषा साथै नेपाली कलाकार सुनिल थापासहितका कलाकारहरु सहभागि थिए । भेटमा प्रधानमन्त्रीसँग बलिउड कलाकारले फोटो सेसन गर्नुका साथै केही समय रमाइलो कुराकानी गरेका थिए । प्रधानमन्त्री ओलीको कुरालाई ध्यानपूर्वक सुनेका बलिउड कलाकारहरु प्रधानमन्त्रीको रमाइलो अभिब्यक्तिमा मज्जैले हाँसेका देखिन्थे ।
 समारोहमा प्रधानमन्त्री ओलीले नेपालमा चलचित्र नगरी बनाउन तयारी थालिएको जानकारी दिँदै त्यसबाट फाइदा लिन बलिउडका कलाकारलाई सुझाव दिनुभयो । ‘नेपालका हिमाल, झरना, नदीजस्ता रमणीय प्राकृतिक दृश्य चलचित्रमा प्रयोग हुनसक्छ’ उहाँले भन्नुभयो । 
 
तस्बिर : रासस
