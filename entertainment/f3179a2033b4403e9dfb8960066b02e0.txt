अभिनेता दिलिपकुमार अस्पताल भर्ना

भदौ ३१ – हृदयघात भएपछि बलिउडका चर्चित अभिनेता दिलिप कुमारलाई अस्पताल भर्ना गरिएको छ ।
सन् १९५० र ६० को दशकमा चर्चित रहेका अभिनेता ९० वर्षिय दिलिप कुमारलाई हृदयघात भएपछि मुम्बईको लिलावती अस्पतालमा भर्ना गरिएको पारिवारिक स्रोतलाई उधृत गर्दै भारतीय सञ्चार माध्यमले जनाएका छन् ।
उनको अवस्था स्थिर रहेको उपचारमा संलग्न चिकित्सकले बताएका छन् । सन् १९२२ मा पाकिस्तानको पेशावरमा जन्मिएका उनको वास्तविक नाम मोहम्मद युसुफ खान भएपनि बलिउड प्रवेश गरेपछि नाम परिवर्तन गरी दिलिप कुमार राखेका थिए ।
भारतीय चलचित्र क्षेत्रमा ६ दशक बिताएका उनले ६० भन्दा बढी चलचित्रमा अभिनय गरेका छन् । उनले अभिनय गरेका गंगा जमुना, देवदास, अन्दाज, राम और श्याम जस्ता चलचित्रले सर्वाधिक चर्चा कमाएको थियो ।
यस्तै उनले सन् १९६० मा अभिनय गरेको मुगल ए आजम चलचित्र भारतको सर्वाधिक सफल चलचित्र हो । बलिउडमा उनले ट्राजिडि किङको उपमा समेत पाएका थिए ।
दिलिप कुमार बलिउडमा सबैभन्दा बढी अवार्ड पाउने कलाकार हुन् । भारतको ओस्कार अवार्डका रुपमा लिइने फिल्म फेयर अवार्ड उनले ८ पटक जितेका छन् ।
