‘दि लिजेन्ड अफ शंखधर’को म्यूजिक भिडियो सार्वजनिक (भिडियोसहित)

काठमाडौं, साउन २५ – नेपाल सम्वतका प्रवर्तक शंखधर साख्वाको जीवनीबारे बेलायतमा बनाउँदै गरेको नेपालको पहिलो एनिमेटेड चलचित्र दि लिजेन्ड अफ शंखधर को म्यूजिक भिडियो काठमाडौं, अमेरिका र बेलायतमा एकैसाथ सार्वजनिक गरिएको छ ।
काठमाडौंको खिचापोखरीको माइक्रोसफ्ट इनोभेसनमा भएको कार्यक्रममा म्यूजिक भिडियाकोे शम्भु श्रेष्ठ र शताब्दी पुरुष सत्य मोहन जोशीले सार्वजनिक गर्नु भएको बेलायतबाट निर्देशक एवमं निमार्ता संयुक्त श्रेष्ठले उज्यालोलाई जानकारी दिनुभयो । त्यस्तै बेलायतमा पासा पुच गुथि यूकेको आयोजनामा भएको कार्यक्रममा संयुक्त श्रेष्ठ, सत्यभामा माथेमा, शशि माहाजु , प्रा. डा. डेभिड गेल्नर महन्त श्रेष्ठ, ओजेश सिहं, प्रीत कक्षपति लगायतले शंखधर साख्वाको जीवनी र चलचित्रको बारेमा बोल्नुभएको थियो । त्यस्तै अमेरिकामा नेवा अर्गनाइजेशन अफ अमेरिकाले आयोजना गरेको कार्यक्रममा हरिमान श्रेष्ठ, राम श्रेष्ठ, पुष्कर प्रजापतिले साख्वाको जीवनी र चलचित्रको बारेमा बोल्नुभएको थियो ।
नेपालको कला, सम्पदा, इतिहासको प्रवद्र्धन तथा संरक्षण गर्ने उद्धेश्यसहित यन्त्रकलाले दि लिजेन्ड अफ शंखधर निमार्ण गरिरहेको श्रेष्ठले बताउनुभयो । परापूर्व कालमा शंखधरले सबै नागरिकको ऋण तिरीदिएको र उहाँकै नामबाट नेपाल सम्वत सुरु भएको इतिहासमा उल्लेख छ । उहाँको योगदानलाई कदर गरेर नेपाल सरकारले उहाँलाई राष्ट्रिय विभूति घोषणा गरिसकेको छ ।
संयुक्त श्रेष्ठ र नियुक्ता श्रेष्ठको लेखन र एनिमेशनमा निमार्णाधिन एनिमेशन चलचित्र आँउदो नेपाल सम्वतको नयाँ वर्ष ११३७ मा पासा पुच गुथिले बेलायतमा रिलिज हुँदैछ । यस चलचित्रमा संयुक्त श्रेष्ठ, अन्जना श्रेष्ठ, नियुक्त श्रेष्ठ, विज्ञान प्रजापति र प्रन्जल कक्षपतिले एनिमेशन गर्नु भएको छ ।
