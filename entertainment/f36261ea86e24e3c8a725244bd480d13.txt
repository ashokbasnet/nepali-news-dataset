कलाकार रायमाझीको सुटुक्क अन्त्येष्टी

काठमाडौं, माघ १३ – बुधबार दिउसो निधन भएकी कलाकार सुशीला रायमाझी सुटुक्क अन्त्येष्टी गरिएपछि कलाकारहरु दुखी बनेका छन् । क्यान्सरबाट पीडित ५५ बर्षिया रायमाझीको निधन भएको खबर परिवारले गोप्य राखेका थिए ।
राष्ट्रिय स्तरको कलाकारको अन्त्येष्टी थाहै नपाई गुपचुप गरिँदा दुःख लागेको कलाकारहरुले गुनासो गरेका छन् । चलचित्र कलाकार संघका अध्यक्ष रमेश बुढाथोकीले उहाँप्रति श्रद्धाञ्जली समेत दिन नपाउँदा दुःख लागेको बताउनुभयो । ‘श्रद्धाञ्जली समेत दिन पाएनौँ’, बुढाथोकीले भन्नुभयो, ‘राष्ट्र र शुभेच्छुकले कलाकारको सम्मान गर्न पाउने अवसरबाट बञ्चित गर्नु दुःखलाग्दो कुरा हो ।’
परिवारका सीमित व्यक्तिहरु मात्रै उपस्थित भएर बिहीबार राति सवा १२ बजे पशुपति आर्यघाटमा दिवंगत कलाकार रायमाझीको अन्त्यष्टी गरिएको हो । अमेरिकामा रहेकी कान्छी छोरीलाई कुरेका परिवारले छोरी आउनासाथ अन्त्येष्टी गर्न कर गरेपछि खबर गर्न नभ्याईएको स्वर्गीय रायमाझीका भतिजा समेत रहेका चलचित्रकर्मी रमेशजंग रायमाझीले बताउनुभयो ।  
कलाकार रायमाझीकी छोरी प्रसिद्धिका रायमाझीले भने आफुहरु शोकमा रहेको भन्दै कुनै प्रतिक्रिया दिन मान्नुभएन । ‘हामी अहिले शोकमा डुबेका छौँ, केही दिन पछि बोलौँला’, उहाँले भन्नुभयो ।
चलचित्र विकास बोर्डका अध्यक्ष गणेश भण्डारीले बिहीबार राति घटनाको बारेमा जानकारी पाएलगत्तै सवा १० बजे बि एन्ड बि अस्पताल पुगेको तर आसियू कक्षमा जान नदिइएको बताउनुभयो । ‘म जानकारी पाएलगत्तै अस्पता पुगेको थिएँ तर परिवारले नै भेट्न दिएन’, भण्डारीले भन्नुभयो, ‘उहाँलाई सम्मानका साथ सबै चलचित्रकर्मीको माझमा अन्त्यष्टी गर्ने रहर यत्तिकै रह्यो ।’ परिवारले घटनाको यर्थाथलाई गुमराहमा राखेको प्रतिक्रिया दिनुभयो । ‘न सहयोग गर्न पायौँ नत परिवारले सहयोगको अपेक्षा राख्यो’, भण्डारीले भन्नुभयो, ‘हामी निकै दुखी छौँ ।’

रेडियो नाटक हुँदै रंगमञ्चमा प्रवेश गरेकी रायमाझीले विभिन्न टेलिचलचित्र तथा ठुलो पर्दामा समेत अभिनय गर्नुभएको छ  । लामो समयदेखि उहाँ पाठेघरको क्यान्सरबाट पीडित हुनुहुन्थ्यो ।

शोक व्यक्त गर्न फेसबुकको साहारा

कलकार रायमाझीको निधनको खबर मिडियाबाट थाहा पाएका कलाकर्मी तथा नेपाली चलचित्रका सुभेच्छुकले शोक व्यक्त गर्न फेसबुकको साहार लिएका थिए । उहाँको निधनको खबर सार्वजनिक भएलगत्तै कलाकर्मीहरुले फेसबुकमार्फत दुख प्रकट गरेका थिए ।
लेखक तथा चलचित्रकर्मी प्रकाश सायमीले आफ्नो फेसबुकमा लेख्नुभएको छ – ‘एउटा दुखद् खबर मेरा निम्ति र मेरो परिवारको निम्ति । मैले पहिलो रेडियो नाटक नायकको रुपमा सुशीलाजीसित अभिनय गरेको थिएँ, त्यसको निर्देशन हरिप्रसाद रिमालले अनि लेखन कृष्ण मल्लजी गर्नु भएको थियो । ..... पछि मैले उहाँलाई चलचित्र ‘पिरती’ मा पनि एक डाक्टरको भूमिकामा अभिनय गराएँ । शोक सन्तप्त परिवार प्रति हार्दिक श्रद्धाञ्जली ।’
यस्तै अभिनेत्री निशा शर्माले फेसबुकमा लेख्नुभएको छ – ‘कलाकार सुशीला रायमाझी अब यो संसारमा हुनुहुन्न । उहाँको निधनकोको खबरले मलाई आहत तुल्यायो ।’
