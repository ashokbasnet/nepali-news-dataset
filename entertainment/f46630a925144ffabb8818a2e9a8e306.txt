१० वर्षपछि गाईजात्रामा यसरी झुल्किए जितु र दमन

काठमाडौं, भदौ ६ – हाँस्यव्यंग्य कलाकार जितु नेपाल र दमन रुपाखेती १० वर्षपछि फेरि सँगै काम गर्न थालेका छन् । पहिले निकै चर्चित यो जोडीले बिचमा एक्लाएक्लै प्रस्तुति गर्दै आएका थिए । आपसी मनमुटाव अन्त्य गरेर यो जोडीले फेरि सँगै काम गर्न थालेको हो । यसपालीको गाईजात्रामा दुवैले सँगै प्रहसन गरेका छन् ।
प्रज्ञा भवन कमलादीमा चलिरहेको गाईजात्रा महोत्सवमा जितु र दमनले जाँडरक्सी खाएर गाडी चलाउने बिरुद्ध ट्राफिक प्रहरीले गर्ने कार्वाहीलाई जोडेर घूस खाएर देश चलाउन हुँदैन भन्ने सन्देश दिन खोजेका छन् । गाईजात्रामा जितु जाँडरक्सी खाएर गाडी चलाउने अल्लारे युवाको भूमिकामा छन् । यस्तै दमन रुपाखेती प्रहरी बनेका छन् । मुन्द्रे जितुले जाँडरक्सी खाएर गाडी चलाएको देखेपछि प्रहरी बनेका दमनले सचेत गराउँछन् । उनीहरुलाई कलाकार शिवहरी वैरागी, निरज नेपाल र हेमा कोइरालाले पनि साथ दिएका छन् । ‘जसरी जाँडरक्सी खाएर गाडी चलाउन हुँदैन भन्ने सन्देश गएको छ, यसैगरी घूस खाएर देश चलाउन हुँदैन भन्ने सन्देश पनि फैलन जरुरी छ भनेर देखाउन खोजेका छौं’ जितुले उज्यालो अनलाइनसँग भने । दमनसँग फेरि सँगै काम गर्न पाएकोमा निकै रमाइलो भएको जितुले आफ्नो अनुभव सुनाए । ‘पहिले पनि हामी १०, ११ वर्ष सँगै काम गरेका हौं, हाम्रो प्रस्तुतिलाई दर्शकले रुचाउनुभयो’ जितुले सम्झिए, ‘बिचमा त्यस्तै कारणले हामी छुट्टियौं, अहिले फेरि सँगै काम गर्न पाउँदा निकै रमाइलो भएको छ ।’
- तस्बिर : जितु नेपालको फेसबुकबाट
