भूकम्पको त्रास हटाउन विद्यार्थीद्धारा नाटक प्रर्दशन

रमेश गिरी/उज्यालो । भक्तपुर, जेठ २५ – भूकम्पको त्रासले जेलिएका विद्यार्थीहरुलाई त्रास हटाएर मनोरञ्जन दिन विद्यार्थीले नै भूकम्प सम्बन्धी नाटक प्रर्दशन गरेका छन् ।मध्यपुरथिमीको गठ्ठाघर स्थित सिद्धार्थ विद्यापिठका विद्यार्थीले शिक्षक, विद्यार्थी र अभिभवकको त्रास हटाउन विद्यार्थीले जनचेतनामुलक नाटक ‘भुर्इंचाली माया’ प्रर्दशन गरेको हुन् । 
महेशचन्द्र गौतमको लेखन तथा निर्देशन रुपक अधिकारीको गीत रहेको नाटक ‘भुईंचाली माया’ मा विद्यालयका छात्रछात्राले अभिनय गरेका थिए । नाटकमा प्राकृतिक नियमानुसार आउने भूकम्पलाई वेवास्ता गर्ने, नगरपालिकालाई ढाँटेर, घुस खुवाएर नक्सा पास गर्ने, कतिपयले नक्सा पास नै नगरी भवन बनाउने जस्ता लापर्वाहीका कारण भूकम्प आउँदा घर भत्किएर ज्यान र धनको क्षति भएको यथार्थलाई चित्रण गरेको छ । कसरी घर बनाउनु पर्छ, भूकम्पबाट कसरी सुरक्षित हुन सकिन्छ भन्नेबारेमा नाटकमा अभिनयबाट बताईएको छ । 
विद्यार्थीको आकर्षक नाटकले सुरुमा दर्शकलाई हसाए पनि भूकम्प आएपछिको दृश्ले रुवाएको थियो । देशलाई विपद पर्दा सबै जातजाति, सबै धर्म, सबै लिंग व्यक्ति एकले अर्कोलाई सहयोग गरेको र पहिला नेपाल र नेपाली भन्ने यथार्थलाई नाटक मार्फत चरितार्थ गरिएको विद्यालयकी प्रिन्सिपल दीपिका थापाले जानकारी दिनुभयो । नाटक मार्फत अभिभावक, शिक्षक र विद्यार्थीमा रहेको भूकम्पको त्रासलाई हटाउन मद्धत पुगेको उहाँले बताउनुभयो । कार्यक्रममा नेपाल स्वतन्त्र युवा संघका अध्यक्ष विशाल गैरेले विद्यार्थी तथा अभिभावकलाई मनोपरामर्श तालिम दिनुभएको थियो ।
