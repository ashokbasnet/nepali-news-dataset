गुरुङ चलचित्रकी कान्छी नायिका एसएलसी दिँदै

आश गुरुङ/उज्यालो
लमजुङ, चैत ७ – एसएलसी परीक्षामा विभिन्न उमेर र क्षेत्रका व्यक्तिहरु सहभागी भइरहेका बेला गुरुङ चलचित्रका एक नायिका पनि एसएलसी परीक्षा दिँदैछिन् ।
पोखराको अमरसिंह उच्च मावि केन्द्रबाट परीक्षा दिँदैछिन गुरुङ नायिका निस्ता गुरुङ । मनोज गुरुङद्धारा निर्देशित गुरुङ कथानक चलचित्र च्ह्यालयाब ट अर्थात ओइलिएको फूलकी नायिका निस्ता गुरुङ अहिले एसएलसी परीक्षा दिइरहेकी छिन् । उनले अहिलेसम्म दिएका परीक्षाहरु सबै राम्रो भएको बताइन् ।
एसएलसी परीक्षामा राम्रो अंक ल्याएर पास गर्ने धोको रहेको उनले बताइन् ।
उमेरले १७ वर्ष पुग्नै लागेपनि उनले गएको जेठ महिनामा पहिलोपटक गुरुङ चलचित्रको नायिका बन्ने अवसर पाएकी हुन् । निस्ताद्धारा अभिनित चलचित्र च्ह्यालयाब ट अर्थात ओईलिएको फूल देश तथा विदेशमा प्रदर्शन भइसकेको छ ।
उनले पहिलोपटक सुपर युनिक एम्युजमेन्ट प्रालि पोखराको प्रस्तुतीमा निर्माण गरिएको चलचित्र च्ह्यालयब ट अर्थात ओइलिएको फूलमा मुख्य पात्र अर्थात नायिकको भूमिका निर्वाह गर्न पाएकी हुन् । पुरानो गाउँ कास्कीको सिल्दुजुरे थाक घर भएका उनी पोखरा उपमहानगरपालिका वडा नं १३ बाँझापाटन कामनामार्गका स्थायी बासिन्दा हुन् ।
१६ वर्षको उमेरमा चलचित्रमा मुख्य पात्र अर्थात नायिकको रुपमा अभिनय गर्ने निस्ता, गुरुङ चलचित्रको इतिहासमा सबैभन्दा कान्छी उमेरकी नायिका हुन् । नाच्न र अभिनयमा कुनै कलाकार भन्दा पनि कम नदेखिने निस्ताले भने एउटा चलचित्रमा मात्रै अभियन गरेर आफ्नो पढाइलाई ध्यान दिएकीछिन् ।
कास्कीकै याङ्जाकोट गाउँको गीतमासमेत अभियन गरेका निस्ताले पहिले आफ्नो पढाई पुरा गर्ने र त्यसपछि कलाकारीतातर्फ नै अघि बढ्ने बताइन् ।
‘च्ह्यालयाब ट’ को प्रदर्शनपछि केही गुरुङ चलचित्र र नेपाली गीतहरुमा पनि अफर आएको थियो’ निस्ताले भनिन्, ‘पहिले पढाईलाई अगाढि बढाउँछु र त्यसपछि कलाकारीतामा लाग्ने सोँचले अफर आएका चलचित्र र म्युजिक भिडियोमा अभिनय गरिन ।’
निस्ताले चलचित्र क्षेत्रमा आउन आफ्नो बाबा र आमा र निर्देशक मनोज गुरुङको सहयोग रहेको बताइन् । च्ह्यालयब ट सार्क राष्ट्रकै नमुना मानिएको लमजुङको पर्यटकीय घलेगाउँमा छायांकन गरिएको चलचित्र हो ।
