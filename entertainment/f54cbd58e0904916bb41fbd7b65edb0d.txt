रेखा थापासँग बसेर फिल्म हेर्न पाउँदा राउटे दंग

अर्जुनकुमार संग्रौला/उज्यालो । काठमाडौं, असोज २६ - नायिका रेखा थापा आफ्नो चलचित्र हिम्मतवाली राउटेहरुलाई देखाएकी छिन् ।
सुर्खेतबाट तिहार खर्च लिन काठमाडौं आएका राउटेहरुले चलचित्रकी नायिका रेखा तथा मुख्य कलाकार सुर्दशन गौतमसँगै बसेर चलचित्र हेरेका हुन् ।
राउटेहरुलाई लिएर स्वयं रेखा र सुर्दशन चावहिलको गोपी कृष्ण हलमा पुगेका थिए । नायिका रेखा थापाले उनीहरुलाई तिहार मनाउनका लागि भनेर केही रकम समेत दिईन । राउटेहरु प्रत्येक बर्ष दसैँ तिहारको खर्च लिन काठमाडौं आउने गरेका छन् ।
हिम्मतवाली हेरेपछि उनीहरु निकै खुशी देखिए । फिल्म हेरीसकेपछि सञ्चारकर्मीहरुसँग कुरा गर्दै उनीहरुले काठमाडौंमा प्रधानमन्त्री सुशील कोइराला र रेखा थापालाई मात्रै आफूहरुले चिनेको बताए । अझ रेखाको प्रशंसा गर्न त राउटेहरुले झनै छुटाएनन् । ‘रेखा थापा फिल्ममा झै ब्यवहारमा पनि उत्तिकै राम्री हुनुहुन्छ’ राउटे मध्येका एकले यस्तो प्रतिक्रिया यस्तो थियो । नायिका थापाले राउटेहरुसँग बसेर चलचित्र हेर्दा निकै रमाईलो लागेको प्रतिक्रिया दिइन् । उनले आफ्नै नाममा रेखा थापा फाउन्डेसन खोलेर राउटे बच्चाहरुलाई पढाईरहेकी पनि छिन् । पछिल्लो समय चलचित्रसँगै समाजसेवामा पनि उनी सक्रिय छिन् ।
फुलपातीबाट देशभरिका ९० पर्दाहरु मार्फत प्रर्दशनमा आएको हिम्मतवालीले दोस्रो सातामा पनि हाउसफुलको ब्यापार गरिरहेको छ । नारी प्रधान कथामा बनेको चलचित्र हिम्मतवालीमा रेखा र सुर्दशनका अलावा रविन होडा, अभय चन्द, पुष्कर भट्टलगायतले पनि अभिनय गरेका छन् । ४५ लाख रपैयाँमा बनेको चलचित्र हिम्मतवालीले प्रर्दशनको ११ दिनसम्म आईपुग्दा २ करोड रुपैयाँ माथिको ब्यापार गरेको छ ।
