अन्तरजातीय विवाह गर्ने नेपाली सेलिब्रेटी जोडी, को सफल को असफल ?

काठमाडौं, पुस १७ – अहिले पनि  नेपाली समाजले अन्तरजातीय विवाहलाई पूर्णरुपमा स्वीकार गर्न सकेको छैन । अन्तरजातीय विवाह गर्ने जोडीमाथि सामाजिक बहिस्कार, भौतिक आक्रमण तथा मानसिक यातनाका समाचार आइरहेका हुन्छन् । पछिल्लो समयमा अन्तरजातीय विवाहलाई विस्तारै स्वीकार गर्दै गएको पनि पाइन्छ । सरकारले अन्तरजातीय विवाह गर्नेलाई प्रोत्साहन भत्ता दिने कार्यक्रमसमेत ल्याएको छ । विडम्बना अन्तरजातिय विवाह गर्नेहरुको लागि अझै सहज वातावारण भने भइसकेको छैन । 
केहि नेपाली सेलिब्रेटीहरुले समाजको पुरानो सोचलाई चिर्दै अन्तरजातीय विवाह गर्ने हिम्मत गरेका छन् । अन्तरजातीय विवाह गरेर आफ्नो खुसी र सुखी जीवन बिताइरहेका केही सेलिब्रेटीहरु 
करिष्मा मानन्धर र विनोद मानन्धर 
अभिनेत्रीबाट निर्मात्री बनेकी करिष्मालाई विवाहपछि फस्टाएकी अभिनेत्री भनिन्छ । यस अर्थमा करिष्माको लागि विवाह फलदायी बन्न पुग्यो । करिष्मा मानन्धर र विनोद मानन्धरको अन्तर जातीय विवाह भएको हो । नेवार परिवारका विनोद र क्षत्री परिवारकी करिष्माको प्रेम विवाह भएको थियो । करिष्माले विनोदलाई करियरको सुरुवातमा नै भेटाएकी थिइन् । यहि कारण करिष्मा केसी, करिष्मा मानन्धरका नामले परिचित भइन् । उनका धेरै नयाँ फ्यानहरुलाई उनी केसी हुन भन्ने पनि थाहा नहुन सक्छ । किनकी करिष्मा मानन्धर निकै चर्चित नाम हो । करिष्मा र बिनोद एक छोरी कविताका अभिभावक हुन् । अहिले कविता पनि फिल्म क्षेत्रमा प्रवेश गर्ने हल्ला चलिरहेको छ ।
उषा खड्गी र जीपी तिमल्सिना 
सन् २००० की मिस नेपाल उषा खड्गी र सञ्चारकर्मी जीपी तिमल्सिनाको पनि अन्तरजातीय विवाह भएको थियो । बाहुन परिवारका जिपी र नेवार परिवारकी उषाको प्रेम विवाह हो । टेलिभिजन कार्यक्रममा सँगै काम गर्दा उनीहरु एक अर्काको नजिक भए ।  तर उनीहरुलाई प्रेम गर्न जति सजिलो भयो विवाह गर्न त्यति नै अप्ठ्यारो पनि । हरेक बाधा व्यवधानलाई पार गरेर उनीहरुले आफ्नो प्रेमलाई विवाहमा परिणत गरेरै छाडे । २००२ मा विवाह गरेका उनीहरु अहिले दुई सन्तान, एक छोरा र एक छोरीका अभिभावक भइसकेका छन् । 
भुवन केसी र शुष्मिता बोम्जन
अभिनेता भुवन केसी र अभिनेत्री शुष्मिता बोम्जनको पनि अन्तरजातीय विवाह भएको हो । एकसाथ काम गर्ने क्रममा माया प्रेम बसेपछि उनीहरुले विवाह गरेका हुन् ।  भुवन क्षेत्री थिए भने शुष्मिता तामाङ समुदायकी । पहिले नै विवाहित भुवनले पहिलो श्रीमती छाडेर शुष्मितालाई अंगाले । एकअर्कालाई प्रेम गरेर अलग–अलग जातमा विवाह गरेको भएपनि उनीहरुको विवाहले भने लामो यात्रा गर्न सकेन । नायक अनमोल केसीको  जन्मपछि उनीहरु एकअर्काबाट अलग भए ।  श्रीमती शुष्मितासँग अलग भएका भुवन अहिले छोरा अनमोलसँग बस्दै आएका छन् । तर योभन्दा पहिले भुवनको नाम केही महिलाहरुसँग जोडियो । जसमध्ये उनको र जिया केसीको सम्बन्धले सबैलाई चकित पारेको थियो । त्यस्तै शुष्मिताको पनि भारतीय नागरिकसँग नाम जोडिइसकेको छ । भुवन र शुष्मिताका छोरा अनमोल अहिले नेपाली सिनेमाका सुपरस्टारको रुपमा परिचित छन् ।  
यश कुमार र रीना खड्गी शाही 
सर्लाहीमा जन्मेका यश कुमारले काठमाडौं बाग बजारकी रीना खड्गी शाहीसँग अन्तरजातीय विवाह गरेका हुन् । करियरको सुरुवाती दिनहरुमा एल्बम निकाल्ने यश एल्बमको खोल डिजाइन गर्न बागबजार जाने गर्थे । यहि क्रममा उनको रीनासँग भेट भएको थियो । सुरुमा बोलचाल मात्र हुने उनीहरु केही समयपछि एकअर्का बिना बाँच्न नसक्ने भए । यश कुमार आफू नेपाल भएका कारण नेवारकी छोरीसँग विवाह गर्न ठूलै मेहनत गर्नु पर्यो । विवाहको लागि परिवारको सहमति नहुने भएपछि उनीहरुले भागेर विवाह गरेका हुन् । आज भने यश, रीनाको माइतीमा सबैभन्दा प्यारो ज्वाँइ बनेका छन् । रीना र यशका छोरा नै १३ वर्ष भइसकेका छन् । यश फिल्म र गायनमा सक्रीय छन् भने स्नातक तह उर्तिण गरेकी रीना मैतीदेवीमा रिदम गोल्ड ट्रेड सेन्टर नामको गहना पसल चलाएर बसेकी छिन् । 
दिया मास्के र अनुप बराल 
सात वर्षसम्म एकअर्काको प्रेममा रहेर निर्देशक अनुप बराल र अभिनेत्री दिया मास्केले २०७१ असार २३ गते विवाह गरेका थिए । विवाह गर्नुभन्दा पहिले उनीहरु लिभ ईन रिलेसनसिपमा पनि थिए । अनुपले दिया सँग दोस्रो विवाह गरेका हुन । ताण्डब, जंगे, प्रताप, फन्को जस्ता सिनेमामा काम गरेका अनुप र दीयाको पनि अन्तरजातीय विवाह भएको हो । नेवार परिवारकी दिया र बाहुन परिवारका अनुपको सम्बन्धलाई परिवारले ईन्कार गर्न सकेन । यहि कारण दिया अनुपको घरमा बुहारी बनेर भित्रीईन् । दिया र अनुपले सिनेमा फिटकीरीमा सँगै काम गरेका छन् । 
देवी घर्ती र राजु ढकाल 
दोहोरी साँझमा गाउन पाइन्छ भनेर काठमाडौं आएकी देवी र गायक बन्नका लागि तनहुँबाट काठमाडौं आएका राजु ढकालको पनि अन्तरजातीय विवाह गरे । । मगर परिवारकी देवी र बाहुन परिवारका राजुले जातपात नहेरीकन आफ्नो खुसी हेरे र एकअर्कालाई अंगाले । उनीहरुको प्रेमलाई घरपरिवारले पनि सजिलै स्वीकार गर्यो । यी दुईले बाहुन र मगर परम्पराअनुसार दुईपटक विवाह गरेका थिए ।  दोहोरी साँझबाट करियर सुरु गरेका दुवैले लामो समयसम्म एकअर्काको प्रेममा रहे । देवी अहिले ब्यवसायिक गायिका बनिसकेकी छिन् । तर राजुले भने फाट्ट फुट्ट मात्र गाउँछन् । ब्यवसायिक रुपमा गाउने देवी र फाट्ट फुट्ट गाउने राजुले अहिले सुन्धारामा दोहोरी साँझ खोलेका छन् । हाल उनीहरु आफ्नै दोहोरी साँझमा काम गर्छन् । राजु र देवी एक सन्तान छोरा रिदमका अभिभावक हुन् ।
पूजा चन्द र राजु लामा 
अभिनेत्री पूजा परियारले निर्देशक सुरज चन्दसँग विवाह गरेपछि आफ्नो थर बदलेर चन्द राखिन् । त्यसपछि उनी पूजा चन्दका नामले नै परिचित भइन् । सुरज चन्दसँग उनको विवाह सफल हुन सकेन । विवाह पछि एक छोरी जन्माएकी पूजा सुरजसँग डिभोर्स  गरेर अमेरिका बस्न थालिन् । अमेरिकामा रहँदा उनी गायक राजु लामाको प्रेममा परिन् । राजुसँग पनि पूजाको अन्तरजातीय विवाह नै भयो । लामा परिवारका राजु र पूजाले साढे दुई वर्षअघि मात्रै विवाह गरेका हुन् । यस हिसाबले अभिनेत्री पूजाले दुईपटक अन्तरजातीय विवाह गरेकी छिन् ।
सत्य राज आचार्य र अनिता थापा 
गायक सत्य राज आचार्यले पनि अनिता थापासँग अन्तरजातीय विवाह गरेका हुन् । पहिलो श्रीमतीको निधन पछि सत्यले अनितासँग प्रेम विवाह गरेका थिए । १० वर्ष जेठाले आफूलाई विवाहको लागि  प्रपोज गर्दा अनिता दङग परेकी थिइन् । तर पछि एकअर्काको साथ र माया गर्ने तरिका मन परेपछि उनीहरुले विवाह गरे । थापाकी छोरी अनिता र बाहुनका छोरा सत्यलाई विवाहमा बाधा भने आएन । दुवैजनाको परिवारले उनीहरुको सम्बन्धलाई स्वीकार गर्यो जसकारण उनीहरु आज एक अर्काको साथमा रमाइरहेका छन् । 
प्राश्ना शाक्य र अराज केशब 
गायिका तथा सञ्चारकर्मी प्राश्ना शाक्य र गायक अराज केशबको विवाह सफल हुन सकेन । तर यो जोडी एक समयको चर्चित जोडी हो । उनीहरुको जोडीलाई धेरैले मन पराउँथे । धरानकी प्राश्ना र महेन्द्रनगरका अराजले पनि अन्तरजातीय विवाह गरेका थिए । अराज केशब गीरी हुन् भने प्राश्ना नेवार । डिभोर्सको समयमा उनीहरुले आफूहरु दुवैको सहमतिमा अलग हुन लागेको आधिकारिक पुष्टि गरेका थिए । 
मेलीना मानन्धर र  मुकेश ढकाल 
अभिनेत्री मेलीना मानन्धर र अभिनेता मुकेश ढकालले पनि अन्तरजातीय विवाह गरे । नेवार परिवारकी मेलीना र बाहुन परिवारका मुकेशले  प्रेम विवाह गरेका हुन् ।  एक छोरीका अभिभावक मुकेश र मेलीना  चावहिलमा  परिवारसँगै बस्ने गर्छन् ।  केही वर्षको अन्तरपछि मेलीना सिनेमामा फर्किएकी छिन् भने मुकेश सिनेमाबाट हराएका छन् भन्दा फरक पर्दैन ।
श्वेता खड्का र श्रीकृष्ण श्रेष्ठ 
२०७१ असार २३ गते श्रीकृष्ण र श्वेताको विवाह भएको थियो । श्री नेवार र श्वेता क्षत्री परिवारकी थिइन् । पाँच वर्षसम्म एक अर्काको प्रेममा रहेर श्वेता खड्का र अभिनेता श्रीकृष्णले प्रेमलाई विवाहमा परिणत गरेका थिए । उनीहरुको विवाह पनि अन्तरजातीय विवाह थियो । तर यो जोडी विवाहको एक महिनामै एकअर्काबाट अलग भयो । उनीहरुको बीचमा भगवान नै भिलेन बनेर आएपछि श्वेता एक्ली भइन् । २०७१ श्रावण २४ गते श्री संसारबाट बिदा भए । पतिको बियोगमा केही समयसम्म श्वेता डिप्रेशनमा थिइन् । तर अब भने उनी पूर्ण रुपमा ठीक भएकी छिन् । अहिले बिभिन्न इभेन्टहरुमा उनी सहभागीता जनाउँछिन् । दर्जनौँ सफल फिल्महरु दिएका श्रीले श्वेतासँग भने कहाँ भेटीएला , श्रीमान् श्रीमती र कोहीनुरमा मात्र काम गरेका छन् ।
उज्यालो र forseenetwork.com को सहकार्य
