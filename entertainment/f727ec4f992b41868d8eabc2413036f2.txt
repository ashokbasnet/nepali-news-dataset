लुटका निर्देशक निश्चलको रंगशालामा फुटबल खेल्ने चाहना

निश्चल बस्नेत, नेपाली चलचित्रका चर्चित निर्देशक । लुट, कबड्डी, टलकजंग भर्सेस टुल्के जस्ता सिनेमा बनाएका उनलाई नेपालमा फरक धारको सिनेमा बनाउने श्रेय जान्छ । निर्देशनमा मात्रै होइन, उनी अभिनयमा पनि अब्बल छन् भन्ने पुष्टी भैसकेको छ ।  निर्देशन, अभिनयपछि उनले हात हालेको अको क्षेत्र हो, गायन हो । उनलाई गायनमै स्थापित हुने रहर त्यति नहोला । तर, कबड्डी कबड्डीमा उनले गाएको ‘म मान्छे नि हिट.......’ बोलको गीत दर्शकको रोजाईमा पर्‍यो । फिल्म क्षेत्रमा लगातारको सफलताले उनी सन्तुष्ट छन् । 
मंसिरमा नायिका स्वस्तिमा खड्कासँग बिवाह गरी नयाँ जीवन थालेका निश्चल बिवाहका कारण झन् बढी खुसी देखिन्छन् । सामाजिक सञ्जालमा पोष्ट गर्ने स्टाटसहरुले यही बताउँछ । निश्चल करिअरलाई लिएर अहिले जति सन्तुष्ट र खुसी छन् । यी खुसी पाउनका लागि उनले पहिले धेरै असफलता भोगेका छन् । हरेक ब्यक्तिका लागि सफलता सजिलो छैन । त्यसका लागि मेहनत चाहिन्छ । आवश्यक मेहनत गर्दागर्दै पनि कति सफलता हात पार्नबाट चुकेका उदाहरणहरु छन् ।
बास्तवमा यस्ता असफलताहरुले मानिसलाई निराश पनि बनाउउँछ । तर असफलताहरुबाट नभागी मेहनतलाई निरन्तरता दिनेहरुले ढिलोचाँडो मेहनतको फल भने चाख्छन् नै ।
कहिलेकाहीँ यस्ता असफलताहरु सही निर्णय लिन नसक्दा अथवा गलत क्षेत्रमा हात हाल्दा पनि हुने गर्दछ । निश्चलको हकमा पनि यस्ता थुप्रै असफलताहरु आए । कहिले ती उनको गलत निर्णयका कारण त कहिले मेहनत गर्दागर्दै पनि उनी असफल भए । हामीले उनले सिनेमा क्षेत्रमा नाम कमाउन गरेका मेहनत र भोगेका असफलताहरु कोट्याएका छौँ ।
एउटा सपना अझै बाँचिरहेको छ– रंगशालामा फुटबल खेल्ने
निश्चल खेलका पारखी पनि हुन् । उनी टेबल टेनिस खेल्छन् । फुटबल खेल्छन् । उनलाई प्रायः सबै खेलका बारेमा राम्रो ज्ञान छ र खेल्छन् पनि । खेलमा उनी बढी फुटवलप्रति आकर्षित छन् । उनलाई सफल फुटबल बन्ने सपनाले सताएको थियो । उनी फुटबलमा आफ्नो भविष्य देख्थे । त्यही सपनालाई बाँच्न उनले संकटा क्लबबाट फुटबल र टेबल टेनिसको तालिम पनि लिएका छन् । फुटबलमा उनको ईच्छा हुँदाहुँदै पनि उनले यस क्षेत्रमा राम्रो गर्न सकेनन् । तैपनि उनको फुटबल सपना भने मरिसकेको छैन । फिल्ममा ब्यस्त हुँदाहुँदै पनि उनको एउटा सपना अझै बाँचिरहेको छ– रंगशालामा फुटबल खेल्ने ।
निश्चलका रेकर्ड भएका गीत श्रोताले सुन्नै पाएनन
एक समय यस्तो पनि थियो–उनलाई लाग्थ्यो संगीत नै मेरा लागि सबथोक हो । जे गर्नुपर्छ मैले संगीतमै गर्नुपर्छ । आजभन्दा १२–१४ बर्ष अगाडि उनी संगीतमै भविष्य बनाउने भनेर लागिपरेका थिए । कति गीत रेकर्ड पनि गराएका छन् । तर ती गीत कुन कुनमा थन्किए उनी आफैंलाई हेक्का छैन । ती गीत रेकर्ड त भए, तर श्रोताले सुन्न पाएनन् । 
गीत लेख्ने, गाउने उनी सफल गायक बन्न चाहन्थे । तर कसरी कसरी उनी निर्देशक बने । अहिले उनी आफूलाई कथा भन्ने मान्छे भन्न रुचाउँछन् । कबड्डी कबड्डीमा ‘मेरो हिट गीत.....’ बोलको गीत गाउनु सायद उनले त्यही पुरानो रहर मेट्नु पनि होला ।
कोर्ष सक्नुअघि कलेज नै बन्द
निश्चल फुटबल र संगीतमा जसरी असफल रहे, अध्ययनमा पनि अब्बल रहेनन् । उनको रुची कम्प्युटरमा थियो ।  उनी आइटीमा भर्ना भए ।  खासगरी बाहिर थ्री डी एनिमेसन पढ्ने ईच्छा थियो उनको ।  उनी थ्रि डी एनिमेसन पढ्नको लागि अष्ट्रेलिया पुगेका थिए । उनले थ्री डी पढ्नु भन्दा पहिले दुई बर्ष लगाएर हस्पिटालिटी म्यानेजमेन्टको कोर्ष पनि गरेका थिए ।  
तर कोर्ष समाप्त हुन चार महिना बाँकी हुँदा उनले अध्ययन गरेको कलेज नै बन्द भयो । उनको कोर्ष समाप्त हुन पाएन । तर पछि उनले फिल्म मेकिङमा स्नातक गरे ।
लुट एक अर्को ट्रायल
असफलता नै सफलताको प्रतस्क हो भन्दै निश्चलले कहिल्यै पनि हार मानेन् । धेरै कुरामा असफल हुँदा पनि उनलाई परिवारको साथ मिलेको थियो । परिवारबाट कहिल्यै पनि उनलाई आफ्नो ईच्छा बिपरित जान दबाब आएन । आफूले चाहेको क्षेत्रमा काम गर्ने हौसला परिवारबाट मिलिरह्यो । अरु सपना तुहिए पनि चलचित्रमा सफल हुने उनको सपना साकार भएको छ ।
कयौंपटक असफलता भोगेका निश्चलले अर्को आँट कसेर लुट सिनेमा बनाएका थिए । एक हिसाबले उनको यो एउटा अर्को ट्रायल थियो । त्यतिबेला निश्चले सोचेका थिए – सिनेमा असफल भए म गाउँ फर्किन्छु । तर परिणाम अप्रत्यासित भैदियो । लुट एकाएक हिट भयो । उनी गाउँ फर्किनु परेन । बरु सिनेमामै जम्ने बाटो खुल्यो । त्यसपछि नै बनाएका हुन् कबड्डी, यसैको स्विकेल कबड्डी कबड्डी, टलकजंग भर्सेस टुल्के । यी सबै सिनेमाले उनलाई सफलता मिलेको छ । उनी अहिले अर्को सिनेमा दिमाग खराबमा ब्यस्त छन् । 
पहिले हात हालेका धेरै क्षेत्रमा असफल भएपनि निश्चल अहिले चलचित्र निर्देशन र अभिनयमा सफल छन् । उनको यो सफलताले बाँकी असफलतालाई छायाँमा पारिदिएको छ । 
ForseeNetwork.com र उज्यालोको सहकार्य ।
