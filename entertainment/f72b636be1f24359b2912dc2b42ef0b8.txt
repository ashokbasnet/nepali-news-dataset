राहत संकलनका लागि दुबईमा नेपथ्यको लाइभ कन्सर्ट

उमाकान्त पाण्डे/उज्यालो । युएई, जेठ ६ -भूकम्प पीडितका लागि राहत संकलन गर्ने उद्देश्यले सांगीतिक समुह नेपथ्यले दुबईमा कार्यक्रम गर्ने भएको छ । दुबईमा बस्दै आएका जस पाइजा र राजन अधिकारीको सहयोगमा नेपथ्यले दुबईमा पहिलो पटक कार्यक्रम गर्न लागेको हो ।  पहिले व्यवसायिक उद्देश्यले गर्ने भनिएको कार्यक्रम नेपालमा भूकम्प गएपछि यसलाई राहत सकंलनमा केन्द्रित गरिएको आयोजकले जानकारी दिएका छन् । आउँदो बिहीबार स्थानीय समय अनुसार बेलुका ८ बजेदेखी राति ११ बजेसम्म दुबईमा रहेको अल नासर लेजरल्यान्ड क्लबमा हुने सांगीतिक कार्यक्रमका लागि नेपथ्य समुह यूएई आइ पुगेको छ । 
तीन हजार भन्दा बढी दर्शक क्षमता भएको क्लबलाई संगीतमय बनाउ नेपालबाट ब्याण्डका प्रमुख अमृत गुरुङको संयोजनमा किरण कृष्ण, निरज गुरुङ, प्रदिप खनाल, ध्रुब लामा, शान्ति बहादुर राई, सुबिन शाक्य, सुदिप बिस्ट, सुरजकुमार थापा दुबई आएका छन् । नेपथ्यले दुबईमा गर्ने सांगीतिक कार्यक्रम रोकिएको हल्ला चलिरहेको बेला नेपथ्य समुह यूएई आएपछि भने कार्यक्रमको चहलपहल बढेको छ ।
