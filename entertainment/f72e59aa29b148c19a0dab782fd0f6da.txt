जात्राका मुन्ना ठाकुरका केही रहस्य : लाखौँबाट २० मा छानिएका थिए

काठमाडौं, मंसिर ७ – जनकपूर मुरलीचोकका रविन्द्र झा सिनेमा जात्रामा मुन्ना ठाकुरको भूमिकामा छन् । फिल्ममा उनले निभाएको भूमिकालाई दर्शकले खुबै रुचाएका छन् । फिल्ममा उनको अभिनय र उनको हरेक डायलगमा दर्शक हाँस्छन् । दर्शकको मन जितेका रविन्द्रका धेरै कुराहरु दर्शकलाई थाहा छैन । 
काठमाडौंमा बस्न थालेको एक वर्ष भयो
पहिलेदेखि नै काठमाडौं आउने जाने उनी स्थायी रुपमा काठमाडौंमा बस्न थालेको जम्मा एक वर्ष भएको छ । योभन्दा पहिले उनी कामको सिलसिलामा काठमाडौं आउने जाने गरिरहन्थे । तर एन्टेना फाउण्डेशनको नाटकमा काम गर्न थालेपछि काठमाडौं नै बस्न थालेका छन् । उनी पहिलो पटक २०५२ सालमा अध्ययनको सिलसिलामा काठमाडौं आएका थिए । काठमाडौं आएका उनले नेपाल कमर्श क्याम्पसबाट ईन्टर गरेका छन्  । 
दिल्लीको नेशनल स्कुल अफ ड्रामामा तीनवर्ष नाटक सिके 
उनलाई ईन्टर पढ्दा पढ्दै नाटकमा रुची जागेको थियो । यति सम्मकी उनलाई साथीहरुले दिल्लीमा नाटक सिकाउेन स्कुल छ त्यहाँबाट नाटक सिक्यो भने राम्रो हुन्छ भन्ने बित्तिकै उनी दिल्ली लागे । दिल्ली गएर उनले  नेशनल स्कुल अफ ड्रामामा तीनवर्ष नाटक सिकेर नेपाल फर्किए । 
लाखौँबाट २० मा छनौट
नाटक सिक्नको लागि दिल्ली पुगेका उनले नाटक सिक्ने अवसर त्यति सजिलै पाएका थिएनन् । उनले त्यहाँ लाखौँलाई उछिनेर उत्कृष्ट २० मा आफ्नो नाम निकालेका थिए । त्यस कलेजमा त्यस बखत नाटक सिक्नका लागि झण्डै डेढ लाखले आवेदन दिएका थिए । छनौटको लागि भने जीवनमा पहिलो पटक गरेको अभिनय सफल होला की नहोला भन्ने चिन्ता र डर उनीमा थियो । तर उनको पहिलो प्रयास नै सफल भयो । उत्कृष्ट २० मा आफ्नो नाम देखेपछि उनले एक छिन त पत्याएनन् । उनलाई अर्को रविन्द्र झा पनि हुन सक्छ भन्ने लाग्यो । तर उनका साथीहरुले हैन तँ नै हो अरु कोही छैन भनेपछि बल्ल विश्वास भयो । त्यस बखत खुसीले उनको आँशु थामिएन । उनी रोए । यो ५४ सालको कुरा हो । २० ओटा कोटामा पनि १२ जना केटाको कोटा र ८ जना केटीको कोटा थियो । केटाको मात्रै कोटा हेर्ने हो भने उनले १२ जनामा नाम निकालेका थिए ।
पहिलेदेखि नै नाटकमा सक्रिय रविन्द्र
अभिनयको करिअरमा उनले फाट्ट फुट्ट सिनेमाहरु खेलेको भएपनि जात्रामा उनको अभिनय सबैले नोटिस गरेका छन् । उनले सिनेमाभन्दा पनि धेरैजसो नाटकमा प्रमुख लेखक भएर पनि काम गरेका छन् । उनले लेखेको नाटक संगोर थियो । जुन रेडियो र टेलिभिजन दुवैमा प्रसारण भयो । त्यसपछि उनी रेडियो नाटकको निर्र्माता पनि भए ।
स्टेजनै उनको पर्दा
रविन्द्रले स्टेज नाटक धेरै गरेका छन् । उनले गुरुकुलको स्टेजमा पनि धेरैपटक अभिनय गरेका छन् । हाल उनी शिल्पी नाट्य थियटरमा काम गरिहेका छन् । त्यस्तै उनी  रेडियो नाटक हिलकोर का निर्माता भएर काम गरिरहेका छन् । यतिमात्रै हैन उनी विभिन्न वर्कसपमा नाटकको प्रशिक्षण दिनपनि हिँडिरहन्छन् । 
कलाकारको भविष्य उसको कलामा भर पर्छ
उनी भन्छन्, ‘पहिले हाम्रो पालामा नाटकको जति महत्व र स्थान थियो अहिले त्यति छैन । अहिले नाटक धेरै नै हाई क्वालिटीको भईसक्यो । अहिले त नाटकमा कलाकारलाई नै फूर्सद छैन । तर गर्न सक्नेका लागि भने एकदमै राम्रो छ । नाटकको भविष्य कलाकार कस्तो छ उसमा कस्तो ट्यालेन्ट छ भन्ने कुराले महत्व राख्छ ।’
नाटक गरेर जीवन जिउन सकिन्छ
‘नाटक गरेर जीवन धान्न गाह्रो हुन्छ भन्नेहरु पनि थुप्रै हुनुहुन्छ तर मलाई त्यस्तो लाग्दैन । मैलै त नाटकबाटै जिन्दगी चलाएको छु । मैलै आफूले चाहेको सबै पाएको छु । मैलै नाटकमै काम गरे परिवार पालेको हो, छोराछोरी पढाएको हो । मलाई नाटकले नै सबै दिएको छ’ उनले बताए । 
श्रीमती पनि अभिनयमै छिन्
उनकी श्रीमती पनि नाटकमै काम गर्छिन् । सिनेमा जात्रामा पनि उनकी श्रीमतीको भूमिका निभाउने उनकै वास्तविक श्रीमती हुन् । उनकी श्रीमती प्रियंका झा र उनको भेट नाटकमा काम गर्दागर्दै भएको थियो । एकसाथ काम गर्दागर्दै एक अर्कासँग चिनजान भयो र विवाहको कुरा उठ्यो । प्रियंका पनि जनकपुर नजिकैको गाउँ प्रभाहपुरकी हुन् । तर त्यस समय उनी जनकपुरमै बसोबास गर्दै आएकी थिइन् ।
उज्यालाे र forseenetwork.com को सहकार्य
