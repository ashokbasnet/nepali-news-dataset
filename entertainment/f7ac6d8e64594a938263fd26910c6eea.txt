विश्व संगीत दिवस मनाइँदै

काठमाडौं, साउन ७  - विश्व संगीत दिवस शनिबार विभिन्न कार्यक्रम गरी मनाईंदैछ ।
संगीतले मानव जीवनमा पार्ने सकारात्मक प्रभाव र यसको महत्व स्मरण गर्दै हरेक वर्ष जुन २१ तारिखका दिन विशेष सांगीतिक कार्यक्रम गरी संगीत दिवस मनाउने गरिन्छ ।
संगीत दिवसको शुरुवात सन् १९८२ मा फ्रान्सबाट भएको मानिन्छ । त्यसयता संगीत सिक्दै गरेका र व्यवसायिक संगीतकारलाई एकै ठाउँमा ल्याउन र संगीतलाई जनमानसमा फैलाउने उद्देश्यले विश्वका विभिन्न १ सय १० भन्दा बढी देशमा संगीत दिवसको औपचारीक कार्यक्रम हुँदै आएको छ ।
नेपालमा संगठीत र औपचारिक रुपमा संगीत दिवस मनाउन थालिएको धेरै भएको छैन । दिवसको अवसरमा नेपाल सांगीतिक संघले दिउँसो काठमाडौंमा विशेष कार्यक्रम गर्दैछ । ४० जना कलाकारले विभिन्न प्रस्तुति दिने कार्यक्रममा सांगीतिक क्षेत्रका ४ जना व्यक्तित्वलाई सम्मान गरिंदैछ ।
वरिष्ठ गीतकार रत्नशमशेर थापा, संगीतकार दीपक जंगम, गायिका मिरा राणा र वाद्यवादक नोर्बु छिरिङ्गलाई सम्मान गरिने संघका सचिव सन्तोष श्रेष्ठले जानकारी दिनुभयो । नेपाली राष्ट्रिय संगितको दिगो विकासका लागि राष्ट्रिय तथा अन्तराष्ट्रिय स्तरमा परम्परागत नेपाली मौलिक संगीतको पहिचान एवं प्रवद्र्घन गर्न प्रतिबद्ध रहेको संगीतकर्मीहरुले बताएका छन् ।
