पारी संक्रान्ति मेला, वारी नेपथ्य

चितवन, माघ २ – परम्परादेखि माघे संक्रान्ति मान्नेहरु देवघाटहुँदै नारायणगढसम्मै नारायणी किनारमा भेलाभएर रमाउँदै आएका छन् । यो वर्ष भने धार्मिक जमघटको थलो संगीतमा रमाउने युवा पुस्ताको निम्ति पनि तीर्थ बन्न पुग्यो ।
जसरी पारी तनहुँतर्फ लहरै बनाइएको घाटमा नुहाउनआउने तीर्थालुदेखि मेला घुम्नेहरुको भीड लागेको थियो त्यसैगरि बेलुकीपख वारीको किनारा नेपथ्यको लोक रक धुनमा रमाएको देखिन्थ्यो ।
नदी किनारको मैदानलाई तीन सय ८० फिट लामो र दुई सय फिट चौडा आकारमा घेराबन्दी गरेर कन्सर्टस्थल बनाइएको थियो । त्यसमा अटाएका झण्डै सातहजार दर्शक कार्यक्रम सुरुभएदेखि अन्तिमसम्मै लगातार नाचेका थिए । 
नारायणी किनारमा अर्को तर्फ घाम डुब्नु र यता कन्सर्टका निम्ति काठमाडौंदेखि ल्याएर उभ्याइएको विशालमञ्च, प्रकाशव्यवस्था अनि साउण्ड सिस्टमको प्रभाव एक साथ जस्तो सुरुभएको थियो । 
कन्सर्टको सुरुवात नेपथ्यका दुई चर्चित म्यूजिक भिडियोहरु ‘सा कर्णाली’ र ‘सम्झिराख’ देखाएर गरिएको थियो । म्यूजिक भिडियोको लगत्तै मञ्चमा प्रवेश गरेको नेपथ्य टोलीले त्यसपछि सरुभक्त रचित‘कुरुपअनुहार हो’ गीतबाट कार्यक्रम सुरुगरेको थियो । त्यसपछि ‘भेँडाको ऊनजस्तो’, ‘छेक्यो छेक्यो’ हुँदै ‘आँगनैभरि’ गाउने बेलामा गायक अमृत गुरुङले ब्याण्ड स्थापनाको बेलाका सम्झना सुनाए ।
स्थापनाको २५ औं वर्ष मनाइरहेको ब्याण्डले उसको त्यो पहिलो गीत सुनाउने बेला पृष्ठभूमिमा स्थापनाकालीन सदस्यहरुका सम्झनारुपीतस्बिर देखाइएको थियो । यसरी अघि बढेको कार्यक्रममा उनले नेपथ्यको २५ वर्षे यात्राका एकपछि अर्का लोकप्रिय सिर्जना प्रस्तुतगर्दै गए ।
