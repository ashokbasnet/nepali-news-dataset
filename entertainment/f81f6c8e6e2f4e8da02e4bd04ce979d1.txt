'कालो पोथी'ले पार्‍यो ५५ लाखको 'अण्डा'

अर्जुनकुमार संग्रौला/उज्यालो । काठमाडौं, माघ १९ - कर्णालीका मीनबहादुर भामले निर्माण गर्न लागको नेपाली कथानक चलचित्र ‘कालो पोथी’ले ५५ लाख रुपैयाँ बराबरको विदेशी आर्थिक सहयोग पाएको छ ।
चलचित्र नबन्दै ‘कालो पोथी’को स्क्रिप्टले स्वीजरल्याण्डको प्रतिष्ठित फन्ड ‘भिजन सुद’ प्राप्त गरेको छ ।
विभिन्न देशका सयभन्दा बढी स्क्रिप्टहरुलाई उछिन्दै ‘कालो पोथी’ फिल्मको स्क्रिप्टले ५० हजार स्विस फ्रयांक अर्थात करिब ५५ लाख रुपैयाँ हात पार्न सफल भएको छ । उक्त स्विस फन्ड पाउने ‘कालो पोथी’ पहिलो नेपाली चलचित्र हो ।
काडमाडौंको अनामनगर स्थित युनियन हाउसमा आयोजित पत्रकार सम्मेलनमा चलचित्रले सो सहयोग प्राप्त गरेको औपचारिक जानकारी गराईयो । चलचित्रका निर्देशक मीनबहादुर भामका अनुसार अबको १८ महिनामा चलचित्रको सुटिङ्ग थालि सक्नुपर्नेछ । जनयुद्वको बेला जुम्लामा घटेको कथामा आधारित रहेर बन्ने चलचित्रको अनुमानित बजेट १ करोड २५ लाख रुपैयाँ पुग्ने अनुमान छ । चलचित्रको निर्माणमा मिला प्रोडक्सनका तर्फबाट छिरिङ्गरितार शेर्पा र शुन्य फिल्मस्को तर्फबाट देवकी राईले पनि लगानी गर्नेछन् ।
कलाकार तथा प्राविधिकहरुको छनौट हुन बाँकी नै रहेको यो चलचित्रका मुख्य पात्र भने दुई बालकहरु हुनेछन् । दुर्गम गाँउका दुई कलिला केटाकेटीहरुले लिएको समान लक्ष्य, उनीहरुले भोग्ने घट्नाक्रमसँगै विविधतामा एकताको मुल मर्मलाई चलचित्रले उठान गर्ने कुरा चलचित्रका निर्देशक बताउँछन् । जातीय र बर्गिय बिभेदको कुरा चलचित्रले बोल्नेछ । कालो पोथी निर्देशक मीनबहादुर भामको पहिलो कथानक चलचित्र हुनेछ । उनले निर्देशन गरेको छोटो चलचित्र ‘बाँसुल्ली’ सन २०१२ को मेनिस फिल्म फेस्टिभलमा सहभागी भएको थियो ।  “यो फन्ड प्राप्त गर्नु भनेको कालो पोथीले बास्तविक र औपचारिक अन्तर्राष्ट्रिय रिलिज हुने अवसर पाउनु पनि हो” निर्देशक मीनबहादुर भामले भने “यसले अरु नेपाली फिल्महरुका लागि पनि अन्तर्राष्ट्रिय बजारको ढोका खोल्नेछ ।”
निर्देशक भामका अनुसार चलचित्रका प्राविधकहरु सबै नेपालकै हुनेछन भने चलचित्रमा साउण्ड डिजाईनर बिदेशबाट ल्याउने उनको योजना छ । दुई बर्ष लगाएर तयार पारिएको स्क्रिप्टलाई पर्दामा जीवन्त देखाउन कुनै कञ्जुस्याई नगरिने पनि निर्देशक बताउछन् । चलचित्र कालो पोथीलाई देशभरिका थिएटरहरुमा साथै बिदेशी फेस्टिबलमा पनि प्रर्दशन गरिने निर्माता छिरिङ्गरितार शेर्पाको योजना छ ।
सन २००५ मा स्थापना भएयता भिजन सुदले  ८६ वटा फिल्मलाई आर्थिक सहयोग गरिसकेको छ । तीमध्ये ६० फिल्मले संसारका प्रतिष्ठित फिल्म फेस्टिभलहरुमा राम्रो उपस्थिति जनाईसकेका छन् । केहीले बर्लिनमा गोल्डेन बियर, सान सबास्टियनमा गोल्डेन कन्च, आबुधाबीमा ब्ल्याक पर्ल र ग्वाङ्जुमा गोल्डेन कापोकजस्ता अवार्ड जितिसकेका छन् ।
