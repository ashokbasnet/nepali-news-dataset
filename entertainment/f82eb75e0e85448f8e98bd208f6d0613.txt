गीतमार्फत परदेशीलाई छानो लगाउन आग्रह

उमाकान्त पाण्डे / उज्यालो । युएई, जेठ २५ - रोजगारीको सिलसिलामा खाडी मुलुक युएईमा रहेकी गायिका रेखा घिमिरेले देश नामक म्युजिक भिडियो सार्वजनिक गर्नुभएको छ । दुबईमा कार्यरत गायिका घिमिरेले युएईमै रहेको स्टुडियो नाइन प्रोडक्सन मार्फत सार्वजनिक गरेको म्युजिक भिडियोमा भूकम्पपछिको घाऊमा मल्हम लगाउने कोशिस गरिएको छ ।    
भत्किएको घरलाई फेरी बनाऔ 
फर्की आउ देशमा छानो लगाऔ । 
यी शब्द युएईमा रहेका साहित्यकार निमेश गिरीका हुन । यिनै शब्दलाई युएईमै कार्यरत नेपाली गायिका रेखा घिमिरेले आफ्नो स्वरमा सजाउनुभएको छ ।  शीरमा ढाका टोपी सँगै दाँया कानको माथि पट्टी नेपाली झन्डा अँकित पोशाकमा सजिएर गायिकाले आफ्नो स्वर गुन्जाएकी छिन् । भूकम्पका कारण त्रसिद नेपाली मनलाई गीतसंगीतको माध्यमबाट मल्हम लगाउन गायिका घिमिरेले देश नामक म्युजिक भिडियो सार्वजनिक गरेको बताइन । 
कहिल्यै नसोच्नु दिन्छ के देशले 
बरु सोच आँफै के दियौ देशलाईु 
देशप्रेमका ओतप्रोत शब्दमा सजिएको भाका देश मार्फत परदेशमा रहेर सँधै देशलाई गाली गर्नुभन्दा देशको मुहार फेर्न परदेशिएका युवालाई स्वदेश फिरेर सहयोगी काममा हातेमालो गर्न अनुरोध गरिएको छ ।
 
उदाउँछ सूर्य बिहानीमा हरपल 
पसिनाले हाम्रो देश बन्छ झलमल
पसिनासँग पैसा साटीरहेका नेपालीलाई भावनात्मक सहयोगी हात लिएर देशलाई साथ दिन गायिका घिमिरेले गीत मार्फत आग्रह गरेकी  छिन् । 
आमा हो हाम्रो देशको माटो 
सास नै जाओस देशको साटो
भन्दै गायिका घिमिरेले भूकम्पले ल्याएको विपतलाई ब्यबस्थापन गरी देश निर्माणको अभियानमा लाग्न विदेशिएका नेपालीहरुलाई विशेष आग्रह गरेकी  छिन्  । 
आऊ सबै मिली हातेमाले गरौं
मुहारमा देशको खुशीलाई भरौं
गायिका घिमिरेले यसअघि आधुनिक गीत संगीतको बजारमा खुशी एल्बम सार्वजनिक गरिसकेकी छिन् ।
