पोखरेली साहित्यकार केसी सम्मानित

पोखरा, कात्तिक १६ – पोखराका साहित्यकार कुलबहादुर केसी सम्मानित हुनुभएको छ । पोखराको साहित्यिक विकासमा गरेको योगदानको कदर गर्दै पोखराका छुट्टाछुट्टै तीन साहित्यिक संस्थाले केसीलाई सम्मान गरेका हुन् ।

 

सप्तरंगी साँस्कृतिक प्रतिष्ठान, हरिदेवी साहित्य संगीत सम्मान कोष र अलिमियाँ लोक वाङमय प्रतिष्ठान पोखराले विजयादशमी, दिपावली, वकर इद तथा छठ पर्वको अवसरमा पोखरामा गरेको कार्यक्रममा नगद १५ हजार रुपैयाँ र सम्मानपत्र सहित केसीलाई सम्मान गरेका हुन् ।

कार्यक्रममा साहित्यिक पत्रिका ‘सुनाखरी सन्देश’ को विमोचन पनि गरिएको छ । फडिन्द्र अकिञ्चन प्रकाशक रहेको द्वैमासिक पत्रिकाको प्राज्ञ सरुभक्त र कवि रमेश श्रेष्ठले संयुक्त रुपमा विमोचन गर्नुभयो ।

कार्यक्रममा प्राज्ञ हरिदेवी कोईराला, संस्कृतिकर्मी डा. कुशुमाकर न्यौपाने, पत्रकार कृष्णप्रसाद बाँस्तोला, साहित्यकार एवं पोखरेली युवा साँस्कुतिक परिवारका अध्यक्ष सरस्वती प्रतिक्षा लगायतको उपस्थिति थियो ।
