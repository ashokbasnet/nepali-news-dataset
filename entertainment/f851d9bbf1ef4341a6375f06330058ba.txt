गाईजात्रामा पनि मोदी

काठमाडौं, साउन २४ - भारतीय प्रधानमन्त्री नरेन्द्र मोदी नेपाल भ्रमण सकेर नयाँ दिल्ली फर्किसकेपनि यहाँ उहाँको चर्चा सेलाएको छ ।
मन्त्री र नेतालाई लट्ठ बनाउने गरी संसदमा गरेको संवोधन, सुरक्षा घेराबीच गुडिरहेको कारबाट ओर्लेर सडकमा उभिएकाहरुसँगको भेटघाट, नेपाललाई जस्तोसुकै सहयोग गर्न तयार रहेको भनाइका कारण धेरै नेपाली मोदीको फ्यान भएका छन् ।
सिन्धुपाल्चोकको पहिरोलाई समेत ओझेल पार्नेगरी मोदी भ्रमण भएकाले हाँस्य कलाकारहरुले यसवर्षको मसलालाई पनि मोदीमय बनाएका छन् । काठमाडौंको दुई ठाउँमा शनिबारदेखि सुरु हुने गाईजात्रा महोत्सवमा समसामयिक अरु विषयसँगै मोदीको प्रसँग बढी समेटिने कलाकारहरुले बताएका छन् । ‘यसपालीको हट विषय नै मोदी भएकाले त्यसै अनुसारको प्रस्तुति पस्कने तयारी छ’ कलाकार मनोज गजुरेलले भन्नुभयो ।  गजुरेलले आफ्नो प्रस्तुतिमा नेपालका प्रधानमन्त्री सुशील कोइरालाले पनि भारतको संसदमा सम्बोधन गरेको प्रसँग समेट्ने तयारी गर्नुभएको छ । उहाँको प्रस्तुतिको झलक यस्तो छ :
प्रधानमन्त्री उशील खोइरालाले भारतको संसदमा गर्ने संबोधनका प्रमुख बुंदाहरु !
- मलाई निमन्त्रणा गर्नु भएकोमा सबैभन्दा पहिले म शुस्मा स्वराजजीलाई उ गर्न चाहान्छु ।
- पानी र नानी, र जवानी नेतालाई काम लाग्दैनन्, त्यसलै पानी दिल्लीतिर, नानी बम्बइतिर जवानी खाडीतिर उ गरिरहेका छौं ।
- भारत एक पावरभौम उ हो, त्यसैले नेपाल सधैं भारतको पावरप्रति नतमस्तक रहने गर्दछ ।
- भारतको संबिधानले हिमालयलाई समुद्रसंग जोड्छ, बिचको पहाडलाई किन छोडेको होला ?
- आज म भन्न सक्छु, ठोकतन्त्रमा बिश्वास गर्ने बिश्वभरीका मानिसकालागि भारतको झोंकतन्त्र उदाहरण बनेको छ, कुर्सी भांच्ने र माइक कुच्याउने तरिका हामीले यहींबाट उ गरेका हौँ ।
- नेपालको कुनै त्यस्तो स्वतन्त्रता लडाईं छैन जुन लडाईंमा भारतले डबल उ खेलेको नहोस् ।
प्रज्ञा भवनमा गजुरेलसँगै दमन रुपाखेती, केदार घिमिरे, शैलेन्द्र सिंखडा, लक्ष्मण गाम्नागे लगायतका कलाकारहरुले गाईजात्रे मसला प्रस्तुत गर्नेछन् । प्रायः सबैको प्रहसनमा मोदीको प्रसँग समेटिएको गजुरेलले बताउनुभयो ।
यस्तै भृकुटीमण्डपमा हुने तिते जिरे मेरी बास्सैका कलाकारहरुले पनि मोदी भ्रमणकै विषयलाई प्राथमिकतामा राखेका छन् । ‘हाम्रा नेता मन्त्री सबै उनकै भर पर्छन्, हात मिलाउन पनि तँछाडमछाड गर्छन्.....’ कलाकार राजा राजेन्द्र पोखरेलले आफ्नो प्रस्तुतिको झलक सुनाउँदै भन्नुभयो, ‘देश नै मोदीमय भएकाले कलाकारहरुले यही विषयमा व्यंग्य गर्ने तयारी गरेका छन् ।’
