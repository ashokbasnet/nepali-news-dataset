जीवन शर्माले सिमली छायाँमा गाउँदा बृद्धबृद्धा मञ्चमै पुगेर भावुक भए

आदर्श केसी / उज्यालो
रुकुम, फागुन २१ – युद्धको बेला आफ्नो क्रान्तिलाई मलजल गर्न तत्कालीन नेकपा माओवादीले जनवादी कलाकार जीवन शर्माका गीतहरु निकै घन्काउने गथ्र्यो । आफ्नो पक्षमा जनलहर बढाउन माओवादीले सिस्ने जलजला साँस्कृतिक अभियान समेत चलायो । गरीब, शोषित र सर्वहाराका पक्षमा बनेका यिनै गीतहरुले धेरै रुकुमेलीहरुलाई क्रान्तिको बाटोमा हिँडायो पनि ।
उतिबेला गीतको शब्द र स्वरमा सुनिएका र चिनिएका कलाकार शर्मा रुकुमका दर्शकहरु सामु प्रत्यक्ष उभिएपछि मध्यपश्चिम रुकुम महोत्सवको नवौं दिनको परिवेश अलि फरक रह्यो । अरु दिनमा अन्य कलाकारको साथमा लोक, पप र आधुनिक गीतमा उफ्रने यहाँका दर्शकहरु नवौ दिन भने शर्माका गीत सुनेर भावुक बने । अनि कतिबेला शर्माका राष्ट्रवादी गीतमा जुरुक जुरुक उठे । शर्माका गीतहरु मन नपराउने कोही भएन ।
मञ्चबाट शर्माले उमेरले असी पुगेका आमा बुवा कोही भए आउन आग्रह मात्र के गरेका थिए, मुसीकोट नगरपालिकाकी असी वर्ष पुग्नै थालेकी एकमाया खड्का, उस्तै उमेरका चौखावाङका लालबहादुर ओली र अर्का बृद्ध पनि मञ्चमै उक्लिए । शर्माले उनै तीनजना ज्येष्ठ नागरिकसँग आफ्नो गीतको बारेमा भलाकुसारी र दुःखसुख सोधखोज गर्दा दर्शकहरु भावुक मात्र बनेनन्, कतिपय दर्शक त रोए पनि ।
कुराकानीपछि फेरि कलाकार शर्माले मञ्चका आएका बृद्धबृद्धालाई ‛उमेर भई सक्यौ असी, झन ठुला दुःखले घेरेको....′ गीतको बोलमा नचाए पनि । रुकुममा तीस वर्षपछि पाइला टेकेको बताउँदै शर्माले यसबिचमा रुकुम धेरै क्रान्तिकारी बनेको भन्दै देशलाई टुक्रनबाट बचाउन पनि गीतबाट सन्देश दिए । रक्तिम नेपालका अध्यक्ष समेत रहेका गायक शर्माले सिमली छायाँमा बसी भरिया लामो सास फेरेको, फोक्लिनको टापुबाट.... लगायतका गीत सुनाए ।
 
जनताका पीडा प्रत्यक्ष शब्दमा उकेल्ने र राष्ट्रप्रेमका ओतप्रोत भावना गीतबाट पस्किने गायक जीवन शर्मालाई जनगायकको रुपमा पनि चिनिन्छ । तीन दशकयता शर्मा निरन्तर शोषित–पीडित नागरिकलाई ब्युँझाउँदै, उनीहरूको गीत गाउँदै आएका छन्  । उनलाई धनसम्पत्तिको कुनै लालचा छैन, न त सुखसयल नै । ‘मेरो सबैथोक शोषित–पीडित जनता र राष्ट्र नै हो । अन्तिम सास रहेसम्म यिनैको सेवामा लागिरहने छु′ उनले भने ।
