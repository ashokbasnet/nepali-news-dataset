अभिनेता रमेश उप्रेतीको चिकेन रेसिपि

असार ३२ – मलाई त्यति धेरै मिठो बनाउन त आउँदैन । तर मासु पकाएको बेलामा साथीहरुले मिठो छ, पेट त भर्यो तर मन भरेन भन्छन् । त्यसैले मैले बनाएको मिठो हुन्छ कि जस्तो लाग्छ । त्यसैले आज म तपाईंलाई चिकेन बनाउन सिकाउँछु । 
पहिला मासुलाई पखाल्ने । लसुन छोडाएर ठिक्क साइजमा चप गर्ने । अनि, मसलाका लागि नुन, जिरा, धनिया र खुर्सानी पिंधेर तयार पार्ने । म नुन पनि मसलामै हाल्छु र पिस्छु । 
अब फ्राइङ्ग प्यान वा कन्ती आफूलाई जे सजिलो हुन्छ, त्यसमा तेल तताउने । तेल तातेपछि मेथी फुराउने । मेथी स्वास्थ्यका लागि एकदम राम्रो हो । मेथीको स्वाद नै मज्जाको हुन्छ । मेथी फुराएपछि अब चप गरेर ठिक्क पारेको लसुन फुराउने । लसुन अलि रातो भएपछि मासु हाल्ने । मासुमा बेसार हाल्ने र रातो हुने गरी भुट्ने । आगोको सानो आँचमा पकाउँदा राम्रो । नत्र डढ्न सक्छ । बेलाबेला चलाउनु पनि पर्छ । तर, धेरै चलाउँदा मासु खुँडिन पनि सक्छ । अलिअलि मात्र चलाउने ।
मासु रातो भएपछि, तयार पारेर राखेको मसला– नुन, जिरा, धनिया, खुर्सानीको पेष्ट हाल्ने र एकछिन मज्जाले पकाउने । 
कसैलाई झोलवाला चिकेन मन पर्छ, कसैलाई फ्राई । रस हाल्ने हो भने प्याज नहाल्ने । प्याजले स्वाद बिगार्छ । तर फ्राई खाँदै हुनुहुन्छ भने रातो पारेर भुटेको मासुमा माथिबाट प्याज हाल्ने । गज्जबको स्वाद आउँछ । 
ल ट्राई गरिहाल्नुस् है त ।
उज्यालाे र forseenetwork.com काे सहाकार्य
