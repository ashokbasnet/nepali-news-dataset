लोकेसन खोज्दै विदेशी फिल्म लमजुङमा

आश गुरुङ/उज्यालो
लमजुङ, साउन १५ –  नेपाली तथा गुरुङ चलचित्रको छायांकनस्थल लमजुङ पछिल्लो समय विदेशी चलचित्रको समेत रोजाइ बन्न थालेको छ ।
हिमाली भेग र स्थानीय वासिन्दाको संस्कृति र रहनसहनलाई छायाङ्कन गर्न चलचित्रको निर्माण पक्ष आकर्षित भएको छ । अंग्रेजी चलचित्र ‘ड्रप्ड’ को छायांकनका लागि निर्माण पक्षले मनास्लु हिमालको फेदमा पर्ने कोम्रो डाँडा क्षेत्रमा लोकेसन हेरिरहेको छ ।
नर्वेमा रहेको स्ट्रोन एडभेञ्चरको प्रस्तुतिमा निर्माण हुन लागेको चलचित्रको छायांकनस्थल हेर्नका लागि वुधबार हेलिकप्टर चार्टड गरिएको थियो । पोखराबाट लमजुङको लागि चार्टड गरी छायांकनस्थलको लोकेसन हेरेर फर्कनलाई झण्डै १ घण्टाको समय लागेको थियो । यसअघि चलचित्रका निर्माता आउँदाको समयमा समेत काठमाडौबाट हेलिकप्टर चार्टड गरिएको थियो । मेमेपोखरी अगाडिको डाँडा कोम्रोबाट मनास्लु र अन्नपूर्ण हिमाल प्रष्ट देखिन्छ । ३ हजार ८ सय मिटर उचाइको यो डाँडाका साथै मेमेपोखरी, बराहपोखरी लगायतका ठाउँको लोकेसन पनि हेरिएको हो । चलचित्रका ‘सर्भाइवल एक्स्पर्ट’ अर्थात लोकेसनका लागि विज्ञ नर्वेजियन नागरिक स्टियान आकरको टोलीले छायांकन स्थलको अवलोकन तथा निरीक्षण गरिरहेको छ ।
युरोपको स्वीडेन र नर्वेका चलचित्रकर्मीहरु मिलेर निर्माण गर्न लागेको चलचित्रलाई युरोपका विभिन्न देशहरुका टेलिभिजन मार्फत देखाइने छ । लोकेसन फिट भए आउँदो अक्टोबरमा यसको चलचित्र छायांकन हुने मेगा एडभेन्चर इन्टरनेशनल काठमाडौका कार्यकारी निर्देशक गणेश शर्माले बताउनुभयो । उहाँका अनुसार यसअघि चलचित्रका निर्माता लिना हिङ्म्यानले समेत सुटिङ स्थलको अवलोकन गरिसकेका छन् । चलचित्रको छायांकनका लागि विदेशी टोली शर्माको सम्पर्कमार्फत लमजुङ आएका हुन् । चलचित्रमा ५/५ जनाको २ वटा समूहले अभियन गर्नेछन् । १ घण्टाका लागि तयार पारिने चलचित्रको रियालिटी शो समेत गरिने भएको छ । यसका लागि झण्डै एक हप्ता छायांकन हुनेछ । यो चलचित्रमा विदेशी पर्यटकहरु नेपाल घुम्न आउँदा पदमार्गमा हराएको कथा बनाइएको छ । ‘कम्पास’ वा ‘म्याप’बिनै हिंडेका पर्यटकहरु संचारबिहीन ठाउँमा छोडिएपछिको अवस्था र उनीहरुले पहिल्याउने नजिकको ठाउँको बारेमा चलचित्रमा वर्णन गरिने चलचित्रको निर्माणपक्षले जानकारी दिएको छ । चलचित्र युनिटले अर्जेन्टिना, केन्या लगायतका ठाउँमा पनि लोकेसन हेरिरहेको जनाएको छ ।
