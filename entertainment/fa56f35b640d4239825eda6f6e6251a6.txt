ईश्वरलाई महको प्रश्न – एउटा राम्रो नेता द्या भए तिम्रो के जान्थ्यो

काठमाडौं, वैशाख २८ - चर्चित हाँस्यव्यंग्य कलाकार मदनकृष्ण श्रेष्ठ र हरिवंश आचार्य अर्थात महजोडी यतिबेला महजात्रामा व्यस्त छन् ।
सात वर्षपछि स्टेजमा फर्किएको यो जोडीले शुक्रबारदेखि काठमाडौंको प्रज्ञा भवनमा दमदार प्रस्तुति पस्किरहेको छ ।
महको प्रहसनमा देशको पछिल्लो राजनीतिक तथा सामाजिक घटनालाई व्यंग्य गरिएको छ ।
कार्यक्रमको सुरुमै महले प्रार्थना प्रस्तुत गर्छन् । यो प्रार्थना गीतमा उनीहरुले नेताहरुको कार्यशैलीलाई व्यंग्य गरेका छन् । महजात्रामा महजोडी आफंैले गाउने प्रार्थना गीत यस्तो छ :
इश्वर तिमीले जगत बनायौ
चन्द्र बनायौ सूर्य बनायौ
यति सुन्दर पृथ्वी बनायौ
पृथ्वीमै सुन्दर नेपाल बनायौ
यही नेपालमा हिमाल खन्यायौ
पहाड खन्यायौ तराई खन्यायौ
एउटा राम्रो नेता दिनलाई किन तिमीले टाउको कन्यायौ
एउटा राम्रो नेता द्या भए
नेपाल राम्रो हुन्थ्यो
नेपाल धनी भएको भए हाम्रो
नाकै कत्रो हुन्थ्यो
लौका जत्रो हुन्थ्यो
नेपालमै काम पाए
अरब को पो जान्थ्यो............... .

आमा बाउको काखमै बसी
हाँसी हाँसी खान्थ्यो
एउटा राम्रो नेता द्या भए
तिम्रो के पो जान्थ्यो
उसिनेर खान आलु बनायौ
भुटेर खान भटमास बनायौ
नेपाल हाँक्ने डाइभरहरुलाई किन तिमीले बदमास बनायौ ..............

ईश्वर तिमीले रुख बनायौ
पात बनायौ डाँठ बनायौ
नेपालका टाउकेहरुलाई
किन तिमीले स्वाँठ बनायौ ........
