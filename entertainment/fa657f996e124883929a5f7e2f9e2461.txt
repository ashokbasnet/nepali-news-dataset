लमजुङमा अत्याधुनिक सिनेमा हल

आश गुरुङ/उज्यालो
लमजुङ, साउन २६ – लमजुङ सदरमुकाम बेसीशहरका ४ जना युवा उद्यमीहरुले केही बर्षदेखि बन्द सिनेमाहल मर्मत सम्भार गरेर सञ्चालनमा ल्याएका छन् ।
२ बर्षदेखि बन्द सिनेमा हल बेसीशहरका प्रदीप बस्नेत, गजेन्द्र श्रेष्ठ, कृष्णजङ गुरुङ र अमर गुरुङले एक करोड रुपैयाँ लगानी गरेर नयाँ प्रबिधि र स्तरीय सेवा सहित सञ्चालनमा ल्याएका हुन् ।
एयर कण्डिसनर (एसी) समेत जडान गरिएका सिनेमा हलमा सेभेन इन वान डिजिटल प्रबिधिबाट सिनेमा देखाउन थालिएको छ ।  भारतका ठूला ठूला सिनेमा हलहरुमा प्रयोग गरिएको यो प्रबिधि नेपालका थोरै हलमा मात्र रहेको सञ्चालकहरुले बताएका छन् ।
हलमा प्रबिधि जडानका लागि भारतबाट नै प्राबिधिहरु ल्याइएको थियो । डिजिटल प्रबिधिका प्रोजेक्टर, स्टिल मनिटर, चिया तथा कोक स्ट्याण्ड सहितको कुर्सी, भिआइपी तथा डिलक्स कुर्सी राखिएको छ । हलमा दुइवटा क्याविन, क्याफे तथा हल बाहिर पार्किङको राम्रो ब्यबस्था छ ।
केही बर्षदेखि कहिले खुल्ने र कहिले नखुल्ने सिनेमाहल अघिल्लो वर्षको चैत्र मसान्तमा आएको असिना पानी र हावा हुरीले क्षति पु¥याएपछि पूर्ण रुपमा बन्द भएको थियो । सिनेमाहलको शुक्रवार बेसीशहर नगर विकास समितिका अध्यक्ष जीवनकुमार श्रेष्ठले उद्घाटन गर्नुभयो ।
उद्घाटनको अवसरमा बलिउडको चर्चित सिनेमा चेन्नइ एक्सप्रेस प्रर्दशन गरिएको थियो । अब यो हलमा दैनिक ३ सो सम्म नेपाली तथा हिन्दी चलचित्रहरु प्रदर्शन गरिने सञ्चालक प्रदीप बस्नेतले बताउनुभयो ।
