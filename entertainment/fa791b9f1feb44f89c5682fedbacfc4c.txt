अब सगरमाथा स्टार प्लसमा दिनदिनै !

माघ १७ – नेपाली चलचित्रकर्मीले नेपाली विषयवस्तुलाई महत्व नदिएको गुनासो चलिरहँदा विदेशी चलचित्रकर्मीले भने नेपाली परिवेशलाई विषयवस्तु बनाउने क्रम बढ्दो छ ।
हालै चिनियाँ सिनेमा ‘अप इन दि इन्ड’को अधिकांश दृश्य नेपालमै छायांकन गरियो भने ‘एभरेष्ट’ शीर्षकको हलिउड सिनेमा यतिबेला सगरमाथा बेसक्याम्प आसपासमा सुटिङ भइरहेको छ ।
यसैबीचमा बलिउडका चर्चित निर्माता निर्देशक आशुतोष गोवारिकरले ‘एभरेष्ट’ शीर्षकमा दैनिक धारावाहिक श्रृङ्खला बनाउने भएका छन् । स्वदेश, जोधा अकवर, र लगान जस्ता चर्चित फिल्म बनाएका गोवारीकरले स्टार प्लसका लागि यो सिरियल बनाउन लागेका हुन् ।
विश्वको सर्वोच्च शिखर सगरमाथा चढ्ने लक्ष्य बोकेकी एक जना केटीको सेरोफेरोमा सिरियल केन्द्रित रहनेछ । प्रेम र साहसको समिश्रण भनिएको सिरियलको छायांकनका लागि केही समयपछि टोली नेपाल आउने छ ।
अधिंकाश छायांकन भारतमै गरिने भएपनि एभरेष्टको कथा बोकेकाले सिरियलको छायांकन सगरमाथा आसपास तथा काठमाडौं अनि पोखरासँगै न्यूजिल्याण्डमा गरिने निर्माण पक्षले बताएको छ ।
प्राय नयाँ कलाकारले अभिनय गर्ने भनिएको सिरियलको प्रसारण आउँदो मे महिनादेखी हुने भारतीय सञ्चारमाध्यमहरुले जनाएका छन् ।
एजेन्सीको सहयोगमा
