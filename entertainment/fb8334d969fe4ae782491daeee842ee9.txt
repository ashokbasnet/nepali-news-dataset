फ्राईडे रिलिजमा तीन चलचित्र

अर्जुनकुमार संग्रौला/उज्यालो । काठमाडौं, साउन ३२ - काठमाडौंमा शुक्रवार तीन वटा चलचित्र रिलिज हुँदै छन् । ती तीन चलचित्रहरु हुन ‘हेलो प्रकृति’, ‘लभ इज लाईफ’ र ‘तिमी विनाको जीवन’ ।

 

हिन्दी सिनेमा ‘एक था टाईगर’ले नेपाली सिनेमा घरमा समेत तहल्का मच्चाईरहेको अवस्थामा यी तीन चलचित्रले पनि ‘एक था टाईगर’सँग कडा प्रतिस्पर्धा गर्नु पर्ने हुन्छ भने आफू–आफूबीचको प्रतिस्पर्धा त छदैछ ।

चलचित्र ‘हेलो प्रकृति’ दृष्टि प्रोडक्सनको ब्यानरमा बनेको चलचित्र हो । सुनिल पाण्डेको निर्देशनमा रहेको चलचित्र ‘हेलो प्रकृति’मा सुमिना घिमिरे,अनिल थापा, शुशील पोख्रेल,विजय देउजा, सुमी थापा लागायतका कलाकारको अभिनय हेर्न पाईनेछ । यही चलचित्रबाट नायकको रुपमा अनिल थापाले डेब्यु गर्दैछन् ।प्रविण खत्री,प्रविण भट्टराई र श्याम थापाले संयुक्त रुपमा निर्माण गरेको चलचित्र ‘हेलो प्रकृति’मा भुपेन्द्र रायमाझीको संगीत रहेको छ । चलचित्रमा युवा बर्गको प्रेमको कुरालाई प्रस्तुत गर्न खोजिएको छ । ‘हेलो प्रकृति’लाई हाँस्यप्रधान चलचित्र पनि हो । चलचित्रलाई शिवम अधिकारीले लेखेका हुन् ।

त्यस्तै शुक्रवार नै रिलिज हुने अर्को चलचित्र हो ‘लभ इज लाईफ’ । गौतम क्रियसन प्रालिको  ब्यानरमा बनेको चलचित्र ‘लभ इज लाईफ’मा आयुष रिजाल, मोनिका दाहाल, युनिश ढुङ्गाना, स्मिता थपलिया, उमेश खड्का, मोहन श्रेष्ठ, सुरविर पन्डित, चन्दा विडारी लगायतका कलाकारले अभिनय गरेका छन् । ‘सिम्पल सिम्पल कान्छीको डिम्पल पर्ने गाला’ बोलको गीतका रचनाकार शंकर अधिकारी ‘घायल’ले यो चलचित्रको निर्माण गरेका हुन् । चलचित्रको गीत, पटकथा र सम्वाद पनि उनैको हो भने संगीत बसन्त सापकोटाको रहेको छ ।

“बजारमा चलचित्रहरुबीच तीब्र पतिस्पर्धा भएपनि ‘लभ इज लाईफ’लाई दर्शकले अवश्य पनि स्वीकार्नुहुनेछ” निर्देशक एलएन गौतम बताउँछन् “अब जहाँसम्म एक था टाईगरको कुरा छ हाम्रो दर्शक र उसको दर्शक फरक हुनसक्छ ।” गौतमका अनुसार माया पिरतीको कुराहरुलाई लिएर धेरै चलचित्रहरु बनि रहेका छन तर लभ इज लाईफमा त्यही माया पिरतीको कुरालाई अर्को रुपमा प्रस्तुत गरिएको छ । चलचित्र ‘लभ इज लाईफ’ देशभर ४३ वटा हलहरुमा लाग्दैछ । चलचित्र ‘लभ इज लाईफ’ पैतालीस लाखको लगानीमा बनेको हो ।

शुक्रवार रिलिज हुने अर्को चलचित्र हो ‘तिमी बिनाको जीवन’ । यो चलचित्र उपत्यका बाहिर एक बर्ष अघि नै प्रर्दशन भई सकेको चलचित्र हो । उपत्यका बाहिर उल्लेखनीय ब्यापार गर्न नसकेको यो चलचित्रले काठमाडौं उपत्यकामा भने राम्रो ब्यापार गर्ने बताउँ छन यसका प्रस्तुतकर्ता विकास शाक्य । राज शाक्यले निर्देशन गरेको यो चलचित्रमा विराज भट्ट, सुमन सिंह, स्वेता सिंखडा, जेनिसा के.सी लगायतका कलाकारलाई देख्न पाईन्छ । यो चलचित्र काठमाडौंका लगभग १६ वटा हलहरुमा लाग्ने जानकारी दिन्छन प्रस्तुतकर्ता विकास शाक्य ।

सामाजिक पारिवारिक कथा भएको चलचित्र भएकाले पनि चलचित्र राम्रोसँग चल्नेमा ढुक्क देखिन्छन निर्देशक राज शाक्य । चलचित्रमा आफु ग्याङ्गस्टारको रुपमा देखिएको बताउदै नायक सुमन सिंह भन्छन् “यो चलचित्रले समाजको बेरोजगारीको समस्या र त्यसले निम्त्याएको विभिन्न परिणामहरुलाई पनि देखाएको छ ।” चलचित्रमा सबैले मेहनत गरेकोले गर्दा पनि चलचित्र राम्रो बनेको बताउछन नायक सुमन ।

एक आपसको प्रतिस्पर्धा त छँ दैछ साथमा सलमान र क्याटरिना अभिनित बिग बजेटको चलचित्र भारतीय चलचित्र ‘एक था टाईगर’सँगको प्रतिस्पर्धा पनि छ । यस्तो तीब्र प्रतिस्पर्धा बीच यी चलचित्रहरुले कस्तो ब्यापार गर्ने हुन त्यो भने चलचित्र हलमा लागेपछि मात्रै थाहा हुनेछ ।
