श्रीकृष्णलाई सम्झिएर भक्कानिए निर्देशक

काठमाडौ, साउन १२ – हनिमुन मनाउन भारत गएका तर बिरामी परेपछि नफर्किएका नायक श्रीकृष्ण श्रेष्ठलाई सम्झिएर चलचित्र ‘कोहिनूर’ निर्देशक आकाश अधिकारी आइतबार भक्कानिए ।
चलचित्रका नायक श्रीकृष्णको कुरा आउने बित्तिकै उनको गला अबरुद्ध भयो, उनले आँखाभरि आँशु पारे, बोल्नै सकेनन् । विवाह लगत्तै तीन दिनका लागि भारत लागेका श्रीकृष्ण दुई साताभन्दा बढी समयसम्म पनि नेपाल नर्फकनाले गर्दा उनी गम्भीर बिरामी परेको पनि अड्कल काट्न थालिएको छ । यो बिषयमा बुझ्न खोज्दा आगामी हप्ता उनी नेपाल फर्कने पारिवारिक स्रोतले जानकारी गराएको छ ।
नायक नायिका बिना नै आयोजना गरिएको पत्रकार सम्मेलनमा निकै निन्याउरो अनुहार लगाएका निर्देशक अधिकारीले भने ‘श्रीजी हामीसंग हुनुहुन्न उहाँ हुनु भएको भए उहाँ कि मेरो दाँया कि बाँया देख्नुहुन्थ्यो’ । चलचित्र रिलिजको संघारमा नायक नायिका आफुसँग नहुनु निकै दुखलाग्दो कुरो भएको उनले प्रतिक्रिया दिएका छन् ।
सुख्खा खोकीका कारण विरामी परेको भनिएका नायक श्रीकृष्णको स्वास्थ्य लाभको समेत उनले कामना गरे । विवाहपछि हनिमुन मनाउन भारत गएका अभिनेता श्रीकृष्ण श्रेष्ठ र अभिनेत्री स्वेता खड्का यस चलचित्रका नायक नायिका हुन् ।
नायक श्रीकृष्ण श्रेष्ठ विरामी भएका कारण मेघा बजेटको फिल्म कोहिनूरको रिलिज डेट सर्ने खबरहरु पनि नआउका होइनन् तर निर्देशकले चलचित्र साउन २३ गते नै रिलिज हुने बताए ।
–अर्जुनकुमार संग्रौला
