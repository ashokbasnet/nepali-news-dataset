युएईमा एकै दिन नौ वटा हलमा नेपाली चलचित्र प्रदर्शन हुँदै

उमाकान्त पाण्डे / उज्यालो । 
युएई, असोज २२ – युएईमा नेपाली चलचित्र नियमित प्रदर्शन सुरु हुने भएको छ । युएईको स्थानीय वितरकसँग सहकार्य गरी कन्सेप्ट भिजन फिल्म प्रोडक्शन एण्ड डिष्ट्रिव्युटर्स नेपालले नेपाली चलचित्रलाई वैधानिक रुपमा युएईमा नियमित प्रदर्शन गर्न लागेको हो ।
अक्टुबर १४ शुक्रबारदेखी नेपाली चलचित्र प्रदर्शनको सुरुवात गर्न लागिएको हो । पहिलो दिनमै युएईका विभिन्न शहरका ९ वटा सिनेमा हलमा नेपाली चलचित्र प्रदर्शन हुनेछ । पहिलो प्रदर्शनमा चलचित्र वीर विक्रम प्रदर्शन हुन लागेको हो । 
स्थानिय दिउसोको ३ बजे बाट बरदुबई, क्यारिफोर सिटीसेण्टरको भोक्स सिन्धगा सिनेमा हल, दुबईकै अलकुजको बलिउड सिनेमा, त्यस्तै आबुधाबीको ग्रान्ड सफिर सिनेमा र आबुधाबीकै मुसाफाको नेसनल सिनेमाहल, युएईकै अलऐन शहरको अलऐन मलको स्टार सिनेमा हल, सारजाहको स्टार सीनेप्लेक्स, अजमानको सिटी सेन्टरको भोक्स, रसअलखेमाको गल्फ सिनेमा र फुजेराहको स्टार दानामा पनि नेपाली चलचित्र वीर विक्रमले प्रदर्शन गर्ने छ । 
नेपाली चलचित्रको नयाँ बजारको खोजी र विदेशमा रहेका नेपालीहरुलाई सांस्कृतिक रुपमा जोड्ने प्रयास स्वरुप नेपाली चलचित्र विदेशी बजारमा व्यवस्थित र वैधानिक बाटो अपनाएर प्रदर्शन गर्न लागिएको कन्सेप्ट भिजनका सञ्चालक शालिक सुवेदीले बताउनु भयो ।
सुवेदीका अनुसार युएईसँगै बहराइन, कतार, र ओमनमा पनि एकै साथ नेपाली चलिचत्र प्रदर्शन गर्ने योजना बनिरहेको छ । राम्रा नेपाली चलचित्रले विदेशी बजारमा प्रतिस्पर्धा गर्न सक्ने देखेर बजार विस्तारका लागि नयाँ कामको सुरुवात गरेको सुवेदीले बताउनुभयो ।  
कामका लागी खाडी मुलुक आउने नेपाली कामदारको सख्या बढे सँगै दर्शक पछ्याउँदै नेपाली चलचित्रलाई खाडीको बजारमा ल्याइएको हो । कन्सेप्ट भिजन फिल्म प्रोडक्शन एण्ड डिष्ट्रिव्युटर्स नेपालले युएईको बजारमा नेपाली चलचित्रहरु छक्कापन्जा, गांठो ,झुम्की लगायतका चलचित्र प्रदशन गर्ने तयारी गरेको जनाएको छ ।
