जुम्बा डान्स पार्टीको तयारी

ललितपुर, साउन ३० - आउँदो शनिवार राजधानीमा जुम्बा डान्स पार्टी आयोजना हुने भएको छ । ललितपुर पुल्चोकमा रहेको वाई स्ट्यान्ड डान्स स्कूलले मंगलवार पत्रकार सम्मेलन गरी डान्स पार्टी गर्ने जानकारी गराएको हो ।

 

ललितपुरको पुल्चोक धोवीघाटमा रहेको मोक्षमा हुने डान्स पार्टीमा झण्डै २ सय जनाको सहभागिता रहने आयोजकको दावी छ । पत्रकार सम्मेलन आयोजक वाई स्ट्यान्ड डान्स स्कूलका प्रमुख दिपेन्द्र शाही ठकुरीले भने ‘यो नेपालमा अहिलेसम्मै भएको सवैभन्दा ठूलो जुम्बा डान्स पार्टी हो, हामीले एकै पटक डेढदेखि २ सय जनासम्मलाई मञ्चमा जुम्बा डान्स गराउँदै छौं ।’ यसअघि राजधानीमा पार्टी तथा अन्य पारिवारिक जमघटका बेला २०–३० जनाले जुम्बा डान्स गर्ने गरेको भए पनि जुम्बा डान्सकै लागि भनेर कुनै डान्स पार्टी नभएको उनले बताए ।

खासगरी फिटनेसका लागि यो जुम्बा डान्स धेरै नै उपयोगी हुने ठकुरीले दावी गरे । पछिल्लो सयम फिटनेशमा ध्यान दिने युवायुवतीले यो डान्स मन पराउने गरेका छन् । गृहिणी तथा बालबालिकाका लागि पनि यो डान्स उपयोगी हुने भएकाले जनचेतना जगाउन आफूले डान्स पार्टी गर्न लागेको ठकुरीले बताए ।
