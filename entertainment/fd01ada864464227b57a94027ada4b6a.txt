धेरै टिकट बेच्नेलाई पश्चिमाञ्चल गोल्डेन आईडलको उपाधि !

आश गुरुङ/उज्यालो । लमजुङ, जेठ ४ - पश्चिमाञ्चल गोल्डेन आईडलको नाममा कलाकार बनाईदिने भन्दै आयोजकले लमजुङबाट मात्रै लाखौं रुपैयाँ उठाएको रहस्य खुलेको छ ।
आयोजक गोल्डेन स्टार मल्टिमिडियाले धेरै टिकट बेच्नेलाई आइडल बनाएको भन्दै लमजुङका अभिभावकले विरोध जजनाएका छन् ।
छनौट प्रक्रिया मै आयोजकले कलाकार बन्ने होडमा रहेका बालबालिकाका अभिभावक तथा आफ्ना आफन्तबाट रकम उठाउँदै आएकोमा अन्तिम प्रतिस्पर्धासम्म पुग्दा आयोजकले लमजुङबाट मात्रै झण्डै १० लाख रुपैयाँ उठाएको अनुमान छ ।
आयोजक गोल्डेन स्टार मल्टिमिडियाले सहभागीलाई आइडल बन्नका लागि धेरै भोट चाहिने र भोटका लागि १ सय रुपैयाँ टिकट बराबर १ सय भोट गनिने र आईडल बन्ने भनेपछि सहभागी कलाकारहरु आईडल बन्ने चाहनामा टिकट विक्री गर्न बाध्य भएका थिए । कलाकार आफैँले मात्र नसकेर समाज, विद्यालय र आफन्तले टिकट विक्री गरि आयोजक पश्चिमाञ्चल गोल्डेन आइडललाई टिकटको अर्धकट्टीसहितको रकम प्रदान गरेका थिए ।
प्रतियोगितामा फस्ट रनर अप भएकी लमजुङ सिन्दुरे गाउँ विकास समिति वडा नम्बर १, ठूलस्वाँराकी १२ वर्षकी धुपा दुराका लागि उनका आफन्तले ५ लाख रुपैयाँ भन्दा बढी खर्च भएको छ । दुरालाई विक्री गर्न लगाईएको टिकटका लागि मात्रै ५ लाख रुपैयाँ खर्च भएको दुरा अध्ययनरतसरस्वति सदन मावि सिन्दुरेका शिक्षक डिल्लीराम गौतमले बताउनुभयो । ‘झण्डै एकलाख एसएमस आयो भन्ने सुन्नमा आयो, त्यसपछि हौसिएर सवैले सहयोग गरे’ उहाँले भन्नुभयो । उहाँले ५ लाख रुपैयाँ खासै ठूलो नभएको वताउनुभयो ।
अडिसनमा उत्कृष्ट दशमा पर्न सफल घलेगाउँकी भारती घलेले पनि मोटो रकम बुझाउनु परेको वताएकी छन् । उनले पहिलो चरणदेखि नै टिकट बेच्न लगाएको भन्दै डेढ सय भन्दा बढी टिकट विक्री गरेको वताईन् । धेरै टिकट विक्री गर्न नसक्दा आफू टप टेनमा मात्रै समेटिएको उनको भनाई छ ।
प्रारम्भिक चरणमै हजारौ रुपैयाँको चलखेल हुने भएकाले धेरैले बीचैमा अडिसन छाडेका थिए । कलाकार बनाईदिने भन्दै विभिन्न अडिसन मार्फत ठगी गर्दै हिँड्ने गिरोह सक्रिय हुँदा समेत प्रहरी प्रशासनले भने कुनै कारबाही अघि बढाएको छैन ।
गोल्डेन स्टार मल्टिमिडियाले आयोजना गरेको अडिसनमा गण्डकी अञ्चलका ८ जिल्लामा अडिसन गरेको थियो । अडिसनबाट विभिन्न चरणमा छनौट गर्दै पोखरामा अन्तिम प्रतिस्पर्धा गराईएको थियो । अडिसनमा आफ्ना विद्यार्थीलाई आईडल बनाउन शिक्षकहरुले समेत आर्थिक दान गरेका थिए ।
फस्ट रनर अप हुन सफल सिन्दुरेकी धुपा दुरालाई पहिलो बनाउने शिक्षक, विद्यार्थी र अभिभावकले रकम उठाएर दिएको सिन्दुरे माविका प्रध्यानाध्यापक देउबहादुर गुरुङले बताउनुभयो । ‘विद्यार्थीको खाजा खर्च कटाएर पैसा जम्मा गर्न लगायौँ, अभिभावकले कुखुरा बेचेर टिकट किने’ उहाँले भन्नुभयो ‘विद्यालयबाट मात्रै ढेडलाख रुपैँयाको टिकट बेचेर पैसा बुझायौँ ।’
धुपालाई पश्चिमाञ्चल आईडल बनाउन जिल्लाका विभिन्न विद्यालयमा मात्रै नभएर तनहुँका विद्यालयहरुमा समेत गएर टिकट बेचेको गुरुङले बताउनुभयो । ‘हामीले शिक्षक साथीहरुलाई भन्यौँ, उहाँहरुले सदासहायता देखाउनुभयो ।’
आफ्नै छोरीलाई आईडल बनाउन टिकट बेचेको धुपाकी आमा अमृता दुराले पनि स्वीकार गर्नुभएको छ । उहाँले आफ्ना आफन्त, विद्यालय र समाज सवैले टिकट किनेर सहयोग गरेको वताउनुभयो । धुपा दुरालाई सदरमुकाम वेसीशहरमा शनिबार एक कार्यक्रमको आयोजना गरि सरस्वति सदन मावि र दुरा सेवा समाजले सम्मान गरेको छ । आईडलको टप १० मा पर्न सफल ४ जनालाई संविधान सभा सदस्य चन्द्रबहादुर कुँवरले सम्मान गरेका थिए । प्रतियोगितामा लमजुङबाट ४ जनाले कुनै न कुनै तवरबाट लमजुङका ४ जनाले उपाधि पाएका छन् । पश्चिमाञ्चल गोल्डेन आईडलमा नृत्य विधामा फष्ट रनर अप धुपा दुरा, नृत्य विधाकै टप ५ मा वेसीशहर त्रिवेणीटोलकी सरस्वति गुरुङ र टप १० मा उत्तरकन्या गाविस २, घलेगाउँकी भारती घले साथै गायन तर्फ टप १० सिन्दुरे गाविस ९ का दिनेश गुरुङ परेका थिए ।
प्रतियोगिताका सवैलाई आयोजकले धेरैभन्दा धेरै टिकट बेच्न लगाएर रकम उठाउन लगाईएको थियो । अडिसनबाट पहिलो हुन सफल लेखनाथकी शोभा खनालको समेत ५ लाख रुपैयाँ बढी खर्च गरेको श्रोतको दावी छ  ।
गोल्डेनस्टार मल्टी मिडियाले यस अघि पनि यस्तै अडिसनको नाममा रकम उठाउने र कसैलाई कलाकार नबनाउने गरेको अघिल्लो बर्ष पुरस्कृत लमजुङ भोटेवडारकी लिला गुरुङको भनाई छ । जिल्लामा सहभागी हुँदादेखि नै प्रतिस्पर्धीलाई विभिन्न बहना बनाएर रकम असुली गरेको धेरै जसो प्रतिभाशालीले भने अडिसन विचैमा छाडेका छन् । नृत्य र गायन गरी दुई विधामा गरिएको अडिसनमा प्रतिभालाई भन्दा पनि धेरै रकम बुझाउने थाहा पाएपछि आफू सहभागी नभएको लमजुङ राईनासका प्रशान्त तामाङको भनाई छ  ।
