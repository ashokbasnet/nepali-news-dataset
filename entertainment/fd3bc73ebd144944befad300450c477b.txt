अभिनेत्री रेखा थापा विरुद्ध ठगीको उजुरी

काठमाडौं, मंसिर १० – अग्रिम पैसा लिएर कार्यक्रममा नआएको भन्दै अभिनेत्री रेखा थापा विरुद्ध ठगीको उजुरी परेको छ । सगरमाथा जनसेवा समाज अर्खौले खोटाङले रेखाले एक लाख रुपैयाँ लिएको तर कार्यक्रममा नआएको भन्दै जिल्ला प्रहरी कार्यालय खोटाङमा प्रमाणसहित उजुरी गरेको हो ।
गएको कात्तिक २१ गते दिक्तेलमा भएको नमस्ते खोटाङ सांगीतिक कार्यक्रममा सहभागी हुन अभिनेत्री थापालाई आयोजकले एक लाख रुपैयाँ अग्रिम दिएका थिए । तर रेखाले पैसा बुझेपनि कार्यक्रममा नआएको र बारम्बार सम्पर्क गर्न खोज्दा समेत सम्पर्कमा नआएपछि उजुरी गरेको आयोजकले जनाएका छन् । आयोजकले सिदार्थ बैंक कमलादी काठमाडौंमा रहेको अभिनेत्री थापाको खातामा कात्तिक २० गते रकम जम्मा गरिदिएका थिए । कार्यक्रम सुरु हुने समयसम्म पनि आउँछु भनेर रेखा सम्पर्क बिहिन भएको र अहिलेसम्म रकम फिर्ता नगरेपछि उजुरी गरिएको अध्यक्ष प्रकाश पुरीले बताउनुभयो ।
अभिनेत्री थापाले प्रहरीको समेत फोन नउठाएको जिल्ला प्रहरी कार्यालय खोटाङका मुद्दा शाखाका प्रहरी नायब निरीक्षक गोविन्द खवासले बताउनुभयो । अभिनेत्री थापासँग सम्पर्क गरेर प्रक्रिया अघि बढाइने प्रहरी नायब निरीक्षक खवासले बताउनुभयो । ठगी मुद्दाको हद म्याद एक वर्षको हुने भएपनि तत्काल प्रक्रिया अघि बढाउने प्रहरी नायब निरीक्षक खवासले बताउनुभयो ।
