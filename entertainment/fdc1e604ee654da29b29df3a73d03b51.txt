कसरी भयो इटालीयन क्लाउडियासँग निर्देशक आकाशको विहे ?

काठमाडाै‌, माघ ९ – मंगलबार आकाश अधिकारीले निर्देशन गरेकोे सिनेमा ‘कान्छी’को ट्रेलर सार्वजनिक भएको छ । प्राय सिनेमामा माया प्रेमका कुरालाई उतार्ने निर्देशक आकाश स्वयमको प्रेम कथा पनि कुनै सिनेमाको भन्दा कम छैन ।

नेपालका आकाशले इटालीकी  क्लाउडिया फाजिओसँग विवाह गरेका छन् । जुन कुरा सबैको लागि सामान्य नहुन सक्छ । आजभन्दा १५ वर्ष अघि उनले क्लाउडियासँग प्रेमपछि विवाह गरेका हुन् । आज हामीले उनै आकाशबाट  विवाह प्रसंग र विवाहपछिको जीवनका केही कुराहरु जान्ने प्रयास गरेका छौँ । आकाश अधिकारीसँगको ‘लभ गफ’ उनकै शब्दमा ।
पहिलो भेट
मेरो दोस्रो सिनेमा ‘दाग’को छायाकंनको क्रममा पहिलो पटक उनीसँग भेट भएको हो । मेरो सिनेमामा जस्मिन गुरुङ भन्ने बालकलाकार थिइन् । उनको रेखदेख र पढाईको जिम्मा उनले लिएकी थिइन् । उनकै शुटिङ हेर्न आउने क्रममा हाम्रो पहिलो भेट भएको हो । त्यो बेला काठमाडौंको नागार्जुन क्षेत्रमा हामीले सिनेमाको छायाकंन गरिरहेका थियौँ ।  त्यहिँ हाम्रो पहिलो भेट भयो । चिनजानभयो । कुराकानी हुन थाल्यो । अनि कुराकानी बढ्दै गयो । 
विवाहको निर्णय
मन पराइसकेपछि प्रत्यक्ष अगाडि बसेर कुरा गर्न भने गाह्रो हुँदो रहेछ । तर, फोनमा भने भन्न सकिने (हाँसो) । अनि कुराकानीको  क्रममा एकदिन उनले मलाई डिनरमा बोलाइन् ।  अनि त्यहाँ अन्य तीन–चारजना साथीहरु पनि हुनुहुन्थ्यो । डिनर गरिसकेपछि अब लेडिजले नै त्यसरी बोलाएपछि केही त छ भन्ने भयो मलाई ।  अनि मलाई पनि मायाको नजरले हेर्न हिम्मत आयो । 
त्यसपछि अर्को पटक फेरी लन्चको लागि बोलाइन् । अनि नाङलोमा लन्च खान बसेको है म त बोल्न नसकेर हात काँपेर पहिलो पटक त मैले कफि नै पोखे ।  त्यसपछि हाम्रो मित्रता बढ्दै गयो अनि झण्डै डेढ वर्ष जति हामी अफेयरमा रह्यौँ । पछि  हामीले अब दुवैको उमेर पनि भएको छ के हामी जीवनसाथी भएर जिन्दगी जिउन सक्छौँ त ? भनेर सोच्यौँ ।  अनि हामीले दरबारमार्गको होटेल अन्नपूर्णमा डिनरमा भेट गर्यौँ । अनि एक अर्कासँग जीवनसाथी भएर जिन्दगी बिताउन सक्छौँ भन्ने सोच्यौँ र परिवारलाई भन्ने निर्णय लियौँ ।
दुईपटक विवाह
हाम्रो विवाह प्रेमपछिको मागी विवाह हो ।  हामीले विवाह गर्ने कुरा घरमा सुनाएपछि परिवारले पनि विवाह गर्ने निधो गर्नुभयो । हामीले विवाह गर्यौँ । पहिले हामीले नेपालमा हिन्दु रितिरिवाज अनुसार विवाह गर्यौँ । तीन महिनापछि फेरी उनको माइती इटालीमा गएर क्रिश्चियन धर्म अनुसार विवाह गर्यौँ ।  फेरी यो दुईपटक गरिएको विवाह हैन नि एउटै मान्छेसँग दुईपटक गरेको विवाह हो । त्यहाँ इटालीयन परम्परा अनुसार विवाह गरियो । चर्चामै गएर हामीले विवाह गरेका भने हैनौँ तर चर्चाको वरिपरि रहेर फोटोशुट गरायौँ । 
दुईवटा संस्कृतिको मेल सहज भयो
रोम सभ्यताको शुरुवात भएको शहर नै रोम हो ।  मानव सभ्यताको शुरुवात भएकै रोम सभ्यताबाट हो । त्यसले गर्दा त्यहाँको  धेरै रहनसहन नेपालीसँग मिल्दो रहेछ । हाम्रो नेपालको सभ्यता पनि त्यहिबाट ल्याइएको रहेछ भन्ने कुरा मलाई महसुस भयो । जस्तो भाषाकै कुरा गर्नुहुन्छ भने हामी ससुरा भन्छौं नित्यहाँ ससुरो भनिन्छ । अनि ज्वाइलाई जनेरो भनिदो रहेछ । भाषा पनि धेरै मिल्न जाने । अनि इटालीमा चाहि कस्तो रहेछ भने संयुक्त परिवार बस्न मन पराउने ।
साँझ परेपछि सबैजना जम्मा भएर खाना खान मन पराउने । त्यो पनि हामीसँगै मिल्दोजुल्दो पाए मैले । अनि दोस्रो कुरा के भने  मेरो श्रीमती एकदमै बुझ्ने । उनी जन्मजात क्रिश्चियन हो । तर, उनलाई कुनै पनि मन्दिरमा गएर टिका लगाउन पूजा गर्न रोकतोक छैन । मलाई भन्दा राम्रोसँग लक्ष्मिपूजा गर्न आउँछ उनलाई ।  उनी एकदमै फराकिलो सोंचकी छिन् । मैले मेरै कतिजना साथीहरु देखेको छु जो क्रिश्चियन हुनुहुन्छ तर पूजाआजा गर्न भनेपछि पछि हट्नु हुन्छ । तर मेरो श्रीमतीमा त्यस्तो केही पनि छैन । म रोम जाँदा पनि चर्च जाने गर्छु । अनि नेपाल आउँछु उनलाई लिएर मन्दिर जान्छु । 
पूर्ण रुपमा गृहणी
अहिले मेरो बुवा ८२ वर्षको हुनुहुन्छ उहाँको सम्पूर्ण रेखदेख उनले नै गर्छिन् ।  मेडिसिन दिने कामदेखि हस्पिटल लाने काम सबै उनले गर्छिन् । म काममा व्यस्त हुन्छु अनि उनको काँधमा नै त्यो जिम्मेवारी छ । छोरी अहिले सात कक्षामा पढ्छिन् । उनको जिम्मेवारी पनि उनले नै पूरा गरेकी छिन् । मेरो भन्नुको मतलब उनी पूर्ण रुपमा गृहणी भएर नै मलाई साथ दिएकी छिन् । 
जीवनसाथीबनाउने निर्णय
मलाई पहिलेदेखि नै अलि गाह्रो लाग्ने काम भनेको ससुराली जान हो । म सानो हुँदा साथीको अनि दाईको ससुराली पनि जान्थे । कुराहरु धेरै हुन्थे के । फलानोको ज्वाँइले यसो गर्यो । फलानोको ज्वाँइले छोरीलाई यो दियो, उ दियो भन्ने खालका कुराहरु भइरहन्थे । अनि मलाई विवाह गरेर कसरी ससुराली जाने होला भन्ने लाग्थ्यो के । अनि उनलाई देख्ने वित्तिकै मलाई त्यो कुरामा सहज फिल भयो ।
उनी गलत कुरा छ भने एकदमै जिद्दी गर्छिन् । मलाई सम्झाउन दुई तीन घण्टै लाग्छ । उनले सत्यको मात्र साथ दिन्छिन् । अनि बुझ्ने छिन् । यो कुराले नै मैले उनलाई जीवन साथी बनाउने निर्णय लिएको हो ।
ससुराली होलीडे प्याकेज
आहा ! ससुराली जाँदाको पल त एकदमै रमाइलो र मीठो छ । ज्वाँइसाब आउने भनेपछि एकदमै तयारी गर्ने, सम्मान गर्ने ।  अनि क्रिश्चियन धर्म मान्नेहरुकोमा फेरी विफ अर्थात गाई चल्छ ।  तर हाम्रोमा भने चल्दैन ।  अनि उहाँकोमा म जाँदा खेरि भने मैले जे खान्छु त्यहि मात्र हुन्छ किचेनमा ।  
पहिलो पटक जाँदा मेरो श्रीमतीले नेपालमा गाई खाँदैनन् भन्ने वित्तिकै उहाँहरुले त्यहि अनुसार मैले खानेकुराहरु तयार गर्नुभएको थियो । मेरो सासुआमा पनि एकदमै बुझ्ने हुनुहुन्छ । इटाली जाँदा त एकदमै रमाइलो हुन्छ ।  सालासालीसँग समय बिताउन पाइन्छ । बच्चाहरुलाई कार रेसिङ एकदमै मन पर्छ । अनि कार रेसिङमा गयो । अहिले पनि ससुराली त मेरो होलीडे प्याकेज बनेर आउँछ ।  कुनै पनि किसिमको तनाव हुँदेन । म एकदमै रमाईलो गरेर आउँछु ।
दसैमा ससुराली जान नपर्दाको खुशी
दशै  तिहार भनेको मेरो एकदमै मन पर्ने चाडपर्व हो । दशैमा म परिवारबाट ठाढा जान नपरेको खण्डमा एकदमै खुशी हुन्छु ।  म एकदमै भाग्यमानी छु । किनभने दुईवटा देशको चाडपर्व नमिल्ने भएका कारण दशैँमा मलाई हतार–हतार ससुराली दौड्नै पर्दैन । 
बिहानदेखि बेलुकासम्म परिवारसँग बसेर तास खेलेर । मिठो मिठो खाएर, रमाइलो गरेर बसिन्छ । हैन भने त टिका लगाउने  बित्तिकै कति बेला जाने? गाडी कता छ ? आज गाडी चल्छ  कि चल्दैन ? भन्ने तनाव हुन्छ । हामी चाहि प्रायजसो क्रिशमसमा इटाली जाने गरेका छौँ । किनभने क्रिसमस हाम्रोमा खासै मनाइदैन । अनि म समय मिलाएर प्राय उतैजाने गरेको छु ।
उनीसँगको १६ वर्षे यात्रा सम्झिँदा
आहा ! एकदमै रमाइलो छ ।  हामी नेपालीहरु मरिमरि काम गर्छौ र त्यो कामपछि इन्जोय गर्नुपर्छ भन्ने कुरा थाहा नै छैन के । हुन त केहीलाई थाहा होला  तर मलाई त्यति थाहा रहेनछ भन्न चाहन्छु म । विवाहको केही समयपछि हामी हनिमुनको लागि  इटाली नै गएका थियौ । पछि हामी २७ दिनको लागि थाइल्याण्ड गएका थियौँ । त्यति खेरको एउटा पल हुन्छ नी त्यो म कहिल्यै पनि बिर्सिन सक्दिन । त्यो पलले मलाई जीवन जिउन सिकाएको महसुस हुन्छ । हरेक पलमा उनको एकदमै केयर गर्ने बानी मलाई मन पर्छ ।  
अनि अरुको साँझ ढिला आएपछि कहाँ कोसँग गयउ भनेर शंकामा फोन आउँछ तर मेरो भने केही कारण ढिला भएको छ भने केही समस्या पो पर्यो की ! भनेर फोन गर्ने बानी छ । एकदमै केयर गर्ने बानी छ उनको । फोन गरेर केही सहयोग चाहिन्छ ? भनेर सोध्ने उनको बानी छ । म अफिसमा छु भने ठिक छ ! ओके । हैन म बाहिर छु भने हरेक समय अपडेट लिई रहिन्छन् । किनभने बाहिर हुँदा मान्छेलाई के पर्छ भन्ने कुरा कसैलाई पनि थाहा हुँदैन ।
मलाई मात्रै हैन उनी यो परिवारका सबै सदस्यलाई नै गर्छिन् ।  अनि उनलाई सिनेमामा मन पर्ने पाटो भनेको नै निर्देशन हो जुन मैले गरिरहेको छु । म सधैँ मेरो अगाडि उनी उभिइरहेको पाउँछु । किनभने उनी एकदमै केयर गर्ने गर्छिन् ।
