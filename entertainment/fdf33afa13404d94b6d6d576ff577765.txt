पहिलो सिनेमाबाट निकालिएका राजेशले एक वर्षमा २२ वटा सिनेमा पनि गरे

काठमाडौं, जेठ २६ – महानायक राजेश हमालको जेठ २७ गते ५३ औं जन्मदिन परेको छ । अंग्रेजी मिति अनुसार उनको जन्मदिन जेठ २६ अर्थात जुन ९ मा पर्छ । राजेश हमाल एक प्रतिष्ठीत सेलिब्रेटी भईकन पनि जन्मदिन भने सामान्य तरिकाले मनाउँदै आएका छन् । सम्भवत उनको यो वर्षको जन्मदिन पनि यस्तै रहनेछ । पाल्पाको तानसेनमा जन्मेका राजेश नेपाली सिने उद्योगका महानायक मानिन्छन् । उनले हासिल गरेको महानायकको उपाधि अहिलेसम्म कसैले पनि हासिल गर्न सकेका छैनन् । तर काम र सिनेमामा बिताएको समयका आधारमा धेरैले अभिनेता भुवन केसीलाई महानायक भनिनु पर्ने अवधारणा अघि सारेका त छन् तर त्यो हुन सकेको छैन । 
बाल्यकालसँगै कक्षा ८ सम्मको पढाई तानसेनमा नै गरेका राजेश त्यसपछिको अध्ययनको लागि पितासँग रसिया पुगे । त्यसबखत उनका पिता रुसको लागि नेपाली राजदूत थिए । नेपाली सेलिब्रेटीमध्ये राजेश सबैभन्दा धेरै पढ्ने सेलिब्रेटीको सूचिमा पनि छन् । राजेशले भारतको चण्डीगडबाट अंग्रेजीमा स्नातक गरेका छन् । 
सानैदेखि पढाईमा अब्बल भएकै कारण उनका बुवा आमाले उनलाई डाक्टर, पाइलट वा  ईन्जिनियर बनाउने सपना देखेका थिए । तर उनी भैदिए सिनेमाका हिरो जुन उनका आमाबुवाको इच्छा विपरित थियो । 
अहिले नेपाली सिनेमाका महानायक बनेका राजेशको करिअरको सुरुवात त्यति सहज थिएन । एकातिर उनी आमा बुवाले मन नपराएको क्षेत्रमा प्रवेश गर्दै थिए भने अर्का तिर उनलाई छनौट भइसकेको सिनेमाबाट निकालिएर ठूलो धक्का लागेको थियो । 
राजेशलाई सिनेमा  ‘चालक दल’बाट छायाकंन सुरु भएको १० दिनमा निकालिएको थियो । यदि यो सिनेमामा ननिकालिएको भए उनको डेब्यु सिनेमा यहि हुन्थ्यो । पहिलो सिनेमाबाट राजेश निकालिएको देखेर उनका बुवा भने निकै खुशी भएका थिए । त्यसबखत उनलाई छोराको हार र आफ्नो जित भएको महसुस भएको थियो ।
भारतबाटै सुरु भयो मोडलिङ 
भारतमा अध्ययन गर्ने क्रममा राजेशले मोडलिङको सुरुवात गरेका थिए । पहिलो पटक सन् १९८५ मा उनले भारतीय फेशन म्यागजीनको लागि मोडलको रुपमा काम गरेका थिए । त्यसपछि उनले काठमाडौं र दिल्लीमा र्याम्प वाक पनि गरे । उनको सिने करियर भने नेपाली सिनेमा ‘युग देखि युगसम्म’बाट सुरु भएको हो । पहिलो सिनेमा ‘युगदेखि युगसम्म’बाट उनले सर्वोत्कृष्ट अभिनेताको अवार्ड हात पारेका थिए जुन उनको जीवनको ठूलो उपलब्धी थियो । 
‘युग देखी युगसम्म’ पछि फिल्म देउता , चट्याङ , अपराधमा राजेश लिड रोलमा देखिए । उनले यी सिनेमाहरुमा गरेको कामलाई पनि र्दशकले रुचाए । राजेशले यी सिनेमाहरुबाट पनि उत्कृष्ट अभिनेताको अवार्ड हात पारेका थिए । पहिलो सिनेमा ‘युग देखि युगसम्म’ सफल भएपछि राजेशले एक वर्षमै २२ वटा सम्म सिनेमामा काम गरेको रकेर्ड राखेका छन् । उनले अहिलेसम्म दुई सय भन्दा धेरै सिनेमामा काम गरिसकेका छन् ।

‘सडक’को सुटिङमा घाइते बनेपछि 
२०५१ सालमा फिल्म ‘सडक’को छायाकंनका क्रममा राजेश हमाल घाइते बनेका थिए । फिल्मको एक सिनमा आफ्नो परिवारलाई दुश्मनहरुबाट बचाउनको लागि उनलाई लड्नु पर्ने थियो । यहि सिन छायाकंनका क्रममा उनीमाथि इटा खसेर उनी घाइते हुन पुगेका थिए । 
राजेश घाइते भएपछि फिल्मको छायकंन नै ठप्प भएको थियो । निर्माण पक्षले सिनेमाको छायाकंन रोकेर उनलाई अस्पताल पुर्याएको थियो । त्यसबखत उनका धेरै फ्यानहरु उनलाई भेट्न अस्पतालमा पुगेका थिए । घाइते भएका राजेशले पाँच महिना आराम गरेपछि मात्र छायाकंनमा फर्केको बताइन्छ ।
विज्ञापनमा पनि अघि छन् राजेश 
राजेश हमाल नेपाली फिल्म उद्योगका महानायक त हुन् नै यसका साथै उनी विज्ञापनहरुमा पनि अरु सेलिब्रेटीहरु भन्दा अघि नै छन् । उनले हिमाल सिमेन्ट, रियल जुस , जगदम्बा स्टील , नेपाटप – सब ठिकठाक लगायत दर्जनौँ विज्ञापनमा काम गरेका छन् । २०६९ सालमा उनी ‘मेरी बास्सै’मा क्यामीयो रोलमा पनि देखा परेका थिए । राजेश हमालले कान्तिपुर टेलिभिजनको कार्यक्रम ‘वाई वाई क्वीज’को प्रस्तोता भएर पनि काम गरेका छन् ।
सुन्दर पुरुषमा पनि परे राजेश 
उनलाई २०४८ र २०५४ मा केही विदेशी म्यागजीनहरुले नेपालकै सुन्दर पुरुषको सूचिमा राखेका थिए । त्यस्तै उनलाई २०५४ मा कान्तिपूरले पनि सबैभन्दा सेक्सी पुरुषको सूचिमा स्थान दिएको थियो । यति मात्रै नभयर २०६३ सालमा राजेश हमाललाई अस्ट्रेलियाको पिपुल्स म्यागजीनले नेपालका शक्तिशाली सेलिब्रेटीको सूचिमा राखेको थियो ।
सामाजिक सञ्जालमा ट्रोल हुने सेलिब्रेटी 
राजेश हमाल धेरै ट्रोल हुने सेलिब्रेटीमा पनि पर्छन् । उनले सिनेमामा बोलेका सम्वादहरु देखि उनका व्यक्तिगत जीवनका कुराहरु ट्रोल भइरहेका हुन्छन् । उनको नाममा  धेरै जोक्सहरु बनेका छन् । फेसबुकमा ‘राजेश दाईको जोक्स’ नामका केही खाताहरु पनि खोलिएका छन् जसमा उनका तस्बिरहरु प्रयोग गरेर विभिन्न ट्रोलहरु बनाईन्छ ।
पाँच दशक काटेपछिको विवाह 
करियरमा सफल भएका राजेश पाँच दशक काटेपछि विवाह बन्धनमा बाँधिए जसले खुबै चर्चा पायो । अझ पछिल्लो समयमा विवाहको तीन वर्ष बित्दा पनि उनी पिता नबन्नु सबैको चासोको विषय बनेको छ । २०७१ साल जेठ १० गते उनी मोडल मधु भट्टराईसँग वैवाहिक बन्धनमा बाँधिएका हुन् । मधु उनीभन्दा २० बर्ष कान्छी छन् ।
- उज्यालो र forseenetwork.com को सहकार्य
