भेँडीखर्के साइँलालाई सम्झँदै लमजुङमा ठाडो भाका दोहोरी गीत प्रतियोगिता हुने

लमजुङ, असोज ११ – लमजुङको भोटेओडारमा आउँदो कात्तिक ९ गते ठाडो भाका दोहोरी गीत प्रतियोगिता हुने भएको छ । 
नेपाल पूर्व प्रहरी संगठन लमजुङको आयोजनामा ठाडो भाका दोहोरी गीत प्रतियोगिता आयोजना गर्न लागिएको हो । बुधबार भोटेओडारमा आयोजित सरोकारवालाहरुको बृहत छलफलले ठाडो भाका दोहोरी गीत प्रतियोगिता आयोजना गर्ने निर्णय गरेको हो । 
ठाडो भाका शिरोमणि उपाधी प्राप्त भेँडीखर्के साइँला अर्थात् दीर्घराज अधिकारीको निधन भइसकेको छ । स्वर्गीय साइँलाको ४५ औँ पुण्यतिथीको अवसर पारी प्रतियोगिता आयोजना गर्न लागिएको पूर्व प्रहरी संगठनका केन्द्रीय सदस्य वीरसिंह घलले जानकारी दिनुभयो । 
‘हराउँदै गएको ठाडो भाका संरक्षणमा टेवा पुर्याउने, ठाडो भाका शिरोमणि साइँलाको योगदानको कदर गर्ने उद्देश्यले कार्यक्रम गर्न लागेका हौँ,’ पूर्व प्रहरी संगठन लमजुङका अध्यक्ष कुलबहादुर गुरुङले भन्नुभयो ।
