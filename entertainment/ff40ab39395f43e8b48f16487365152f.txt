असीको उमेरमा बैंशको जोश

सुमन तिमल्सिना/उज्यालो ।  विराटनगर, चैत १६
रटिङ रिटिङ नबजाउ विनायो ।
विनायोले मन मेरो छिनायो ।।
ऐया ऽयाऽऽ आक्का काऽ सान्नानी ।।
उमेरले झन्डै चार बीस काट्न लागिसकेका पुराना चर्चित पूर्वेली लोकगायक एलपी (लक्ष्मणप्रसाद) जोशीले गाएको गीत मन नपराउने कमै होलान् । निकै चर्चित अनि लोकप्रिय गायक मध्यका एलपी जोशी पुराना गाउँ र बस्तीका गीत गाएर नै चर्चाको शिखरमा पुग्न सफल भए । जोशीको गीत अहिलेका नयाँ पुस्ताले नजाने पनि बुढापाकाको मुखबाट पनि अझै हराउन सकेको छैन ।
‘ओल्लो खेलो पल्लो खोलो
कमिलाको गोलो बनेर
रानाज्यू कमिलाको गोलो बनेर
चट्टै पारी सिइदेऊ दर्जी
कान्छी ल्याउने चोलो भनेर
रानाज्यू कान्छी ल्याउने चोलो भनेर ... ’
विषेश गरेर पूर्वेली लोकभाकाहरु गाउने हँसिला अनि रसिला जोशीले पाखापँधेरा र मेलापातमा गुञ्जने  लोकभाकाहरुलाई संगित भरेर बजारमा ल्याए र धेरै चर्चा पनि कमाए । उनलाई ठ्याक्कै हेक्का छैन कति गीत गाएँ भनेर । झन्डै ३५-४० वटा लोकभाकाहरु गाएको उनको सम्झना छ  ।
थोरै गीत गाएर धेरै चर्चा कमाएका गायक मध्येका एक हुन एलपी जोशी । उनकै शब्द पैंचो मागेर भन्नुपर्दा उमेरले तीन बीस १८ अर्थात ७८ बर्ष पुगेका जोशीको गीत गाउने जोश अझै सेलाएको छैन् । ठट्यौली पारामा उनी भन्छन ‘तन पो बुढो भयो त, मन त तन्नेरी नै छ नि ।’
केही दिनअघि विराटनगरमा भएको एक कार्यक्रममा जोशीले अहिलेकी चर्चित गायिका अन्जु पन्तसँग गीत गाउने रहर भएको सुनाउँदा कार्यक्रममा सहभागी सबै अचम्म मान्दै हाँसेका थिए । हाँसो रोकिन नपाउँदै उनले फेरि थपे, ‘अञ्जु बहिनी पनि मसँग गाउन सकारात्मक छिन् ।’ वि.सं २००७ सालको क्रान्तिसँगै मुलुकमा प्रजातन्त्र स्थापित भयो । प्रजातन्त्र बहालीसँगै जोशीले पनि कलिलै १५ बर्षको उमेरमा वि.सं २००८ सालबाट गायनयात्रा सुरु गरे । उनकै शव्दमा भन्नुपर्दा गाइने यात्रा  । उनका बुबा कृष्णमान सिंह जोशी भजन गाउन नामी थिए रे पहिले । बुबाको सिको गर्दै उनले १५ वर्षको कलिलो उमेरबाट गीत गाउन सुरु गरे ।
उनले विसं २०१३ सालमा रेडियो नेपालबाट पहिलो पटक गीत गाउन पाए जोशीले । रेडियो नेपालमा गीत गाएबापत उनले पहिलो पटक पारिश्रमिक बापत ६ रुपंैया प्राप्त गरे । विगतको कुरा सम्झँदै उनले भने ‘त्यो ६ रुपैंया पनि खर्च नगरी घर ल्याइथ्यो ।’
वि.सं २०१३ सालमा रेडियो नेपालमा गीत गाएपछि उनको झुकाव लोकगीत तर्फ भयो । लोकगीत गाउन सुरु गरेका उनले वि.सं २०१९ सालमा काठमाडौं सेतो दरबारमा भएको राष्ट्रव्यापी लोकगायन प्रतियोगितामा भाग लिन पाए । उनले त्यस क्रममा दमाई गीत गाए ।
के को माला के को माला सुपारीको माला नी साइली
यती राम्रो झिल्केमा जोवन तै मोरीलाई दिउला नी साइली
आद्र है लरिवरी आद्रहै लरिवरी आद्र है...
उनले यस्तो सगुन गीत गाएर तत्कालिन राजा महेन्द्रको हातबाट स्वर्ण पदक पा्रप्त गरे । अर्थात उनी राष्ट्रव्यापी लोकगायन प्रतियोगितामा प्रथम भए ।
पुरस्कार प्राप्त गरेपछि अझ लोक गायनमा झुकाव भएको उनी बताउँछन् । उनले पूर्वेली मात्र नभई पश्चिमेली लोकभाक ‘रोएला’ पनि गाए ।
 के को जुनी फेर्नु के को जुनी फेर्नु  दुःख छँदै मरेर ।
बाली रोपी राखे न्याउली बनी मै आउँला, न्याउली बनी आउँला
के को जुनी फेर्नु छ  दुःख छँदै मरेर
विसं २०१९ सालमा राष्ट्रव्यापी गायन प्रतियोगितामा प्रथम भएका उनी क्रमशः वि.सं २०२२ साल र २०२९ सालमा दोस्रो र तेस्रो भए । त्यसपछि नयाँ पिढीलाई स्थान दिनुपर्छ भन्दै प्रतियोगितामा सभागिता जनाएनन् । उनको अर्काे चर्चित गीत हो :
निघालो घारीमा च्याखुरा नाच्यो सिउर त लक्र्केको
सोल्टीनी भनि म मरिमेटछु के सारो तर्केको ।
जोशी आफ्नो गीत गाएरै गायक अमृत गुरुङ पनि चर्चामा आएको बताउँछन् । सानोमा सानो कमलको हाँगा, रेस्सम...... भन्ने गीत आफूले पहिले नै रेडियो नेपालमा गाएको र पछि अमृत गुरुङले कपि गरेको उनले बताए । उनले संगीत चोर्ने प्रवृति बढेको भन्दै यसलाई रोक्नुपर्ने बताए । पाका गायक जोशी कलाकारलाई राज्यले उचित स्थान दिन नसकेको गुनासो पनि गर्छन् ।
