यसकारण चल्न थाल्यो नेपाली चलचित्र

अर्जुन पोख्रेल/उज्यालो ।
काठमाडौं, फागुन ३० – केहीवर्ष अघिसम्म चलचित्रको हिरोे भन्नासाथ ठूलो आवाज, लामो कपाल, चट्ट मिलेको अनुहार अनि ठूल्ठूला पाखुरा भएका मानिसले सबैको दिमागमा जरा गाड्थ्यो । सरोज खनाल, भुवन केसी, राजेश हमाल, निखिल उप्रेती हुँदै र विराज भट्टको युगसम्म आइपुग्दा चलचित्रका नियमित दर्शकको मनमा पुरानो हिरोको छाप हटाउन सकेनन् ।
तर २०६८ सालमा शहरका ठिटाहरुको कथामा आधारित ‘लुट’ चलचित्रले नेपाली चलचित्रमा नयाँ रंग र नयाँ बाटाको उदय गरायो । निश्चल बस्नेतले निर्देशन गरेको चलचित्रमा बोलीचालीको भाषा र ठ्याक्कै शहरका केटाहरुको कथा बोकेर आएकोले ‘लुट’ ले चलचित्र क्षेत्रमै तहल्का मच्चायो । हुन त ‘लुट’ का निर्देशक र कलाकारले फिल्म ‘हिट’ होला भन्ने सोचेका पनि थिएनन् । ‘नयाँ कुराको प्रयोग गरेका हौं, चले चल्ला नचले हामी हाम्रै लागि भएपनि चलचित्र बनायाैँ भनेर गर्व गर्ने सोचेका थियौं तर लास्टमा हिट खायौं’ लुटका कलाकार दयाहाङ राई भन्नुहुन्छ ‘हामीले दर्शकका लागि नभइ हाम्रो लागि सिनेमा बनाएको हो, केही ठाउँमा हामीलाई नै अफ्ठेरो लागेको थियो तर एक जना वा एक सय जना जति भएपनि हाम्रै दर्शक हो भनेर मात्रै हलमा दिएका थियौं ।’ लुट चलचित्रपछि हिरो अर्थात नायकलाई हेर्ने दर्शकको आँखामा पनि परिवर्तन आउन थाल्यो । 
कथा एउटै, पात्र एउटै र परिवेश एउटै । एकैखालका चलचित्रबाट वाक्क भएका दर्शकलाई नेपाली परिवेश बोकेका लुट, कबड्डी, चपली हाइट, टलकजंग भर्सेस टुल्के, होस्टेल जस्ता चलचित्रले मनग्य पैसासँगै दर्शकको मनमा बस्न पनि सफल भए । लगानी उठाउन पनि नसकेर चलचित्र उद्योग नै संकटमा परेको बेला एउटै चलचित्रले चार करोड उठाउनुमा परिवेश मात्र होइन रंगमञ्चबाट आएका कलाकारको जीवन्त अभिनय पनि मुख्य कारण हो ।
अरुले लेखेका कुरा कनिकुथी उच्चारण गरेर चलचित्र क्षेत्र धान्दै आएका ‘हिरो’को स्थानमा दयाहाङ राई, सौगात मल्ल, राजन खतिवडा, खगेन्द्र लामिछाने लगायत रंगमञ्चमा जमेका कलाकारको आवागमनले ‘कनिकुथीको’ परम्परालाई पनि विगत बनाइदिए । ‘म त नयाँ चलचित्रको सफलताको आधार नै रंगमञ्च देख्छु’ कलाकार दयाह्याङ राईले उज्यालो अनलाइनसँग भन्नुभयो, ‘नेपाली परिवेशका चलचित्रमा जिवन्त अभिनय गर्न रंगमञ्च त खानी नै हो ।’
लामो समयसम्म चलचित्र क्षेत्र झोक्राइरहँदा पनि निर्देशकले पुराना चलेका हिरो हिरोइन र कथाको विकल्प नै खोजेनन् ।  तर नेपाली चलचित्रमा एकाधिकार जमाएर बसेको समूहलाई चुनौती दिन विदेशबाट चलचित्र विषय पढेर आएका तन्नेरीले  बिस्तारै नयाँ नयाँ प्रयोग गर्न थाले ।
परदेशी, झोला, पशुपति प्रसाद जस्ता विधागत चलचित्रको आगमनले त झन नेपाली साँघुरिएको चलचित्र क्षेत्रलाई खुला आकाश देखाइदियो । मौलिकपन, गाउँगाउँमा पुगेर गरिने छायांकन, नयाँ प्रविधिको प्रयोग, अनि किशोर किशोरीको प्रयोगले हिन्दी र अंग्रेजी चलचित्र लाग्ने ठूला हलमा पनि नेपाली चलचित्र हेर्नेको लहर बढ्दो छ । 
कलाकार खगेन्द्र लामिछाने पनि नयाँपन नै सफलताको सुत्र भएको बताउनुहुन्छ । ‘बलिउडको कथा चोर्नुको साटो हामीले आफ्नै कथा बनाउन सकेमा चलचित्र सफल नहुने कुरै छैन नि’ पशुपति प्रसाद चलचित्रका नायक तथा कलाकार खगेन्द्र लामिछाने भन्नुहुनछ, ‘हामीले नेपाली स्टाइलको हिरो र कमेडी पनि बनाउन सक्छौं जसले सफलताको शिखर चुम्न सक्छ ।’
निश्चल बस्नेत, दीपेन्द्र खनाल, सुदर्शन थापा, सुवर्ण थापा, निगम श्रेष्ठ, प्रशन्न पौडेल, प्रचण्डमान श्रेष्ठ, मनोज पण्डित जस्ता निर्देशकका वरिपरी घुमेको वर्तमान नेपाली चलचित्र बजारले राम्रैसँग दर्शकको ओइरो पनि बटुलेको छ । २०६२/६३ सालको जनआन्दोलनपछि शहर र गाउँको कथालाई एउटै चलचित्रमा बुन्ने नयाँ प्रयोग सफल भएपछि कलाकार, निर्देशक र दर्शक नेपाली चलचित्रमा झनै हौसिएर लागेका छन् । तर अझै पनि आवरण मात्र फेरिएकाले समग्र चलचित्र क्षेत्रमा नै परिवर्तन गर्न सकिनेमा चलचित्र समिक्षको जोड छ । ‘नयाँ कपडा लाउँदैमा शरिर केही राम्रो त पक्कै देखिन्छ तर मुख्य कुरा मनमा के छ भन्नु नै हो’  चलचित्र निर्देशक तथा समिक्षक मनोज पण्डितले भन्नुभयो, ‘पुरानो ढर्राबाट हामी धेरै माथि उठिसकेका छौं तर पर्याप्त चाहिँ पक्कै छैन ।’  
‘आमा’ चलचित्रबाट २०२२ सालमा चलचित्र क्षेत्रमा पाइला टेकेको नेपाली चलचित्रले धेरै आरोह अबरोह पार गरेर आएको छ । यति लामो इतिहास बोकेको नेपाली चलचित्रले सोचेअनुसारको सफलता भने हासिल गर्न सकेको छैन । भारतीय चलचित्रको नक्कल, २/४ वटा गीत, मारपिटका जवरजस्त दृष्य र बेमौसमी हास्यब्यंग्यको परम्परा छाडेर नेपाली चलचित्रले नयाँ धार समातेको छ । दर्शकको माया उर्लिएको बेलामा नेपाली चलचित्रमा थप सुधार हुने हो भने हाम्रा हलमा नेपाली चलचित्र हेर्न पनि पालो कुर्ने दिन पक्कै आउनेछ ।
