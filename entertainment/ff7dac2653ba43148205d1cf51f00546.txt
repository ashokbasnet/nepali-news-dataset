पलेंटीमा आभासको क्यान्टाटा

काठमाडौं, भदौ २७– क्यान्टाटा, गीत संगीतको क्षेत्रमा लागेकालाई समेत नयाँ र नौलो लाग्ने गायनको एउटा विधा नेपालमा प्रयोगको रुपमा भित्रिएको छ । बिहीबार सुरु भएको तेस्रो पलेंटी उत्सवमा गायक तथा संगीतकार आभासले क्यान्टाटाको प्रयोग गर्नुभएको हो ।
उहाँले झण्डै एकघण्टा प्रकृति, मानव जीवन र पंक्षीको सम्बन्धलाई समूहगत गायनको माध्यमबाट प्रस्तुत गर्नुभयो ।समूहगत रुपभा भावावेगका साथ गाइने र संगीतको माध्यमबाट अभिव्यक्त हुने संगीतको अनौठो विधालाई क्यान्टाटा भनेर चिनिन्छ ।
इटालियन शब्द क्यान्टाटाको खास अर्थ गायन हो ।  १७ औं शताब्दीमा इटालीबाट सुरु गरेको यो विधा युरोप हुँदै संसारका धेरै देशमा विस्तार भैसकेको छ ।
सुरु सुरुमा धार्मिक र पवित्र विषयमा मात्र केन्द्रित हुने क्यान्टाटा नयाँ नयाँ प्रयोगका साथ अरु विषयहरुमा पनि विस्तार हुन थाल्यो । तर यसको मूल मर्म पवित्रतासँग जोडिन्छ ।
क्यान्टाटाको साथमा आभासले आफू र आफ्नो संगीतसँग प्रयोगवादी तथा नयाँ शैलीका गीत संगीत प्रस्तुत गर्नुभएको थियो ।
उहाँलाई बिभिन्न कलाकारले साथ दिएका थिए । एक दशकदेखि पलेंटीलाई सञ्चालन गर्दै आएका आभासले सुरुमा आफ्ना नयाँ तथा पुराना बाल गीत प्रस्तुत गर्नुभएको थियो ।
नेपालयको आयोजना ललितपुरको डीएभी कलेजमा सुरु भएको पलेंटीको तेस्रो श्रृँखला अन्तर्गत सुक्रबार गायिका कुन्ती मोक्तानले आफ्ना चर्चित गीत संगीत प्रस्तुत गर्ने कार्यक्रम छ ।
अन्तिम दिन शनिबार गायक दीपक खरेलको प्रस्तुति सुन्न पाइने नेपालयले जनाएको छ ।
