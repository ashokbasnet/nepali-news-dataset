रंगमञ्चमा अब्बल ‘लाटो पहाड’

राजेश कुईंकेल/उज्यालाे । 
काठमाडौं, साउन ४ – आइतबार बेलुका मज्जाले पानी परिरहेको थियो । तर पानीको समेत वास्ता नगरी काठमाडौं बत्तिसपुतलीमा रहेको गोठाले नाटकघर शिल्पीमा ४ नबज्दै मानिसको बाक्लो घुईंचो लाग्यो । उनीहरु हतारहतार टिकट काउण्टरतर्फ लम्के । उपेन्द्र सुब्बाको नाटक संग्रह ‘लाटो पहाड’का दुई कथा समेटिएर बनाइएको नाटक ‘लाटो पहाड’ हेर्नका लागि सबै हतारमा देखिन्थे ।
अघिल्लो दिन टिकट नपाएर धेरै फर्किनुपरेको थियो । त्यसैले टिकट नपाइएला भन्ने डरले सबै चाँडै नै पुगेर लाइन लागे । तर आइतबार पनि  टिकट नपाएर धेरै दर्शक फर्किन बाध्य भए । शिल्पीमा असार ३१ गतेदेखि प्रदर्शन सुरु गरिएको नाटक ‘लाटो पहाड’ प्रदर्शन भएको दिनदेखि नै दर्शकको उल्लेख्य उपस्थितिले निर्देशक तथा निर्माण पक्ष पनि निकै उत्साहित देखिन्थे ।
पानीमा भिज्दै १० मिनेटको लाइनमा बसेपछि नाटकघरको घण्टी बज्छ,त्यतिन्जेल सबै भित्र पसिसकेका हुन्छन् । झण्डै डेढ घण्टाको नाटक चलिरहँदा दर्शकदीर्घाबाट बीचबीचमा हाँसो बाहेक अन्य समय नाटकका पात्रले मात्र बोलेको आवाज सुनिन्छ ।
नाटकमा पूर्वी पहाडको वास्तविक जीवनशैली, भेषभुषा र भौगोलिक अवस्थालाई चित्रण गर्न हरदम प्रयास गरिएको छ । नाटकघरको सीमित क्षेत्रमा पहाडको एक गाउँ, पहाड, बाटो लयागतका दृष्यलाई समेटिएको छ । शनिबार टिकट नपाएर फर्किएकी झापा घर भई काठमाडौं बस्दै आएकी निशा गेलाल नाटक हेर्न आइतबार पनि आइन ।
नाटक हेरिसकेपछि गेलालले भनिन्, ‘नाटक सम्पूर्ण कुराले परिपक्क लाग्यो, पूर्वी पहाडको जनजीवनलाई जस्ताको तस्तै चित्रण गरिएको छ त्यो नै नाटकको बलियो पक्ष हो । नाटक हेरिरहदा आफु पूर्वी पहाडका गाउँमै छु जस्तो भान भयो ।’ नाटक हेरिसकेपछि दर्शकले भाषा शैली, अभिनय, कथा लगायत सम्पूर्ण कुरालाई मन पराएका छन् । अझ नाटकमा भरियाको जिन्दगी र उनीहरुले गरेको यात्राका क्रममा भौगोलिक अवस्थालाई समेत जस्ताको तस्तै चित्रण गर्न खोजिएको विषय झनै आकर्षक रहेको दर्शकले बताए । 
रंगमञ्चको निर्देशनमा पहिलो पाइला चालेका निर्देशक किरण चाम्लिङ भन्छ्न, ‘हामीले दर्शकबाट जति अपेक्षा गरेका थियौं त्योभन्दा बढी सकारात्मक प्रतिक्रिया पाएका छौं, यसले अझ बढी हौसला मिलेको छ । केही कमी कमजोरी कमजोरी समेत भएका छन् ती कमजोरीलाई विस्तारै सुधार्दै जानेछौं, सबैलाई एकपटक नाटक हेर्नुहोला भन्न चाहन्छु ।’
सुब्बाको कथालाई घिमिरे युवराजले नाट्य रुपान्तरण गरेका हुन् । उनी भन्छन्, ‘कथामा भएजस्तो सबै जस्ताको तस्तै त नाटकमा उतार्न सकिँदैन, तरपनि कथाको मर्मलाई कहिँ पनि मर्न दिएका छैनौं । हामीले नाटकमा पहाडी जीवनशैली र भरियाको यात्रालाई जस्ताको तस्तै उतार्ने प्रयास गरेका छौं, यो नै नाटकको बलियो पक्ष हो जस्तो लाग्छ ।’
मञ्चमा उतारिएको कथा ‘लाटो पहाड’का प्रभु माइला र मनमायाको संयोजनका केही दृष्यहरु –
