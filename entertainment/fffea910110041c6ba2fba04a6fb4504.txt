नेपथ्यको संगीत यात्रा चितवनबाट सुरु

चितवन, मंसिर २१ – सांगितिक समूह नेपथ्यले शान्तिका लागि शिक्षा भन्ने नाराका शुक्रबार पूर्वी चितवनको रत्ननगरबाट नेपथ्य संगीत यात्रा सुरु गरेको छ ।
देशका बिभिन्न १० सहरमा तय गरिएको कार्यक्रमको शुरुवात चितवनबाट भएको रोटरी क्लब अफ रत्ननगरका अध्यक्ष बुद्धराम जोशीले जानकारी दिनुभयो । रत्ननगरको नारायणी चलचित्र मन्दिरमा दिउँसो ३ बजे शुरु हुने कार्यक्रम करिब ३ घण्टा चल्नेछ ।
कार्यक्रमबाट संकलन हुने रकम पञ्चकन्या उच्च माविमा विज्ञान प्रयोगशाला निर्माणका लागि प्रदान गरिने कार्यक्रम संयोजक डा.विजय न्यौपानेले जानकारी दिनुभयो ।
कार्यक्रमका लागि टिकट बिक्रीवाट ४ लाख १० हजार संकलन गर्ने र खर्च कटाएर विद्यालयलाई दुईलाख रुपैयाँ सहयोग गर्ने रोटरी क्लब अफ रत्ननगरले जनाएको छ । १ हजार, ५ सय र ३ सय टिकट दर रहेको सांगितिक कार्यक्रमका लागि ३६ जना विद्यार्थीलाई निशुल्क प्रवेश दिइएको छ ।
