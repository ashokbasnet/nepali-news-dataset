मृत्युसँग जुधिरहेका वरिष्ठ साहित्यकार श्रेष्ठलाई सम्मान

  बेलायत– युकेको वेब्रिजमा क्यान्सर पीडित वरिष्ठ सहित्यकार डा. कविताराम श्रेष्ठलाई प्रवासी नेपाली साहित्य समाज (प्रभात) ले सम्मान गरेको छ । युकेका लागि नेपाली राजदुत डा. दुर्गा बहादुर सुवेदीले सम्मानपत्र हस्तान्त्रण गदै साहित्यकार श्रेष्ठले नेपाली साहित्यका क्षेत्रमा दिएको योगदानलाई नेपाली साहित्य जगतले सधै सम्झिरहने बताए । कार्यक्रममा श्रेष्ठको नयाँ पुस्तक लाइट अफ दि हिमालयको विमोचन समेत गरिएको थियो ।  श्रेष्ठको नयाँ कृतिका बारेमा राजेन्द्र क्षेत्री, डा. रुपक श्रेष्ठ, एलिजावेथ ईभान र मुलिवीर राईले विस्तृत टिप्पणी गरेका थिए । सोही कार्यक्रममा साहित्यकार श्रेष्ठकाबारेमा मुलीविर राईले निर्माण गरेको डकुमेन्ट्री प्रर्दशन गरिएको थियो । श्रेष्ठका ३७ वटा पुस्तक कृति लगायत दुई फिल्मी र दुई डकुमेन्ट्री कृति रहेका छन् । ७० बर्षिय श्रेष्ठलाई अक्सिजनको सिलिण्डरसहित कार्यक्रममा सहभागी गराईएको थियो । श्रेष्ठलाई साहित्य समाजले यसअघि सन् २००८ मा पहिलो पटक सम्मान गरेको थियो ।    
