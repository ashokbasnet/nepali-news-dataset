वेदना

कविता -मदन घिमिरे  भूकम्पले चिरा पारेको जमिनमा बर्खाको पानी छिरेर पहिरो झरेसँगै त्यही भूकम्पले चिरा पारेको मनमा चाहिँ नुनचुक दलिएको छ, हिउँदभरि दुःख गरेर ओत लाग्ने छाप्रो बनाएको रामलाल चौधरी आज घरभित्र बाढी छिरेपछि एकपटक फेरि उखेलिएको छ । अनि मुटुमा दलिएको नुनचुक यही पानीसँग घोलिएर आखामा मूल फुटाएको छ र खसिरहेछ निरन्तर, बर्सिइरहेछ निरन्तर ।आघात मुटुमाथि ढुङ्गो राखेरै, मूर्छित श्रीमती र अर्धमूर्छित मन सम्हाल्दै लोलाएका आँखाहरुले आफ्नो नाबालक छोरोको लासलाई खोलामा बगाएर अन्तिम बिदाइ गर्दै छन् एउटा विवश बाबु ।प्रकृति निर्दयी हो या नियति नै यस्तै हे दैव ! आफ्ना सपनाहरुको संसार आफ्नै आँखा अगाडि चक्नाचुर भएको दुःख के कम थियो र ? तिनै भविष्यका खुशीहरुको एउटा चिहान पनि बनाउन दिइनस् खैर आफ्नो भगवान सम्झेर जसका खातिर हिजो मर्न मार्न तयार भैयो, आज उनीहरु कता गए ? कसैले राजधानीमा शोक मनाएछन् । कसैले माइनेटबाट ध्यानाकर्षण गराएछन् ।सरकार अझै सोच्दै छ उद्धार गर्ने कि नगर्ने तराई झर्ने कि नझर्ने ? साच्चै मेरो सरकारलाई आफ्नै छोरो डुबेर मरिसक्दा पनि अझै छिमेकीको खेती बगाउने पीर परिरहेछ । छिमेकी त झन् ढोका बन्द गरेर तमासा हेरिरहेछ ।
