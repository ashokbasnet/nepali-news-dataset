कथा : पुराण एक गन्तव्य अनेक

लीलबहादुर क्षत्रीदेवी मन्दिरमा सार्वजनिक रुपले श्रीमद् भागवत पुराण लाउने व्यवस्था मिलाइएको छ । व्यवस्था मण्डलीमा मेरो नाउँ पनि समाविष्ट गरिएकाले मलाई पुराण सुन्न इच्छाभन्दा बढी दायित्वबोधले पिरलेको हुँदा देवी मन्दिरतिर लाग्छु ।  बाटामा मभन्दा केही अघि एक जोडी युवायुवती गइरहेका हुन्छन् । युवतीको हातमा फूल प्रसादको थाली देख्ता मलाई अनुमान लाउन गाह्रो पर्दैन । यिनीहरु पनि  पुराण सुन्न गइरहेका छन्। म उनीहरुको छेउमै पुग्छु । दुवै आफ्ना कुरामा मग्न छन् ।  “विमला ! तिमीसित त भेटै हुँदैन । अचेल निस्कनै छाड्यौ । कति दिन म चर्चपार्कबाट निराश भएर फर्केको छु ।” युवक गुनासो पुख्छ ।  “आमाले निस्कनै दिनुहुन्न । आज कति गरेर पुराण सुन्न जाने निहुँमा बलल निस्कन पाएँ ।”– युवती स्मष्टीकरण दिन्छे ।  लौ यो पुराण पनि हाम्रो लागि वरदान नै भने । हिजोदेखि थालेको, अझ पाँच दिन चल्छ । पाँच दिनसम्म त हाम्रो भेट हुने रहेछ त्यसो भए ।” “कुन्नि भोलिदेखि त आउन पाउँछु कि पाउँदिन । आमालाई विसन्चो छ । आउन दिनुहुन्छ कि हुन्न ।” “पण्डितजीले राम्रो कथा भन्नुहुन्छ भनेर पनि केहीबेरको निम्ति आउन । तिमीलाई देख्न मात्र पाए पनि कति सन्तोक लाग्छ मलाई ।” दुवै बाटोछेउमा पर्ने बरगाछीका स्याँलमा उभिन्छन् । म अघि बढ्छु ।  केहीअघि दुईजना ठिटाहरु पनि हो त देवी मन्दिरतिरै बिस्तारै लम्कँदैछन् ।  “चन्दा त निकै उठ्यो भन्ने हल्ला छ; हिजो त प्रसाद पनि उखुका कुड्का, केराका चाना, स्याउका टुक्रा मात्रै थियो यार ! पुराणमा पनि के जानु त्यस्तै हो भने ?” –एउटा भन्छ ।  “होइन आज त सुजी र पुरी पकाउने कुरा छ ।” “हो ? त्यसो भए त आज बस्नु पर्छ प्रसाद बाँड्नेबेलासम्म ।” “आरतीपछि प्रसाद बाँड्ने बेलासम्म त बेलुकै हुन्छ । त्यत्रोबेरसम्म के बसिरहनु त्यहाँ ? बरु जाऊँ फ्लिम हेर्न । मेटिनी सो हेरेर फर्कंदा ठिक्क हुन्छ ।”  चोकबाट उनीहरु चलचित्र भवनको बाटो लाग्छन् । म चोक पार गरेर मन्दिरको बाटो लाग्छु । दुईजना बूढा बिस्तारै अघि बढ्दैछन् ।  “होइन कता हिँड्नु भो दुई बूढा मिलेर ? पुराण सुन्न हिँड्नु भाको त होला ?”– म कुरो झिक्छु ।  “ए ! बाबु हामी पिन्सनवाला बूढाको क्या काम छ त नि । जेनतेन समय काट्नु त हो । पुराणमा बसेपछि कथा पनि सुनिने, दिन पनि काटिने ।”– एकजना बूढा भन्छन् ।  “ठीकै भन्नुभो; पुराण सुन्दा ज्ञान पनि भो, पुण्य पनि पाइयो, समय पनि बित्यो । एक पन्थ तीन काज पो हुन्छ, होइन त ?”– म भन्छु । “यो पुराण पनि ठूलो रुख जस्तो हुँदो रहेछ क्या बाबु । डाल खानेलाई डालै छ, पात खानेलाई पातै छ, फल खान सक्नेले फलै पाउँछन् । कोही कोही मात्र भित्रको गुदी फेला पार्छन् । हामी जस्ता अज्ञानीले त उही पात मात्र खाने हो ।”– अर्का बूढा भन्छन् ।  “के भन्नुभएको त्यो ? कसरी पात खानुभो तपाईंले ?”– म जिज्ञासा पोख्छु ।  “होइन, पण्डितजीले मीठोगरी बाचेको कथा र तुक्का सुनेर मख्ख पर्नु उही पातै खानु त हो । पुराणको असल गूढ तथ्य जो हो, त्यो भो फलभित्रको बीज । त्यो न यी सुन्दरकाण्डे पण्डितले बुझाउन सक्छन्, न हामी बुझ्न सक्छौँ । हामी त उही कथै सुनेर समय काट्ने हो ।” देवी मन्दिरको पाटकमै पुग्दा दुई जना विवाहिता तरुणी बुहारीहरुका करा पनि कानमा पर्छन् । एउटीले भन्छे– “घरका बाह्र बहत्तर झम्मारबाट बल्ल आज फुर्सत पाइयो । पुराण सुन्न जान्छु भन्दा सासूबज्यैले कही भनिन् । नभए दिनभरिकाममा जोतिाएर पनि बूढीको टोकसो नसुनी धर पाइने होइन ।” “हो त नि, कति घरको झम्मार मात्र बेहोर्नु ! कहिलेकाही यसो आराम पनि त लिनुपर्छ ।”– अकी सही थप्छे ।  भित्र पस्दा पण्डित, दानमहात्म्य काण्डमा पुगेर दानको महिमा बखान्दै रहेछन्  । कुन दानले कति पुण्य मिल्छ ? पाठको दान तल्लो कतिसम्म हुनुपर्छ, त्यसको सूची नै प्रस्तुत गर्दैछन् ।  म वरपर व्यवस्थापक मण्डलीका सदस्य कोको आएछन् भनेर हेर्छु । दुईजना बाहेक अरु क सैलाई देख्दिन । यी दुईजना चाहिँ जुनसुकै उत्सव पूजादिमा देखापर्छन् । धेरैले भन्छन्– “यो त यिनको पेशै हो । यस्तै सामूहिक कार्य, यत्र–पुराणादि भएरहे भने यिनको दुनो मात्र हाइन, मानो पनि सोझिन्छ । चन्दा सङ्कलनमा पनि धेरैजसो निै सक्रिय रहन्छन् ।  मलाई उचाट लागेर आउँछ । ‘अन्य सदस्यलाई कुनै दायित्वबोधले पिरोल्दैन भने मलाई मात्र केको टाउको दुखाई । मानो सोझ्याएर काम गर्ने दुईजनालाई नै सबैले छोडिराखेकै छन् । ब भैमा गएर एकछिन् आरामा गरेकै भलो छ ।”– मनमनै विचार्छु ।  पुराणसभाबाट बिस्तारै बाहिरिन्छु । पण्डितजीको वाचन चलिरहेछ । उच्च स्वरको ध्वान्द्रोबाट ओर बाटासम्म सुनिँदैछ– “भागवतपुराण पाठको दान सवा लाख पनि हुनसक्छ, तल्लो पनि सवा हजार त हुनु आवश्यक छ..... ।साभार : ‘लीलबहादुर क्षत्रीका कथाहरू’,  नेपाल राजकीय प्रज्ञा–प्रतिष्ठान, २०५३  
