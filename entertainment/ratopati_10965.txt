‘उल्झन’ ल्याएँ तर, कवितालाई माया मार्न सक्दिन’ - हेम प्रभास

समाजलाई बुझ्ने/ हेर्ने एउटा फरक ऐना हो ‘उल्झन’कवि हेमप्रभास उल्झन उपन्यासमार्फत् आख्यान दुनियाम देखिएका छन् । कविता क्षेत्रमा कलम चलाइरहेका  हेम नेपाली आख्यानको क्षेत्रमा नयाँ प्रयोग सहित उपन्यासमा आइपुगेका छन् । विषयको उठान, शिल्प र प्रस्तुतिको बेजोड रंग भर्नुपर्ने आख्यानको चुनौतिलाई स्विकार गर्दै कविता क्षेत्रबाट उनी यता तानिएका छन् । युवा पंक्तिमा आख्यान लेखनको लहरपक्तिमा हेम उभिएका हन् । उल्झन उपन्यासमा उनको आख्यानकारिता शब्दको विम्व, प्रस्तुतिसँगै उपयन्यासकै सेरोफेरोमा गरिएको कुराकानीको छोटो अंश यस्तो छ : कवितामा बेग्लै पहिचानबाट एकाएक आख्यान तिर आउनुभो किन ? के अब कवितालाई माया मार्नु भएको हो ?लेखनमा मैले हिँड्ने मूल राजमार्ग कविताकै हो । मैले हिजो कविता लेखेँ, आज पनि लेखिरहेकोछु र भोलि पनि लेख्नेछु । कुनै कुनै विषयप्रसङ्ग र घटनासन्दर्भले ठूलो आयतनको माग गर्दोरहेछ । जसलाई एउटै कविताले ब्याख्या गर्दा अपुग ठानेर उपन्यासमा आकर्षित भएको हुँ । उपन्यास सँगै कवितालाई पनि माया गर्छु नि । कविता लेख्न सजिलो कि आख्यान ?हरेक लेखाइ आफैँमा सजिलो वा गाह्रो भन्ने हुँदैन । विषयवस्तुको उठान, प्रस्तुति, शिल्पसंयोजन र भाषाको तालमेलमा तन्तु नखुस्किने बनाउन खोज्दा दुवै गाह्रो पनि हुन्छन्, सजिलो पनि हुन्छन् । एक किसिमले हेर्दा भावना र विचारलाई विश्लेषणात्मक तरिकाले दिन मिल्ने हुँदा कविताभन्दा आख्यान सजिलो महसुस हुन्छ ।सूत्रात्मक तरिकाले थोरैमा धेरै भनिसक्नु पर्ने हुँदा कविता बनाउन गाह्रो हुन्छ । फेरि अर्को किसिमले हेर्दा कविताको संरचनात्मक आयतन छोटो हुने हुँदा बुनोटका दृष्टिले कविता लेख्न सजिलो हुन्छ । आख्यानको विराट आयतनमा एकपछि अर्को साङ्लो मिलाउँदै क्राफ्ट निर्माण गर्न धेरै गाह्रो हुन्छ । समग्रमा दुवैका आ – आफ्ना मूल्य छन् ।‘उल्झन’मा त्यस्तो के छ ? उल्झन पाठकले किन पढ्ने ?उल्झनमा तपाईँ हाम्रै सङ्घर्षको कथा छ । हामीले देखेको, भोगेको, अनुभूत गरेको घटनाक्रम छन् । हाम्रो जीवनका अप्ठ्यारा पाटाहरु, हामीले बाँचेको असङ्गत समाजको चित्रण छ । जो हामीले लुकायौँ, देखाउन चाहेनौँ । तिनै कुराहरुलाई उल्लेख्य बनाइएको छ । यस उपन्यासको क्राफ्ट परम्परित उपन्यासको भन्दा फरक छ । ‘स्टोरी न्यारेट’ गर्ने तरिका फरक छ । शैली फरक छ । सामान्य कथनभन्दा बढी विशिष्ट कथनहरु छन् । उठाइएको विषय फरक समाजको हरेक एङ्गलबाट नियालिएको उपन्यास हो यसैले पाठक पानै पिच्छे कौतुहल र जिज्ञासा हुन्छ । बिम्बहरुलाई सामान्यीकरण गरेर रोचक बनाइएको तसर्थ, छेलिएको आफ्नै कथालाई राम्ररी नियाल्न पनि उल्झनले बताउँछ । तपाईको भनाइ अनुसार निराशाका पाटाहरुलाई केन्द्रविन्दुमा राखिएको हो कि जस्तो छ । के एउटा आख्यानले यस्तै ‘स्टोरी’ बोकीरहने ? त्यति मात्रै समाजको चित्रण हो ?साहित्य समाजको ऐना हो । ऐनाले आफ्नो अगाडि जे छ त्यही देखाउँछ । उल्झनमा पनि समाजको चित्र उतारेको मात्र हो । हुन सक्छ त्यो समाजको विविध आयामा मध्ये एक पाटो मात्र तर, महत्वपूर्ण विषय हो । समाज परिवर्तन गर्ने काम साहित्यको होइन । साहित्यले त समाजका राम्रा–नराम्रा विवरणलाई कलात्मक रुपले प्रस्तुत गर्ने भएकोले त्यहि उल्लेख छ, ‘उल्झन’मा । ‘उल्झन’ मा एउटै पात्रलाई ८ पटकसम्म आत्महत्या गर्न किन पठाइयो । यो निराशाको विम्ब होइन ? निराशाको कुरा पढेर निराश हुने होइन,भित्रैबाट आशाहरुको खोजी गर्ने हो । नत्र, संसारमा दुखान्त साहित्य किन लेखिन्छ ? माधव घिमिरेको गौरी वा पारिजातको शिरीषको फूल पढ्नुको अर्थ जीवनलाई विसङ्गत बनाउनु होइन । बरु सम्भावनाहरुको खोजी गर्दै अघि बढ्नु हो । ८ पटकसम्म आत्महत्या प्रयास गर्नुको कारण त्यो पात्रको सजिव चरित्र हो कथाको माग हो । अनि समाजको चित्र पनि हो ।  के त्यसको भए उल्झनबाट सम्भावनाको खोजी गर्न सकिन्छ ?    अवश्य पनि । ८ पटकसम्म आत्महत्या गर्न गएको पात्र अन्त्यमा किन मर्न चाहेन ? त्यो नै सम्भावनाको खोजी हो । त्यति अप्ठ्यारा परिस्थितिहरु झेलेर पनि उसको मनमा आशाको त्यान्द्रो बाँकी नै रह्यो र त ऊ कतै गयो । त्यति धेरै चोटहरुको माला भिरेर पनि मानिस अझै बाँच्न चाहन्छ भन्नुको तात्पर्य के हो ? उत्तर सजिलो छ, जीवनमा आश मार्नु हुँदैन, मृत्यु नै समाधान होइन । बाँचेर केही गर्ने हो । योभन्दा ठूलो जीवनवादी कुरा अरु के हुन सक्छ ? उल्झन जीवनवादी पुस्तक हो ।बजारमा पुस्तक छ, पाठकको प्रतिकृया कस्तो पाउनु भएको छ ?पुरानो एउटा भनाइ छ, पुस्तक लेख्नु भनेको धेरैको ऋणी हुनु हो । म पनि ऋणी भएको छु । किताब राम्रो लाग्यो भन्ने प्रतिक्रिया धेरैजनाबाट आइरहेको छ । केही अझै यस्तो भएको भए भन्ने कुराहरु पनि आएका छन् । रचनात्मक आलोचनालाई म सदैव शिरोपर गरिरहनेछु ।पछिल्लो समय आख्यान लेखनको एक किसीमको बाढी नै छ, यो बाढीमा समाहित एक लेखकको रुपमा तपाईँले कसरी अवलोकन गर्नुहुन्छ ? र नेपाली साहित्यको भविष्य कस्तो छ ?सङ्लो बग्नेहरुलाई बाढीले खासै प्रभाव पार्दैन । कोही रहरले लेखिरहेका होलान् । कोही प्रतिस्पर्धाका लागि लेखिरहेका होलान् । समयको छालले एकदिन सस्तो लेखनलाई हुत्याएर अवश्य पर पु¥याइदिनेछ । प्रकृति, समाज, संस्कृति, संस्कार र जीवनबोध गरी लेखिएका रचनाहरुको उज्यालो धेरै पछिसम्म पनि रहिरहनेछ । आफ्नो लेखनमा विश्वास गर्न सके नेपाली साहित्यको भविष्य उज्ज्वल छ ।  
