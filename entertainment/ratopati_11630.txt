स्वर्गबाट म कमलु सदाको सन्देश

कविता: – मिलनकान्छा किराँतीमेरो प्यारो तिलाठी, कोइलाडी मेरो स्वर्ग मुसहर बस्ती त्यहाँ, विभेदको बाढी उहिल्यै आएको हो र, सबै खेत बगायो जमिन छैन  अभावको आँधी उहिल्यै आएको हो र, महल उडायो  घर छैन ।फुदन सदाको साहसले सिंचिएकोे एउटा झुपडी दुःखका दस दुलोभित्र मुसा लुकामारी खेल्थे  त्यसरी, मुसाले पनि हेप्थे मान्छेले त हेप्थे–हेप्थे बतासले पनि हेप्थे घामले पनि हेप्थे बादलले पनि हेप्थे वर्षातले पनि हेप्थे । शोषकको साम्राज्य थियो  त्यसैले, झुपडीभित्र गएको हो गरिबीको पहिरो  र त जम्थ्यो अगेनामा आँशुको आहाल  डुब्थे खुशीहरू चर्किन्थे भरोसाका भित्ताहरू भत्किन्थे आशाका पर्खालहरु किचिन्थे कलिला मुलायम मुटुहरू हृदयका दैलो बन्द थिए थिए प्रकाशको किरण बन्द हावाको पनि आवत–जावत बन्द थिए मान्छे त मान्छे भैहाले बतासले पनि ढोका उघार्दैन’थे ।पानी पिएर होइन मृत्यु पिएर विद्रोह गरेँ मुक्तिको ढोका उघारेँ  म डुबेर सागरमा पानीको साम्राज्य बनाएँ  मैले छोएको पानी नचल्ने ? म कसैको घरभित्र छिर्न नहुने ? महासागर भएर प्रत्येकको घरभित्र छिरेको छु अगेनो र कुल छोएको छु  समानता ल्याएको छु ।मेरो पार्थिव शरीर सद्गतका लागि नदेऊ मलाई जमिन यहाँ जमिन कसैको छैन सबै रित्तो छ सबै भूमिहीन छ । नत्र, ए जमिन हुनेहरू स्वर्गमा जमिन लिएर आऊ ए सम्पत्ति हुनेहरू स्वर्गमा सम्पत्ति लिएर आऊ दुःखको दल–दलमा भासिएर म जस्तै आँशु पिएर नआऊ !म जस्तै, पानीको मृत्यु पानीको चित्ता पानीको दागबत्ती पानीको चिहान, पानीको जमिनमाथि तैरिएर पानीको महासमर–यात्रा कसैले गर्न नपरोस् पानीले कुल छोएर समानता दिएको छु विभेद सहेर कसैले म जस्तै मर्न नपरोस् । यही छ, महासागरको स्वर्गबाट म कमलु सदाको सन्देश !नत्र, चेतनाको ढोका खोलेर हेर्नू विभेदको पर्दा च्यातिएर समानता आइसकेको छ । त्यो बस्तीको घाम र बतास हेर्नू निर्मल, चञ्चल उस्तैगरी छाइसकेको छ ।(बाढी प्रकोपमा परेर तराईको मुसहर दलित बस्तीमा मृत्यु भएका भूमिहीन कमलु सदाको सम्झनामा लेखिएको कविता ।) 
