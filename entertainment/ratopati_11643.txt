शवहरूको डुंगा

कविता: -जितु खड्कामाथिबाट आउँदै छ आँसुको नदी पछिपछि बग्दै छन् शवहरू चकमन्न छ वरपर गाउँबस्तीहरू रूँदै छन् आकाश काँधमा बादलको झुन्ड लिएर धर्ती ओर्लन खोज्दै छ किनारहरू काँपिरहेका छन् काँसका बुटाहरू दुस्खको गीत गाउँदै छन् लामा हात राखी टुक्रुक्क उभिएर आफ्ना बगेका बचेरा हेर्दै छन् पानीहाँसका जोडी माथिबाट खेद्दै आउँदै छ एउटा मसान लामबद्ध छन् तल निधार हराएका टाउकाहरूहेर्दाहेर्दै डिलमा सुताएर आफन्तहरूलाई चौतारो बग्न थाल्छ हिँड्दाहिँड्दै चिसा पाइलाहरू कतै छोडेर गोरेटो बग्न थाल्छ गौचरन, खेलमैदान गर्मी याममा शीतल ताप्ने पिठारीको छहारी साउन महिनामा मसँगै रूने काँसको फूलबारी सबै बग्न थाल्छन् पानीमै घाम उदाउँछ पानीमै घाम अस्ताउँछ जून हाँस्छ पानीमै इन्द्रेणी हाँस्छ पानीमै किन दुखान्तको तरंग बन्दै छ यति निश्छल पानी ? किन लासहरूको डुंगा बोकेर हिँड्दै छ पानी ? अनि मेरो छातीमा सुरूङ बनाएर बग्दै छ मानौँ कुनै जंगली हात्ती फुस्किएको छ आज चराहरू रूँदै छन् कुकुरहरू भुक्दै छन् माछाहरू रूँदै छन् कतै यिनैको आँसु नै होइन नदी सतह फोरेर हेरूँ लाग्छ 
