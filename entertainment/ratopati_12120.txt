रिजालको ‘दृष्टिभ्रम’ सार्वजनिक

काठमाडौं–पत्रकार कमल रिजालद्वारा लिखित उपन्यास दृष्टिभ्रम सार्वजनिक भएको छ । समाजमा सदियौंदेखि जकडिंदै आएको बोक्सीप्रथा विरुद्ध लेखिएको उपन्यासलाई सोमबार राजधानीमा आयोजित एक कार्यक्रममा मानव अधिकार आयोगका सदस्य मोहना अनसारी, डा. अर्चना थापा, अधिकारकर्मी रीता शाह र लेखक स्वयंले सार्वजनिक गरेका हुन् ।  कार्यक्रममा मानव अधिकार आयोगका सदस्य मोहना अनसारीले उपन्यासबारे टिप्पणी गर्दै उपन्यास समाजिक कुरीतिविरुद्ध दरिलो खम्बा बनेरक उभिएको धारणा व्यक्त गरिन् । त्यस्तै डा. अर्चना थापाले उपन्यासको विभिन्न पाटामा चर्चा गर्दै समग्रमा उपन्यासको विषय राम्रो र सामयिक रहेको आफूले पाएको प्रष्ट पारिन् ।  त्यसैगरी अधिकारकर्मी रीता शाहले उपन्यास आफैमा अनुसन्धानमा आधारित भएकाले यस क्षेत्रमा लाग्ने सबैका लागि उपयोगी हुन सक्ने बताइन् ।  उपन्यासले मनोविज्ञान, शरीर विज्ञान, तन्त्रविज्ञान, धामी, झाक्री, तथा पण्डित पुरोहित आदि सबै पक्षको मत र विचारलाई विश्लेषण गर्दै कुप्रथा विरुद्ध जागरण ल्याउने प्रयास गरेको प्रष्ट पारिन् ।  लेखक कमल रिजालले उपन्यास लेखनको धेय बोक्सीको आरोपमा महिलामाथि हुने हिंसाको विरुद्ध आवाज उठाउनु रहेको प्रष्ट पारे ।  साङ्ग्रिला प्रकाशन प्रा. लि.ले प्रकाशनमा ल्याएको उपन्यास ११ खण्डमा विभाजित छ ।  
