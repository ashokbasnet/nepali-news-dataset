यात्रा संस्मरण : विपत्तिले जन्माएको नाता

-शान्ता लिम्बूसन् २०१४ फेब्रुअरी महिनाको कुरा हो, म नेपाल बिदामा गएकी थिएँ । भाउजूको पनि स्कुल बिदा भएकाले हामीले सिक्किम घुम्न जाने योजना बनायौँ । पहाडको काखमा अवस्थित अति रमणीय स्थल सिक्किममा हेर्नु, घुम्नुपर्ने कुरा धेरै थिए । तर समयको पावन्दीले गान्तोक वरिपरिका रमणीय स्थलको मात्र भ्रमण गर्ने मौका मिल्यो । बाँकी ठाउँ पछि घुम्ने भनी चित्त बुझाउँदै हाम्रो अस्थायी बासस्थान ‘डोमा गेस्ट हाउस’ एमजी मार्गबाट ट्याक्सी लिएर बसपार्कतर्फ लाग्यौँ ।  बसपार्कमा निकै कुर्नु पर्यो । हामी जान लागेको जिपको ड्राइभर पूरा सिट नभरिएसम्म नजाने भन्दै अड्डी लिएर बसेका थिएँ । पुरै बिहान यात्रीलाई पर्खंदै बित्यो । हामीले सिलीगुडीबाट अर्को बस लिएर धरानसम्म पुग्नु थियो, बाटो लामो थियो । त्यसैले हतार गरिरहेका थियौँ ।  अन्त्यमा बाँकी रहन गएको एउटा सिटको भाडा हामीले तिरिदिने वाचा गर्दै ड्राइभरलाई गाडी चलाउन आग्रह गर्र्यौं । निकै अबेर भइसकेकाले अब सिलिगुडी पुगी फेरि फर्केर गान्तोक आइपुग्न ढिला हुने भन्दै ड्राइभर व्यग्र देखिन्थे । त्यहीमाथि आफ्नै एक सहकर्मीसँगको विवादले तनावग्रस्त पनि थिए । बल्लतल्ल गाडीको चक्का अघि गुड्यो, हामीले सन्तोषको लामो सास फेर्यौं ।   पहाडी क्षेत्र भएकाले मोटरको बाटो निकै घुमाउरो थियो । धेरैजसो ठाउँमा सडक निर्माण कार्य भइरहेकाले बाटो ज्यादै नाजुक अवस्थामा थियो । ड्राइभर भने यस्तरी गाडी हाँकी रहेको थियो कि मानौँ ऊ कुनै चिल्लो कालोपत्रे फराकिलो सडकमा हुइँकिरहेको थियो । मैले एक दुई पटक गाडी बिस्तारै चलाउन आग्रह पनि गरेँ । तर उनले सुनेको नसुनेझैँ गरे ।  हामी सिक्किमको प्रवेशद्वार रम्फुबाट बाहिरिएर सिम्ताङ भन्ने ठाँउमा आई  पुगेका थियौँ । अचानक अगाडिको गाडीलाई ओभरटेक गर्ने क्रममा विपरीत दिशाबाट आइरहेको कारलाई हामी चढेको जिपले ड्याम्म ठक्कर दिई नै हाल्यो । कार सन्तुलन गुमाएर हुत्तिँदै बाटोको डिलमै पुग्यो । डिल काटेको भए त्यो कार भीरबाट सीधै तल झर्ने थियो । गाडीमा भएका सबै यात्रीहरु त्रसित भए । कोही भगवानको नाम जप्न थालेँ । म चाहिँ स्तब्ध भएर अक्क न बक्क परेर बसिरहेकी थिएँ । दिमाग र शरीर दुवै शून्य थियो । हलचल पनि नगरी अगाडि सिटको डन्डीमा जोडले पक्रन पुगेँछु । यात्रीहरु कसैलाई केही भएन । उता कारचालक र साथमा भएको अर्को मान्छे फुत्त बाहिर निस्केर हाम्रो  ड्राइभरलाई च्याप्पै समाते तर कुट्न चाहिँ कुटेनन् ।  ड्राइभरलाई सबै यात्रीको भाडा फिर्ता गर्न लगाइयो अनि ‘सिलिगुडी जाने बन्दोबस्त आफै गर्नुहोस्, हामी यसलाई छाड्दैनौँ, अब प्रहरी छानविन सुरु हुन्छ’ भन्दै उनलाई आफैसँग लिएर गए । अब के गर्ने भनेर एकछिन त केही सोच्नै सकेनौँ र अलमल्ल पर्यौं ।   संयोगबस भाउजूले अघिल्लो दिन हामीलाई गान्तोक घुमाउने ट्याक्सी ड्राइभर,  टुरिस्ट गाइड भाइको फोन नम्बर राख्नुभएको रहेछ । उनलाई  फोन गरेर सबै बेलिविस्तार लगाइयो । झन्डै एक घण्टापछि ती भाइ एकजना साथी लिएर आइपुगे । त्यतिबेलासम्म दिउँसोको करिब एक बजिसकेको थियो । सिलिगुडी पुग्न मात्रै चार पाँच घण्टाको बाटो थियो । त्यहाँबाट धरानको यात्रा बाँकी नै थियो र हामी बेचैन भइरहेका थियौँ ।’ तपाईंहरुलाई सिलिगुडीसम्म पुर्याउने जिम्मा हाम्रो भयो, चिन्ता नलिनुहोला’ भनेर ती भाइहरुले भनेपछि ढुक्क भयौँ । हाम्रो अगाडिको यात्रा सुरु भयो ।  ड्राइभर भाइ मृदुभाषी, मिजासिलो र फर्साइलो स्वभावका थिए । कुराकानीको क्रममा ती भाइले आफ्ना बाजे नेपालको भोजपुर दिल्पाबाट आएको कुरा बताए । त्यसपछि क्रमशः आफ्नो स्कुलका दिनदेखि उनको पहिलो प्रेम, अहिलेकी श्रीमतीसँगको भेट, श्रीमती पेसाले शिक्षिका भएकी अनि सानी छोरीको जन्मसम्मका प्रसङ्गसमेत जोडे । हामी निकै चाख मानेर सुनिरहेका थियौँ । उनले आफ्नो पहिलो प्रेम चाहिँ अहिलेसम्म पनि नभुलेका रहेछन् । अनि त्यही प्रेमसँग सम्बन्धित गायक तथा सङ्गीतकार सुरेशकुमार क्षत्रीको एउटा गीतको चर्चा पनि गरे ।   त्यसपछि भने कुराकानीले अर्को मोड लियो । म, भाउजु अनि ती दुवै भाइहरु नै सुरेश कुमारको ठूलो फ्यान भएको कुरो खुल्न आयो । भाउजुले सुरेश कुमारको सबै गीतहरु ट्याब्लेटमा डाउनलोड गर्नु भएको रहेछ । अनि ट्याब्लेटलाई गाडीको साउन्ड सिस्टममा जोडेर मजाले गीतहरु सुन्दै कुराकानी गर्दै कति खेर सिलीगुडी आइपुगियो थाहै भएन । ती भाइहरुले हामीलाई नेपाल र भारतको सिमाना ओरैसम्म ल्याइदिए ।    छुट्ने बेला भइसकेको थियो । तर यो छोटो सहयात्रामै हामीमा कति गहिरो आत्मीयता बसेछ । छुट्टिनुपर्दाको आभासले मन नमिठो भएको थियो । आफ्नै परिवारको कुनै सदस्यसँग छुट्टिनु परेझैँ नरमाइलो लागिरहेको थियो । उनीहरु पनि मौन थिए, सायद त्यो गह्रौँ अनि बोझिलो क्षणको अनुभूति उनीहरुलाई पनि भएको थियो ।  ट्याक्सीको भाडा हातमा थमाउँँदै कुनै दिन धरान घुम्न आउनु होला भनेर बिदा भयौँ । उनीहरुले पनि सिक्किम फेरि घुम्न आउनुभयो भने फेरि भेटौँला । अनि सुरेश कुमारको गीतहरुले सधैँ दिदीहरुको याद गराउनेछ भन्दै अन्तिम अभिवादन स्वरूप  हात जोडे । बिदाइको हात हल्लाउँदै ती भाइहरु हामीलाई हेरिरहेका थिए । हामी भने चुपचाप, गह्रौ पाइला लिएर धरान जाने  स्टपतर्फ अघि बढिरहेका थियौँ ।   -बेलायत  
