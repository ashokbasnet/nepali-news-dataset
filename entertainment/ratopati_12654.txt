साथीलाई चिठ्ठी

-शान्तिप्रिय साथी अभिवादन ! जीवनमा धेरै सम्झना छ । जीवनको यो मोडसम्म पुग्दा म आराम छु । तिमीलाई आरामको कामना गर्दछु । समयको बयलीले कता कता पुगायो । अहिले तिमी कता छौ, म कता छु । तर हाम्रो यो विज्ञान प्रविधिको दुनियाँले हामीलाई जोडिराखेको छ ।  त्यो बालापन अहिले झँै लाग्छ साथी । सँगै खेलेको, त्यही स्कुलको चौरी हो हाम्रो बालापनको साक्षी । त्यही गाउँको गोरेटो, घर, खेत हाम्रो मित्रताको साक्षी ।  समय धेरै बलवान छ तर पनि हामी आफैलाई परिवर्तनको बाटोमा कति लाग्यौँ । आज मलाई यो प्रश्नले निकै चिमोटेको छ । अझ भनौँ तिमीले मलाई सोचेको सोचले गर्दा झन मन बेचैन बनायो । तिमी त्यही साथी नै हौ कि कुनै अन्य नै । कति मिल्थ्यौँ भन त ? सम्झना छ तिमीलाई ठेस लागरेर रुँदा दुवै रोएको । मलाई आमाले गाली गरेको थाह पाउँदा कति मन दुखाउँथ्यौ । तर आज तिमीले मलाईनै नेगेटिभ सोच्यौ ।  हो तिम्रो त्यही सोचाइका कारण यो पत्र लेख्न बाध्य भएँ । साथी जीवन र समय सधैँ एकनासको हुँदैन । तिमीले पनि बुझेका छौ, मैले पनि । समयको दोष कि समाजको दोष हो, एक पटक सोच । म तिम्रो साथी हुँ कहिल्य कुभलो सोच्दिन । तर तिम्रा हरेक गलत निर्णमाथि ल्याप्चे पनि लगाउँदिनँ । तिमीले मप्रति सोचेको नकारात्मक कुराले मलाई चिमोटी रहन्छ । तिमीभित्रको उकुसमुकस जिन्दगी म कल्पना गर्न सक्दिनँ । तिमी तिम्रो ठाउँमा ठीक, म मेरो ठाउँमा ठीक छु ।  मैले बुझेकी छु तिमी जुन समाजमा जन्म्यौ, जुन समाजमा हुक्र्यौ, त्यो समाजले सिकाएको कुरा नै जीवनमा धेरै असर गर्छ ।  मान्छे जन्मन्छ, बुढो हुन्छ अनि मर्छ पनि । यो प्राकृतिक नियम हो । के यति नै हो प्राकृतिक निमय ? यति मात्र होइन, प्राकृतिक नियम यसभित्र पनि धेरै कुरा पर्छन् । मान्छे जवान हँुदा विपरीत लिङ्गप्रति आकर्ष हुन्छ, प्रेम गर्छ, विवाह गर्छ । सन्तान जन्मन्छन् । यसले मात्र पनि जीवन सुखी र खुशी भएको देखिँदैन ।  जीवन सुखी र खुसी मात्र होइन, सहज तरिकाले बाच्नका लागि विचार समान वर्गीय हैसियत पनि आवश्यक पर्छ । यदि विचार र वर्गीय हैसियत मिलने भने जीवन बरबादीको बाटोमा जान्छ ।  प्रिय साथी मैले भनेका कुरा नराम्रा लागे भने आफैले भोगेको जीवन हेर त एक पटक । बालविवाह गर्यौ । बिना प्रेम जोडिएको सम्बन्ध, असमान विचार कति कष्टकर बनेको छ, तिम्रो जीवन । बाहिरबाट हेर्दा त खुशी जस्तो देखिन्छौ । तर तिमीलाई बुझ्नेले थाह पाएका छन् कि तिमी भित्रभित्र खोक्रो भइसकेका छौ । क्षणिक सुखका निम्ति । अर्को कुरा सुखको निम्ति भन्दै पैसाको पछि कति दौडियौ । परिवारलाई सुखी बनाउँछु भनेर तर अहिले न तिमी तिम्रो परिवारसँग खुशी भयौ न तिमीसँग तिम्रो परिवार ।  यसको प्रमुख कारण हाम्रो समाजमा रहेको बालविवाह र वर्गीय असमानता हो । यसका विरुद्ध जबसम्म लड्दैनौ यो पीडाको सिकार पुस्तौँ पुस्ता भइरहनुपर्ने छ । त्यसकारण यसका विरुद्ध लड्न सङ्गठित हुनै पर्छ हामीले ।  मैले यस्तो भनिरहदा तिमीलाई लाग्यो होला किन मेरो बारेमा यति धेरै चासो राखेकी भनेर । प्रिय मित्र न त तिमी नै खुशी छौ परिवारसँग । न तिमीसँग तिम्रो परिवार । हुन त यो तिम्रो व्यक्तिगत जीवन कोट्याएकी हुँ मैले । मेरो व्यक्तिगत जीवनमा किन यति धेरै चासो होला भन्छौ होला । मैले तिम्रो नाममा हाम्रो समाजमा भएको कुसंस्कार, कुरीतिका विरुद्ध लड्न सङ्गठित हुन यसो भनिरहेकी छु ।  हेर त एक पटक आफ्नै वरिपरि कति महिला दाइजोको नाममा जलिरहेका छन् । कतिलाई बोक्सीको नाममा प्रताडित गरेर के–के खुएका घटना सार्वजनिक भइरहेका छन् । कैयौँले यति सहेर पनि आत्महत्या गर्न बाध्य छन् । हो त्यही भएर मित्र अझै भन्छु, म तिमी एक्लो छैनौँ । आऊ सँगै मिलेर यो कुसंस्कार, कुरीति, रुढीवादी र पुरातन समाजको विरुद्ध लडौँ । हामी सबै सँगै हिँडेमात्र यो कुसंस्कारका विरुद्ध लड्न सक्छौँ ।  कुसंस्कारलाई हटाउन हामी लामबद्ध भएर लागौँ । समाजले हामीलाई के भन्ला भनेर सोच्ने हो भने यो कुसंस्कार झन बढ्दै जाने छ ।  अब तिम्रो हातमा छ, तिमी भित्रभित्र जलेर बाँच्ने कि सुखी जीवन जिउने ? समाज बदल्न सकेनौँ भने हरेक पुस्ताले तिमीले झैँ भित्रभित्र जलेर बाँच्नुपर्ने छ । त्यसकारण तिमी यो समाजले निर्धारण गरेका कुसंस्कारका विरुद्ध लड्ने हिम्मत गर । मेरो तिमीलाई हरेक पाइला पाइलामा साथ हुने छ ।  प्रिय मित्र मैले यति भन्नु नै पर्ने थियो । आऊ तयार भएर यो समाजमा भएका कुरीति, कुसंस्कारका विरुद्ध लड्न हामी छौँ । आत्मा कुण्ठित पारेर, भित्रभित्र जलेर होइन, हाँसेर बाँचौँ । उही तिम्रो साथी  शान्ति  
