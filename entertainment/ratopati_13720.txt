अपार्टमेन्ट मन्थन

मिलन बगाले अपार्टमेन्ट किन्नुभएको छ ?  हजुर । किनेको छु । अपार्टमेन्ट भवन भत्कियो भने ? अलच्छिन नलगाउनुस् न । त्यत्रो डेढ करोड हालेर तीन कोठा किनेको छु । सर्नसमेत पाएको छैन । अलच्छिन लगाउन खोजेको हैन । भवन भत्कियो भने जग्गा कसको हुन्छ, थाहा छ कि छैन, जान्न खोजेको । थाहा छैन । लौ भन्दिनुपर्यो । लौ सुन्नुस् । अपार्टमेन्ट भवन आगलागी, भुइँचालो या यस्तै प्राकृतिक विपत्ले भत्क्यो या नष्ट भयो भने भवनले चर्चेको जग्गा सोसाइटीको हुन्छ । सोसाइटीको ? हाम्रो हुन्न र ? सोसाइटी भन्या तपार्इंहरू नै हो । अपार्टमेन्ट किन्नेहरूको समूह या त्यो घरभित्र बस्नेहरूको समाज । ए १ म कहिल्यै मिटिङमा गएको छैन । यस्ता कुरा कसरी थाहा पाउनु ? ए साँच्चै, मेरो भागमा कति जग्गा पर्ने रै’छ ? कति पैसा आउने रै’छ ? तपाईंको अपार्टमेन्ट कति जग्गाामा फैलिएको छ ? त्योभित्र कति युनिट छन् ? कुन ठाउँ हो ? सानेपामा हो । तीन रोपनी जग्गामा बनेको छ । ३२ युनिट छन् । तपार्इंले डेढ आना जग्गा पाउनुहुन्छ । आनाको १५ लाखको दरले करिब २२—२३ लाखजति पाउनुहुन्छ ।  राम, राम, राम । डेढ करोडमा किनेको । भत्क्यो भने जम्मा २२ लाख ?नआत्तिनुस् । अपार्टमेन्ट भवन निकै बलियोसँग बनाइएको हुन्छ । तासको घरझैं सजिलै कहाँ भत्कन्छ ? बरु बीमा गर्नुस् । भवनको जतन गर्नुस् । है ? तपार्इंको अपार्टमेन्ट कहाँ छ ? सातदोबाटोनजिकै । खानेपानी, पोख्नेपानी मज्जाले पुग्छ ? कता पुग्नुको कुरा, एकथोपो पानी छैन । एक थोपो पानी छैन रे ? कति परिवार बस्नुहुन्छ ? कतिवटा बिल्डिङ छन् ? कसरी चल्छ जिन्दगी ? १४९ परिवार बस्छाैं । पाँचवटा बिल्डिङ छ । बोरिङ, डिप बोरिङ, इनार सप्पै पाँच वर्षमा सुकेर मरे । एकथोपो पानी निस्कन छोडेको एक वर्षजति भयो । ट्याङ्करको पानीले चल्छ जिन्दगी । कत्रा छन् पानीका ट्याङ्की ? ट्याङकर हात्तीको मुखमा जिरा हुन्न ? हुन्छ । हरेक भवनको भुइँतलामा ५०—५० हजार लिटर अट्ने दुईवटा र माथि छानामा २५—२५ हजार लिटर अट्ने दुईवटा ट्याङ्की छन् । १—२ ट्याङ्कर पानी त पिँधमै बिलाउँछ ।आकाशेपानी संकलन, ग्राउन्ड रिचार्ज, पानी फारो, अपार्टमेन्टवरिपरि हरियोपरियो बगैंचा क्यै गरिएन ?  अहँ । क्यै गरिएन । खोलो बगेझैं पानी आउँथ्यो बोरिङबाट । मेलम्ची भन्ठानेर ह्वालह्वाल पोखियो । दिनकै ३०—४० हजार लिटर तान्थे । अहिले दुःखको सीमा छैन । पानीविनाको जिन्दगी नर्कसमान भएको छ । यसरी कहिलेसम्म बस्ने अपार्टमेन्टमा ?आफ्नै चार आना जग्गामा घर बनाउँदै छु । त्यो बनिसक्नासाथ सरिहाल्ने । यसलाई पाए भाडामा दिन्छु । नत्र त्यसै छोडिदिन्छु । जमिनको पानी बचाउन नसकेपछि मान्छे काकाकुल बन्दोरै’छ । चेतेका छौं । धर्तीको अचाक्ली दोहन गरेर ठूलो गल्ती गर्नुभएछ । हजुर । गल्ती गरियो । पश्चाताप छ ।किन घर बेच्ने ग्राहक खोज्दै हिँड्नुभएको ? आडैमा यति राम्रा÷राम्रा र भव्य अपार्टमेन्ट बनेछन् । भाउ बेस्सरी बढ्यो भनेर त्यही मेसोमा बेचिहाल्न खोज्नुभएको ?कहाँ सर, अपार्टमेन्टले जिउँदै गाड्यो मलाई । खाल्डामा हाल्यो । त्यहीभएर भौंतारिँदै बेच्न हिँडेको । कसरी हाल्यो खाल्डोमा ?पहिला त मख्खै परियो । बडेबडे अपार्टमेन्ट घर आडैमा बनेपछि वरिपरि विकास हुन्छ, बाटो पिच हुन्छ, ढल राम्रो बन्छ, बाटामा बत्ती हाल्छन्, घर÷जग्गाको भाउ बढ्छ भन्ठानियो । आखिर क्यैजात भएन । उल्टो घरै बिग्रियो । कसरी बिग्रियो ?मेरो घर दक्षिणतिर फर्केको छ । दिनभरि घाम लाग्थ्यो, न्यानो थ्यो । अहिले सामुन्नेमा १५ तले अपार्टमेन्ट बनेपछि घाम दुर्लभ भो । हिउँचुचुरो भा’छ घर । छोड्नुपर्ने जग्गा छोड्या छैनन् र ? सरकारी नियम कानुन त पालना गरेको हुनुपर्ने ? त्यही नियमले त मार्यो नि । अगाडि ६ मिटर, पछाडि, दायाँ र बायाँ चार मिटर छोडे पुग्ने रै’छ । त्यति जाबो छोडेर के हुने ? अनि अपार्टमेन्टले मेरो इनार पनि खाइदियो । कसरी खायो ?बडेमाको बोरिङ गाडिदिए मेरो साँधनेर । अपार्टमेन्टले दिनको २५ हजार लिटर पानी तान्छ भन्दैथ्यो, त्यहाँको इन्जिनियर भाइले । हाम्रो वरिपरिको इनारको पानी त्यतै बगेर गयो । कम्पाउन्डबाहिरको बाटो पिच पनि गरेनन्, बत्ती पनि हालेनन् । भित्र युरोपजस्तै झिलिमिली छ । बाहिर हामीलाई बिजोग पारे । अपार्टमेन्टको छिमेकी हुनु भन्या दुःख पाउनुमात्रै रै’छ ।ललितपुर जिल्लाभरिका अपार्टमेन्ट भवनहरूको दुईमहिने अनुगमन र मूल्यांकन भ्रमणका क्रममा टिपिएका प्रतिनिधि समस्या हुन् यी । अपार्टमेन्ट संस्कृति नराम्रो हुँदै हैन । काठमाडौंको मलिलो माटो बचाउन, एउटै घरमा धेरै परिवार राखेर सहरलाई जथाभावी भरिन नदिन र सुरक्षाका हिसाबले अपार्टमेन्ट उपयोगी छ । सरकारले संयुक्त आवाससम्बन्धी मापदण्ड बनाएको छ र २०६२ फागुन २२ गते राजपत्रमा छापिएर लागूसमेत भएको छ ।आफ्नै कम्पाउन्ड भएको निजी घरसँग जोडिएको आत्मीयताका कारण अपार्टमेन्ट बसाइ धेरैलाई सहज लागेको छैन । सानो जग्गामा अपार्टमेन्ट बनेका कारण आकाशको पानी जमिनभित्र पस्न सकेको छैन, आकाशेपानी संग्रह गर्ने चलन छैन र बोरिङ सुकेर अपार्टमेन्ट काकाकुल बन्न थालेको छ । बस्तीहरूको बीचमा बहुतले भयंकर भवन उभिदिँदा छिमेकीले सहज महसुस गर्न सकेका छ्रैनन्, इनारको पानी अपार्टमेन्टको बोरिङले सुकाइदिने समस्या त छँदै छ । भूकम्पीय सुरक्षा, भवन निर्माणसंहिताको पालना, भवन निर्माण मापदण्डको पालनाबाहेक योसँग जोडिएका माथि उल्लिखित सामाजिक सांस्कृतिक आयामलाई पनि आत्मसात् गरेर अपार्टमेन्ट बनाउने हो भने अझ उत्तम हुनेछ ।सहर भनेको सिमेन्ट संरचनामात्र हैन । हामीले आत्मासहितको संरचना डिजाइन गर्न सक्यांै भनेमात्र त्यहाँभित्र बस्ने र वरिपरि बस्नेले पनि सुख र शान्तिको महसुस गर्छन् । सामाजिक र सांस्कृतिक मूल्यमान्यतासहितको व्यवस्थित आवासको कल्पना गर्ने र व्यवहारमै उतार्नेको जय होस् । (मिलन बगालेको किताब ‘देशदृष्टि’ अाज शनिवार, नेपाल पर्यटन बोर्डको सभाकक्ष, भृकुटीमण्डपमा दिउँसो ३ बजे सार्वजनिक हुँदै छ ।)
