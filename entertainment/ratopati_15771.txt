कविता: जिन्दगी कस्तो

अजित क्षेत्री हिसाब नमिलेको अल्जेब्रा जस्तो बाटो बिराएको चखेवा जस्तो कतै सबथोक भएजस्तो कतै केही पनि नभए जस्तो यो जिन्दगी कस्तो कस्तो ।सागरमा खसेको तारा जस्तो नदीले छाडेको किनारा जस्तो केही देखेजस्तो केही देख्दै नदेखेजस्तो यो जिन्दगी कस्तो कस्तो ।आमाको न्यानो काख जस्तो प्रियाले बिदाइ गरेको लास जस्तो कतै सन्नाटै सन्नाटा उस्तै कतै मान्छे मान्छे झैँ दुरुस्तै कसैलाई लाग्दो हो जलेको घर जस्तो यो जिन्दगी कस्तो कस्तो ।अंशमा नमिलेको दाजुभाइ जस्तो नवजात शिशुको रुवाइ जस्तो आउने आइरहने जाने गइरहने कुनै चलेको सिनेमा घर जस्तो यो जिन्दगी कस्तो कस्तो ।पोइल गएकी पत्नी फर्केर आए जस्तो कुनै अज्ञात रोगले सताए जस्तो कति युद्ध छ लड्नु आफैसँग कति सम्झौता गर्नुछ आफैसँग सधैँ जितेर पनि सधैँ हारे जस्तो यो जिन्दगी कस्तो कस्तो ।  
