आमा

लघुकथा:  -इन्द्र थेगिम  धनजिते को आमा आफुले रोजे जस्तो मनपरेको डालिलो,बान्की परेको बुहारी भित्राउन पाउँदा औधी खुशी भएकी थिइन् । केही महिना बाद बुहारी दोजिया भइन् । बल्ल बल्ल बाँचेको एउटै छोरा बाट जायजन्म हुने भएसी बुढी आमाको भुइँमा खुट्टै रहेन । गाउँ, टोल, छिमेक ,आफन्त हुँदै बाटामा हिंड्ने बटुवालाई समेत आफ्नी बुहारी को गुणगान गाउन पछि परिनन् । धनजितेले आफ्नी आमालाई  दुलहीले सल्लाह दिए अनुसार गाउँको भएको ज्यथा बेचेर शहर बस्ने कुरा उप्काउन थाल्यो। छोराको खुशी आफ्ने खुशी सम्झेर राजी भइन् आमा ।छोराबुहारीको पछि लागेर शहर बस्न थालेको ६ महिनापछि  दुलहीले नाती जन्माईदिईन् । एकदिन, नातीलाई बिहानको झुल्के घाम ताकेर तेल मालिस गर्नै लाग्दा बुहारी ले भनी, 'ए आमा ! त्यो सुकेको ज्यानले मेरो छोरा मालिस त के काखमा लिन पनि सक्नु हुन्न । भैगो बरु भरे थाङ्ना कपडा धोईदिनुहोला ।'धनजितेको आमालाई आज पहिलोपटक सार्‍है चित्त दुख्यो । उनको मन अमिलो भए पनि आफ्नै नासो पासो हो भनेर बिर्सिदिईन् । छोरा लाई सुनाईरहन निको लागेन।सोहि राती जुठेल्नामा भाँडाकुडा माझिरहँदा छोरा बुहारी जोरजोरले झगडा गर्न थाले। बुहारीको कर्कस आवाजले आकाशै छिचोल्ला झैँ गर्जन थालेको सुनेर आमाको मनमा ढ्याङ्रो बज्न थाल्यो। अंध्यारोमा आमा धुम्धुम्ती एक्लै बाहिर बसी रहिन् । सारीको सप्कोले आँशु पुछिन् । बर्षौं अघि मास छर्न गएका धनजितेको बाउलाई बेस्सरी सम्झिन्। गाउँको ज्याथा बेचेकोमा आत्मग्लानी भयो। छोराको खुशीको लागि फर्केर जाउँ त बदनाम होईने डर पलायो । आमा सुस्तरी घरको पेटी पेटी हुंदै बाहिरिईन् । अल्लि पर पुगेपछि सास मारेर एक थुम्किमा उक्लिएपछी  बेस्कन चिच्याउदै छाती पिटी - पिटी रोईन् । रात चकमन्न  चुक घोप्ट्याए जस्तो अन्धकार थियो । टाढाबाट कुकुर रोएको सुनियो।
