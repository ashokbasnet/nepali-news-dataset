ऋण !

कथा:  दीपक घिमिरे      भर्खरै ब्याएको दुहुनो भैँसी रने साहुले डोर्याउँदै लग्न थालेसी पेमाले रुँदै भनी– “आउँदो मैनाको अन्त्यसम्म उताट पैसा आउँच अनि जसरी भए नि ऋण चुक्ता गर्छु साउ ! अहिले यो भैँसी नलैदिनुस, बिन्ती छ ।” रने साहुले पेमाको बिन्ती मान्ने मुडमा थिएन । उसले पेमालाई लोप्पा खुवाउँदै भन्यो– “इस तिर्छेस महिनाको अन्त्यसम्ममा । तेरो लोग्ने ग्वातेले अर्की स्यारेर उतै कालापार बस्ने, अनि तैँले चँै कसरी तिर्छेस यत्रो दस हजार रुप्पेँ ?” पेमाले रुँदै रने साहुसँग बिन्ती चढाउन छाडिन । भैँसी चैँ पाडीको पछि लागेर रने साहुकै बाटो लाग्यो । घरमा पेमाकी एक्ली छोरी सुनिती रुन थाली । पेमा कहिले रने साहुको हातबाट दाम्लो खोसेर भैँसी डोर्याउन खोज्छे त कहिले सुनितीलाई फुल्याउन । “तेरो नाठो हो कि पोइ हो त्यो ग्वाते, त्यसले पैसा पैसा पठाइदेसी मेरो ऋण खुरुक्क तिर्ने अनि आफ्नो भैँसी खुरुक्क लैजाने ।” पेमासँग कराउँदै रने साहुले भैँसी खमारी सोतासम्म पुर्याइहाले । रने साहुको वचनले पेमालाई निक्कै पोल्यो । ऊ आक्रोशित त भै तर बोल्न सकिनँ । पोहोर साल ग्वातेलाई कालापारसम्म जाने भाडाको व्यवस्था गर्न रने साहुसँग सयकडा तिनका दरले ऋण काडेकी पेमा अहिले न ऋण आफै तिर्न सक्छे न त कालापार पुगेको ग्वातेले पैसा पठाउँछ । मर्यो या जिउँदै छ सम्म पत्ता लाग्न सकेको छैन ग्वातेको अवस्था । सिम्लामा स्याउ बोक्ने अनि बाटो खन्ने काम गरेर राम्रै दाम कमाएको हल्ला गाउँ भरी फैलिन्छ तर पैसा आजसम्म एकसुको पठाएको छैन । एक दिन ग्वातेसँगै सिम्लामा स्याउ बोक्ने काम गरेर घर फर्केको टुल्केले गाउँभरी हल्ला फिजाइदियो कि ग्वातेले उतै अर्को बिहे गर्यो । पेमा तनावमा परी, ऊ यो सब सुन्न सक्ने अवस्थामा थिइन् तर पनि टुल्केको घरसम्म पुगेर सोधी– “हाम्रा घरकाले उतै घरजम गर्या कुरा साँच्चै हो र टुल्के बाबू ?” टुल्के एकैछिन टोलाउदै बस्यो, सायद सोचे होला ‘भनम कि नभनम’ भनेर । अनि पेमाको अनुहारमै नहेरी भन्यो– “सुर्खेतबाट गएर हामी सँगै स्याउको भारी बोक्ने सुन्तलीलाई ब्या गरेको छ ग्वातेले । बिहे भनेर सिन्दुरै हाल्या त होइन तर सुखदुःख साटासाट गर्चन उनीहरू । सायद आउँदा लिएर आउँछ यतै ।” पेमा आँखाबाट बेग्रल्ती आँसु झार्दै रोई तर उसको रुवाइ टुल्केले सुनेर के गरोस् । ऊ रुँदै घर फर्की, छोरीलाई मुसारी, म्वाई खाई अनि अरू धेरैबेर रोई । त्यही दिनदेखि रने साहु ऋण उठाउन पेमाको घरमा धाउन थाल्यो । कहिले कुन उपाय त कहिले कुन उपाय लगाउँदै यतिका दिनसम्म त रने साहुबाट छुटकारा पाई तर आजकै दिन रनेले भैँसी डोर्याइदियो । आज पेमा ग्वातेले छाडेको दिनभन्दा धेरै दुःखी छे । साच्चै पेमाका लागि ग्वातेभन्दा कम महत्वको थिएन त्यो भैँसी । ग्वातेले जीवनभर साथ दिने कसम खाँदै आगोलाई साक्षी राखेर ल्याएको थियो पेमालाई । तर आज आधी बाटोमै पेमा एक्ली भै ।त्यो बेला ग्वाते बेसहारा थियो, सहारा बन्न पेमा आँखा चिम्म गरेर आएकी हो । सानैमा बाआमा बिते पनि एउटा हिम्मतीलो छोरो सम्झेर पेमाले अन्धो माया गरी ग्वातेलाई । ग्वातेसँगको मायालाई जीवन्त रूप दिन बाआमासँग आफै सल्लाह गरेर बिहे गरी । बिहे गरेको पहिलो वर्षमै छोरी जन्मी । संसारभरीको खुशी परिवारमा ग्वाते र पेमाको परिवार जोडियो । कति मिठा थिए ती दिनहरू सायद । जब आर्थिक अवस्था सुधार्न ग्वाते कालापार जाने निर्णय लियो तब पेमा रुन थाली । धेरै दिन ग्वातेकै काखमा बसेर भन्थी– “बरु एक छाक खाउँला तर नजाऊ, एक्लै बस्न सक्दिनँ ।  ”  आखिर ग्वातेले जाने निर्णय गरेरै छाड्यो । जानका लागि पेमाले दुई हात पसारेर ऋण खोजी रने साहुबाट । त्यही ऋणको बलमा ग्वातेले कमाउन थाल्यो । जब कमाइ घरमा आउँछ भनेर पेमाले दिन गन्न थाली अनि नराम्रा खबरले पेमाको कान भरिन थाल्यो । एक दिन साच्चिकै ग्वाते पराई स्त्रीको मर्द बनेर उतै लुक्यो । यता पेमाका दुःखका दिन सुरु भए । आज दूध बेचेर घर चलाउने भैसँी ग्वातेकै कारण गयो । रने साहुले भैँसी लगेपछि पेमा घरमा आएर धेरै बेर रोई । एउटा ऋण तिर्न अरू ऋण खोज्ने हैसियत पेमाको थिएन । पेमाले एकछिन ग्वातेलाई सरापी, एकछिन छोरीलाई मुसारी । ऊ कहिले डाको छाडेर रोई त कहिले सुँक्क सुँक्क गर्दै हिक्का छाडेर रोई । घर खर्च चलाउने एउटा उपाए भनेकै यही भैँसी थियो । हजार सपनाहरू पूरा गर्ने बाटो यही भैँसी थियो । यही ब्याउला अनि यसैको दूध बेचेर आफ्ना अनि छोरीका सपना पूरा गरुँला अनि रने साहुको ऋण चुक्ता गरुँला भन्ने कति मीठा सपना थिए पेमाका । तर भैँसी ब्याएर राम्रोसँग दुहुन नपाउँदै भैंसी रने साहुले डोर्याइदिए । ऊ नरोएर को रुन्छ त यस्तो दुःखमा । ऊ ग्वातेलाई फकाउन चाहन्थी, उसलाई फेरि आफ्नो मात्र बनाउन चाहन्थी तर सबै असम्भव जस्तै थिए । किनभने ग्वाते ऊसँग थिएन । ऊ एक्ली थिई, एक्लै बर्बराउँथी अनि एक्लै रुन्थी । ऋण तिरेर भैँसी फिर्ता ल्याउन अरू कुनै उपाए थिएन । गाउँभरीका नामी रने साहुले नपत्याउने भनेसी अरूले पेमालाई लगानी गर्ने कुरै थिएन । ऊ आफूसँग भएका हरेक वस्तु बेचेर भएनी भैँसी फिर्ता ल्याउन चाहन्थी तर  ऊसँग बेच्नका लागि केही बाँकी थिएन । झुपडी घर अनि पुराना थोत्रा भाँडाबाहेक । ऊ भैँसी गुमाएको रात निदाउनै सकिन । बिहान दूध बेचेर घर खर्च जुटाउने अवस्था भएकी पेमाले भोलि के गरेर खर्च जुटाउने पिरलोले निदाउनै सकिन । ऊ रातभर आँखा रसिला बनाउँदै बसी । छोरीलाई पीडा सुनाउने कुरै भएन, पीडा सुनिदिने ग्वाते अरू कसैको अँगालोमा मस्तले निदाएको समयमा पेमा एक्लै रुँदै बसी । बिहान उठेर भगवानलाई सम्झिँदै हात जोड्दै पूर्वतर्फ फर्केर सूर्यलाई नमस्कार गरी, अनि छोरी सुतेको कोठामा गएर बसी । न पकाउनका लागि अन्न थियो, न त कुनै काम । भैँसी थियो र पो बिहानीदेखि बिजी हुन्थी पेमा । ऊ आज एकदमै फुर्सदिली भै तर बेचैनवाला । उसको मनमा चैन थिएन । कहिले भित्र गर्थी त कहिले बाहिर ।  ऊ ग्वातेको फोटो दराजबाट निकालेर सयौँ पटक हेरि । तर एक पटक पनि चुमिन । ग्वातेको हर्कत थाहा नहुँदासम्म ऊ हरेक दिन सयाँै पटक फोटोमा चुम्दै भन्थी– “चाडै आउ प्यारो मान्छे ।” ग्वातेको हर्कत थाहा पाएपछि उसले ग्वातेको फोटामा थुक्न पनि सक्दिन अनि चुम्न पनि सक्दिने । कुनै दिन ग्वातेको मन फर्कने अनि आफ्नै अँगालोमा आउने आशामा ऊ पर्खंदै छे अहिलेसम्म । त्यो दिन नमरुन्जेल कुर्छे सायद । सोच्दा दश बज्यो, उ छटपटिँदै सोच्न छाडेकी छैने । उसको मनमा एउटा जुक्ति पलायो । रने साहुको घरमै गएर बिन्ती बिसाउने । रने साहुले नमाने पनि रनेकी श्रीमतीले मान्लिन् भन्ने आशा पेमालाई भयो । गाउँभरी रने साहु जतिसुकै खुङ्खार सामन्ती भए पनि उसकी बूढी ज्यादै दयालुमा गनिन्थिन् । यो कुरा पेमालाई राम्रोसँग थाहा थियो । ऊ घरमै गएर बिन्ती चढाउने अन्तिम निर्णयमा पुगी । एघार बज्नै लाग्दा ऊ रने साहुको घरतर्फ लागी, छोरी छिमेकमा छाडेर । मनमा यस्तो भनेर पीडा देखाउँछु अनि उस्तो भनेर रने साहुको मन पगाल्छु भन्ने कल्पना गर्दै ऊ रने साहुको घरसम्म पुगी । घरको आगनमै रहेको ठूलो अशोकको बुटामुनि खटिया  बिच्छ्याएर रने साहु सुतेका थिए । घरका सबै ढोका बन्द देख्दा लाग्थ्यो घरमा कोही छैनन् । पेमा रने साहु बसेको नजिकै गएर भनी– “नमस्ते साउ !”रने साहुले मुन्टो मात्र उठाएर पेमातर्फ हेर्दै भन्यो “नमस्ते ! किन आकी यहाँ ?” रनेले यति प्रश्न गरेर पेमाको शरीर नियाल्यो । पच्चीसाँै वसन्त पार नगरेकी पेमा भर्खर फक्रन लागेकी फूल जस्ती थिई । रने साहु बूढो भए पनि झन् सुरो देखाउन जुँगामा ताउ लगाउँदै बोल्ने आफ्नै पारा थियो । पेमाको शरीर देखेर रने साहु लोभिएको प्रष्टै थाहा हुन्थ्यो । ऊ जुरुक्क उठ्न खोज्दै थियो । पेमा अशोकको बुटामा अडेस लागेर बसी । अनि भनी “हजुर समक्ष बिन्ती चढाउन आको हुँ ।”रने साहुले पेमाका वक्षस्थल अनि नाइटोतिर घोरिएर हेर्यो । पेमा बोल्दै गै, रनेले पेमाको कुरामा वास्तै गरेन मात्र पेमाको शरीरसँग खेल्ने जुक्ति सोचेर बसिरह्यो । कुर्था मिलाउँदै चुन्नीले छाती ढाकेर पेमाले भनी– “हजुरले मेरो कुरा सुन्नु भो कि नाई ?” रने झस्कियो अनि सुस्केरा हाल्दै भन्यो– “साँझतिर घरका मान्छे आएसी म तेरो घर आउँछु । उतै सल्लाह गरम्ला ।”रने साहुको कुरामा डर लुकेको थियो तर पीडामा भएकी सोझी पेमाले कुरै बुझिन अनि भनी– “जसरी भए नि आउनु है ! म पर्खेर बस्छु ।” रने साहुले जुङ्गामा ताउ लगाउँदै भने– “तैँले बोलाउने अनि म नआउने कहिले हुन्छ त लाटी ! अवश्य आउँछु ।”यति सुनेर पेमा मख्ख परी अनि हतारिँदै घरतिर लागी ।  क्रमश...
