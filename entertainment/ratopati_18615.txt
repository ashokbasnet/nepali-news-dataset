ऋण–२

–दीपक घिमिरेरने साहुले भरे साँझ घरमै आएर कुरा गरम्ला भनेसी पेमा खुशीले गदगद भई । उसले सोची ‘रने साहुका बुद्धि फिरेछ ! उनले भैँसी फिर्ता अवश्य दिन्चन् ।’खुशी हुँदै घरमा आई, छोरी टिपेर भित्र गई । हिजैदेखि केही खाएकी थिइन, तर पनि उसलाई भोक थिएन । ऊ छोरीलाई दूध खुवाउन पिँढीमा बसी अनि पन्द्र मिनेट दूध चुसाई ।काम केही थिएन, तर मन आत्तिएको थियो उसको । कहिले घरभित्र जान्थी त कहिले घर बाहिर आउँथी । कहिले तल पखेरुमा हेर्थी, रने साहु आए कि भनेर अनि कहिले माथि सालघारी चियाउँथी । ऊ वेचैन जस्तै थिई । उसलाई राम्रोसँग हिसाब आउँदैन । पोहोर साल लिएको दस हजार ब्याजे हिसाबले कति रुपियाँ तिर्ने बनायो उसलाई थाहा छैन । रने साहुले जति भन्छन्, उतिमै ऊ खुशी हुन्छे, किनकि रने साहुको मुख्य आम्दानी भनेकै ब्याजे लगानी हो । रने साहु एक रुपियाँ तलमाथि गरेर मान्नेवाला साहु होइन । बेचैनीका बीच पनि ऊ दराज नजिक गई, ग्वाँतेको फोटो निकाली । बिहेको साल पर खरबारीमा खिचेको उनीहरूको हँसिलो फोटो थियो । एल्बमबाट त्यो फोटो निकाली अनि बीचबाटै च्याती । ग्वाँतेको फोटोलाई थुक्दै भनी ‘साले असत्ती नामर्द ! मेरा आँसुले सराप्छन् तँलाई ।’पहिलो पटक उसले यसरी रिस देखाई । उसले दराजबाट अरू धेरै फोटा निकाली, धेरैबेर सोचेर बसी अनि फेरि उस्तै गरेर दराजमा राखी र छोरी टिपेर घर बाहिर आई । दलिनमा झुण्डिएको रेडियोले तीन बजेको खबर पढ्न थाल्यो । उसले फेरि एक–पटक पखेरुतिर आँखा डुलाई, कतै रने साहु भैंसी फिर्ता दिन आउँदैछन् कि भनेर । तर अँह ! धेरै परसम्म पनि रने साहु देखिएन । हिजोदेखि पेटमा अन्नको एक गेडोसम्म नहालेकी पेमा अहिले पनि उत्तिकै स्फूर्त थिई, कारण आज उसले रने साहुको घरबाट भैंसी फिर्ता पाउने आशा गरेकी थिई । घरमा कुरा गरम्ला भनेर फकाएर पठाएको रने साहुको मन पगाल्न पेमाले अनेक जुक्ति सोच्दै थिई । मनका पीडा सबै रने साहुलाई भनेर उसको मन जित्ने कुरामा ऊ ढुक्क थिई । ऊ रने साहुलाई स्वागत गर्न आतुर थिई । रेडियोमा प्रत्यक घण्टाको समाचार बज्दै जाँदा दिन पनि ढल्किँदै गयो । ऊ अझ धेरै वेचैन हुँदै गई, रने साहु झुल्केनन् । भोको पेटले गर्दा पेमाका दूध आउन छाडेर होला, छोरीले पनि दुई मिनेट दूध चुसेर रुन थाल्ने भइसकी । घरभित्र पकाउनका लागि अन्नको एक गेडो थिएन । ऊ कहिलेभित्र र कहिले बाहिर गर्दै आत्तिरही । छोरी आँगनमा भएको गुन्द्रीमा बसेर रोइरही । रेडियोले साँझ ६ बजेको खबर बुलेटिन भट्याउन थालेपछि पखेरुतिरबाट रने साहु लम्किँदै आएको उसले पिंढीबाटै देखी । दगुर्दै गएर हातले डोर्याउँदै, बिन्ती चढाउँदै रने साहुको पाऊ पर्ने हिम्मत पेमामा थियो, तर उसले त्यसो गरिन, किनकि गाउँ समाजले भोलि यही अर्थलाई अनर्थ लगाउन सक्थ्यो । ऊ माथि डिलमा बसेर रने साहुलाई कुरी । उकालो बाटोमा हस्याङ–फस्याङ गर्दै रने साहु पेमाको घरसम्म उक्लियो । पेमाले बाहिर आँगनमा एउटा गुन्द्री बिच्छाइदिई । रने साहुले आँगनको गुन्द्री उठाउँदै पिँढीमा राखेर भने ‘माझै आँगनमा पनि के बस्नु र पेमा ! पिँढीमा बसेपछि टोलछिमेकले पनि देख्दैनन्, अनि भोलि कसैले कुरा पनि काट्दैनन् । कि कसो हो र ?’रने साहुको कुरामा सहमति जनाउँदै पेमाले मुण्टो मात्र हल्लाई अनि खुरुरु खरायोको तालमा घरभित्र पसेर एक आम्खोरा पानी लिएर बाहिर आई ।‘उकालो चढेर आउँदा मालिक सापलाई थकाई लागे जस्तो छ । लौ लिनुस पानी, मुख भिजाउनुस् । उकालो चढ्दा मुख सुक्याहोला ।’ पेमाले आम्खोराको पानी रनेसाहुतिर तेछ्र्यासाई । पानी दिँदा हल्का झुकेकी पेमालाई हेर्दै रने साहुले भने ‘यति ख्याल गर्ने ऋणीहरू भएसी हाम्लाई त ऋणै नतिरे हुन्थ्यो भन्ने पो लाग्छ, आऊ यतै बस ।’रने साहुले आम्खोराको पानी लिँदै गर्दा पेमाका हात मुसार्ने सौभाग्य पाए । उनले पेमाका वक्षस्थलमा अलि धेरै बेरसम्म नजर लगाए । पेमाले अप्ठेरो मान्दै भनी– ‘हजुरसँग बस्ने हैसियतै छैन मालिक साप । म यतै बस्छु ।’पेमालाई तान्दै रने साहुले भने ‘हत्तेरी ! अब मैले बस भनेसी भैगो नि । बस न बस, कुरो पनि त गर्नुछ ।’पेमा भित्र गएर पुरानो धोतीको टालो लिएर आई । अनि टाउकोदेखि छातिसम्म ढाक्दै रने साहुको नजिकै बसी । ‘लैनो भैंसी हो साप ! दूध बेचेर गुजारा चल्छ, चुलोमा आगो बल्छ । एक सिजन पर्खनुस, यै भैंसी बेचेर हजुरको ऋण चुक्ता गर्छु । समय दिनुस् अनि भैसी फिर्ता दिनुस् ।’ पेमाले रने साहुको नजरमा नजर मिलाएरै दुःख पोखी । रने साहु पेमाको कुरामा भन्दा पेमाको जवानीमा लठ्ठिएको थियो । एक वर्ष अघि सुत्केरी भएकी पेमालाई ऊ जवानीले मस्त तरुनी ठान्दै थियो । ऊ चुप थियो, एकोहोरो पेमालाई हेर्दै थियो । पेमाले फेरि हात जोड्दै भनी– ‘म तपाईंको एक–एक ऋण ब्याजसहित चुक्ता गर्छु, जे भन्नुहुन्छ त्यही मान्छु । क्रिपा गरेर ! भैंसी फिर्ता दिनुस् म एक वर्षभित्रमा सप्पै चुक्ता गर्छु ।’उसले हात जोड्दै गर्दा छाती ढाकेको टालो भुइँमा खस्यो । बाहिर लगभग अँध्यारो भइसकेको थियो । यही मौका छोपेर रने साहुले पेमाका वक्षस्थलमा हात पु¥याउँदै भन्यो ‘भित्र हिँड ।’रने साहुका हात झटकार्दै पेमा जुरुक्क उठी । छाती ढाक्ने टालो मिलाउँदै भनी ‘के गरेको ?’रने साहु पनि बसेकै स्थानबाट उठ्यो अनि पेमालाई अँगालोमा बेर्दै भन्यो ‘भित्र हिँड ! बिहानै भैंसी लैजालिस् ।’पेमा रने साहुको अँगालोबाट फुस्किँदै भनी ‘किरा पर्ला तपाईंलाई ! एउटा पीडामा भएकी आइमाईलाई गलत नजर लगाउने ।’रने साहुले पेमाको कठालोमा समात्दै भन्यो ‘मैले भनेको मानिस भने भैंसी पाउछेस्, हैन भने पैला ऋणतिर अनि लैजा भैंसी । खुबै अघिसम्म जे भने पनि मान्छु भन्दै थिइस् त ।’पेमा रुन थाली, रने साहुले पेमालाई सम्झाउँदै भन्यो ‘त कुमारी केटी त हैनेस नि ! मसँग सम्बन्ध बनाउँदै जा । तँलाई सधैं खुशी राख्ने छु, ढुक्क भएर बस ।’पेमाले थुक्दै भनी ‘बरु ऊ त्यो भीरबाट हाम फालेर मर्छु तर यो जुनीमा गलत काम गरेर पेट पाल्दैन । ऋण असुली भन्दै भैंसी लग्यौ, भगवानले एक दिन हेर्नेछ, मलाई ।’पेमाको कुरा सुनेर रने साहु आगो जस्तै दन्कियो । उसले पेमाको जगल्टा उचाल्दै भन्यो– ‘चाहे भने तेरो विजेत गर्नसक्छु । तर गर्दैन, एक दिन अवश्य मलाई बोलाउँछेस् यही घरमा, सँगै सुत्न ।’ उसले पेमालाई चोर औँलाले निक्कै बेर खबरदारी गर्यो । आलु जत्रा आँखा बनाउँदै धेरैबेर घुर्यो अनि कपडा मिलाउँदै ओरालो झर्यो । रने साहु गएपछि पेमा धेरै बेर रोई । घरभित्र बसेकी छोरी पनि आमा रोएको सुनेर रुन थाली । गाउँमा निस्पट्ट अँध्यारो छाएको थियो, सबैका घरमा उज्यालो बत्ती बलेका थिए, तर पेमाको घर मात्र होइन मन पनि अँध्यारो भएको थियो ।एकछिन दुवै आमा छोरी भित्र–बाहिर भएर रोइसकेपछि पेमाले दियो जलाई । घर उज्यालो भयो, तर मन अझै उज्यालो भएन । उसले भगवानको फोटामा आँसु चुहाउँदै भनी ‘साँझ–बिहान छाक टार्न मैले आफ्नो शरीर बेच्नुपर्ने हो भगवान’ जाबो दस हजार ऋणको लागि म कसैको रखैल बन्नुपर्ने हो भगवान !’भित्तामा चेप्टेर बसेका भगवानले न पेमाका कुरा सुन्न सक्थे, न त केही भन्न सक्थे । ऊ धेरै बेर बर्बराई अनि आँसु पुछेर छोरीलाई फेरि दूध चुसाउन थाली ।  
