चन्द्र रानाहँछाको ‘आँधिको यात्रा’ कविता प्रथम

काठमाडौं– राष्ट्रिय कविता महोत्सवमा कवि चन्द्र रानाहँछा प्रथम भएका छन्  ।नेपाल प्रज्ञा प्रतिष्ठानको ६० औं वार्षिक उत्सवको अवसर पारेर शुक्रबार काठमाडौंमा आयोजना गरिएको महोत्सवमा कवि रानाहँछाको ‘आँधिको यात्रा’ कविता प्रथम भएको घोषणा गरिएको हो । खोटाङ घर भई हाल काठमाडौं बस्दै आएका रानाहँछाले ‘थिविया चराको गीत’ कविता संग्रह प्रकाशन गरिसकेका छन् ।   यस्तै, भोजपुरका सुवाष राईको ‘फरक’ शीर्षकको कविता द्वितीय भएको छ । त्यसैगरी दाङका दीपेन्द्र उपाध्यायको ‘लोकतन्त्र’, काभ्रेकी उर्मिला कोइरालाको ‘उज्यालोको आत्मकथा’ र काठमाडौंकी अमृता स्मृतिको ‘फूलहरु जान्दैनन् युद्ध गर्न’ कविता तृतीय भएका छन ।   महोत्सवमा बोल्दै राष्ट्रकवि माधवप्रसाद घिमिरेले साहित्य सृजना सामाजिक घटनामा आधारित हुने बताएका थिए । नेपाल प्रज्ञा प्रतिष्ठानले हरेक वर्ष असार ९ गते आफ्नो वार्षिक उत्सवको अवसर पारेर राष्ट्रिय कविता महोत्सव आयोजना गर्दै आएको छ । महोत्सवमा ३२ प्रतियोगीहरुले कविता बाचन गरेका थिए ।  
