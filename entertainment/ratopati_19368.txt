जागिरको रन्को

निबन्ध: -मनोज बोहोरा झोला नि भिरे, ढोकाको साँचो कता परो कुन्नि सारा कुनाकाप्चा खोज्दा नि कुनै अत्तोपत्तो लागेन  ।  बरु मेरो जुत्ताले कोठाभरी ६ नम्बरका छाप यत्रतत्र बनाए  ।  आफ्नै खुट्टाको छापले कोठामा गरेको यो ज्यादती भन्छु  ।  कोठा सफा गर्ने झन्झटबाट म राम्रोसँग चिनजान छु  ।  त्यहीमाथि नि डेरा बसाइको पीडा  ।  हप्तामा एक पटक पानी धारामा आउँदा बल्ल महसुस हँुदैछ, मैले त हरेक पटक भात अड्किँदा पञ्चामृतझैँ कति मीठो मानेर कति पटक सुरूपप मात्र पारेको छु ।कोठामा ठुटे कुच्चोले बढार्दाको पीर त त्यो कुच्चोलाई के थाहा होला र जति मलाई थाहा छ । कुच्चो कति समालेर पकडनुपर्छ, नत्र कुच्चोको दिन प्रतिदिन दुब्लाउँदै जाने क्रम जारी रहन्छ  । आफूलाई  ढोकाको चाबी खोज्ने पीर छ तर म भने यो ठुटे कुच्चोको किन यति बिग्न पीर, पीर पनि  किन न होस् एक महिना नि भएको छैन कुच्चोले आफ्नो मोल ७० बाट बढाएर १०० बनाएको । अन्तत किताबका थुप्राबाट ढोकाको साँचो फेला पारे अनि एसएलसीदेखि मास्टरसम्मका सटिर्फिकेटले भरिएका झोला लिएर म टेम्पो चढेँ । टेम्पो चढुन्जेल मैले आफूलाई विद्यार्थी हुँ भनेर बिर्से या सम्झे पनि कुनै फरक पर्दैन थियो ।मेरो गोजीका २० रुपियाँका नोटसमेतलाई राम्रोसँग थाहा थियो, त्यहाँ विद्यार्थी परिचयपत्र निरिह बनेर गोजीको एक कुनामा थन्केको छ  । झोला बोकेर जागिरमा आवेदन दिँदै हिँड्नु मेरा लागि धेरथोर दैनिकी जस्तो भइसकेको थियो । मास्टर डिग्री सकेको केही वर्षसम्म यसरी कहिलेसम्म हिँड्ने हो भन्ने कुराले मलाई कोही कोही बेला साह्रै ऐठनमा पाथ्र्यो, त्यति बेला मजस्तै हजारौँ साथी भेट्थे मन नै शीतल हुन्थ्यो तिनीहरूलाई देखेर । त्यो बेरोजगारको आँगोको रापले भत्तभत्ती पोल्ने म मात्र त होइन रहेछु नि । कहिलेकाहीँ आफ्नो जस्तो पीडा अरूले भोग्दा पनि आन्नद आउँदो रहेछ, मनको कुनामा मन बुझाउने केही जीवन्त कारणहरू सहज रूपमा भेट्टाउँथे । अनि भोलिको मीठो सपना देखेर मन्द मुस्कानका साथ खाटमा पल्टिएर लोकसेवा अनि अन्य परीक्षका किताब पल्टाउँदै निदाउँथे । आज पनि टेम्पोमा मस्त निदाएँछु, टेम्पोको दिदीले भाइ अन्तिम स्टेसन आयो त ओर्लने होइन ? भनेपछि मात्र मेरा आँखा खुले । बैङ्कको टेलरझै दिदीसँग पैसाको रहरलाग्दो बिटा थियो, कति परिवार पालिनुपर्ने हो ती बिटामा । चुलामा बसेर अँगेनाको भुङ्ग्रा नजिकै बसेर पसिनाका दसधारा बगाएर परिवारलाई पहिले खुवाएर मात्रै आफू अन्तिममा खाने ती महिला आज यो काठमाडाँैको कोलाहलमा भीड छिचल्दै यात्रीलाई गन्तव्यमा पुर्याएको देख्दा साहै« खुसी लाग्दो रहेछ । कति पनि घमण्ड अनि आत्मग्लानी देख्दिन उनको उनुहारमा यो पेशाप्रति । कति स्वावलम्बी नारी यिनी ।म भने यो सर्टिफिकेटका झोला बोकेर, घरबाट पठाइदिएको पैसाका भरमा जागिरका आवेदनको लाइनमा बस्दा बस्दै अब भने त वाक्क दिक्क भइसकेको थिएँ । आखिरमा पढाइ जागिरकै लागि मात्रै हो र ? हो जस्तो लाग्छ नत्र किन म हरेक विज्ञापनमा यसरी राल काड्छु । निजी कम्पनीमा सर्टिफिकेटसँगै अनुभव लानुपर्ने, आखिरमा पढाइ सक्नेबित्तिकै कसले उपहार देला र अनुभव ।अन्ततः यस्तै अनेक कुरा मनमा केलाउँदै अनि खेलाउँदै सरकारी जागिरको आवेदन दिने लाइनमा पुगेँ । लाइन हेर्दे मनमनै सोचेँ, आज बेलुका घरबेटीले गेट खोलेनन् भने के गर्ने ? साथीकोमा जाउँला नि । विदेश त ति पारी भारत नि जान्न भन्ने मेरो विरक्तिएका मनमा दिनमा एकपटक भए नि विदेशी भूमिप्रतिको मोहले तान्ने गथ्र्यो । आखिरमा मनको कुनामा थोरै भए नि शीतल महसुस गर्ने गर्थें, यस्ता विदेशी सपनाले । मेरो साथी १२ कक्षा सकेर विदेश लाग्दा म भन्ने गर्थें, अर्काको देश अनि नयाँ परिवेश केटोले दुःख पाउने भयो । तर अहिले उसका प्रगतिले नजानिदो रूपमा मलाई डाहा हुन थालेको छ ।म घरीघरी सोच्छु मेरा बारेमा ढाहा गर्ने त को होलान् र ? ढाहा हुने लायकको नि भइएन्, कठैबरी बिचरो म । मेरा बाको गाउँमा प्रशस्त जग्गा जमिन छ, बाले पढेनन्, बालाई मैले जागिर खाएको हेर्ने ठूलो मन छ । जेसुकै गर तर म जस्तो किसान चाहिँ नबनेस् । बाले किन यसो भने होलान् मलाई आखिरमा मेरो पढाइ यही जागिरका लागि मात्र भयो त । अनि मैले पनि पटक्कै सोच्न भुलँे छु जागिरभन्दा अरू कुराबाट पनि जीवन निर्वाह गर्ने कुरा । जागिरको आवेदनसँगै भर्दा धेरै ठाउँमा देखिएका परिचित अनुहारहरू आउने क्रम बढ्दो थियो झन् यो सरकारी जागिरमा त कुरै नगराँै ।शिक्षित धेरै भए कि सर्टिफिकेट होल्डर धेरै, म यस्तै लाइनमा बस्दा सोच्थेँ यस्ता कुराहरू । आज म जुन लाइनमा उभिएको छु, त्यसको योग्यता मास्टर डिग्री रहेछ, तर त्यहाँ अधिकांश म जस्ता डिग्रीका सर्टिफिकेटका झोला बोक्ने प्रशस्त देख्थँे । भर्खरै १२ पास गरेका भाइबहिनीमा जागिरबारे थेरथोर चेतना त होला तर सबैमा भने छ जस्तो लाग्दैन मलाई । १२ कक्षापछि नै जागिरबारे ज्ञान अनि आवश्यकता हुँदो हो त पक्कै पनि आज म जागिरे भइसक्थेँ होला ।  अहिले बुझ्दै छु, पढ्नुपर्ने त जागिर दिने संस्थाका पाठ्यक्रम रहेछन्, म भने कलेजका मात्र किताबका कीरा भएँ ।बाल्यावस्थामा  भविष्यको सुन्दर कल्पना गर्दा जति मिठास पाउँथ्यो, त्यो मिठास आज यथार्थको धरातालमा उभिँदा धेरैलाई विषाद बन्ने गरेको यथार्थ हामी माझ छ । आखिरमा हाम्रो सरकारले, अभिभावकले शिक्षामा गरेको लगानीको प्रतिफल यही नै हो त । शिक्षाले मान्छेलाई शिक्षित सँगसँगै स्वाभलम्बी बनाउनुपर्नेमा यहाँ त केवल शिक्षाले जागिरका लागि आवेदन भर्न सर्टिफिकेट हातमा थमथमाउने गरेको छ । हरेक अभिभावक यही चाहन्छ कि आफ्ना सन्ततिले समाजमा नामसँगसँगै राम्रो दाम पनि कमाओस् तर यहाँको यथार्थ एवं तीतो वास्तविकताका आफ्नै मर्म स्पर्शी वेदना र अलिखित गुनासाहरू छन् ।बाबु त ठूलो भएर के बन्छस् ? यस्ता प्रश्न आउन न पाउँदै हत्त न पत्त उत्तरदिन तम्सिने हामी आज जागिरमा भौतारिँदै ठीक छ । ठूलो भएर के बन्छस् जस्ता प्रश्नका जवाफ हरेक बच्चाले धेरै पटक आफ्ना बाल्यकालमा दिएकै हुनुपर्छ । तपाईंले पनि अवश्य जवाफ दिनुभयो होला भविष्यमा के बन्ने भनेर । त्यतिबेला उत्तर प्रायः एकनासकै आउँथ्यो, फेरिँदैनथ्यो । आज भने आफ्नो लक्ष्य दिनदिनै फेरिन्छन् । मैले नि जानी नजानी डाक्टर, इन्जििन्यिर, पाइलट बन्छु भनेर पनि धेरैलाई उत्तर दिएँ होला । आखिरमा आज सपना पूरा हुने दिनसम्म आइपुग्दा पनि म आफूलाई के बन्छु भन्नेमा नै बढो अन्योलमा छु ।बाटो बिर्सिएर अल्मिलिएको पैदल यात्रु जस्तै पाउँछु आफूलाई अहिले । जसले जुन बाटो जा भने त्यही बाटो जान मन लाग्ने तर आफै माथि विश्वास राखेर साहसका साथ यही बाटो सही भनेर हिँड्ने आँट अझ बटुल्न सकेको छैन् । गन्तव्यबिनाको यात्रा निरर्थक हुन्छ अनि लक्ष्यबिनाको जीवन पनि निरर्थक नै बन्दछ । यस्तैयस्तै परिधिको परिबन्दमा अल्झेको छु म । यसरी नै लाममा पालो कुर्दै सदाझँै आज नि मेरा दिन बित्ने छ, अरू विकल्प के त ?
