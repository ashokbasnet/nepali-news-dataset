तिहारले मारेको छलाङ ! भैलो हो कि कन्सर्ट ?

-दीपक घिमिरे तिहार भनेपछि चिल्ला रोटी, देउसी भैलो अनि पटाका । यी तीन कुराले हामीलाई तिहारको महत्व झल्काउँथ्यो । हिन्दू संस्कारअनुसार दशैंलाई सबैभन्दा ठूलो चाड मानिन्छ तर हाम्रा लागि तिहार ठूलो चाड लाग्थ्यो किनकि तिहारको महत्व माथिका तीन कुराले प्रष्ट पाथ्र्याे । हामी तिहारभन्दा ठूलो दशैं कहिल्यै मानेनौँ र तिहार जस्तो रमाउन दशैंमा सकेनौँ ।समयले हामीलाई फेरिदियो या हाम्रा चाडपर्वलाई फेरिदियो, त्यो ठूलाठूला समीक्षकहरू बसेर समीक्षा गर्दै होलान तर यतिबेला हाम्रा लागि चाडपर्व फेरिए जस्तै समीक्षा मैले गर्दैछु । किनकि मेरा लागि भनौ या हामी सबैका लागि साँचिकै हाम्रा चाडपर्वहरू फेरिएका छन् ।तिहार भन्ने बित्तिकै तीन महत्वपूर्ण रमाइलो हाम्रा दिमागमा फनफन्ती घुम्थे । तर आजभोलि ती तीन कुरा लोप हुने अवस्थामा पुगेछन् । हामी त्यो तिहारका तीन रमाइलोलाई अहिले भुल्दै छौँ र त्यसको ठाउँमा पश्चिमी संस्कृति झल्कने संस्कारलाई भित्र्याउँदै रहेछौँ ।मानव विकास र सामाजिक रहनसहन बदलिनु नौलो कुरा होइन । यसले आमूल परिवर्तन पनि ल्याउँछ । हामी शताब्दी पार गर्दै युग परिवर्तन गरेर एक्काइसौँ शताब्दीको एउटा महत्वपूर्ण युगमा आइपुगेका छौँ । यतिबेला सानातिना र झिना मसिना कुरामा अडिनु ठीक पनि होइन तर विकाससँगै भित्रिएको विकृतिले हाम्रो संस्कार र परम्परालाई कता डोर्याउँदै छ त ? सोच्न आवश्यक छ । तिहारमा पाक्ने रोटीको भन्दा महत्व अहिले बजारमा भित्रिएका मिठाइले लिन थाले । दिदीबहिनीले सगुन र प्रसादको नाममा रोटीलाई भन्दा बजारमा पाइने मिठाइलाई महत्व दिन थालेपछि गाउँघरमा सिन्कामारी, पपरा अनि फिनी रोटी पाक्नै छाडे । अचम्म त यो कुरामा पर्छु कि घरको छानामा रातै पहँेलै सुक्ने सिन्कामारी र पपरा अब फेसबुकको वालामा देख्न पाइन्छ तर घरमा देखिन छाडे । चिल्ला रोटीले महत्व दर्शाउने तिहारको बेला गाउँघरमा रोटी पाक्न छाडेपछि आमाहरू भन्छन् “ग्यास्ट्रिक र अरू तमाम रोगका डरले चिल्ला रोटी खानै छाडे, घरमा खाने मान्छे नभएसी कसले दुःख गरोस् ।”   साच्चै भन्ने हो भने हाम्रा गाउँ घरमा उहिलेका जस्ता रोटी पाक्न छाडिसके । मान्छे अल्छी भएर हो या रोटीको महत्व अबको पुस्ताले नबुझेर हो । गाउँ घरमा चिल्ला रोटी धेरै कम पाक्छन् । यस्तै हो भने अबको एउटा पुस्ता पछाडि तिहारमा पाक्ने फिनी, सिन्कामारी अनि पपरा जस्ता रोटी पकाउन जान्ने पुस्ता नै रहँदैन । तिहारमा सबैभन्दा महत्व थियो– देउसी भैलो । अहिले जस्तो पैसा र दक्षिणाका लागि ऊ बेला देउसी भैलो खेलिँदैनथ्यो । दुई घण्टा मुखैले भट्याएपछि पाइने एक माना चामलले पनि धेरै खुशी दिन्थ्यो ऊ बेला । देउसी भैलो रमाइलोका लागि खेलिन्थ्यो अनि आशीष आदानप्रदान गर्न भट्याइन्थ्यो । तर आजभोलि कतिसम्म विकृति भरिएर आयो भन्नेको कुनै लेखा जोखा छैन । देउसी भैलो रमाइलोका लागि होइन, कमाउनका लागि खेलिँदो रहेछ भन्ने आगामी पुस्ताले सजिलै बुझ्नेछन् । हिन्दी अनि रिमिक्स गीत, उत्ताउलो भट्याउने शैली अनि हेर्नै लाज लाग्ने डान्सले देउसी भैलोको परम्परागत शैलीलाई कहाँ मिल्काइदियो कहाँ । ऊ बेलाको जस्तो आशीषसहितको भैलो त अब सहर बजारमा देख्न पाइने छैन होला । बरु कुनै साङ्गितिक कन्सर्ट जस्तो देउसी भैलो चै टोल टोलमा माइक लगाएर नाचेको देख्न सकिन्छ । अझै पनि गाउँघरमा भैलो खेल्न आउँदा खुशीले आँगनमा आउने घरबेटी प्रशस्तै छन् तर सहरमा देउसी भैलो परै देख्दा घरमा ताला ठोकेर छतमा लुक्न घरबेटी बाध्य छन् । कारण उत्ताउलो भैलोलाई दिइने दक्षिणा नै हो ।  दक्षिणा भनेको आफू खुशी भएर दिइने एउटा नगद या जिन्सी वस्तु हो तर यहाँ भैलो खेल्न आएकाले नै दक्षिणाको रकम तोक्छन् अनि कसरी बसून् घरबेटी आगनमा ? गेटमा ताला ठोकेर भाग्नुको विकल्प रहँदैन । भैलोलाई मनोरन्जन र परम्परा ठान्नेहरू दक्षिणामा बार्गेनिङ गर्दैनन्, उनीहरू नाच्न नचाउन अनि आशीष दिनमै भैलोको महत्व ठान्दछन् । तर विकृतिले गलाउँदै लगेको भैलोलाई सानो कन्सर्टको रूप दिएर कमाउने बाटोको रूपमा लिन्छन आजभोलीका युवापुस्ता । अनि टोल छिमेकलाई आजित पार्नेगरी रकम असुल्छन् । यस्तै भैलोले गर्दा अब सुस्त सुस्त देउसी भैलो पनि कन्सर्ट हो जस्तै लाग्न थाल्यो । देउसी भैलोसँगै रमाउने अर्को पाटो थियो पटाका । तिहारमा केटाकेटी रमाउने भनेकै पटाका पटकाएर हुन्थ्यो । तर पटाका पनि विकृतिको मारमा परेर होला, नेपालमा पटकाउनै बन्देज भयो । मानव जीवनलाई असर नगर्ने खालका पटाका बिक्री गर्न दिनुपर्ने तर अनुगमनको कमीले गर्दा हरेक प्रकारका पटाका बिक्रीमा रोक लाग्यो अनि पाइन छाडे पटाका  ।हैसियत र सोर्सवालाहरू बम जस्ता पटाका घर आँगनमै पट्काउँछन तर रमाइलो गर्न केटाकेटीले झिर्झिरे पटाकासम्म पाउँदैनन् । ठूला र खतरा हुने पटाकालाई बन्देज गरेर सामान्य खालका पटाका बिक्री वितरणमा अनुमती दिए खास्सै फरक पर्छ जस्तो मलाई लाग्दैन । बरु प्रसासनले कडाइ चाहिँ गर्नुपर्छ । यस्तै धेरै कुराहरूलाई सोच्न थाल्ने हो भने अब आउने पुस्ता दशैँ तिहारभन्दा भ्यालेन्टाइन र क्रिसमसमा बढी रमाउने छन् । किनभने हाम्रा चाडपर्वहरूले पश्चिमा संस्कृति र परम्परालाई मिसाउन खोज्दैछन् । तर पश्चिमाहरूका चाडपर्व नितान्त शुद्ध छन् । हामी हाम्रा पर्वलाई भन्दा उनीहरूका पर्वलाई महत्व दिन थालिसकेका छौँ । भैलो कन्सर्टका रूपमा विकसित हुँदैछ, चिल्ला रोटीहरूको ठाउँ मिठाइले लिँदैछ अनि पटाका पटकाउँदै रमाउने अधिकार प्रशासनले खोस्दैछ । यस्तो खालको सांस्कृतिक रूपान्तरणलाई अब के भन्ने ? आमूल परिवर्तन कि अग्रगामी छलाङ ?    
