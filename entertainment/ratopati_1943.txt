तीन मुक्तक

-मन्जुश्री गौतम  १ कालो, रातपछिको समय, उज्यालो बिहानीमा हुनेछ आज बगरको माछा, भोलि सागरको पानीमा हुनेछ  परिस्थितिले नै सम्बन्धलाई परिभाषित गर्दछ भने कसैको पैतालाको धूलो, कसैको आँखाको नानीमा हुनेछ  २ संसार, बिरानो छ, घामले रातलाई, चिन्दिन भन्न सक्छ  कोभन्दा को कम, हिउँदले, वर्षातलाई, चिन्दिन भन्न सक्छ मन मनको दूरी बढेको देख्दा, यस्तो लाग्न थालिसक्यो  उही हाँगाको फूलले कुनै दिन, पातलाई चिन्दिन भन्न सक्छ  ३ जित्नेको ओठमा हाँसो थिएन, साँच्चै त्यहाँ अचम्म थियो  हार्नेको कुनै गुनासो थिएन, साँच्चै त्यहाँ अचम्म थियो    इतिहासमा सायदै, भेटिएला त्यस्तो, विडम्बनाको खेल  दर्शकलाई हारजितको चासो थिएन, साँच्चै त्यहाँ अचम्म थियो  
