कथा: गाण्डु !

-दीपक घिमिरे  फलामको एङ्गलले बनेको दुईतले बेडमाथि सुतेको रनेदाइले मलाई सोधे– “चिया खबुस खान्चस् ?”जीवनमा पहिलो पटक खबुसको नाम सुने । चिया त गाउँ घरमै खाएको हो, अब यो खबुस चैँ के रहेछ ? एक छिन सोच्दै थिएँ, रनेदाइले फेरि सोधे “ओए ! भोक छ कि नाई ?”हिजो आउँदा प्लेनमा खाएको एक पोको फ्राई राइसले म अघायको थिएन । एयरपोर्टबाट सीधै रुममा आइपुग्दा रातिको एक बजिसकेको थियो । तैपनि आफ्नो कर्तव्य निभाउँदै रनेदाइले उतिबेलै केही खान भनेका थिए । तर मन त्यसै चञ्चल ! न भोक थियो न त तिर्खा । म भोकै सुतेको थिए । रनेदाइको दोस्रो प्रश्नको उत्तर दिँदै उल्टै प्रश्न गरेँ– “खाने त हो तर यो खबुस भन्या के हो रन्दाइ ? ”रुममा सुतेकाहरू सबै गललल हासे , सबै उठेका रहेछन । एउटै कोठा भित्र चार वटा त्यस्ता एंगल वाला बेड थिए । जस्मा तल माथी गरेर आठ जना सुत्न मिल्थ्यो । रनेदाइले हाँस्दै भने– “बासी रोटी र च्या हो ! खान्चस् ?”नाई भन्ने कुरै भएन । भोकले लखतरान थिएँ । रनेदाइ जुरुक्क उठेर बाहिर गएँ । सुपो जत्रो रोटी अनि एक गिलास दूध चिया लिएर  मलाई दिँदै भने “ल खा ! यो खाडीमा फिरीमा पाइने यै हो खाजा ।”हेर्दै अचम्म लाग्ने खबुस देखेर फिस्स हाँसँे अनि चिया र खबुस टन्न खाएँ । यो मेरो पहिलो खानपिन थियो परदेशको । यस्तै खानपिन हो भने ज्यान लाग्ने छाँटकाँट थिएन तर मैले सोच्या परदेशको खानपिन अर्कै थियो । एकैछिन त्यो परदेशको कल्पना गर्न मन लाग्यो । जुन परदेश आउनका लागि म मरिहत्ते गरँे ।सन् २००६ मा दुबई छिरेको किस्नेदाइले अस्ति फेसबुकमा कुख्राको सपेटा खाँदै गरेको फोटो पोस्टिँदै लेखेका थिए–  “इटिङ ब्रेक्फास्ट एट केएफसी इन दुबई मल ।”अलिसान बिल्डिङमा चट्ट बसेर कुखुराका सपेटा, आलु चिप्स अनि जुस पिउँदै गरेका फोटा देखेपछि मनमनै सोचँे– “वा रे लाइफ ! विदेश त जानै पर्छ यार ।”त्यति बेला फोटोमा कमेन्ट पनि गर्दिएकै हँु– “यस्तो मस्ती छ अनि किन नलागोस् त जिउ किस्ने दाइ ।”रिप्लाइमा खिस्स हाँसेका किस्ने दाइ आज पल्लो बेडमा मस्तले सुतेका छन् । मैले चिया र खबुस खाई नसक्दै उनी उठे अनि उनले पनि लिएर आए एक माना चिया अनि एउटा खबुस । नास्ता या खानाले मलाई परदेशमा लोभ्याएको चैँ पक्कै होइन । यहाँ आउनु मेरा आफ्नै बाध्यता थिए । म खाडी छिर्न लालायित थिएँ । एकातिर मोज मस्ती अनि अर्कोतिर टन्न कमाइको एकसुरे सपना हरेक रात देख्न थालेसी म पासपोर्ट बोकेर एयरपोर्टको लाइनमा उभिएको हँु । दलालले मलाई बेचेर कति कमायो त्यो सरोकार राख्दिनँ । मात्र अब मैले कति कमाउँछु त्यो मुख्य विषय हो । म चिया खबुस खाएर फेरि बेडमै ढलेँ । म ढलेसँगै अरू सबै उठे । कोही गीत गाउँदै उठे त कोही मोबाइलको आलार्म बन्द गर्दै उठे । जति थिए सबै हतारिँदै उठे । मसँग फेसबुकमा जोडिएका अरू तीन जना थिए यो रुममा । रनेदाइ, किस्नेदाइ अलि नजिकका थिए भने बाले र बिस्ने हेल्लो हाइका दोस्त थिए । सबैसँग हेल्लो हाई अनि सञ्चो बिसञ्चो भइसकेपछि डिउटीको तयारी सुरु भयो । म पनि पहिलो दिनको डिउटीका लागि तयार हुन थालेँ । वान–पिस वाला लेबर ड्रेस शरीरमा घुसाएपछि सबै लेबर क्याम्पबाट बाहिरियौँ । म खुशी थिएँ, अरू सबै दुखी । बालेले जिस्किँदै भन्यो– “साला जिन्दगी पनि परदेशमै जानेभो यार, उठ्यो खायो अनि हिँड्यो । अनि फेरि एक्लै सुत्यो सिरानी च्यापेर ।”सबै गलल हाँसे । बुट बजाउँदै पार्किङमा राखेको बसतर्फ सबै लम्किए । टाटा कम्पनीको थोत्रो बस । भित्र फलामका सिट भएका । न झ्यालमा सिसा छन् न त ढोका । यो बस देखेर फेरि एक पटक उहीँ पुरानो याद आयो ।करिब दुई महिनाअघि बिस्नेले फेसबुकमा एउटा फोटा पोस्टेका थिए । कालो मर्सिडिजबेन्ज कारको अघि उभिएर खिचेको त्यो पोस्टको क्याप्सन थियो– “डिप्टी जाँदै !”आज त्यो पोस्ट सम्झिन मन लाग्यो । सम्झिँदै खित्का छाडेर हाँस्न मन लाग्यो । थोत्रो बसमा बसेर डिप्टी जाने बिस्नेहरूको यस्तै पोस्टले गर्दा पनि मलाई यो खाडीले मोहनी लगाएको थियो । बसभित्र बसेर एकैछिन हाँसो मजाक भए । म चैँ रोमान्चक मुडमै थिए । आज मेरो जीवनमा जे हुँदैछ सबै पहिलो पटक हुँदै थियो । ड्राइभर सिटमा बसेका मकवानपुरका तामाङ गुरुले मीठो गीत बजाए– “चालीस कटेसी रमाउँला ।”यो चालीस कटेसी रमाउला भन्ने कुरा पनि ब्यर्थै जस्तो लाग्छ रे नेपालका एक जना युवा उद्यमी किरण कार्कीलाई । नाताले मेरो भिनाजुपर्ने किरणले एक दिन भन्नुभयो– “पैँतीस कटेकै छैन, घर–व्यवहारले च्यापेर तरुनीतिर ध्यान जानै छाड्यो । अझ चालीस कटेसी के हाल होला ?”उतिबेला किरण भेनाका कुरा सुनेर मजाले हाँसेको थिए तर वास्तविक कुरा त्यही हो । चालीस कटेसी रमाउँला भनेर गायक हेमन्त राना र गीतकार कालीप्रसाद बाँस्कोटाले परदेशीलाई झुक्याउने काम गरेका रैछन । पैँतीस कटेसी रमाउने, मोजमस्ती गर्ने ताकत शरीरबाट फुत्त उडेर गैजान्छ । अनि कुन दैवीय शक्तिले चालीस कटेसी रमाउने हो ? किरण भेनाको यो कुरा कहिल्यै भुल्दैन । करिब आधा घण्टा रफ्तारमा कुदेपछि आयो हाम्रो कर्मथलो । खाडीमा कर्मको पहिलो दिन । पाकिस्तानी फोरम्यानले मेरा गाला मुसार्दै भन्यो– “आदमी चिक्ना हे, काम मजे से कर्ना । बाँकी मे देखलुङ्गा । घबराना मत जानु ।”उसको गाला मुसार्ने स्टाइल अनि बोल्ने शैलीले म डराएँ । पछि रनेदाइले भने– “त्यो साला पाकिस्तानी गाण्डु हो । बचेर काम गरेस, धेरै नजिक नभएस । ”रनेदाइले के भने मैले बुझिनँ । आफ्नो फोरम्यानलाई गाण्डु भनेको के हो ? बुझ्नै सकेन । उनीहरू सबै यो पाकिस्तानी फोरम्यानसँग डराउँदा रैछन् । म पनि अलि अलि डराएँ । मेरो हातमा बेल्चा आइपुग्यो अनि रनेदाइले सिमेन्टका ब्लक बोक्दै भने “खाडीको मस्ती यसैमा छ केटा । अब रूखमा फल्या पैसा टिप्न सुरु गर ।”म किच्च हाँसे, बेल्चाले बालुवा खेलाउँदै साथी बालेले अस्ती फेसबुकमा ‘इट्स डिउटी टाइम !’ भनेर हालेको फोटो सम्झिएँ । लुलु हाइपर मार्केटको अघिल्तिर चट्ट उभिएको फोटो फेसबुकमा पोस्टेको बालेले सिमेन्टका ब्लक बोकेर तीन तलामाथि उक्लिन्छ होला भनेर कल्पनासम्म गरेको थिइनँ ।  तर आज आफ्नै आँखाले देख्न पाएँ । धन्य प्रभु ! बाँच्न मात्र पर्छ, अनेक देख्न पाइन्छ । आधा घण्टा बेल्चा खेलाएपछि म गलेँ, पिउनका लागि पानी नजिकै थिएन । अलि पर जाँदा फोरम्यानलाई सोध्न पर्ने बाध्यता । फोरम्यान यति फटाहा कि उसलाई सबैले गाण्डु किन भन्दा रैछन बल्ल चाल पाएँ । गाण्डुको अर्थ थाहा पाएपछि म थकानमै  भए नि हाँसे । उसको सही नाम जेसुकै होस्, हामी नेपाली माझ ऊ गाण्डु थियो । नेपाली केटाहरूको नजरमा ‘सबसे बडा गाण्डु !’ बनेर बसेको पाकिस्तानी फोरम्यानको हेला अनि पीडा सहँदै सुरु भए दैनिकी । जुन दैनिकीमा म हरेक दिन नोट छाप्ने प्रयास गर्दछु । बाँकी गाण्डुसँगको दैनिकी अर्को हप्ता ।  क्रमशः
