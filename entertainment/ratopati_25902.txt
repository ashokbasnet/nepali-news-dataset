व्यङ्ग्य: अनि पो फस्टाउँछ लोकतन्त्र !

-शैलेश भट्टराईसर्वप्रथम वाम गठबन्धन ज्वाइन नगरेर अलिअलि भए पनि लोकतन्त्रको ढुकढुकी बाँकी राखिदिने कमरेडहरू विप्लव, वैद्य र विजुक्छेलाई कोटीकोटी नमन ! नत्र चुनाव अघि नै लोकतन्त्र समाप्त हुने थियो । अधिनायकवाद व्याप्त हुने थियो । वाम गठबन्धनले विना चुनाव नै कर्याप्झ्याप पार्ने थियो ।यो अधिनायकवादको भय पनि गजबको छ । पालैपालो एउटा एउटा कम्युनिस्टलाई काखमा लुट्पुट्याउँदा पनि अधिनायकवादको भय भएन । ‘भागशान्ति जय नेपाल’ गर्न पाउन्जेल रत्तिभर संशय भएन । कस्तो सन्चो थियो । दुवै कम्युनिस्टले कम्ता न्यानो बनाइदिएका थिएनन् लोकतन्त्रको चिसो काख । एउटाका अजेन्डा तुहाउन अर्कोलाई काखमा सुताउँदा होस् वा अर्कोको कुर्सी खोस्न अर्कोलाई काँधमा बोक्दा होस् दूरदूर तक पनि अधिनायकवादको अत्तोपत्तो थिएन, निरङ्कुशताको नामोनिसान थिएन । तर अब ती मिल्ने भए, त्यसैले लोकतन्त्रको काख चिसै हुने भो ।अघिपछि समय नै नभएजस्तो यो चुनावको मुखैमा मिल्नु चाहिँ घोर अलोकतान्त्रिक चरित्र हो । लोकतन्त्रमाथि अन्याय हो । एउटा जाबो चुनावपछि मिलिदिएका भए नि त हुन्थ्यो । बेला न कुबेला मिल्नाले लोकतन्त्रवादीलाई नन्दी भृङ्गी अनेक दलहरूसँग मन नलागी नलागी मिल्नुपर्ने बाध्यता आइलागेको छ । त्यसैले तनावमा अनि वैराग्यभावमा छ लोकतन्त्र । तालमेल पनि नभएर वाम गठबन्धन रे, पार्टी एकता रे, निर्वाचनबाटै एकमना सरकार रे, पाँच वर्षसम्म ढिम्किनै दिन्नम् रे । स्थायी सरकार चलाउने रे ! के हो त्यो भनेको ? स्थायी सरकारका रूपमा निजामती कर्मचारी छैनन् ? सेना छैनन् ? प्रहरी छैनन् ?अनि पाँच वर्ष भनेको कति हो थाहा छ ? साठी महिना । अनि साठी साठी महिना लोकतन्त्रवादीहरू के हेरेर बस्ने ? खरानी घस्ने कि जङ्गल पस्ने ?त्यसैले एउटा खाँटी लोकतन्त्रवादीले आँखै अगाडि अधिनायकवादको प्रेत नाचिरहेको देख्नु अस्वभाविक होइन । उसै पनि प्रजातन्त्रको पुनस्र्थापना पछि हाम्रो सनातन लोकतन्त्रवादी दललाई सत्ता बाहिर हुने बित्तिक्कै लोकतन्त्र खतरामा परेको देख्ने रोग उहिल्यै लागिसकेको हो । त्यो रोगले अहिले आएर वाम गठबन्धनको निर्माणपछि झन् सिकिस्त पारेको छ । कारण प्रष्टै छ । त्यसैले यत्र तत्र सर्वत्र अधिनायकवाद नै अधिनायकवादका काला बादलहरू मडारिरहेको देखिएका छन् ।नेपालमा अहिलेसम्म कम्युनिस्ट पार्टीले बहुमत ल्याएकै छैन । दुई तिहाइको त झन् कुरै भएन । अहिलेसम्म बहुमतै नल्याएको कम्युनिस्टलाई अहिले चाहिँ किन चाहियो दुई तिहाइ ? सके दुई तिहाई नसके बहुमत ल्याउँछु अनि पाँच पाँच वर्षसम्म स्थिर सरकार चलाउँछु भन्नुको सीधा अर्थ अधिनायकवाद ल्याउँछु, लोकतन्त्र सिध्याउँछु नै भनेको हो । लोकतन्त्रको अगाडि दुई तिहाइ बहुमत त कुनै पनि दल त्यसमाथि कम्युनिस्ट दलले त भन्नै पाउन्न । भने पनि ल्याउन पाउन्न । जसले भन्छ र ल्याउँछ त्यो सरासर निरङ्कुश हो, अधिनायकवादी हो, तानाशाही हो । जसरी प्रत्यक्ष निर्वाचित कार्यकारीको प्रावधानले तानाशाह जन्मिन्छ, त्यसरी नै कम्युनिस्टले बहुमत ल्याए त्यो स्वतः अधिनायकवादी हुन्छ भन्ने लोकतन्त्रवादी दलको अखण्ड मान्यता हो । फ्रान्सका राजा लुइ चौधौं म नै राज्य हुँ भन्थे रे । नेपालको सन्दर्भमा नेपाली काँग्रेस नै लोकतन्त्र हो र लोकतन्त्र भनेकै नेपाली काँग्रेस हो भन्ने कुरा घाम जत्तिकै छर्लङ्ग छ । किनभने लोकतन्त्र ल्याउनमा उसले ह्याट्रिक गरेको छ ।लोकतन्त्र सिध्याउनमा पनि ह्याट्रिकै गरेको छ । त्यसैले नेपाली काँग्रेसले जे गरे पनि लोकतन्त्र हुन्छ । लोकतन्त्र दरबारमा बुझाए पनि त्यो लोकतन्त्रकै खातिर हुन्छ, संविधानमै नभएको अधिकार प्रयोग गरे पनि त्यो लोकतन्त्रै हुन्छ, छँदाछँदैको आफ्नै एकमना सरकार ढाल्दा झनै लोकतन्त्र हुन्छ, उसको कृयाकलापले लोकको हित अहित जे गरे पनि त्यो लोकतन्त्र नै हुन्छ । जसरी ब्राह्मणले वेद पढ्दा मुखबाट उछिट्टिएको थुकलाई थुक भन्नुहुन्न् त्यसैगरी सनातन लोकतन्त्रवादी दल वा त्यसको प्रतिनिधिले अलोकतान्त्रिक काम गरे पनि त्यसलाई अलोकतान्त्रिक भन्नुहुन्न । जे गरे नि जसो गरे नि त्यो लोकतान्त्रिक नै हुन्छ अर्थोक हुन्न ।’ युद्ध र प्रेमका लागि जे पनि जायज हुन्छ’ भन्ने कहावत अब ‘युद्ध, प्रेम र लोकतन्त्रका लागि जे पनि जायज हुन्छ’ भनेर संशोधन गर्नुपर्छ ।कम्युनिस्ट पार्टीहरू जति धेरै हुन्छन् र तिनीहरूबीच जति गहिरो द्वन्द्व र दुस्मनी हुन्छ लोकतन्त्र उति बलियो र धनी हुन्छ । ती जति मजाले कुटाकुट र मारामार गर्छन् त्यति नै मजाले लोकतन्त्र हुर्किन्छ, बढ्छ, फल्छ, फुल्छ । नेपालमा नाम चलेका कम्युनिस्टहरूबीच यस्तै काटाकाट र मारामार थियो तब न लोकतन्त्र सुदृढ थियो । एउटा कम्युनिस्टले अर्कोलाई रिमोटे भनोस् जवाफमा त्यसले लम्पसारे भनोस्, अर्कोले बन्दुक बोकोस् अर्कोले बम बोकोस् । बम र बन्दुक दुवैले एकअर्का विरुद्ध ठोकोस् । अनि पो बलियो हुन्छ लोकतन्त्र । अनि पो आउँदैनथ्यो अधिनायकवाद ! खाँटी कम्युनिस्टले एम्बुस थापोस् अनि राष्ट्रवादी कम्युनिस्ट सत्तामा बसेर घुस थापोस्, अनि पो बलियो हुन्छ लोकतन्त्र । समाजवादी कम्युनिस्टले जुस खाँदा लोकतन्त्रवादी कम्युनिस्टले तुष राखोस् ।यथास्थिवादी कम्युनिस्ट र प्रगतिशील कम्युनिस्ट एकापसमा हानाहान गरून् । अग्रगामी कम्युनिस्ट र प्रतिगामी कम्युनिस्ट तानातान गरून् एवम् रीतले कम्युनिस्ट पार्टी नामका अरू किराना पसलहरू धमाधम खुलून् । मार्क्स, लेनिन, माओको नाममा मात्रै होइन चे ग्वेभाराको नाममा नेकपा (चेवादी), किम इल सुङको नाममा नेकपा (सुङवादी), मार्सल टिटोको नाममा नेकपा (टिटोवादी) कम्युनिस्ट पार्टीहरू खुलून् । त्यसैगरी नेकपा (स्टालिनवादी), नेकपा (एङ्गेल्सवादी ) नामका कम्युनिस्ट पार्टी पनि खुलून्  । यति खुल्दा पनि लोकतन्त्र अझै कमजोरै रहे नेकपा (पुष्पलालवादी), नेकपा (मनमोहनवादी) अनि नेकपा (मदनवादी) पनि खुलून् । तिनमा यसो यसो दुई चार करोड लगानी गर्न पाइयोस् । अनि पो लोकतन्त्र फष्टाउँथ्यो । एउटाको विरुद्धमा अर्कोलाई खेलाउन पाइयोस् । कहिलेकहीँ जम्मैलाई पेलाउन पाइयोस्  । अभिभावकको अभिनय गर्दै कहिलेकहीँ तीनको मुद्दा मिलाउन पाइयोस् । अनि पो अधिनायकवाद आउँदैनथ्यो, निरङ्कुशता निमिट्यान्न हुन्थ्यो र लोकतन्त्र बलियो हुन्थ्यो ।भारतमा हेर्नुस् कति धेरै कम्युनिस्ट पार्टीहरू छन्, अनि कति बलियो र सर्वव्यापी छ लोकतन्त्र । गरिबका झुपडीमा खाने गाँस नभए पनि लोकतन्त्र छ । लाउने लुगा नभए पनि लोकतन्त्र छ । शिक्षा, स्वास्थ्य, सुरक्षाको ठेगान नभएका भारतलोकका करोडौँ लोकवासीले लोकतन्त्रको उपभोग गर्न पाइराखेको स्थिति छ । त्यस्तै रूसमा दसवटा कम्युनिस्ट पार्टीहरू छन् । झन् हेर्नुस त कति गज्जबको लोकतन्त्र छ । दशकौँदेखि एउटै व्यक्ति घरि प्रधानमन्त्री घरि राष्ट्रपति ।लोकतन्त्र बचाउन कम्युनिस्टहरूलाई सत्तामा आउन दिनु हुन्न । किनभने कम्युनिस्टहरू सत्तामा आएपछि न रून पाइन्छ, न दिल खोलेर हाँस्न पाइन्छ, न मायापिर्ती गाँस्न पाइन्छ । पत्रकारले प्रश्न सोध्नै पाउँदैन, शिक्षकले पढाउनै पाउँदैन, वकिलले वकालत गर्न पाउन्न, खेलाडीले खेल्न पाउँदैन, डाक्टरले उपचार गर्न पाउन्न, इन्जिनियरले इन्जिन बनाउन पाउँदैन । विद्यार्थीले पढ्ने ? कल्पना बाहिरको कुरा ! पाइलटले विमान उडाउने ? हवाई कुरा । किसानले खेती ? यो त झन् असम्भव ! मजदुरले मजदूरी ? दण्डनीय हुन्छ– कम्युनिस्ट पार्टीको सरकारमा । हाच्छिउँ आए रोक्नुपर्छ, खोकी लागे खोरमा जानुपर्छ, अपान वायु उत्सर्जन गर्नलाई लाइसेन्स लिनुपर्छ, दिसा बस्न निवेदन दिनुपर्छ, साठी वर्ष उमेर कट्यो ? मारिने दिन गन्न थालिहाल्नुस् । हिँड्न् मन लागे हिँड्न पाइन्न । निन्द्रा लागे सुत्न सरकारको स्वीकृति लिनुपर्छ । त्यति मात्रै कहाँ हो र ?चराले उड्न पाउँदैन, गाडीले गुड्न पाउँदैन, भैंसीले ब्याउन पाउन्न, माझीले डुङ्गा खियाउन पाउन्न ।  
