रुम्जेटारको बाटो हिँड्ने छैन

कविता:  गोपाल किराती   त्यो बेला गउँ–गाउँ नारा लाउँदै ‘क्रान्ति’ आयो– ‘माओवाद र पहिचान मुद्दा– जिन्दावाद !’ युवा युवति जुलुस बनेर लागे वर्गसंघर्षको गीत गाउँदै ‘हतियार हुनेहरु हतियार लिएर उठ, जीवनदेखि हारेर मर्छु नभन’ आदि ।  बगाले काण्डमा उन्नाईस शहिदको श्रद्धाञ्जली ! ठुली बैनीसित छ महिनापछि देब्रे पाखुरा च्वाट्टै काटिएको  अठार वर्षे घाइते बैनी भेट्दा  त्यो भूमिगत क्रान्तिमा  दाजु–बैनी घण्टौ रोएका थियौं ।  सेल्मेको काखमा  वीस वर्षे भाईको उही पाखुरा अनि उस्तै ! दुई वर्षपछि भेटेर खुब रोएका थियौं । प्रतिरोधमा सपथ लिएका थियौं– “हामी अन्तसम्मै लड्ने छौं ।”जालन्धरकी भाउजुले स्याहार्दै थिइन् घाइते याद्धाको घाउमा नुन पानी छर्कदाँ थालमा झर्दैथ्यो थपाथप ‘औंश’  ठूलो शहरको निगरानी, सानो झुपडी घर  कुहिएको घाउमा नुन पानीले मुटु चिर्दा योद्धाहरु आवाज निकाल्न पाउँदैनन् किनभने, कोचिएको छ मुखमा कपडा प्रिय कमरेडहरु  भालुवाङ र कुसुमका योद्धा थिए ।यद्यपि यात्रा अघि बढेकै हो  अझ अँध्यारो पहाडको घेरा तोड्दै  उज्यालो संसार निर्माणको बाटोमा  यो बेला, दुखद आश्चार्य !  जनयुद्धका शहिद बोल्दैनन् बेपत्ता योद्धाहरु पनि । तर, सहोदर बैनी र भाई  औंश लागेर बचेका कमरेडहरु मानव मुक्तिको यात्रामा  ‘अन्तसम्म लड्ने’ कसम बिर्सन खोज्छन् ‘विलय’को भूमरिमा हाम्फाल्छु भन्छन्  मलाई बौलाहा ठानेर भाग्छन् मूर्ख ठानेर गिज्याउँछन् ।प्रश्न छ निर्णय क्रान्ति कि प्रतिक्रान्तिको ? अघि राती सपनामा ऐठन प¥यो  अजंगको राक्षसी स्वरुपमा  डेरिडा र फुकुयामा अट्टहास गर्दै  ललकार्दै थिए ताकेर मलाई  ‘देखिस् तेरो नेपाली क्रान्ति ?’  ब्युँझदा पसिनै पसिनाले भिजेको शरीर प्रतिक्रान्तिको भयले सियो जत्रो मुटु चिसो पानी पिएर फेरी सपथ लिएँ– ‘शहिदले देखाएको बाटो छोड्ने छैन,  रुम्जेटारको बाटो हिँड्ने छैन ।’
