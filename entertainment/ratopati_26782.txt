कविता: आफ्नो प्रेम

–रेखा पन्त   गैरी खेतको रोपाइँ  जम्दार बाको मेला उखेलेर धानको बीउ  झमझम पानीको वर्षा वर्षासँगै सुमधुर आवाजमा गाएको असारे गीत  ‘रिमी र झिमी पानी है पर्यो असारे मासैमा’ कोइलीले कागको फूल चोरेझैँ  मौका छोपी छोपी रोपाहारलाई    हिलो छ्याप्ने लाठेहरू  तिनै लाठेमध्येका एक उनी !खेतको आलीमा बसेर   निथु्रक्क भिजेको शरीर    खाइन्थ्यो खाजा  एउटै पछ्यौरीमा थापेर  झिकेर पालैपालो     मगमग बास्ना आउने  दारको ठेकीमा जमेको एकराते दही ढिकीमा कुटेको चिउरा  तामाको अचारको साथ    जम्दारनी आमाको हात  प्रत्येक गाँसमा जुधिरहन्थ्यो नजर  उनको र मेरो  !!छुट्टीको दिन खोलामा पौडी खेल्दै   बालुवामा बनाएका  सुन्दर स–साना घरहरू  सानो घरभित्र झनै साना साना  बनावटी  ढुङ्गाको दुलहा दुलही  बालुवाको भतेर  जन्तीमा जम्मा दुइजना  म र उनी  !!  वनपाखामा दाउरा घाँस  सालको पात बजाउदै  सुसेल्दै  रनवन घन्किने गरी गाएका गीतहरू  कलकल बगेका स्वच्छ मूलको पानी  अँजुलीमा उबाएर मेटिएको  तिर्खा, भोक, थकान  घाँसको भारी होस् या मनको भारी  बिसाउन पुग्छ  डाँडाको चौतारी  सिरसिर बतासले छिनमै मेटिने थकान  तल दोबाटोमा देखिने  भरियाको लर्को  चौतारी पेटीमा बिछ्याएका  सेता सेता छपनी  छपनीमा खेलिने  बागचाल बुद्धिचाल  खेलको प्रतिस्पर्धामा    उनी र म !!गोधुली साँझको सङ्केत गथ्र्यो   झ्याउँ झ्याउँ झ्याउँकिरीले  लाहुरे बाको घरमा बसेको रोधी  जोर मादलको घिन्ताङ घिन्ताङ  मङ्सिरको सोमबार लाग्ने झ्याल्ला भूमे थान  जाडोको मौसममा एउटा पछेउरी काफी थियो दुई जनालाई  ढोडेनी बजारमा लाग्ने  एकादशी मेला किनेर खाएको  सुन्तला बदाम  फूलैफूलको डोली  भजन गाउँदै  दरौदी नदीमा टाँगेको फूलकै तोरण फूलका गुच्छा नदीमा बगाउँदै मुस्कुराउने  उनी र म   !भनाँैला कुनै दिन भन्दाभन्दै मनभरी उकुसमुकुस भएर बसेका  प्रेमका अंकुराहरू व्यक्त गर्न नसक्दा  दिन बिते, महिना बिते   ऋतु फेरिए भित्तामा झुन्ड्याएको पात्रो फेरियो   कतै उसैले पो भन्छ कि भन्ने आशा गर्दागर्दै समयले नेटो काट्यो  अहिले लाग्छ  मन दरिलो बनाएर उसकै सामु  आफ्नो प्रेम व्यक्त गरौँ   तर न त्यो समय आउँछ फर्केर  न उही मान्छे !गोरखा हाल: इजरायल
