बिफ बर्गर !

कथा:  दीपक घिमिरे    परदेश लोभ्याउने ठूलाठूला महल एकातिर ठडिएका छन् तर मैले काम गर्ने ठाउँ पूरै बगर । खाडी आफैमा एउटा बगर रहेछ । झन् त्यसमाथि सहर भन्दा निक्कै पर बगरको बीचमा बनेको लेबर क्याम्प । चारै दिशामा हेर्दा देखिने भनेकै यही बगर मात्र रहेछ । ठूलाठूला गगनचुम्मी घर कि त उतै नेपाल फोटोमा देखियो कि त कहिले काही अबुधाबी या दुबई जाँदा देखिन्छ । अरू बेला त यही बगर नै जिन्दगी भयो । चिल्ला सडकको पनि आफ्नै कथा छ यहाँ खाडीमा । सहर छिरेपछि हाम्रा घरभन्दा सफा सडक, गाउँ छिरेपछि बालुवाले ढाकेका अदृश्य सडक । तैपनि मन बुझाउनु थियो । कहिले सुबासेलाई भेट्ने निहुँमा सहर छिर्थें त कहिले मस्ती गर्ने निहँुमा । यस्तैमा एक दिन दुबई जाने योजना बन्यो । रनेदाइ हाम्रो ग्रुपको लिडर थिए । उनले योजना सुनाउँदै भने– “शुक्रबार ब्यानै हिँड्ने, दिनभर दुबई घुम्ने अनि बेलुका अबुधाबी आएर डान्सबार जाने ।” सबैले हात उठाउँदै भने “ओके !” शुक्रबार कुर्नै गारो । औँलामा दिन गन्दै काममा खटेपछि एक दिन शुक्रबार आयो । चाला उहीँ हो ! छुट्टी भनेसी पटक्कै निद्रा नलाग्ने । बिहान तीन नबज्दै सबैका आँखा खुले । पालैपालो बाथरुम छिर्दा बिहान भयो । सस्तोमा पाइने फेयर एन्ड लब्ली क्रिम सबैले खाप्चोमा दलेसी सबै गोरा, सेता अनि हेन्सम भए । कोठामा ताला ठोकेर निस्कियौँ आजको यात्रामा । ट्याक्सी उही पठानका ! एक्लै भएपो डर । उत्ताउलो बन्ने पठान भेटिए उल्टै बलात्कार गर्न सक्ने ग्याङ हामीसँग छ । पठानसँग जिस्किँदै हिँडियो दुबईको बाटोमा । बाटैभरि पिउने कुरा भए, पिलाउने कुरा भए । राम्रा कुरा भए अनि नराम्रा कुरा पनि भए । हाँस्दै पुगियो दुबई । ओ हो ! अचम्मको सहर दुबई । एउटा कुरा झ्याप्प याद आयो । गाउँ घरमा हाप पाइन्ट लगाउन लाज मान्ने युवती देख्या मान्छे ! यहाँ त एक अङ्गुल अनि तुना मात्र बाँध्ने कट्टु लगाएर चट्ट घाम ताप्दै गरेका युवती पनि देखियो । पछाडि सबै देखियो । अगाडि अलि घोरिएर हेरे सबै देखिने । हग्नेलाई भन्दा देख्नेलाई लाज भन्ने उखान छ नि ! ठ्याक्कै त्यस्तै भो । उता सोह्र वर्षे तरुनी पल्टेकी छिन्, अलि पर बाइस वर्षे अन्टी नुहाउँदै छिन् । पल्लो छेउमा अधबैशे अङ्कल र अन्टी मस्त अँगालोमा बेरिएर बसेका छन् । मलाई लाज लाग्यो, छड्के नजरले खुब हेरे । पछि थाहा पाएँ, यो ठाउँको नाम झुमेरा विच रहेछ । संसारभरका मान्छेहरू घाम ताप्दै नुहाउँन आउने सामुद्रिक किनार रहेछ यो । नाइटो, फिला अनि पोटिला वक्षस्थल हेर्दै अघाइयो । बाहिर निस्केपछि बल्ल भोक लाग्यो । दिउँसोको तीन बजेपछि हामी अनेक ठाउँ घुमेर अबुधाबी फर्कन बसपार्क गयौ । अरू थुप्रै ठाउँ घुमियो, सबै ठाउँको बयान गर्दैन । किनकि तपाईंहरू आफै आउनुस , घुम्नुस ।  बसपार्कमा अडिएर एउटा टिकट लिन लाइनमा बस्यो । रनेदाइहरू जस्ता अग्रज एकातिर अडिए । मलाई बर्गर किनेर ल्याउन पठाए । सबैले दस–दस दिराम उठाएर मलाई बर्गर किन्न पठाएपछि म क्याफ्टेरिया पुगे । राम्रोसँग हिन्दीसम्म बोल्न नजान्ने केरलाको वेटरले भन्यो “कोन सा बर्गर ? बिफ ?” कुन खालको बर्गर भन्ने मलाई पनि थाहा थिएन । उसले भनेको कुरामा सहमती जनाउँदै मुन्टो हल्लाइदिएँ । बीस मिनेटपछि उसले एक झोला बर्गर दिँदै भन्यो “फोर्टी दिराम !” मैले पैसा बुझाएँ, अनि झोला बोकेर बसपार्कमा आएँ । बस स्टार्ट थियो । सबै टिकेट चेक गराउँदै चढ्यौ ।  पाँच मिनेट पछाडि बस गुड्यो । पन्द्र मिनेट पछाडि बसले दुबई छाड्यो । सलललल अबुधाबीको बाटोमा बस गुड्न थालेसी रनेदाइले भने “खै बर्गर दे ?” सबैलाई एक एक पिस बर्गर हातमा थमाएर मेरो बर्गर खोले । मुख रसाए, घुटुक्क थुक निल्दै एक गाँस ग्वाम्म बर्गर टोकेँ । मैले पहिलो गाँस ननिल्दै रनेदाइले भने “के बर्गर ल्याइस बे ? यो त बिफ बर्गर हो !” बाले, किस्ने अनि बिस्नेहरू झस्किए । मैले चैँ चपाउँदै निल्दै भने “बिफ बर्गर हो ! सस्तो पर्दो रैछ, बीस दिराम बच्या छ ।” मबाहेक सबैले बर्गरलाई पलास्टिकमा कोचे । रनेदाइ रिसले कालो हुँदै भने “साले गधा ! किन बिफ ल्याको ? चिकेन ल्याउन पर्दैन ?” खाँदा खाँदैको म टक्क अडिएँ अनि भने “मिठै त छ बे ! के हुन्छ र बिफ भए ? खा खा, गजप छ ।” बिस्नेले टाउकोमा हान्दै भन्यो “बिफ भन्या के हो था छ ? साले गधा ।” अहिले चँै म अचम्म पर्दै सोधे– “के हो र बे ?” “गाईको मासुको बर्गर हो यो पागल ।” किस्नेले रिसाउँदै भन्यो ।मैले झन्डै वाकेन । मलाई निक्कै घिन लाग्यो । गाउँ घरमा बिफ भनेको थाहै थिएन । अझ यो गाईको मासु खान्छन् भन्नेसम्म थाहा थिएन । गाई खाने विद्या भनेकोसम्म सुन्या थेँ । सयौँ पटक थुक्दै अबुधाबी आइपुग्याँै । सबैले प्याट्ट प्याट्ट मेरो टाउकोमा बजाउँदै बिफ बर्गरको रिस उतारे । मैले सबै सहेँ । अबुधाबी उत्रेर बजार घुम्दै गर्दा सात बजिस्क्यो । एउटा डान्स बारमा लगेर रनेदाइ, बाले, बिस्ने, किस्ने अनि बखतेहरूले एक एक बियर पिए । मैले जुस खाएँ । हल्का झ्याप भएसी बालेले भन्यो– “खाली पेटमा बियर झ्याप्प लाग्यो यार ।” बालेको कुरामा सबैले सहमती जनाउँदै भने– “मस्तको नसा दियो यार । अब घुम्न पर्च ।”घुम्ने त भने तर अब कहाँ जाने ? एकछिन छलफलपछि बिस्नेले भन्यो “नोभोटेल होटेलतिर जाम, चाइनिज माल पाइन्च ।”“छ्या ! रन्डोहरू ।” म प्याच्च बोलँे । तर अरू सबैले हो मा हो मिलाए । सबै अघिअघि, म पछिपछि । गयौँ नोभोटेल होटेल । हिँड्दै गर्दा एउटी निक्कै सुन्दरी मेरै नजिक आएर भनी “ओन्ली फिप्ती !” उसले के भन्या हो मैले बुझिन । अलि पर पुग्दा फेरि अर्की आई, खिस्स हास्दै भनी– “ओन टाइम, ओन्ली थर्ती ।” म ट्वाल्ल परेर उसलाई हेर्दै थिए, रनेदाइलगायतको ग्याङले चारवटी केटीहरूसँग मोलमलाई गर्दै रैचन ।  म यो केटीको थर्ती मूल्यबाट पन्छिदै आफ्नै ग्याङमा आए । म आइपुग्दा रनेदाइले एउटीलाई अँगालोमा बेरेर ट्याक्सी रोक्यो । बाले बिस्नेलगायत सबै एक एकवटीलाई च्याप्दै साइड लागे । म चैँ दङ्ग परेर नजिकै भएको टेबुलमा थचक्क बसे । मलाई एक्लै देखेर फेरि एउटी अझ राम्री आइटम आएर भनी “ओन्ली  फिप्ती ! बट स्ताइलिस सर्बिस बेबी !”               क्रमशः
