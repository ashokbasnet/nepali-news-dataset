विवादित सम्बन्ध

कथा: सूचना तिमल्सिनामैले तिमीलाई सम्झेको छैन । मैले तिमीलाई भुलिसकेँ । भूतपूर्व गर्लफ्रेन्डलाई उत्तर पठाउँछु । भर्खर बनेकी गर्लफ्रेन्ड मसँग टासिँदै मोबाइल मात्र चलाएको भनी झर्को मान्छे । म उसको हात सुम्सुमाउँदै चुपचाप बस्छु । ऊ मेरो काँधमा टाउको अड्याउँछे । नयाँ गर्लफ्रेन्ड बनेको दुई दिन भयो । उसको नाम सहेली हो । ऊ मेरो प्रेमी बन्नुमा ठूलो कहानी छैन । पहिलेको गर्लफ्रेन्डसँग ब्रेकअप भएपछि मदिरापानको सेवन मेरो दैनिकी बन्छ । साथीहरूसँग बसेर रुनु, राति अबेर घर फर्कनु, काम र परिवारको बेवास्ता गर्नु । मेरो दैनिकीसँग यी क्रियाकलापहरू जोडिन्छन् । सुरुमा गर्लफ्रेन्ड भुलाउन गरेँ । निरन्तरताले बानी पर्यो । यी गतिविधि मैले मन पराएर गरेको होइन । छुटकारा खोज्दा साथीले उपाय दियो, विषलाई विषले मार्छ भनेर । अनि मैले प्रेम चोटको औषधि खोजी गरेँ । फलस्वरूप नयाँ गर्लफ्रेन्ड सहेली फेला पारें । सहेली सुन्दर छे । मेरो अफिसमा काम गर्छे । कम बोल्छे । उसका सुन्दर नयनले जहिल्यै केही बोलिरहे जस्तो लाग्छ । अझ मुख्य कुरो भनेको ऊ मेरो पहिलेको गर्लफ्रेन्ड जस्तै छे । उसको शारीरिक बनोट र बोलीले म कतिपटक झुक्किएको छु । कतिपटक मैले पहिलेको गर्लफ्रेन्डको नाम सीमा भनेर बोलाएको छु । तर ऊ यो नामको खोजीखबर गर्दिनँ । किन अरूको नामले बोलाएको भनि रिसाउदिन । त्यसैले त मलाई सहेली मनपर्छ । किनकि सहेलीले मेरो मार्मिकतालाई मार्दिनँ । उसले मलाई म बनिरहन दिन्छे । सहेलीसँग पहिलो डेटिङ गोदावरी जान्छु । म सहेलीको हात समात्छु । ऊ मेरो चिसो हातलाई दुई हातले रगड्छे र सच्चा प्रेमी रहेको बताउँछे । सच्चा प्रेमी हुन त व्यवहार हेर्नुपर्छ । चिसो हात छामेर हँुदैन । म सहेलीलाई सुझाव दिन लाग्छु । आफूले दिन लागेको सुझाव आफ्नै लागि एटम बम ठानी चुपचाप हिँडिरहन्छु । चिसो हावा, मलिन सूर्य प्रकाश, शीतले भरिएको बोटानिकल गार्डेनमा हामी एकान्त खोज्छौँ । पोखरी माथि रहेको चौरको एक छेउमा बस्छौ । सहेली मेरो काँधमा उसको माथ राख्छे । म कपाल सुम्सुमाउँछु । सहेलीले बिना प्रतिवाद कपाल चलाउन दिन्छे । योदेखि मलाई सीमाको याद आउँछ । सीमालाई कपाल चलाएको मन पर्दैनथ्यो । ऊ भन्थी– ‘अरू जे गर तर कपाल नचलाऊ ।’ म पनि उस्तै अटेरी थिएँ । उसको कपाल चलाइदिरहन्थे । ऊ मेरो कपाल तानेर उठ्थी र भन्थी– जाऊ अब तिमीसँग कहिल्यै बोल्दिनँ । म चुपचाप उसको पछि लागिरहन्थे । माफी मागिरहन्थेँ । ऊ मलाई कपाल नसमात्ने कबुल गराउँथी र बल्ल शान्त हुन्थी । सहेली सीमाको ठीक विपरीत छे । उसलाई चल्न, रिसाउन, फकाउन आउँदैन । त्यसैले त हाम्रो पहिलो डेटिङ हात समाती हिँड्दा, अफिसको कुरा गर्दा सिद्धिन्छ । म सामान्य लिन्छु । मैले उसलाई चिन्न बाँकी छ । उसले मलाई जान्न बाँकी छ । सहेलीलाई मैले जति जान्न खोजेँ उति भेउ पाउन सकिनँ । ऊ कहिले नरम हुन्थी, कहिले बरफ बन्थी । उसका अपत्यारिला बानीहरू मेरा लागि पहाड बन्छन् । जसरी उसको नाम साहिलीबाट सहेली भएको थियो । उसैगरी यी दुई महिना सुशील सहेलीबाट रोमान्टिक सहेली बनेकी छे । साथीहरू भन्छन्– म फेरि रोमियो बन्न थालिसकेँ रे । उनीहरूको कुरा सही हो । सहेलीसँग नभेटेको दिन मलाई दिनजस्तो लाग्दैन । ऊ मेरो दिनचार्यको हिस्सा बनिसकी । उसँग म जति नजिक बन्दैछु, उति सीमा मेरो मानसपटलमा छाइरहन्छे । अन्जानमा म उनीहरूलाई दाज्न पुग्छु । यथार्थमा ऊबाट भाग्न पुग्छु । मैले सीमाको क्रियाकलाप मापदण्ड राखेको पक्कै होइन । म उसको गतिविधि सम्झन चाहन्न । तर अनायासै उसका सम्झनाहरू आइपुग्छन र सहेलीको गतिविधिसँग चक्कर लाउँछन् । जीवन बाँच्न कसैले सिकाउँदैन । नियम, रीति, चालचलनले केही कार्य अप्ठ्यारो पार्लान् । इच्छाशक्ति हुनेले यी सब देख्दैनन् । आफू हिँड्ने बाटो आफैँ रोज्छन् । म पनि त्यही सोचेर हिँडिरहे । सीमा नेपाल आएको कुरा चाल पाउनासाथ मेरो मुटु जोडले हल्लिन्छ । मलाई ऊ कस्ती भई हेर्न मन लाग्छ । उसको नम्बर पाए पनि कल गर्ने आँट आउँदैन । आँट नआउनुको कारण मेरा काल्पनिक तरङ्ग हो । उसले झर्केर बोली भने के गर्ने ? उसले अझ पनि भुलेको रैनछ भनी बुझी भने बित्यास पर्ला । अझ ब्रेकअप भएको यति छोटो समयमा अर्को सम्बन्ध बनाएको चाल पाई भने । सबभन्दा बढी त मैले उसलाई भुलिसकेँ भनी पठाएको म्यासेजले अप्ठ्यारो पार्छ । मेरो सीमाप्रतिको भावना साथीहरूलाई राख्छु । उनीहरूको राय लिन्छु । उनीहरूको भावना पनि मेरोभन्दा भिन्न थिएन । त्यसैले म आफूलाई एक आम मान्छे ठहर्छु । जसले बोले पनि नबोले पनि भू.पू. गर्लफ्रेन्डको होस वा श्रीमतीको होस चासो राखिराख्छ । म सीमालाई भेट्ने निर्णय लिन्छु । म सहेलीसँग मत लिन्छु । उसले सहमति दिएकी छे । भानिहालेँ नि त्यसैले मलाई सहेली मनपर्छ । किनकि ऊ मलाई म बनिरहन दिन्छे । म नर्भस हुँदै सीमालाई भेट्न जान्छु । उसको र मेरो बीच नटुङ्गिएको कुराहरू छिनोफानो गर्न जान्छु । मेरो सोच पूरा हुन पाउँदैन । उसले मलाई मात्र बोलाएकी होइन रहिछ । कलेज पढ्ने सब साथी भेला भएका रहेछन् । मलाई सहेलीको बारेमा खुलाउन मन थिएन । गफगाफको सिलसिलामा खुलासा हुन्छ । यसमा सीमाको कुनै टीकाटिप्पणी आउँदैन । सीमाको रूपरेखामा कुनै भाव बदली हँुदैन । म खुशी हुनुपर्ने हो । म रमाउन सक्दिनँ । किनकि सीमाले मेरो सम्बन्धको कुनै चासो देखाएकी छैन । कुनै पनि कुराको अन्त्य त्यतिकै हुँदैन । बिना कारण कुनै घटना घट्दैन । मैले कारणहरू खासै केलाउन सकिनँ । यस्तै अन्योलताबीच मेरो र सीमाको विछोड भयो । दूरीसँगै हाम्रो गफगाफ कम हुँदै गयो र एक दिन सीमाले हाम्रो सम्बन्ध सिद्धिएको घोषणा गरी । अन्य कारण भनेको बाह्य सम्बन्ध हुनसक्थ्यो । न मैले सीमाबाहेक कोही केटीलाई आँखा लगाएँ न उसको कुनै सम्बन्ध थियो । हुन त ऊ विदेशमा थिई । नेपालमा बस्नेलाई के थाहा विदेशमा के–के हुन्छ भनेर । न उसको ब्वाइफ्रेन्ड पो थियो कि ? थियो भने पनि अब मैले टाउको दुखाउनु पर्ने केही छैन । मसँग सहेली छ । सहेलीले सीमाबारे थोरै सोधी र चुप भई । भनिहालेँ नि सहेली यस्ता कुराको मतलब लाग्दैन । मलाई सीमाबारे अरू पनि भन्ने चाहना थियो । सीमासँग रहेको मेरो अप्ठ्यारो भावना पोख्न मन थियो । सहेलीले चासो दिइन । त्यो दिनदेखि सीमाको कुरा भएन । सहेलीसँग सीमाको कुरा नभए पनि मेरो भने सीमासँग कुरा भइरह्यो । सीमा विदेश पढाइ सिध्याएर आएकीले अल्झनमा थिई । नेपालमा कहाँबाट करिएर सुरु गर्ने दोधारमा थिई । यही बहानामा उसको मेरो कुरा हुन्छ । सहेली मसँग बोल्न छाडेकी छे । मैले कारण पत्ता लगाउन खोज्दा ऊ नबोली बस्छे । मैले उसलाई फकाउन के–के मात्र गरिनँ । उसलाई मन पर्ने पेन्टिङ उपहार दिएँ । राम्रा कोटेसन, गीत, कार्ड पठाएँ । सहेली बोलिन । बरु उल्टै हिजो मलाई प्रश्न गरी । तिमीले मलाई कति माया गर्छौ भनेर । मैले पनि गफ दिएँ । उसले मेरा आँखामा एकछिन ट्वाल्ल परेर हेरिरही र बोली । “तिमी कसलाई धेरै माया गर्छौ, मलाई या सीमालाई ?” उसको प्रश्नले म अकमकिन्छु । मैले उसको आँखा हेरेर भन्न सक्थेँ । म तिमीलाई माया गर्छु । सीमा मेरो विगत हो । तिमी मेरो वर्तमान हो । म नक्कल पार्न सक्थेँ । किन तिमीलाई डाहा लाग्यो भनेर कुरो टुङ्ग्याउन सक्थेँ । यसको मतलब तिमी पनि अरू केटी जस्तै रहेछौ भनी कुरा मोड्न सक्थँे । तर म एक अपराधीझैँ उभिरहन्छु । उत्तर के हो भनी अकमकिरहन्छु । म आफ्नो माया जाँच्न सक्दिन । बरफ जस्ती सहेली मेरो मायामा पग्लेर न्यानो पानी बन्थी । गरम पानीजस्तै सीमा मेरो मायामा जमेर वरफ बन्थी । म कसरी छुट्याउन सक्छु, कसलाई कति माया गरेँ भनेर । साच्चिकै भन्ने हो भने मनदेखि भन्ने भने म दुवैलाई उत्तिकै माया गर्छु । मैले ढाँटेको होइन । मैले सहेलीलाई धोका दिन खोजेको होइन । मैले धेरै पटक भनिसके मलाई सहेली मन पर्छ र मन पथ्र्याे । किनकि उसले मेरो जीवनमा दखल दिँदैनथी । उसले मलाई म बनिरहन दिन्थी । आज सहेलीको भिन्न रूप भएको छ । ऊ मलाई प्रतिप्रश्न गर्न थालेकी छ । एकलौटी मायाको दाबेदार बन्न खोजेकी छ । त्यसैले त हिजो फैसला गरी । ‘यदि तिम्रो उत्तर सहेली हो भने हाम्रो यात्रा निरन्तता हुन्छ । होइन भने हाम्रो सम्बन्धले यही विश्राम लिन्छ ।’आज बिहान सीमाले हाम्रो विछोड कारण खुलासा गरेकी छ । म पूरै रूपमा सहमत हुन नसके पनि आंशिक रूपमा सहमत भएको छु । ऊ विदेशिए पछि हामीले एकअर्कामा रेखा खिच्यौँ । हामीले खुशीको कुरा मात्र साटासाट गर्यौ । दुःखको, सङ्घर्षको कुरा हामीले लुकायौँ । एकअर्कालाई खुशी भएको, राम्रो गरिरहेको देखाउँदा देखाउँदै हामी असन्तोषी बन्यौँ । हाम्रो असन्तुष्टिले हामीलाई एकअर्काबाट तानिरह्यो र चुम्बिकीय धरातलबाट पर पुर्यायो । जसअनुरूप आज हामी यो अवस्थामा पुग्यौँ । यो सीमाको धारणा हो, मेरो होइन । मेरो असहमतिले जन्माएको प्रश्न गर्छु । ‘अहिले म उसको लागि को हुँ ?’ उसको निर्दयी उत्तरले मलाई घायल बनाउँछ । घायल त म पहिल्यै भएको थिएँ । जसको डोब मेटाउन सहेलीको साथ लिएको थिएँ । अब सहेली पनि मसँग फैसला खोज्दै छ । सीमा बगेको पानी थिई । म जमेर बस्ने पहाड । सहेली यही पहाडमा हुर्केकी बिरुवा । सीमा आफ्नो चुलबुल बानी बोकेर समुन्द्र भेट्न दौडेकी थिई । म वर्षा हुने आश लिएर खडा भइरहेको थिएँ । वर्षा भयो र मेरो सहारा पहाडमा उम्रेको बिरुवा बगाएर लग्यो । दोष वर्षाको हो तर कारण कमजोर भूमि पहाडको हो । अनि म फेरि एक्लो भएँ । अहिले मलाई भावना पोख्न साथीहरू चाहिएको छैन । रुनका लागि मदिरा चाहिएको छैन । म उस्तै छु । फरक यति हो । अब मसँग सहेली छैन ।  कहिलेकाहीँ सहेलीको आकृति देखापर्छ तर आवाज शून्य हुन्छ । विस्तारै उसको स्मृतिपटलको खोजी अन्त्य हुन्छ । समयको अन्तरालसँगै मैले सावित्रीलाई भेट्टाएको छु । सहेली उत्तरी ध्रुव थिई । सीमा दक्षिणी ध्रुव थिई । अबको नयाँ गर्लफ्रेन्ड सावित्री भूमध्यरेखा बनोस् । जहाँ टेकेर मैले उत्तरी ध्रुव र दक्षिणी ध्रुवको सीमाङ्कन गर्न सकौँ । आफूलाई विवादित सम्बन्धबाट कोरल्न सकौँ । समाप्त
