कविता: कान्छाको बयान

-दीपक आचार्य ‘जलन’     खरको छानो हुरीले हुत्यायपछि  घरभित्रबाट आकासको तस्बिर  सर्लक्क आँखामा खिचेर  निदाउनुको मज्जा लिँदै गर्दा आकास रिसले मुर्मुरियो  रिसका झिल्काहरूले मेरो घरलाई  निसाना बनायो  बिजुली चम्कियो, आकास गर्जियो  असिनारूपी पत्थर बर्साइरह्यो सानो छोरो बाबा भन्दै चिच्यायो  छोरी सानुको अँगालोमा  आफूलाई लुकाउनमा तल्लिन भई  म कान्छो  घरको मूली  छोराछोरी र सानुको रक्षार्थ खटिए  आकासलाई निदाउनुभन्दा अगाडि  एकोहोरो हेर्नुको सजाय  यति भयङ्कर हुन्छ भन्ने  थाहा नपाएको अनपढ  स्वयम् कहालिएँ बिपत्ति देखेर  घर पानीको तलाउ बन्यो  आँटीमा चार जिन्दगी  ईश्वर सम्झियर मुटु कमाउँदै  बिहानीको प्रतीक्षामा थिए  धन्न बिहान भयो  आसाको लामो सास फेरियो  घर घर जस्तो थिएन  छानो त पहिल्यै थिएन  पानी र हुरीको मारमा  विचरो घर धन्न अडिएको थियो  गरिबको निधारमा रिनको भारी  खुब सुहाउँदो रहेछ  फेरि माने साहुकोमा हात जोडियो  सानो घर बनाइयो  अभाव र रिनको उपचारका लागि  म कान्छो घरमुली  छोराछोरी र श्रीमती छोडेर  कतार पुगे  तातो बालुवामाथि पसिना बगाउँदै  दिनरात गधाले झँै काम गरे  गोरुले झैँ बाँझो जमिन जोतेर  सम्म बनाए  दिन फर्किए  समय बदलियो खरको छानो फेरियो  परिवारमा खुशी फर्कियो छोराछोरी बोर्डिङ स्कुल पढ्ने भए  श्रीमती स्कुटी कुदाउने भइन्  तर म कान्छो घरमुली उस्तै छु दिनभरि काम  रातभरि छटपटी खाडीको गर्मीसँग जुहारी खेल्दै  जिन्दगीका अनमोल दिनहरू  बालुवा हेरेर  मुदिरको तेजधार वचन सुनेर  सम्झनाका काँडेतारहरू  मुटुमा बिझाइ बिझाइ  यक्लो निरस र अप्रिय जिन्दगी बाँचिरहेछु ।-बर्दिया  हाल: साउदी अरब  
