बालकविताः जाडो पनि कति हो

- रमेशचन्द्र घिमिरे  बाक्लो हुस्सु उडिरा’छ फुस फुस जाडो पनि कति हो, उस, उस, उस् !सहरबाट गलबन्दी ल्याइदिएनन् मामाले यौटा स्विटर किन्नलाई नि कन्जुस गरिन् आमाले केटाकेटी आपसमा, कुरा गर्छन् खासखुस जाडो पनि कति हो, उस, उस, उस !बाले दे’को जडौरी, थोत्रा लुगा हापिन्छ नयाँ लुगा नपाइन्जेल बरु आगै तापिन्छ सल्काइन्छ झिँगल्टा, घसेटा र झ्यासझुस जाडो पनि कति हो, उस, उस, उस !कठ्याङ्ग्रिँदो ठण्डीमा पढ्न मन ला’छैन आँत कामेर थरर्र बोल्न पनि भा’छैन माघले फेरि रुवाउने भो कट्यो बल्ल पुस जाडो पनि कति हो, उस, उस, उस !-भोर्लेटार, लमजुङ
