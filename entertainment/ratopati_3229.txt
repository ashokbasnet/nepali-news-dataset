युग पाठकको ‘माङ्गेना’को विमोचन

काठमाडौं– लेखक युग पाठकले लेख्नुभएको ‘माङ्गेना ः नेपाल मन्थन’को शनिवार विमोचन गरिएको छ । कृतिको राजनीतिक चिन्तक प्रदीप गिरी, सामाजशास्त्री बालकृष्ण मावुहाङ, कवि निभा शाह र लेखक पाठकले संयुक्तरूपमा गरेका थिए ।    पुस्तकमाथि टिप्पणी गर्दै नेता गिरीले पुस्तकले नेपालको राजनीति र विकासमा नयाँ बहस सिर्जना गर्ने उल्लेख गरे । लेखकले समावेशी र सहभागितामूलक बनाउन पुस्तकमा जोड दिएको उनले बताए ।   नेता गिरीले पुस्तकमा नेपालको राष्ट्रियता, विकास र सभ्यताबारे लेखकले समेटेको बताए । उनले विगतमा राष्ट्रियता र विकासको गलत व्याख्या गरेको भन्दै पुस्तकमा लेखकले राष्ट्रियता भएमात्र विकास हुने उल्लेख गरे ।     कार्यक्रममा समाजशास्त्री मावुहाङले लेखकले राष्ट्रियताका विषययमा दमदाररूपमा लेखेको  भन्दै नेपाल एक नक्सा एक अवधारणाको रूपमा रहेको उल्लेख गरे ।  लेखकले नेपाल राष्ट्र हो कि राज्य हो भन्ने कुरा स्पष्टरूपमा खुलाएको उनले बताए ।  प्रगतिशील कवि निभा शाहले पुस्तकले माक्र्सवाद र वर्ग सङ्घर्षका कुरा उठाएको चर्चा गरिन् । माङ्गेना सिमान्तकृत जनताको पक्षमा लेखिएको उनले बताइन् ।  लेखक पाठकले नेपालका विभिन्न भाषा, सभ्यता र संस्कृतिको प्रेमपूर्वक सम्बन्ध स्थापित गर्न लिम्बु भाषाको शब्द ‘माङगेना’ राखिएको जानकारी गराए । लिम्बु भाषाको शब्द ‘माङ्गेना’को अर्थ शीर उँचो पारेर बाँच्नु हो ।  नेपालको राजनीतिक, विकास, राष्ट्रियता तथा वौद्धिक, शैक्षिक आन्दोलनका कुरालाई सिलसिलाबद्धरूपमा समेटिएको लेखक पाठकले बताए ।  १४ अध्यायमा लेखिएको उक्त पुस्तक फाइनप्रिन्ट प्रकाशनले बजारमा ल्याएको हो । लेखक पाठक रातोपाटी टिभीमा अन्तर्वार्तामुलक कार्यक्म ‘डिस्क्लोजर’ चलाउँछन् ।   
