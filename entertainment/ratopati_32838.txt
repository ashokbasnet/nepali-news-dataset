आत्मग्लानि

कथा:   -सूचना तिमल्सिना   मानिस एक्लोपनदेखि डराउँछ । म पनि एक्लोपनको शिकार भएको थिएँ । बाआमा गाउँमा थिए । साथीहरू कहिले मेरो पक्ष लिएजस्तो गर्थे, कहिले मलाई छाडिदिन्थे । मैले उनीहरूलाई पूकरै विश्वास गर्न सकिरहेको थिइनँ । त्यस्तैबीच तिमी आइपुग्यौ । तिमीले मलाई विश्वास गर्यौ, साथ दियौ र माया दियौ । जसले गर्दा साथीहरूबीच म प्रिय बनेँ । किनकि म तिम्रो प्रिय थिएँ । अनि तिमी साथीहरूको प्रिय थियौँ । तिमी आएदेखि मैले एक्लो अनुभूति गर्नुपरेन । मैले सङ्घर्ष गर्न डराउन परेन । तिमीले पनि पढाइमा सहयोग पाएको थियाँै । म तिम्रो लागि नोट बनाइदिन्थेँ । प्राक्टिकल कक्षाको चित्र बनाइदिन्थेँ । नबुझेको कुरा सिकाइदिन्थेँ । अझ परीक्षामा सँगै पर्यौं भने मेरो परीक्षा चाँडै सकाएर तिम्रो परीक्षा कापीमा समेत लेख्न भ्याउँथे । साथीहरू सबजना भन्थे, ‘हाम्रो जोडी साच्चिकै भगवानले बनाएका हुन् ।’ त्यतिबेला हामीले भगवान हुँदैन भनी विश्वास गर्न थालेको समय थियो । त्यसैले तिमी भन्थ्यौँ– विज्ञानका विद्यार्थीले भगवान विश्वास गर्दैनन् । भगवानले होइन हामी एकअर्काले बनाएको सम्बन्ध हो । ब्याचलरको पढाइ सकाएपछि तिमीले सोधेका थियौँ– कुन जीवन जिउने ? म अलमलमा परी भनेको थिएँ । खुशीको जीवन जिउने । तर मलाई थाहा थियो । खुशी हुन गाह्रो छैन, सन्तुष्ट हुन गाह्रो छ भनेर । फेरि मैले भनेको थिएँ– माया गरेर जीवन बिताउने भनेर । त्यतिबेला मलाई थाहा थिएन कि माया परिवर्तनशील ऊर्जा हो भनेर । त्यसैले म सोच्थे यो तिमीप्रति रहेको मायाको वहाव कहिले पनि घटाउने, रोक्ने छैन  । तर मैले  के चाहिँ बुझेको थिएँ भने  मायाको वहाव शरीरमा उत्पन्न हुने हर्मोनमा भर पर्छ र त्यो हर्मोन सोचाइमा भर पर्छ । तिमीले मास्टर्स पढ्ने भयौ । म भने दोधारमा थिएँ । मैले रसायनशास्त्र के को लागि पढेँ ? यो पढेर के बन्ने ? मनमा प्रश्न जन्मिरहन्थे ।  मेरो पछि लागेर रसायनशास्त्र लिएको तिमी यो विषय झन झन मन पराउँदै थियौ । ब्याचलरको सुरुवात गर्दा मेरो मत वनस्पतिशास्त्र पढ्नेमा थियो । वनस्पतिशास्त्र केटीहरूको विषय हो । धेरैजसो यही भन्थे । जसले गर्दा मैले वनस्पतिशास्त्र पढ्ने मनसाय फेरेँ । मैले रसायनशास्त्र चयन गरेँ । किनकि म सबलाई  देखाउन चाहन्थे । म आमकेटि होइन । यो चयनले मेरो चैन हराउन थालेको थियो । तिमीले मास्टर्स पढाइ थाल्यौँ । म स्कुल पढाउन थालेँ । म ती दिनमा तिम्रो र मेरो मायाको हिसाब किताब गर्दथेँ । विश्वास, साथ र भरोसाको नापतौल गर्दथेँ  । मैले जति जोखेपनी, नापेपनी थपघट पाउन सकिन । हामी मायाको तराजुको समानान्तर भागमा थियौँ । बाआमाले मेरो विवाह गर्ने निर्णय गरेछन् । केटा खोजेछन् । त्यसपछि मैले जानकारी पाएँ । मैले तिम्रो बारेमा घरमा कुरा राखेँ । तिम्रो जात नबताउन्जेलसम्म बाआमाको धारणा कडा रूपमा आएको थिएन । तिमी पढ्दै गरेको, अर्कै जात भएकाले मेरो परिवारले तिमीलाई स्वीकारेनन् । फेरि मैले भागेर विवाह गर्न सकिनँ । म किशोर अवस्थाको थिइनँ । मनलाग्दी निर्णय लिन सकिनँ । अहिलेसम्म पढाउने, बढाउने बाआमालाई म कसरी कुल्चेर हिँड्न सक्थँे । म बाआमाको असल छोरी बने र उहाँहरूको निर्णयलाई शिरोपर गरेँ । अब तिमी र मबीच उनी आएका छन् । उनी अर्थात् मेरा श्रीमान् । तिमी भन्ने गथ्र्याै माया आवश्यकता हो । मायामा पागलपन जरुरत छैन । तर आज तिमी मलाई दोष लगाउँदै छौ रे । दोष त तिम्रो मेरो दुवैको थियो, समाजको थियो र  मेरो बाआमाको थियो । मैले मेरो विवाह हुने भनी घोषणा भएको दिन तिमीलाई मभित्र विलाउने कसम खाएको थिएँ । तिम्ले मैले मान्न छोडेको भगवान अगाडि गई तिम्रो खुशी मागेको थिएँ  ।  भित्री मनदेखि म तिमीसँग माफी माग्न चाहन्थे । तिम्रो हुन सकिनँ भनी गुनासो पोख्न चाहन्थे । तिमी रिसाएर बोलेनौँ र मैले आफ्ना भावना पोख्न पाइनँ । सम्बन्धमा नाफा घाटा खोज्नु हुँदैन । यो मैले विवाह भएपछि भनेको कुरा होइन । वास्तवमा हाम्रो सम्बन्धमा नाफा घाटा पनि त थिएन । म नाफा कुम्ल्याएर भागेको पनि होइन । तिमी घाटा व्यहोरेर बसेको पनि होइन ।  मेरो भागमा आत्मग्लानि परेको थियो । तिम्रो भागमा खै कुन्नि के पर्यो ? तिमी बोलेनौ र मलाई सुनाएनौँ । तिमी बोलेनौँ र मैले भन्न पाइनँ । छुटिनुको  पीडा मलाई पनि थियो । आँशु मेरो पनि झरेको थियो । अनि फेरि म एक्लो भएँ । हरेक मानिस एक्लोपनदेखि डराउँछ । एक्लोपनको औषधि माया र साथ हो । त्यसैले त मानिस मायाको खोजीमा छ । मन बुझ्ने साथीको खोजीमा छ । मेरो साथमा उनी अर्थात् मेरो श्रीमान छन् । म उनलाई कति दिन बेवास्ता गर्न सक्थेँ र ? उनी मेरो जीवनमा आएका छन् ।  यो यथार्थलाई मैले स्वीकारेको छु । यथार्थवादी मानिसहरू यथार्थबाट भाग्दैनन । तिम्रो यो भनाइलाई लागू गर्दै छु । अब मेरो जीवनको गोरेटोमा मेरो श्रीमान् छन । उनी म भन्दा म्याचुयर छन । सायद उमेरले गर्दा पनि होला । सहि समयमा सहि निर्णय लिन्छन । मेरो मतलाई पनि खासै नकार्दैनन ।  मलाई पढ्न झक्झकाएका छन । मैले रसायन शास्त्रको पढाइलाइ बिट मारें । म  मानवशास्त्र लिएर मास्टर्स गर्दैछु । मेरो दिनचार्य बिहानको झिसमिससंगै सुरु हुन्छ । तिमीसंग हुदा पुजा गर्न छुटेका भगवान मेरो विहानको कर्मपाठको दैनिकी बन्दै छ । आजकल मैले भगवान छन कि छैनन भनि गलबदी गर्न छाडिदिएको छु । बरु मेरो एक्लोपनको तिक्तता पोख्ने माध्यम बनाएको छु । म दैनिकी पुजाआजा गर्छु । बाआमाको संस्कार निरन्तरता दिँदैछु । बुहारीको मर्यादा राख्दैछु । अरू मलाई सोच्नु पनि छैन र सोचेर भएको पनि केही होइन । दिउँसो कीर्तिपुर टी.यू. धाउँछु । साँझमा श्रीमानसँगै घर फर्कन्छु । हिजो मैले तिमीलाई टी.यू.को लाइब्रेरीमा देखेँ । तिमी साथीहरूको साथमा थियौ । तिम्रो घुम्रिएको कपाल घाँटीसम्म पुगेछ । अरू त उस्तै थियौ, हल्का मोटाएछौ । हाम्रो आँखा जुध्यो । तिमीले छेउमा रहेकी केटीसँगको दूरी बढायौ । तिमी खिस्स हाँस्यौ । म पनि बदलामा खिस्स हाँसेँ । तिमी मसँग बोलेनाँै र मैले पनि बोल्ने आँट गरिनँ । मसँग कुरा गर्नका लागि शब्द पनि थिएन । पुरानो घाउ कोट्याउन मन पनि थिएन । अब तिमीप्रति रहेको आत्मग्लानि थोरै भए पनि कम भएको छ । साथीको म्यासेज आएको रहेछ । मेरो सन्चो र खुशी बारे सोधेकी रहिछे । म आफ्नो जीवन र दिनाचार्य हेर्छु  । एक सफल नारीले पाउने सब कुरा पाएको छु । भलै मैले तिमीलाई छोड्नु परे पनि साथ दिने श्रीमान पाएको छु । पढाइ पूरा गर्न लाग्दैछु । जागिरको हिजो  टुङ्गो लाग्यो ।  छोराछोरी पनि भोलि जन्मेलान् । त्यसैले साथीलाई म्यासेज गर्छु । म खुशी नै छु । उसलाई साथमा सुझावसमेत थपिदिन्छु । त पनि चाँडै विवाह गर ।  अनि खुशी पछिको नै लेख्नुहुन्थेन भनी पछुतो मान्छु ।म सधैँ अरूभन्दा फरक भएर बाँच्न चाहन्थँे । ममा इन्फेरिओरिटी कम्प्लेक्स उजागर गर्न चाहन्थेँ । मैले यो भावना कसरी प्रयोग गरेँ ? मैले पनि चाल पाउन सकिरहेको छैन । अहिलेको यथार्थ के हो भने म बुहारी बनेको छु । जो परिवारको मर्यादा ख्याल राख्छे । म श्रीमती बनेको छु । जो श्रीमानको पाइलामा ताल मिलाएर हिँड्छे । तिमीले पनि नयाँ गर्लफ्रेन्ड पायौ होला । राम्री परेकी भए कुनै दिन मलाई देखाएर इष्र्याउने सोच पाल्दै होलाउ  । कहिलेकहीँ साथीहरूसँग टहल्दा, मदिराको साथ पाउँदा, धोका दिई भनी गाली गर्दो होलाउ । अनि भन्दो होलाउ यो केटीहरूको जात यस्तै हो । राम्रो र विदेशमा बस्ने केटा पाएपछि आफ्नो प्रेमी भुलेर त्यही केटा अपनाउँछन् । कहिलेकहीँ मेरो परिस्थिति र तिम्रो अवस्थाको मूल्याङ्कन गर्दो होलाऊ । कहिलेकाहीँ आफ्ना उकुसमुकुस भावनाले फेसबुकको स्टाटस भर्दो होलाउ । जे जसरी दिन बिताए पनि अब चाहिँ मलाई भुल्यौँ होला । हिजो म घरमा बसिरहेको थिएँ । अनायासै मेरो आँशु झरेँ । मलाई लाग्दैन कि म केही सोचिरहेको थिएँ वा  कुनै पीडा थियो । तर पनि मेरो आँशु झरिरह्यो । मेरा अगाडि बसेका श्रीमान मलाई हेरेर ट्वाल्ल परे । रुवाइको अर्थ सोधे । म केही बोल्न नसकी खिस्स हाँसे । उनको उत्सुकता मेटिएको रहेनछ । बेलुका पनि सोधे । मैले बहाना बनाइदिएँ । मेरो रुवाइदेखि आफै सशङ्कित बनेको छु । मलाई थाहा छ मेरो आत्मग्लानि त्यसै मेटिनेछैन । त्यसैले मैले तिमीदेखि नभाग्ने, तिमीसँग भेट्ने निर्णय गरेको छु । म धेरै दिनदेखि तिम्रो शाखामा घुमिरहेको थिएँ । नभन्दै खाजा खाने ठाउँमा तिमी भेटियौ । तिमी मलाई नदेखेझैँ गर्दै थियौँ । म आफैले बोलाएँ । तिमी मसँग कुरा गर्न तम्तयार थिएनौँ । मैले समय मागेँ । तिमी थेसिसको चटारो भनी मसँग कुरा गर्न राजी भएनौँ । मैले अर्को दिनको समय मागेँ । बल्ल तिमीले सहमति जनायौ । फेरि खै के सोच्यौ कुन्नि त्यही दिन कलेज सकिएपछि भेट्ने भयौँ । म तिम्रो प्रतीक्षामा थिएँ । म तिमीलाई पर्खंदा बोल्ने शब्द खोजिरहेको थिएँ । मैले शब्द बटुले । तिमी आइपुग्यौ । मैले बटुलेको शब्द कुन बेला हराएछन्, कुन्नि मसँग बोल्ने कुनै शब्द थिएन । हामीले खाजा मगायौँ । खाजा आइपुग्यो । हाम्रो बोली फुटेन । म तिमीलाई भन्न चाहन्थे । म त्यतिबेला आज्ञाकारी छोरी बन्नु हुन्थेन । म आफ्नो निर्णयमा कटिबद्ध हुनुपथ्र्यो । तर म भइन् । साँच्चिकै भन्ने हो भने ममा केही स्वार्थीपन थियो । म तिम्रो र मेरो भविष्यप्रति शङ्कास्पद थिएँ । त्यसैले मैले विवाहको निर्णय लिएको थिएँ । मलाई माफ गरिदेऊ । मलाई आत्मग्लानि रहिरहेको छ र यो आत्मग्लानि मेरो रोग बन्ला जस्तो छ । मैले पढाइ प्रसङ्ग जोडेँ । मैले सोचेको कुरा बोल्ने ठाउँ खोजेँ । म बोल्न खोज्दै थिएँ तिम्रो फोनको घन्टी बज्यो । तिमीले कसैलाई खाजा खाइरहेको ठाउँ बतायौ । एकछिनमा तिमीले कसैलाई हातको इसाराले बोलायौ । तिम्रो इसारामा कोही केटी हामीपट्टि आई । तिमीले गर्लफ्रेन्ड भनेर चिनायौ । अब बोल्ने पालो तिम्रो रहेको थियो । तिम्रो भनाइको सारांश थियो जे हुन्छ सहीका लागि हुन्छ । मैले बोल्न लागेको शब्दहरू खानासँगै चपाएँ र तिमीबाट बिदावारी भएँ । म खेतको बाटो हुँदै बल्खु झर्दै छु  । खै किन हो मेरो आँखाबाट आँशु झरिरहेको छ । तिमीले गर्लफ्रेन्ड पाएको कल्पना गरेको थिएँ । तर आजको अवस्थाको परिकल्पना गरेको थिइनँ । ममा रहेको आत्मग्लानि स्वात्त घटेको छ । बरु कता कता प्रतिशोधको भावना जन्मेको छ ।  श्रीमानको फोन आयो । उनले  बल्खु पर्खिरहेको  बताए । म बल्खु पुग्दा उनी हातमा हेल्मेट लिएर बाइक साइड लगाएर बसेका रहेछन् । उनी मलाई  हेरेर मुस्कुराउँछन् । आज मलाई उनको मुस्कान प्यारो लाग्छ । उनी बाइक स्टार्ट गरी बस्न इसारा गर्छन् । म बाइक चढ्छु । उनी भाग्लानझैँ गरी च्याप्प समात्छु । उनी मेरो हात लगेर ज्याकेटको बगलीमा राख्छन् । आज मलाई पहिलो पटक धेरैदिनदेखि पालेको आत्मग्लानिदेखि आत्मग्लानि हुन्छ । म भावविह्वल भई उनको कानमा फुस्फाउँछु  –आई लभ यू । उनी गाडीको आवाजले केही नबुझिएको बताउँछन् । म चिच्याएर भन्छु– आई लभ यु । समाप्त
