उपन्यास ‘निलोफर’को सानो अंश:

एक महिनापछि शनिबार अपरान्ह पाँच बजेतिरको समय पारेर आशा जुनेलीकोमा पुगी । ‘हेर न तँकाँ आउँछु भन्दाभन्दै ज्वरोले नराम्ररी थलिएँ । एक महिनै बित्यो ।’ कोठाभित्र पस्दै आशाले भनी । ‘त्यै त बिरामी थिस् । अब त राम्ररी ठीक भो हैन ?’  ‘हो ठीक भो त्यसैले तँकाँ आकी । अघिपछि तँलाई फुर्सद नहुने । अनि जाने हैन त आज डान्स बार ?’ आशाले सोधी । ‘मलाई डान्स बार जाने रहर छैन आशा ! तेरो सारमा लागेर मलाई पुग्दैन । तँ फुर्सदिली छेस् । प्रशस्त पैसा पनि छ ।’ ‘तँ किन पटकपटक पैसाकै कुरा निकाल्चेस् जुनेली ! तेरो मेरो बीचमा पैसाको कुरा कसरी आयो । के मैले तेरो अवस्था बुझेकी छैन र ! मलाई पैसा हैन मेरो बाल्यकालको साथी जुनेलीको साथ चाहिएको छ । साथी त धेरै भए, छन् पनि तर तँ जस्ता साथी आजसम्म अरु हुन सकेनन् । यस्तो लाग्छ तँ शरीर होस् म छायाँ...!’ आशाले भनी । ‘त्यो कुरा मलाई थाहा छ आशा ! तर असल मान्छेहरू डान्स बार जान्छन् र ?’ कसैले देख्यो भने !’ जुनेलीले भनी । ‘तेरो स्वभाव यस्तै अनौठो भएकाले तेरो मुख जैले पनि अँधेराको अँधेरै छ । को असल ? को खराब ? कसको कुरा गर्न खोजेकी तैंले ? मोजमस्ती, रमाइलो गर्ने रहर कसलाई हुँदैन ? कोही खुलेआम गर्चन् । कोही लुकेर गर्चन् ! अर्को कुरा कामले थकित शरीरलाई खानाको जति आवश्यकता छ मनोरञ्जनको पनि त्यत्तिकै आवश्यकता हुन्छ । अड्डा अदालत, स्कुलहरू पनि आराम र मनोरञ्जनको लागि हप्तामा एक दिन बन्द हुन्चन् । ताकि एक दिनको आराम र मनोरञ्जनपछि मानिसहरू ताजा दिल दिमाग लिएर आआफ्नो कार्यक्षेत्रमा जुट्न सकून् । विदेशीहरू विकेण्ड मनाउन रमणीय स्थल खोज्दै जान्छन् । दिल खोलेर मन बहलाउँछन् । कामबाट थकित शरीरका तन्तुमा आरामले नयाँ जोश, नयाँ स्फुर्ति रिचार्ज गर्छ । तैले आजसम्म काठमाण्डुको बाहिरी रुप मात्र हेरेकी छेस् । आज थोरै भित्री रुप पनि हेर...! त्यहाँ तैंले थुप्रै तथाकथित इज्जतदारहरूलाई देख्नेछस् । त्यसैले मनलाई नबाँध । मन दाम्लोमा बाँधिने पशु हैन । फुका, छोडिदे, दौडिन दे ! कहाँसम्म जान सक्छ पुग्न दे ! नरोक ।  कोमल मनलाई विक्षिप्त नपार ! फक्रन, फुल्न र फल्न दे । जतिजति तैंले मनको मलजल गर्नेछेस् तेरो जीवनमा खुशी नै खुशीको बहार आउनेछ ! आज हामी रातको खाना त्यतै खाएर आउनेछौं बुझिस् त ! मैले भनिसकें, पैसाको चिन्ता नगर । लाग्ने खर्च मेरो ।’ आशाले भनी । ‘तँ यसरी कुरा गर्चेस् कि तेरा कुरा काट्न मलाई गाह्रो पर्च । तर छोरी उषाको बानी तँलाई थाहै छ......।’ जुनेलीले भनी । ‘त्यसलाई चुप लगाउने आइडिया मसित छ । त्यो जिम्मा मेरो ।’ आशाले थपी । ‘कहिल्यै रात्री क्लबहरूमा नगएकोले होला मलाई त डर लागिरहेको छ !’ जुनेलीले भनी । ‘अनि म चाहिँ सधैँ राति हिँड्चु भनेकी तैंले ? एक्लै जान मन नलागेकोले तँलाई लिएर जान खाजेकी मात्र हुँ !’ ‘हुन्च बाबा हुन्च ! तेरै कुरा सदर भो । अब म लुगा चेन्ज गर्न थालें । ए साँच्चि यौटा कुरा ! किस्ने जेलमुक्त भएको हो र ? हिजो जावलाखेलमा तँ किस्नेसित कुरा गरिरहेको कसैले देखेको रैच । !’ ‘हो ऊ मुक्त भएच । म तँलाई यो कुरा भन्न खोज्दै थिएँ । उसित अचानक भेट भयो । नबोलुँ पनि भएन । पैसाको बलमा छुटेको त होला नि ! तर निकै दुब्लाएच ! पापको प्रायश्चित्त गर्न वनमा गएर तपस्या गर्चु भन्दैथियो । तपस्या गर्न वन किन जानुप¥यो । सय चोटी जुनेलीको खुट्टा समाएर माफी माग भन्दिएँ मैले त ।’ आशाले भनी । ‘त्यसो भए त्यो पापी फेरि बाहिर निक्ल्यो हैन त ! त्यसको त कैल्यै मुख देख्न पनि नपरोस् ।’ ‘त्यसरी उत्तेजित न हो जुनेली । रिस धेरै भयो भने आफंैलाई खान्च । कृष्णले धेरै ठक्कर खाएको छ । अब पक्कै सुध्रेला ।’ आशाले भनी । ‘केको सुध्रन्थ्यो ! आकाश खस्ला, धर्ती फाट्ला तर किस्ने सुधिँ्रदैन !’केहीबेरमा जुनेली लुगा चेन्ज गरेर तयार भई । आशा ऐना हेर्दै लिपिस्टिक लगाउन लागी । उषाले भनिहाली ‘अन्टी मलाई पनि लिपिस्टिक लाइदिनु न !’ ‘हाम्री नक्कली छोरीलाई पनि लिपिस्टिक लाइदे रे आशा !’ दुवै जना हाँसे ।   ..............झमक्क साँझ पर्न लाग्दै थियो । ठमेल बजारको गल्ली भने बिजुली बत्तीको प्रकाशले झलमल्ल उज्यालो थियो । उनीहरू ठमेलको नामुद डान्सबारभित्र छिरे । यो डान्सबार अन्य डान्सबारभन्दा नयाँ स्वादको थियो । भित्र लाउडस्पिकरमा हिन्दी गीत घन्किरहेको थियो–‘तुँ चिज बडी है मस्त मस्त तुँ चिज.... ।’भित्र प्रवेश गर्नासाथ एउटा बीस बाइसको लक्का जवान दगुर्दै आइपुग्यो । ‘आशा दिदी ! हजुरलाई यो डान्सबारमा स्वागत छ ! अनि उहाँलाई त चिनिन नि ? आज पहिलो चोटि देख्दैछु !’ जुनेलीलाई लक्ष्य गर्दै उसले भन्यो । ‘जुनेली ! यिनको नाम राकेश हो । यिनी मेरा भाइ नै भन्दा हुन्छ । यै डान्सबारमा सिनियर क्यासियर छन् ।’ परिचय गराउँदै आशाले भनी । राकेशले आशा र जुनेलीलाई अगाडिको सिटमा लगेर राख्यो । ‘आशा दिदीलाई त थाहै छ अन्तभन्दा यहाँ कार्यक्रम प्रस्तुत गर्ने अलग तरिका छ । हरेक कार्यक्रम सुरु गर्नुभन्दा पहिले सानो उद्घोषण गरिन्छ ।  वाई द वे दिदीहरूले हार्ड, सफ्ट के पिउनु हुन्छ भन्नुहोला । थोरै महँगो भने पर्छ । बियर बोतलको आठ सय, कोकको तीन सय ! अर्डर होस् सबै कुरा म यहीँ पठाइदिन्चु ।’ राकेशले भन्यो । ‘जुनेली तँ वाइन खान्चेस् नि ? थोरै लि न । यस्तोमा हल्का लियो भने मजा हुन्च !’ जुनेलीले दोधारबीच मुन्टो हल्लाई । आशाले खाने कुराको अर्डर दिई । केहीबेरमा खाने कुरा आइपुग्यो । जुनेली र आशा दुबैले ड्रिङ्कको गिलास उठाउँदै भने ‘चियर्स !’ परबाट राकेश उनीहरूलाई हेरिरहेको थियो । ऊ मुसुक्क मुस्कुरायो । बिस्तारै डान्सबारमा भीडभाड बढ्दै गयो । सबै जना हुस्की, बियर पिउन मस्त थिए । माइकबाट एनाउन्स भयो–  ‘अबको केहीबेरमा ‘होठ रसिले तेरे होठ रसिले.... ! भन्ने सुपर हिट हिन्दी गीतमा नृत्य प्रस्तुत हुँदैछ । मनोरञ्जन गर्नुहोला ।’तुरुन्तै गीत बज्यो– ‘होठ रसिले तेरे होठ रसिले ....................!’गीत बजेको सुन्नेबित्तिकै ताली र सिटीको चर्को आवाज गुञ्जियो । पर्दाभित्रबाट केटा र केटी नाच्दै  निस्किए । नाच्ने केटा र केटी दुवै सुन्दर थिए । केटीले पारदर्शी, छोटो फ्रक लगाएकी थिई । उसका वक्षस्थल पुष्ट थिए । उसलाई देख्नेबित्तिकै केटाहरूले भित्ता नै फुट्लाजस्तो गरी सिठी र ताली बजाए । निकै बेरसम्म ताली र सिठीको आवाज बुलन्द भयो । देखेर उषा पनि औधी खुशी भई ।  जुनेलीलाई नाच्ने केटा राकेश जस्तै लाग्यो । उसले सोधिहाली ‘आशा त्यो नाच्ने राकेश हैन र ?’ ‘हो किन र ?’ आशाले प्रतिप्रश्न गरी । ‘राकेश सिनियर क्यासियर भन्या हैन ?’ ‘के भन्छे यो ! क्यासियर हुँदैमा नाच्न हुँदैन र ! धेरै मानिसलाई कुनै खास पेशा वा व्यवसायका बारेमा बाहेक अन्य कुराको जानकारी हुँदैन तर केही मानिस बहुमुखी प्रतिभाका धनी हुन्चन् । राकेश जस्तै । राकेश गीत पनि गाउँच । गितार पनि बजाउँछ । मान्छे पनि हेर न क्या हिस्सी परेको छ !’ नाचिरहेको राकेशले उनीहरूको कुरा सुनेझैं गरी पुलुक्क हेर्यो ।आशाले थप पेयपदार्थ र खानेकुरा मगाई । भित्रबाट अर्कोे एनाउन्स भयो– ‘अब प्रस्तुत हुँदैछ ‘उलाला उलाला... !’  ताली र सिठीको गडगडाहटले पूरा घर फेरि थर्कियो । पर्दाभित्रबाट दुई जना केटाकेटी नाच्दै निस्किए । जोडले गीत घन्किरहेको थियो–‘उलाला उलाला, उलाला उलाला तु है मेरी बदनसी.......!’स्टेजमा नृत्य चलिरहेको थियो । नाच्न मन हुने ग्राहकहरू आआफ्नो सिटबाट उठेर नाचिरहेका थिए ।  राकेश आइपुग्यो । आशाको हात समाउँदै उसले भन्यो ‘दिदी लेट्स गो डान्स !’ राकेशले अनुरोध गर्नेबित्तिकै आशा जुरुक्क उठी । दुवै जना हातमा हात समाई नाच्न थाले । राकेशको एउटा हात आशाको कमरमा थियो भने अर्को हात घाँटीनेर थियो । नाच्दानाच्दै यस्तो लाग्थ्यो राकेश र आशाको ओठ एक अर्कोलाई चुम्न तत्पर थिए । केहीबेर नाचेपछि आशा आफ्नो स्थानमा आएर बसी । जुनेलीलाई त्यो दृश्य अनौठो लाग्यो । उसले सोधिहाली ‘हैन ए आशा ! तँ राकेशलाई भाइ पनि भन्चेस् । अघि त नाच्दानाच्दै दिदीभाइ झण्डै किस गरेका थियौ त ?’ ‘हेर त तेरो पापी मन ! मा कसम् राकेश भाइ हो । तिहारमा टीका लगाउने भाइ । हरेक वर्ष तिहारमा म उसलाई टीको लगाउँछु बुझिस् त । लाउडस्पिकरको आवाजले एकअर्काले बोलेको सुन्न मुस्किल थियो । उसले तेरो बारेमा कुरा गर्न खोजेको रैच । त्यसैले मेरो कान नजिकै मुख ल्याएर भन्यो ‘तपाईंसित आउने दिदी त साह्रै हिस्सी परेकी हुनुहुँदो रैछ । निकै राम्री लायो ! उसले नजिकै मुख ल्याएर भनेको कुरा त्यही हो । यसलाई किस गर्न खोजेको भन्ने सोच या अरू केही सोच तेरो खुशी ।’  ‘भो बाबा अहिले पनि तेरै कुरा सदर भो !’ जुनेलीले भनी ।छोरी उषालाई आज न त पिसाब लागेको थियो न प्यास । ऊ निकै खुशी देखिन्थी ।  रातको दश बज्न लागेको थियो । ‘अब घर जाउँ ।’ जुनेलीले आशासँग भनी । आशाले सहमति जनाई । उनीहरू बिल पेमेन्ट गरेर निस्कन लागे । राकेश बिदाइ गर्न आइपुग्यो । हिँड्ने बेलामा राकेश र आशाले एकआपसमा गला मिलाए ।  जुनेली र आशा बिस्तारै बाहिर निस्के । डान्सबारभित्र थप नयाँ गीत गुञ्जिरहेको थियो– ‘मुन्नी बदनाम हुई डार्लिङ् तेरे लिए....... !’ डान्सबारमा पहिलेझैँ सिठी र ताली घन्किरहेको थियो । .... -लेखक: प्रकाश तिवारी
