रातोपाटी र अनिँदो रात

-निर्मला न्यौपाने   ‘भेना, अतितको यादलाई सँगालेर कालिम्पोङ फर्किरहेकी छु । अब बाँच्ने आशा छैन । मेरो लासमाथि एक मुठी माटो जसै हालिदिनु होला ताकि त्यही माटोको सुगन्धमा म अर्को जन्ममा सुजात नामको फूल भएर फुल्न सकूँ र तपार्इंलाई सुवासना दिएर चिनाउन सकूँ कि मै हुँ तपाईंकी सुजाता, मै हुँ सुजाता... ।’ पढेँ, र खुब रोएँ । दुःखको साँचो साथी आँसु हो । मित्रहरूको सहानुभूति र शत्रुको खुच्चिङ दुवैले रुवाउँछ । रोएर पुनर्ताजगी पाइन्छ । मन हलुका हन्छ । मज्जाले रुन पाए मज्जाले हाँस्न सकिन्छ । मेरी दिदी राति–राति रुन्छिन् कि ? बिहानदेखि दिनभरि खुशी देखिन्छिन् । कहिलेकाहीँ हलुका इष्र्या जाग्छ । हाँस्नु पर्छ भनेर सिकाउन सजिलो छ । धित खोलेर हाँस्नु गाह्रो छ । मेरी दिदी हाँस्छिन् । मलाई बाँच्न सजिलो भा’छ । तिनी छस्सछुस्स फिल्म हेर्छिन् । म हेर्दिनँ । भ्याउँदिनँ, चाखै बसेन ।  ‘उन आखोँ कि हँसना भी क्या जिन आँखा मे पानी नहीँ वो जवानी, जवानी नहीँ जिसमे कोही कहानी नहीँ ।’ दिदी मलाई अभिनयका साथ सुनाउँछिन् । म हाँस्छु । कुन हिन्दी फिल्मको डाइलग हो, बुझ्दिनँ, घत पर्छ ।  ‘मेरो आँखामा प्रशस्त पानी छ र जवानीको कहानी पनि छ... ।’ म भन्छु । पर्वतको गिरिले उसलाई ‘कारवाही’ गरेको सम्झिन्छु । मेरो उमेर पुगेकै थिएन अरे । पार्टीले पनि उसलाई ‘कारवाही’ गरेको थियो । झल्याक झुलुक टाउकोमा चित्र घुम्छ । जवानीमा कहानी बनाइएछ । नानीमै नानीकी आमा भइएछ । मान्छेको कहानी चिहानसम्म तन्किन्छ । नानीको हर्नियाको उपचार गर्न काठमाडौँ गा’कीथेँ । नानी भर्खरै निदाएकी थिई । भुन्टी निर्मला दिदीसँग चिनजान भयो । स्टाफ नर्स । असाध्य फारसिली । हाम्रो नाम मिलेकै कारण पनि दिदीले मलाई अतिरिक्त माया देखाउनुभयो । पूर्वेली भाषा । राइनी । ‘आऊ हौ निर्मला, एउटा सेल्फी लिन्छु ।’ दिदी होँची भुन्टी, म अग्ली पातली । दिदीले मलाई अँगालेर सेल्फी लिनुभो । बेडमा मेरो पुरानो किताब ‘आधी आकास’ देखेर सोध्नुभो, ‘साहित्य पढिन्छ कि कसो ?’ ‘अलिलि !’ मैले भनेँ । अर्को दिन दिदीले ‘अर्को जन्म’ किताब ल्यादिनु भयो । छुर्पी खान दिनुभयो । हामीले फोन नम्बर लिनुदिनु गर्यौँ । यात्रा हो । जीवनको एउटा घुम्तीमा भेटियौँ । छुट्टियौँ । म पोखरा आएँ ।  दार्जिलिङे उपन्यासकार प्रकाश कोविदको ‘अर्को जन्म’ उपन्यासको उल्लेखित उद्धरणले राम्रै रुवायो । बैनी सुजातासँग पुरणको लभ पर्छ । मागी बिहेमा झुक्यानले दिदी शारदासँग बिहे हुन्छ । दिदीको खुशीका लागि प्रेम प्रसङ्ग गोप्य राखिन्छ । सुजाता नर्सको ड्युटीमा तल्लीन हुन्छे । दुर्गममा गई रोगीको सेवा गर्दा गर्दै टीबी सर्छ । रगत छाद्दै मृत्युवरण गर्छे । मर्नुअघि लेखिएको चिठीले पाठकलाई रुवाउँछ । माथि उद्धृत अंश जति पटक दोहोर्याएँ, उति पटक रोएँ ।  पुसका छोटा दिन । पढ्ने नशा बसेको छ । भ्याइन्नँ । एक दुइटा किताब बटुलेकी छु । दराजमा थन्किएका छन् । पुस्तक नछोएरै पुस भ्याइयो । माघ पनि उसरी नै जाँदैछ । ल्यापटपमा थोथोरै पढ्छु । २१ गते ‘रातोपाटी’को ‘क्यान्सरसँग हारेँ...!’ लेखले ध्यान तान्यो । जुना घर्ती मगरको लेख रहेछ । पढेँ, पढ्नु के थियो ! बेस्सरी रोएँ । यति शक्तिशाली आर्टिकल कमै पढेँ हुँला ! ‘म सुत्ेकरी भएकी थिएँ । बाबु जन्मेको १५ दिन भएको थियो । आमालाई क्यान्सर भएछ ...!’ उफ्, मेरा आँखा उत्पात निचोरिए । आमा बित्छिन् । जुनाले बुढो बाबुको दोस्रो बिहे गरिदिन्छिन् । आमाको इच्छा बुढाले दुःख नपाऊन् भन्ने थियो । जुनाजी ! अहँ, म अरू उल्लेख गर्न सक्दिनँ । तपाईं लेख्दै गर्नोस् है । यस्तै शक्तिशाली लेख्नुहोस् ।  जुनाजीको लेख पढेपछि मेरा आँखा ओभाउनै मानेनन् । पक्कै पनि त्यो पढ्ने धेरैलाई त्यस्तै भयो होला । सबैको आत्माले सत्य खोज्छ । यहाँ जीवनको सत्य उद्घाटित छ । सिद्धान्त, धर्म, दर्शन टाडा छ । सत्यकै उद्बोधन गाढा छ । मैले मन बहलाउन ‘नयाँ सडकको गीत’ झिकेर ‘दुई रुपियाँको नोट’ कथा पढेँ । यहाँ ‘लोग्ने चरित्र’ छर्लङ्ग छ । ५०-५५ वर्षअघिको समाज, मान्छे कसरी उपभोक्तावादी संस्कृतिले गाँजिदैछ भन्ने देखाइएको छ । सुरुवाती समयको गाउँको राम्रै मान्छे, बजार संस्कृतिले कसरी बिग्रिन्छ भन्ने चित्रण छ । बलियो न बलियो लोग्ने मान्छे दुई रुपियाँका लागि स्वास्नीलाई परपुरुषसँग सुत्न पठाउँछ । स्वास्नी नैतिक पीडाले क्लान्त हुन्छे ।  मेरो निन्द्रा झनै बिथोलियो । दिदीको कोठाको ढोका धकेलेर हेरेँ । दिदी सुखद निन्द्रा सुतिरहेकी थिइन् । मनमा ईष्र्या जस्तो भाव जाग्छ । केही दिन अगाडि दिदीले अरुण स्वामीको किताबको पाना फर्काउँदै दलाई लामाको भनाइ सुनाएकी थिइन् । दलाई लामालाई सोधिएको थियो, ‘तपार्इंलाई सबभन्दा राम्रो लाग्ने चीज के हो ?’ ‘राम्रो खाना र राम्रो निन्द्रा !’ मेरी दिदीमा स्पष्टता छ । म अलि गज्याङमज्याङ छु । ५, ६ वर्ष अगाडि ‘कादम्बिनी ! मा हो क्यारे, मार्गरेट थ्याचरको ‘अनिद्रा एक वरदान भी हे !’ पढेकी थिएँ । सायर, गजलकारहरूले नसुतेरे लेख्छन् अरे ।  बिहानको चार बजेतिर जबर्जस्त निन्द्रामा परेछु । तीन घण्टे सुताइपछि उठेँ । झ्यालबाट काहुँ डाँडा देखियो । पारिजातले यस्तै अवस्थामा ‘अनिँदो पहाडसँगै’ लेख्न सुरु गरिन् होला । टिभी–अन्तरवार्तामा तुलसी घिमिरेले ‘चार घण्टा मात्रै सुत्छु’ भनेको सम्झेर चित्त बुझाएँ । नानी सानी छँदा नातिसँगै सुत्नु–उठ्नुपथ्र्यो । आमाले सन्तानकै आँखाले सुत्ने हो । आमालाई कामको मूल्य चाहिँदैन, सम्मान चाहिँदैन । व्यर्थै अपमान झेल्न नपरे हुन्थ्यो भन्ने मात्रै हो । खुकुरीको चोट त अचानोलाई थाहा हुने हो ।  प्रकट पङ्गेनी शिव ‘जूनको चिठी जुनालाई’ पुर्याउँछन् । यो आलेख त्यै चिठी जस्तो हो । जुनाजी जीवनको प्रारम्भिक सरलता, आस्था र जीवन बाँच्ने कलाको महत्वपूर्ण उदाहरण हुन् । बाबुको बिहेप्रति खिस्याउनेहरू निस्केलान् तर एउटा बौद्धिक उचाइ र अति आधुनिक चिन्तन नभई जीवन शैलीको यति सुन्दर सङ्गति सम्भव हँुदैनथ्यो । समय रोकिँदैन, बग्छ । मान्छेले पनि निरन्तर बग्नै पर्छ । माघ २५ मा ‘रातोपाटी’ले समाचार सम्प्रेषण गर्छ, ‘दुई दिनमा बलत्कारका पाँच उजुरी ’ ! पाँच वर्षकी बालिका । ६९ वर्षीय बिरामी वृद्धा । जुनानी, के भइँदैछ, खै कता गइँदैछ हगि ? 
