रहर र बाध्यत

कविता:  राजेन्द्र पोख्रेल  स्वघोषित विवेकी प्राणीबाट हुन्न सच्चा न्याय, प्रकृतिले गर्दैन कसैलाई एकतर्फी अन्याय । मानिसहरुलाई नै हेरौं न( जहाँ गरीब भोकमरीले मर्छन् तर धनी मर्छन् रोगले, ढिंडो पनि खाइन्थ्यो मजासँग किनकी भोजन मिठो हुन्थ्यो भोकले । भीर पाखामा फल्ने कोदो फापरहरु गरीब छाक टार्नलाई खान्छन तर धनी खान्छन् बाँच्नलाई, के काम त तिम्रो सुनको थालीको खै रु गर्दैन केहि यसले स्वास्थ्य तिम्रो साँच्नलाई । *****मानिसको मनोवृत्तिलाई नियाल्दा हुन्छ उस्तै पाइन्ट गरिबको छोरीले लगाउँदा फाटेको  रे अनि अंग देखाउँदै हिड्छे नकच्चरी रे, तर धनीको छोरीले लगाउँदा त्यहि मोर्डन फेसन बन्छ त्यो अनि अंग प्रदर्शन गर्दा, आहा कस्ती सेक्सी रे । यहाँ दुनियाँ नै पक्षपाती छ, रहर र बाध्यताबीचको भेद नछुट्याउनेहरुको मानसिकता नै घाती छ । *****गाउँकी सुन्तली मस्किदै हिँड्दा भन्छन् पधेंर्नीहरु कस्ति उत्ताउली अनि मात्तिएकी, रत्नपार्कमा पहेंलो घाम अस्ताएसँगै उदाएकी गाससँग यौवन साट्न बाध्य साइली कति आत्तिएकी, कलेज, मिनी स्कर्ट र सभ्यता धान्‍न वैशालू इशाराले डिस्को र डान्सबारमा पात्तिएकाहरुको डली बनी रिझाउँदैमा अंग-अंग टट्टिएकी, परिचितको नजरमा अछुत भनी छुट्टिएकी, तर ? पाँचतारे होटेलको लवीहरुमा आफ्नै निजी टोयोटा/हुण्डाई कारमा सवार भई, संभ्रान्त ग्राहकको प्रतिक्षामा, कालो चश्मा मिलाउँदै लाली पोतेका ओठहरुलाई, कफिको चुस्की लिँदै उपर खुट्टी लगाएर व्यग्रतापूर्वक आईफोनमा मन नलागी-नलागी क्यान्डिक्रस खेल्ने हातहरुलाई, न त कसैले औला उठाउन सक्छ, न त देखिन्छिन् उनी साइली अनि डली जस्तै आत्तिएकी । यहाँ दुनियाँको नजर नै दोषी छ, एउटै बिम्बलाई फरक चश्माले हेर्नेहरुको मानसिकता नै खोटी छ ।
