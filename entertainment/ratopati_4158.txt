कथा : चुनावी सपना

-दीपक घिमिरे एकैछिन चुनावअघिको अवस्था ।घरमा ताला लागेको थियो । बाआमा अनि हामी सबै खेतमा थियौँ । अषाढको महिना, मानो छरेर मुरी फलाउने महिना । हामीलाई चुनावभन्दा कृषिको चिन्ता थियो । दुई दिन ढिला भयो भने वर्षभरि खाने खेत बाँझै हुन सक्छ, अनि एकै दिनको फरकले धानको बीउ कुहिन सक्छ । आमाले बनाएको मकैको रोटी, काँचो आपको अचार अनि तिखे भैँसीको दही माथिल्लो थुम्कोमा बसेर खाँदै थियौँ । गनारी खेतको बाटो हुँदै एक हुन राता सेता मान्छे झुल्किए । युद्धकालमा युद्धविराम भएको बेल यस्तै राता सेता मान्छेहरूका लस्कर यही गनारी खेतको बाटो पल्लो गाउँ जान्थे । आज ठ्याक्कै त्यस्तै देखियो । परिमो गर्न आएकी सुन्तली भाउजू अलिकति अत्तालिँदै भनिन्– “केको हुल हो ?”परिमो भनेको सहयोग हो । रोपाईंको बेला हाम्रातिर यस्तै परिमो चल्छ ।  आज हाम्रोमा उनले परिमो गर्छिन्, पर्सि उनकोमा हामी परिमो जान्छौँ । उनी अत्तालिएको देखेर बाले हास्दै भन्नुभयो “चुनाव आयो, सुन्तली चुनाव ! अब हाम्ले मान सम्मान पाउने दिन सुरु भए ।”   ती राता सेता मान्छेहरू हिलो, धुलो, पानी नभनी हाम्रासामु आए । बचेका रोटीका टुक्रा चपाउँदै खेतमै झरे । झरेसँगै सुरु भयो गफ, अनि रोपार्इं । “सधैँ किसानको हितमा हुने पार्टी हो हाम्रो पार्टी । यो पटक आँखा चिम्म गरेर छाप लाउने अनि हाम्लाई जिताउने ।” अध्यक्षका उम्मेदवार शेरबहादुरले बासँग भोट मागे । “हाम्रो टिमले गाउँपालिकामा जित्यो भने तिमुरलाई यसरी दुःख गर्न पर्दैन, हामी हेर्चम । पैला जिताउनु परो, छाप चैँ लस्करै लाउने है ।” उपाध्यक्षकी दाबेदार अम्बिका अन्टीले आमालाई सिकाउँदै थिइन् । आमा ट्वाँ परेर मतिर हेर्नुभो ।“अनि तँ चैँ यत्रो भएर किन खेतमा छस् ? प्रचार गर्न हिँड, भोलि विभिन्न ठाउँमा जागिर खुल्या बेल लगाइदिम्ला ।” हाम्रो वडामा अध्यक्षका उम्मेदवार लालबहादुरले फुर्ती लगाए । हामी सबै ट्वाँ परेर उनीहरूका कुरा सुन्दै रोपाईं गर्यौँ । अझै दुई दिन लाग्ने खेत एक दिनमै सकियो, बाले दरिलो हात मिलाएर उनीहरूलाई बिदाइ गर्नुभयो । आमा किच्च हाँस्दै जितको कामना गर्नुभयो । म चैँ जागिर पाइने आशामा उनैले दिएको एउटा सेतो भेस्ट लगाएरपछि लागे, प्रचार प्रसार गर्न । साझ अर्को टिम घरमा आयो, मादल, ढोलक, बाँसुरीसहितको सांस्कृतिक टोली जस्तो । बाहिर आँगनमा एक घण्टा नाचेपछि सुरु भयो भोट माग्ने कार्यक्रम । “तिम्रा घरमा टिन लगाइदिने जिम्मा मेरो पाइटीको भयो । भोट दिएर जिताउ अनि ढुक्क भएर बस ।” अध्यक्षका उम्मेदवार बलबहादुरले बाको काँधमा हातले धपडी मार्दै आश्वासन दिएँ । “अहिलेसम्म गोबर ग्यास छैन है घरमा ? हैट के पारा हो ? मैले जितेँभने तिम्रो घरमा अनुदानको रकम मिलायर गोबरग्यास प्लान्ट हाल्दिम्ला तर भोट हाम्लाई दिएर जिताउने है ।” उपाध्यक्षकी उम्मेदवार सीताले आमालाई खुशी पारिन् ।“नडरा, यो पटक तँलाई तलको स्कुलमा मास्टरी जागिर लाइदिने जिम्मा मेरो भो, पैला हाम्लाई जिताउन परो है !” वडा अध्यक्षका उमेद्वार हरिले मलाई आश्वासन दिए ।म मख्ख थिएँ । दिउँसो आएकाले  मिठा सपना देखाएका थिए । अहिले आएकाले झन मीठा सपना देखाइदिए । हामी सबै मख्ख थियौँ । झललल पल्लो गाउँसम्म टल्कने टिनले घर छाउने, एक सर्को धुवाँ नआउने गोबरग्यास राख्दिने अनि मलाई मास्टर बनाउने सपना दिउँसै देखाइदेसी हामी त्यो रात सुतेनौँ । सपना देख्नुको आवश्यकता थिएन, त्यसैले निदाइएन । हामी गरिबहरू मीठा सपना देख्नकै लागि निदाउँछौ तर अब सपना विपनामै देख्ने भइहाल्यौ ।“अब दुःखका दिन गए बड्डी, देशमा चुनाप भएसी विकास हुन्च भन्ते, साच्चै हो रैच ।” बाले राति एघार बजेतिर कक्कड सल्काएर आमासँग गफ सुरु गर्नु भयो ।“दुखीका पनि दिन आउने रैचन बुढा, दाउरा र गुईठा बाल्दा बाल्दै धुवाले मेरा आँखा ठप्प हुन लाथे, दुईचार दिनमै गोबरग्यास राख्देसी आनन्द हुनेभो ।” आमाले आँखा निचोर्दै मनको लड्डु घिउसँग खानुभो ।“तलको स्कुलमा मास्टर बनेर जागिर खान थाले भने रुप्पँेको चिन्ता हँुदैन बा ! हरी अङ्कलले चुनाप जितेसी जागिर लाइदिन्छु भन्याछन् ।” मैले आफ्नो सपना बालाई सुनाएँ । यस्तै यस्तै मीठा कुरा गरेर रात काटियो । बिहान पीपल चौतारोमा चुनावी आमसभा थियो । मेरा बालाई सबै ठूला नेताले नमस्कार गरेर सम्मान गरेको देख्दा अब दुःखका दिन गएजस्तो लाग्यो । समानता र वर्गीय मुक्तिका लागि लडेका सहिदहरूले आफू मरेर भए पनि हामीजस्ता गरिबका दिन ल्याइदेको महसुस गरे । मेरा बा मख्ख थिए, बाको हसिलो चेहराले मलाई आनन्द दिलाउँदै थियो ।चुनावी आमसभालाई धेरै नेताले सम्बोधन गरे । सबैले एउटै कुरा गरे “हामी जनताको सेवामा रातदिन लाग्नेछौँ, अब गरिबहरूका दुःखका दिन गए । ”   मेरा बा जस्ता सबै गरिब किसानले परर ताली पिटे, सबैले वा वा गरे । भोट यिनैलाई दिने अठोट लिए अनि अर्को दिनबाट सुरु भयो मौन अवधि । मौन अवधिभर मतदाता किनबेच भए रे । फलानाले सात हजार दियो, फलानाले दस हजार दियो भन्ने खबर गाउँभरिका कानमा पुगे तर हाम्रो गाउँ डगमगाएन । हाम्रो गाउँलाई आजको दुई रुप्पँे भन्दा विकास चाहिएको थियो । गाउँमा आउने बाटो चाहिएको थियो, बिजुली बत्ती चाहिएको थियो अनि हाम्रो खरले छाएको घरमा टिन चाहिएको थियो, आमालाई गोबरग्यास अनि मलाई जागिर । चुनाव आयो, नेताका नमस्कार खाँदै भोट हालियो । मेर बाआमा लगायतका टोलबासीले उनैलाई मत दिए । जसले हामीलाई मीठा सपना बाँडेका थिए । तल्लो गनारी खेतबाट पल्लो गाउँ पुग्ने बाटोमा झोलुङ्गेपुल अनि बाटोमा ग्राभेल विच्छ्याउने कामदेखि लिएर घरघरमा रोजगारसहितको नारा लिएको पार्टीलाई एकछापे मत दिएर मेरा बाआमा घर फर्किए ।अब चुनाव पछिका कुरा !घरको दलिनमा झुण्डेको रेडियोमा बाले रेडियो नेपाल वा बीबीसी सुन्न छाड्नु भयो । सबैभन्दा सफा टिप्ने मन्जरी एफएम लगाएर बा रेडियो नजिक बस्नुहुन्थ्यो अनि सुन्नुहुन्थ्यो चुनावी अपडेट ।प्रत्यक वडाबाट सुरु भएको चुनावी परिणाम हाम्रो वडासम्म आइपुग्न दुई दिन ठ्याक्कै लाग्यो । कहिले फलानो अघि त कहिले फलानो अघि गर्दै चुनावी रिपोर्ट सुन्दासुन्दा बा समेत गल्नुभयो । हाम्ले जिताउन खोजेका नेता पछाडि पर्दा बा सुइए सुस्केरा हालेर भगवानको नाम जप्नु हुन्थ्यो । अनि आमाले चैँ कुलदेवता थान पुगेर घण्टा हल्लाउनु हुन्थ्यो । भगवानको नाम जप्दै आमाले भन्नुहुन्थ्यो “लौ माराज परमेश्वरी यो पालि सीताको ग्याङलाई जिताइदेऊ, अरू क्यै माग्ने छैन ।”म पनि मनमनै भगवानलाई पुकार्थें, जिताइदेऊ भगवान भन्दै । जितेसी जागिर फिक्स थियो । नजिते फेरि कालापहाड कुद्नुपर्ने बाध्यता । एक एक गरेर चुनावी नतिजा आयो । हाम्रो वडाबाट उनैले जिते, जसलाई हामी जिताउन चाहन्थ्यौ । बा फनक्क नाच्नु भो, आमाले भगवानलाई टीका लाइदेर पूजा पाठ गर्नुभो । मैले सूर्यतिर फर्केर जल चढाइदिए । साँच्चै यो पटक भगवानले पनि हाम्रो पुकारा सुने । हाम्रा सुखका दिन आए जस्तै लाग्यो ।दोस्रो दिन नागरिक अभिनन्दन कार्यक्रम थियो । दराजमा थन्केको इस्टकोट र खतरनाक पाइन्ट लगाएर बा नेता जस्तै बन्नुभो, अनि गाउँकै दुई चार जना दोस्तीलाई लिएर बा बजार निस्कनु भयो । म पनि बाको पछि लागेर बजारसम्म आएँ ।बा मख्ख हुनुहुन्थ्यो । आफ्नै भोटले यो पटक बलबहादुर, सीता अन्टी, हरि अङ्कललगायतको टिमले जितेको सम्झेर बा गजक्क पर्नुभाथ्यो । म पनि मख्ख थिएँ, सोचेको थिएँ बिजेताहरूले बालाई देख्ना साथ ग्वाम्म अँगालो मार्नेछन् अनि आशीर्वाद लिनेछन् । भोट माग्न आउँदा जितका लागि आशीर्वाद मागेका थिए । अब सुशासन र सफल कार्यकालका लागि आशीर्वाद माग्नेछन् । मनमा यस्तै यस्तै कुरा खेलाउँदै बजारको चौपारोमा हामी जुलुस कुरेर बस्यौ ।बाजागाजासहित जुलुस बजार परिक्रमा गरेर आउँदै थियो । अगाडि विजयीहरू थिए, पछाडि पछाडि अबिरले रङ्गिएका कार्यकर्ता । हजारौँको लावालस्कर जुलुसलाई देखेर हामी बाउ छोरालगायतको टिम खुसीले गदगद भयौँ ।  आफ्नै जित जस्तो महसुस मेरा बाले पनि गर्दैथिए ठ्याक्कै मैले गरे जस्तै । म पनि मेरै बा विजय भए जस्तै खुशी थिएँ । जुलुस नजिकै आयो, बा अबिरको पोका बोकेर भीडमा जानुभयो । भीडले बालाई अध्यक्ष सामु पुग्नै दिएन । अध्यक्षले बालाई देखेर पनि नदेखे झैँ गरे । बाले दर्जन पटक हात हल्लायर बोलाएको अध्यक्षले सुनेनन् ।बा भीडभित्र घुस्न अनेक उपाय निकाल्नुभयो तर सक्नुभएन । अध्यक्षका आसेपासे र सुरक्षाकर्मीले बालाई टप्प टिपेर भीड भन्दा परै मिल्काइदिए । बा लड्नु भयो, बा लडेपछि म रिसाएँ । सामान्य झगडा भयो, बाको टाउकोमा सानो चोट लाग्यो । अध्यक्ष, उपाध्यक्ष अनि वडाका अध्यक्षहरू सरासर मञ्चमा उक्लिए । घाइते बालाई टिपेर हामी घर फर्कियौँ । चुनाव सकिएको यतिका दिन भयो न मैले जागिर पाउनेछु, न मेरो घरमा टिन लाग्नेछ न त मेरी आमाले गोबरग्यासमा खाना पकाउनेछिन् । सबै चुनाव जित्न देखाइएका मीठा सपना थिए । तिनै सपनामा हामी रमाइरह्यौँ ।    
