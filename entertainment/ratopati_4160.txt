कथा : एक्लिएकी साइँलीको हराएको चिठी

-निराजन अधिकारी   आज छुट्टी । त्यसै पनि मन यो परदेशमा छैन । घरदेशमा मन छ, परदेशमा यो भौतिक शरीर । शुक्रबार छुट्टी हँुदा म जहिले यस्तै पीडामा हुन्छु । काममा हुँदाखेरि मन साथी भाइसँग हाँसेर बित्छ तर छुट्टीमा कहाँ जाऊँ के गरुँ हुन्छ । मन आतिन्छ अनायासै ।   घरमा फोन गरेँ । बा, भाइ अनि श्रीमतीसँग पालैपालो गफ गरेँ । यताको सारा दुःखसुख कहानी बताएर सकेँ । उताको पनि उस्तै मीठा कहानी सुनियो । उनीहरूलाई नमिठा लाग्ने सामाजिक घटनाले पनि मन नेपालमै तानिरहेको थियो ।   कोठामा सँगै बस्ने नरेको बारेमा श्रीमतीलाई बताएँ । ऊ निक्कै डराई, भनी “शरीरको ख्याल राख है ।”    साँच्चै यो परदेशमा बिरामी हुनेहरु निक्कै अभागी हुन् । न आमा जस्तो ख्याल गर्ने कोही हुन्छ, न खाए नखाएको सोध्ने श्रीमती । एक पटक म बिरामी पर्दा नरेले मलाई देखाएको माया मैले नेपालमा सुनाएको थिएँ । आज उसले पनि नरेको ख्याल गर्न भनी । तर उसले भने जस्तो कहाँ हुन्छ र ?    सँगै कोठामा बस्दा जे जति गर्न पर्ने हो सबै गरेँ, तर मर्ने बाँच्ने ठेगान नभएसी नरेको बास अस्पतालमै हुन थाल्यो अनि छुट्टिमा भेटन जानु बाहेक अरु सहयोग गर्न सकेको थिईन । श्रीमतीले बेला बेलामा फलफुल लिएर अस्पताल जानु भनेर सिकाइन । आज त्यसै गर्ने योजना बुनेँ ।   नेपाल फोन गर्ने कार्यक्रम सकिएपछि खाना बनाएर खाएँ, अनि अस्ति नेपालबाट साथीले ल्याईदेको नयाँ लुगा लगाएर बजार निस्कन तयार भए ।   नरे अस्पताल भर्ना भएपछि उसको बिस्तरा कसैले मिलाइदिएको थिएन । उडुसले घर बनाएको उसको बिस्तरा उठाएर घर बाहिर ल्याएर घाममा सुकाइदिएँ । अनि झोलामा छरपष्ट भएका कपडा मिलाइदिएँ । समय दिउँसोको दुई बज्दै थियो, बजार निस्कन लाग्दा गेटमा हुलाकीले एउटा चिठी हातमा थमाइदियो । खामको बाहिर लेखेको थियो “पाउने नरबहादुर दमाई, अबुधाबी, युनाइटेड अरब इमिरेट्स ।”   बिरामी नरे अचेत अवस्थामा अस्पतालमा छ । यो चिठ्ठी उसले पढ्न सक्दैन । पठाउने उसकै श्रीमती थिइन । बजार निस्कन गेटसम्म पुगेको मैले उसको चिठ्ठी बुझेर खाम खोल्दै कोठामा आएर पढेँ ।   चिठ्ठि यस्तो थियो ।   प्यारो साइला !  मुटुभरीको माया अनि धेरै सम्झना ।  हिजो मात्र तिम्रो चिठी हात पर्यो साईँला । तिम्रो चिठी पढेर म कति रोएँ होला त्यो मलाई मात्र थाहा होला । तिम्रा हरेक शब्दले हरेक पटक मलाई घोच्यो । घोच्यो मात्र होईन, म भक्कानिएर रोएँ । २ पेज चिठी २०० पटक पढ्रेँ होला ।   तिमीलाई थाहै छ नि है, तिमी १० मा थियौ म कक्षा ९ मा हाम्रो कस्तो पिरतती थियो, चखेवाको जोडी जस्तै, लाग्थ्यो कहिल्यै नछुटिने । सायद भगवानले हामीलाई एक अर्काको लागी बनाएर पठाएदिइजस्तै । तिमीले एसएलसी दियौ, म कक्षा १० मा थिएँ, तर मेरो घरमा एक्कासी बिहेको कुरा चल्यो । म के गरुँ कसो गरुँ भएँ । बुबालाई लाख बिन्ति गरेँ, मलाई एसएलसीसम्म पढ्न दिनु भनेर तर अहँ बुबा मान्नुभएन । सायद सौतेनी आमाको करले होला, उनी मलाई छिटोभन्दा छिटो घरबाट बिदा गर्न चाहन्थिन्, कारण तिमीलाई पनि थाहै थियो साइँला ।   आखिर हामीले विवाह गर्ने निर्णय गर्यौँ, तर घर परिवारले मानेन कारण जात थियो । अन्नतः हामीले भागेर विवाह मन्दिरमा गएर विवाह गर्यौँ । विवाहको केही समय त ठिकै चल्यो । नियमित आम्दानीको स्रोत पनि त केही थिएन । एकदिन पल्लो घरको रने दाईलाई मलेशियाबाट फर्केर आएको देखेपछि तिमीले पनि उतै जाने निर्णय गरेछौ । मैले तिमीलाई रोक्न सकिन साइँला, खाने मुखको सबाल थियो । सबैलाई सुख दिने आशमा तिमी त्यो मरुभुमीलाई उड्यौ, म एक्लो भएँ । तिम्रो पहिलो कमाइ हात परेको दिन मलाई कम्ता पनि खुशी लागेको थिएन, सोचेको थिएँ अब बिस्तारै दुःख सक्किएर सुख आउँछ ।  तर त्यो सुख धेरै दिन टिकेन । काम गरेको ५ महिनामा ने त्यो कम्पनीले तिमीलाई कामबाट निकालिदिएको कुरा फोनमा भनेदेखि म कुनै पनि रात राम्रोसँग निदाउन सकेको छैन । कामबाट तिमीलाई किन निकालिदियो तिमीले कहिल्यै भनेनौँ । हरेक पल मुटु भतभत पोल्छ साइँला । अत्यास लाग्छ, जिउ बोटारिन्छ, ऐँठन पर्छ । म एक्लो र आधारहीन भएको छु साइँला ।   अस्ति मध्यरातमा कसैले ढकढक गर्यो । खोलेर हेर्दा बेसीको पवने खत्री रक्सीले मातिएर आएको रहेछ । एक्लो भएर होला हातपात गर्न थाल्यो, तिमी जाँदा लागेको पैसाले भन्न थाल्यो । म जसोतसो उम्किएर ढोका लगाएँ, ऊ बाहिरै बसेर धेरैबेरसम्म मलाई गाली गरिरह्यो । म सुन्न बाध्य भएँ, बाहिर निस्केर प्रतिवाद गर्ने हिम्मत थिएन साइँला ।   आजकल त घाँसपात गर्न जान पनि डर लाग्छ । यसो यताउता खस्रक्क गर्यो भने पनि मुटु ढुक्क फुल्छ, हातगोडा लत्रक्क पर्छन्, सातो जान्छ, अनि घाँस काट्दाकाट्दैको हँसिया सकिनसकी दह्रो गरेर समाउँछु । तिमी नभए यसैले पनि बचाउला भनेर । अलिकति झिसमिसे अँध्यारो हुनासाथ घरभित्र छिरिहाल्छु, मनमा डर जो छ ।   तीनधारेको पण्डित बाजे आजकल दिनैजसो हाम्रा घरमा आउँछन् । चिया पकाउन लगाउँछन्, अनि भन्छन्, साह्रै चियाको तलतल लाग्यो । मलाई थाहा छ, तिनलाई केको तलतल लागेको छ । तर म केही गर्न सक्दिन साइँला । मेलापात जाँदा होेस् या बजार जाँदा होस् त पँधेरामा जाँदा होस्, सबैले मलाई नै घुरेर हेरेभैmँ लाग्छ । मलाई थाहा छ साइँला, यो मलाई मात्र होइन जसजसका पति विदेशमा गएका छन् सबैलाई यस्तै हुन्छ । यो डरले एकपछि पनि कसैलाई छोड्दैन । म जस्तै उनीहरु प्नि हरपल डरर त्रासमा बाँचेजस्तो गरेर मरिरहेका छन् ।   मलाई थाहा छ, तिमीलाई फर्कन सजिलो छैन, तर असम्भव पनि त छैन नि है । एउटा हाम्रो उखान छ नि तँ आँट म पुर्याइदिनेछु । तिमी आँछ गरिहेर साइँला, जसरी पनि आँटेको पुग्छ । अब म एक्लै बस्न सक्दिन, मलाई पैसा होइन तिमी चाहिएको छ, तिम्रो माया र हाम्रो मायाको चिनो चाहिएको छ । बाँकी तिम्रो विचार ।  उही तिमीलाई सधैँ माया गरिरहने अभागी  आइती मिजार  मकैसिङ्ग, गोरखा   आइतीले लेखेको पत्र पढेर म आफैँ रोएँ । उसलाई थाहा छैन अहिले नरे कस्तो अवस्थामा छ भन्ने । यो पत्र लगेर अचेत नरेलाई सुनाउनुभन्दा लुकाउनु उत्तम ठानेँ । यस्तो समस्याबाट धेरै नेपाली परदेशमा गुज्रेका छन् । अब परदेशिएका नेपालीको अवस्थाबारे सरकारले पनि केही सोचोस । नरेको बारेमा सोच्ने हामी साथी छौ, अरू धेरैका सोच्ने कोही छैनन् ।    
