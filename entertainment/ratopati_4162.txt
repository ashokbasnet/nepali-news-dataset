कविता : मुस्कुराउने मन

-नमराज लामिछानेआकास छुँला झैँ उभिएका हिमालहरू देख्दा  यो शिरै निहुरिए पनि गर्व गर्न मन लाग्छ ।  सर्प झैँ जेलिएका नागबेली पहाडहरू देख्दा टुटेफुटेका मनहरू अँगालिन मन लाग्छ ।                      क्षितिजसँग जोडिएका समथर फाँट देख्दा  लम्पसार परेर काँखमा सुत्न मन लाग्छ । छङछङ गरी सुसाई बग्ने ती नदीहरू देख्दा   आँसु पुछी डिलमा बसी हाँस्न मन लाग्छ ।                      बुद्ध, सीता, भृकुटीे जन्मी हुर्किएको देख्दा  शान्ति लुकाई त्यसै नाच्न मन लाग्छ । फेवा, रारा, वेगनास शान्त बसेको देख्दा फेरि आँगनीमा उफ्री खेल्न मन लाग्छ । चन्द्र सूर्य रातो झन्डा फरफराएको देख्दा डाँफे बनी उडी उडी घुम्न मन लाग्छ । वनै भरी लालिगुँरास मगमगाएको देख्दा  मुसुमुसु त्यसै मुस्कुराउन मन लाग्छ ।-ताराकेश्वर नगरपालिका, काठमाडौँ  हाल : रियाद, साउदी अरब
