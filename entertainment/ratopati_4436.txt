भानुको सम्झनामा कोरियामा मुक्तक मेला

विनोद परिवर्तित सोल– अन्तर्राष्ट्रिय नेपाली साहित्य समाज कोरिया च्याप्टरले आइतबार  आदिकवि भानुभक्त आचार्यको सम्झानामा बृहत् मुक्तक मेला सम्पन्न गरेको छ ।नेपाली साहित्यका विविध विधाहरूमा केन्द्रित रही कार्यक्रम गरिरहेको कोरिया च्याप्टरले काव्य सुधाको तेस्रो श्रृंखलाको रूपमा नेपाली काव्य जगतका धरोहर आदिकवि आचार्यको २०४ औं जन्मजयन्तीको अवसर पाररेर मुक्तक मेला तथा विविध रचना वाचन कार्यक्रमको आयोजना गरेको च्याप्टरका अध्यक्ष कृष गुल्मेली बाबूले जानकारी दिए ।   दक्षिण कोरियाको पर्यटकीय शहर तोङ्देमुनस्थित शुभेच्छा रेस्टुरेन्टको सभाहलमा सप्पन्न मुक्तक मेलामा कोरियामा कार्यरत मुक्तक क्षेत्रमा कलम चलाइरहेका ८ जनाले मुक्तक प्रस्तुत गरेको थिए ।   झन्डै सय जना सहभागीमाझ  मुक्तककारहरू प्रमोद सारङ्ग, नारायण भुसाल, गङ्गा बस्नेत, दिपेन्द्र भट्टराई, समीर यात्री, महेन्द्र केसी, रेशम अधिकारी र पूर्वेली गाउँलेका बेजोड मुक्तकहरूको प्रस्तुति रोमाञ्चक रहेको कार्यक्रम संयोजक डीआर न्यौपाने “सूर्य“ले जानकारी दिए ।    यल्जी विवश, मोहन कार्की, सरोज सर्वहारा, भोजराज जैशी, जनक सन्याल, गोपिकृष्ण लामिछाने, माधव पाण्डे, रामचन्द्र शर्मा, शंकर विक सङ्गम, डिकर्ण मल्ल लगायतले आफ्ना उत्कृष्ट मुक्तक, गजल र कविता वाचन गरेका थिए ।   उक्त अवसरमा कोरियामा रही विभिन्न संचारमाध्यममा आवद्ध पत्रकारहरू सन्दिप पाण्डे, कृष्ण बस्याल र विकाश श्रेष्ठलाई सम्मान गरिएको थियो भने च्याप्टरका नयाँ सदस्यलाई प्रमाणपत्र प्रदान गरिएको थियो ।  
