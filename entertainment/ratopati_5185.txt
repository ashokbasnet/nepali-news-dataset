कविता : पर्खाल

-शिखर भट्ट   पर्खाल बनाइन्छन्  कहिले ढल्छन् र कहिले उभिन्छन्  ती पर्खालको भित्तामा  नाराबाजी लेखिन्छन् माक्स लेनिनका वाणीहरू कोरिन्छ्न्  फूलको चित्र बनाइछन्  त्यै पर्खालमा अढेस लगाएर  मजदुर घन्टौँ सुस्ताउछन् ।त्यै पर्खालका भित्ताहरूमा, मैले ज्योमिट्रीका सवालहरू हल गरेँ  त्यै पर्खालमा केमेस्ट्रीका सूत्रहरू लेखी याद गरिरहे  केही कोमल हातहरू कुची बोकेर आएँ त्यो भित्तामा चन्द्र–सूर्य बनाएँ  देश बनाएँ ।यही पर्खालमा टाँसिए सूचनाहरू पर्खालमै कोरिए बुद्धका सन्देशहरू ! मैले यही पर्खालको भित्तामा हल गर्न खोजेँ आफ्नो जिन्दगीको वासलात !एक असहाय बच्चा आयो अनि कोर्यो पर्खालमै आफ्नो आमाको अनुहार ! यस्तै पर्खाल  एक मध्यरातमा खडा भएको थियो  र सुनौलो बिहानीको सुरुवातमा  देश दुई हिस्सामा सास लिइरहेको थियो । यस्तै पर्खाल  खडा भयो फेरि सम्बन्धको बीचमा मेरो आफ्नै भाइ छिमेकी बनिदियो यस्तै पर्खालको छेलो पारेर कसैले च्यातिदिए फूलमाया दिदीको कपडा  र गाडिदिए स्तनमा दाँतहरू !पर्खालहरू विचारका बीचमा उभिए  सम्बन्धको बीचमा ठडिए  दाजुभाइको अंश छुट्यायो यसले विभेद गरिदियो, विभाजन गरिदियो ! कास  यस्ता पर्खालहरू देशको सिमानामा उभिन्थे त आज घरको भित्तामा  मालासहित झुन्डिएको हँुदैन थियो होला मेरो सिपाही दाइको तस्बिर !  
