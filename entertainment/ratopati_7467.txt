आँशु

-बाबुराम पन्थी ‘गुल्मेली’  अविरल बग्ने यी आँशुहरू कहिले हुरहुर्ती पीडाको जलनले उम्लिएर   वाष्पीकरणयुक्त  ताताताता बूँदहरू  त कहीले  खुशीको बहारमा  जुनेली रातमा टपक् टपक् झरेका शीतका  चिसाचिसा बूँदहरू जस्तै लामबद्ध भएर  नयनका आलीहरू नाघ्दै  ओरालो लागेका होलान  दुखेको हृदयको घाउमा निको पार्ने मलहम  बनेर कहिले उकालो नफर्किने गरी  वर्षाद बनेर  ओइलिएको विरूवा  सिंचित गरी पालुवा पलाएसरी पलाइदिन्छन् बाँच्ने आशाहरू  सम्याई दिन्छन् भत्किएका मनका गराहरू मिलाएर जोडी दिन्छन् भत्किन थालेका जीवनका सूरहरू पखाली मनको मैलो  चम्काई दिन्छन् क्रिस्टलजस्तै मनका विचारहरू  पुनर्ताजगी बनाई दिन्छन् जीवनहरू सिकाइ दिन्छन्  जीवनका परिभाषाहरू  देखाई दिन्छन्  सङ्घर्षका बाटाहरू जुटाई दिन्छन्  लड्ने सहासहरू  अविरल बग्ने यी आँशुहरू -तम्घास, गुल्मी
