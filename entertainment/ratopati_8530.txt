कविपरिचय : हरिभक्तको  बायोग्राफी लेख्दै उनका एक चेला

-विष्णु सुनारभारतको असम राज्यको दुलियाजान निवासी हुन् साहित्य र कलाकार विष्णु सुनार । असम गोरखा र नेपाली साहित्य सम्मेलन सदस्य रहेका सुनार त्रैमासिक बुलेटिन पनि सम्पादन गर्छन् । नेपाली भाषालाई नाट्यकला मार्फत फैलाउने काममा सक्रिय सुनार नाट्य निर्देशक पनि हुन् । असमबाट निस्कने साहित्यिक पत्रपत्रिकाहरूमा कडा शब्दका लेखहरू लेख्ने लेखकका रूपमा पनि उनी चिनिन्छन् ।  स्वर्गीय कवि हरिभक्त कटुवाललाई आफ्नो गुरु र असमका रोलमोडल साहित्यकार बताउने सुनार हरिभक्तिलाई असम र नेपालका स्वार्थी  साहित्यकार मिलेर बदनाम गराएको आरोप लगाउँछन् । असमको रोलमोडल बनाउनुपर्ने कवि हरिभक्तलाई नियोजित रूपमा बदनाम गरिएको उनको गुनासो छ  । यसैले त्यो बदनामीलाई चिर्न उनी हरिभक्तका बारेमा बायोग्राफी लेखिरहेको  बताउँछन् । आसामको गुवाहाटीमा कवि हरिभक्तबारे सुनारले सङ्क्षिप्त गुनासो  यसरी राखे : रोलमोडल बनाउने हरिभक्तलाई लम्पट बनाउने षड्यन्त्र भयो  हरिभक्त सरलाई धेरै बदनाम गरियो । खासगरी उहाँको रक्सीको विषयलाई उठाएर लम्पट बनाउने काम भयो । यसमा स्वास्थ्र्यीहरू लागेका हुन् । म हरिभक्त सरलाई केटाकेटी उमेरमा नजिकबाट चिन्थे । उहाँको डिग्वोइको प्रेंग्रीमा घर थियो । उहाँ समाजमा सारै मिलनसार हुनुहुन्थ्यो । उहाँ मल्टिपुल डायमेन्सन भएको मान्छे हुनुहुन्थ्यो । उहाँ त हामी असममा बस्ने नेपाली भाषीहरूको रोलमोडल हो ।   रक्सी खाएको आरोपमा आफ्नै मामालाई खाँबोमा बाँधेका    हामी कसैले पनि असममा हुँदा हरि सरले रक्सी खाएको कहिल्यै थाहा पाएनौँ । उहाँमा एक राम्रा सय एक गुण थिए । बिहेभोजमा  रक्सी खायो भनेर हरिभक्त सरले आफनै मामालाई गोठको  खाँबोमा बाँधेर राख्नुभएको थियो । उहाँ रक्सी खाने मान्छेलाई असाध्यै घृणा गर्नुहुन्थ्यो । पछि नेपालमा उहाँलाई रक्स्याहा भनेर धेरै घृणा गरिएछ खै किन हो ? खै उहाँ नेपाल किन नेपालमा पुगेर रक्स्याहा बन्नुभयो त्यो मैले बुझ्न सकेको छैन ।  आफैले श्रमदान गरेर विद्यालय बनाएका थिए  हरि सरलाई म आदर्श गुरु मान्छु । उहाँ कुनै जातपात मान्नुहुन्थ्यो  । उहाँ खसी काटेको बेला पैसा नभएर  मासु किन्न नसक्नेहरूकोमा आफै मासु पुर्याइ दिनुहुन्थ्यो । उहाँ पाएको तलब सबैलाई बाँड्नुहुन्थो । उहाँ सहयोगी  शिक्षक हुनुहुन्थ्यो । उहाँले आफै बाँस खोजेर श्रमदान गरी जागुनमा विद्यालय बनाउनुभएको थियो । जुन अझै सञ्चालन भइरहेको छ  । उहाँ खेलाडीहरूलाई बुटजुत्ता किनिदिने, साथीभाइलाई चिया खुवाउने, गर्नुहुन्थ्यो, नृत्य गर्ने र नाटक खेल्ने पनि गर्नुहुन्थ्यो  । कहिलेकाहीँ चिया खुवाउँदा पैसा भएन भने तत्काल कविता लेखर वा चित्र कोरेर दिनुहुन्थ्यो । त्यस्ता चित्र र कविता धेरैले आफ्नो नाममा छाप्ने गर्थे । चित्रकलाको पनि शौख थियो  उहाँलाई चित्रकलाको पनि शौख थियो । उहाँ चिया पिउँदापिउँदै सुन्दर चित्र बनाउन सक्नुहुन्थ्यो । गीत, कविता, नाटक लेख्नुहुन्थयो । तर उहाँ लेखेका कुरा जतन गर्नुहुँदैन्थ्यो । उहाँ दलित अपहेलित वर्गका लागि उग्ररूपमा सहयोग गर्नुहुन्थ्यो । आफ्नो विद्यार्थी कालमा । डिब्रुगढ मेडिकल कलेजमा कसैको शव बेवारिसे छ, उपचारको पैसा तिर्न गाह्रो भयो रे  भन्ने खबर अयो भने हरि सर आफैँ पुगेर सहयोग गर्नुहुन्थ्यो । नौ जना मात्र हरिभक्तका मलामी  हरि सर नेपाल किन जानुभयो, अझै खुलेको छैन । उहाँ कवि हृदयको मान्छे । पछि फर्केर असम पनि आउनुभयो । ४८ वर्षको अल्पायुमै  डिब्रगढ मेडिकल कलेजमै आएर बित्नुभयो । उहाँलाई सदगद गर्न जम्मा नौ जना मान्छे मात्र मलामी  गएका थिए । उहाँका छोरा दिगन्त कटुवाल साहित्यकार हरि शर्मालगायत नौ जना मात्र सदगद गर्न मलामी जानुभएको थियो ।     पीडा पचाउने मान्छे  हरि सर आम मान्छेको पीडा बोल्नुहुन्थ्यो तर आफ्नो व्यक्तिगत पीडा कहिल्यै कसैलाई कहनुहुन्नथ्यो । आफ्नो पीडा आफैभित्र पाउने मान्छे हो उहाँ । सायद कुनै पीडा पचाउन नसक्दा उहाँले रक्सी खान थाल्नुभएको हो कि ? हरिभक्त सरलाई नेपालमा मात्र हैन असममा पनि घात भएको थियो । मानिसहरू उहाँको आरिस गर्थे ।  हरि सरले नेपालका तात्कालीन राजा महेन्द्रले सम्पत्ति दिन खोज्दा पनि लिनु भएन । उहाँ लोभी पटक्कै हुनुहुन्नथ्यो  । असमका दुई जना विद्यार्थीहरू हरेक वर्ष टीयूमा स्कलरसिपबाट पढ्न पाएको उहाँकै देन हो । हरिभक्तका अचम्मका शौख  हरि सरका अचम्मका शौख थिए । उहाँलाई खोला पैनीमा माछा मार्न औधी  मनपथ्र्यो । उहाँ निःशुल्क श्रमदानमा पनि रुचि राख्ने मान्छे हो । उहाँ सामूहिक काममा बढी विश्वास गनुहुन्थ्यो । यसैले सबैलाई सामूहिक काममा लगाउनुहुन्थ्यो । बोट बिरुवा र फूलसँग उहाँको प्रेम थियो । यसबारे उहाँमा  ज्ञान पनि धेरै थियो । उहाँमा नेतृत्व लिने क्षमता पनि गज्जबको थियो । मान्छेलाई ‘मोटिभेट’ गर्न सक्नुहुन्थ्यो । उहाँ आफू पछि परेर अरुलाई अगाडि बढाउन रुचाउनुहुन्थ्यो । मानव प्रेमी हुनुहुन्थ्यो । तर उहाँ राजनीतिक मान्छेलाई चाहिँ खै किन हो एकदमै घृणा गर्नुहुन्थ्यो । असमको जागुन (उदयपुर) मा उहाँले लङटन विद्यालय आफैले बाँस बोकेर बनाउन लगाउनुभएको हो । दस जनाबाट सुरु भएको विद्यालयमा पछि ९० जना  नेपाली विद्यार्थी भर्ना भएका थिए । हालका असम विधान सभाका सांसद धनपति उपाध्याय हरिभक्तकै चेला हुन् ।असमीहरूका पनि साहित्यकार  १२ कक्षा पास गरेर उहाँले स्नातक पढ्नुभयो । तर स्नातोकोत्तर पूरा गर्न सक्नुभएन । हरि सर  असमीहरूको पनि साहित्यकार हो । सन १९५८ सम्म उहाँले नेपाली लेख्न जान्नुभएको थिएन । किनभने त्यो बेला बाह्रखरी पढाउने विद्यालय थिएनन् । यसैले पनि उहाँ आफैले नेपाली स्कुल खोल्नु भएको हो ।   नराम्रो कुराको मात्र व्यापक चर्चा  हरिभक्त सरको नराम्रो गुणमात्रै सधैँ खोजियो र व्यपाक  चर्चा गरियो । उहाँका राम्रा गुणहरूबारे चर्चा नै गरिएन । यही हो आरिस र स्वार्थ भनेको । उहाँका अनेकौँ राम्रा गुणलाई नराम्रा चर्चाले ओझेलमा पार्ने काम गरियो । सबैले खान्छन्, पिउँछन् । तर हरिसरको मात्रै नराम्रो चर्चा किन भयो ? हामी असमका सबैले हरि सरलाई रोलमोडल मान्छौँ । हामी आक्षु अखिल गोर्खा विद्यार्थी  सम्मेलन) का सबै कार्यक्रमहरूमा  भानुभक्त हैन हरिभक्तलाई उच्च  स्थान दिन्छौँ । उहाँले सन् १९६८ मै  यो देशको माटो, ढुङ्गामा हाम्रो रगत बगेको छ भनेर भन्नुभएको थियो । उहाँले असमका नेपालीभाषीहरूमा एकताको  चेतना छर्न सघाउनुभएको थियो । हरि सरले धेरै असामी पत्रपत्रिकाको सम्पादन पनि गर्नुभयो । स्कुलभित्र भन्दा बाहिर धेरै पढाए  हरिभक्तले जति स्कुलमा पढाएर असमका गोरखालीहरूलाई चेतना बाँढे त्योभन्दा बढी स्कुल बाहिर पढाएर जागरुक गराए । उहाँ हामी असमीहरूका लागि आँखामा राख्दा पनि नबिझाउने मान्छे हो । उहाँका तीन छोरीहरू कविता, काव्य र कल्पना सबैको घरबार भइसकेको र सबैको अवस्था राम्रो छ ।  हरि सर महिला प्रेमी थिए भन्ने आरोप गलत हो । उहाँका नाटक र नृत्यमा सहभागी दुई जना दलित महिला विद्यार्थीहरू  थिए । उहाँ उनीहरूलाई घरमा खसीको मासु पुर्याउन जानुहुन्थ्यो । सबैको सहयोगी भएकाले उहाँले सही नियतले सहयोग गरेको हो त्यो । उहाँका बारेमा उहाँको गाउँमा कुनै खराब कुरा फेला परेका छैनन् । उहाँको गाउँ  डिग्वोईमा सबै जना हरिभक्त कटुवालप्रेमी छन्, कोही नराम्रो भन्दैनन् । यसैले पनि उहाँ बदचलन हुनुहुन्थ्यो भन्ने कुनै तथ्य फेला पर्दैन ।    असममा पनि सकरात्मक चर्चा नरुचाउने धेरै छन्  असममा हरिभक्त सरको पुच्छर समातेर बैतर्नी तर्ने धेरै बुद्धिजीवी छन् । यसैले पनि होला उनीहरू हरि सरको सकारात्मक चर्चा रुचाउँदैनन् । यसैले म हरिभक्तको बायोग्राफी लेखेर सकारात्मक चर्चाका लागि बहस आरम्भ गर्न लागेको हुँ । सकभर यही सन् २०१७ को डिसेम्बरभित्र बायोग्राफी प्रकाशित गर्छु ।   (असमको गुवाहटीबाट फर्केपछि)   
