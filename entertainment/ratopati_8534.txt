ए बा ! मेरा माइती खै ?

कथा -दीपक घिमिरे ए बा ! साउन लागेपछि त्यसै पनि महिलाको मन चञ्चल हुन्छ रे । त्यसमाथि तिजको रमझम बजारभरि देख्न पाइन्छ । मन मेरो पनि चञ्चल हुँदैछ । वर्षमा एक दिन रमाइलो हुने तिज नजिकिँदै गर्दा जति मन चञ्चल छ, त्योभन्दा धेरै रुन्छु माइती सम्झेर ।  बा ! तपाईं परलोक भएसी मैले बा मात्र गुमाइन, आफ्नो माइती नै गुमाए । भाग्यले एउटा दाइ अनि अर्को भाइ त दिएकै हो तर ती सबै पराइ भए । खै कसको दोष हो तर तपाईंसँगै मैले माइती गुमाउँदा संसारकै अभागी आइमाई ठान्छु ।   अस्ति देउरानी तीज मान्ने भन्दै माइत हिँडिन् । अघिल्लो हप्ता नन्द र आमाजु तीज मान्न आइसक्नुभएको छ । तर म कहाँ जाऊँ ?  लोकको लाज छल्न दुईवटा तीज माइतीमा गएर मनाए तर कुकुरलाई भन्दा तल्लो दर्जा आफ्नै दाइभाउजू र भाइबुहारीबाट पाएपछि मलाई तपाईंको याद आयो बा । मेरै हातले भाइलाई हुर्काएको हैन र बा मैले ? भाइ चार वर्षको हुँदा आमा बितेपछि दाइ र भाइका लागि म आमा जस्तै बनेर हुर्काएकी हैन र बा ? तर किन अहिले दुस्मन देख्छन् बा दाजुभाइ दुवैले ? तपाईं नहँुदा त्यो प्यारो माइतीघर मलाई किन बिरानो लाग्दैछ बा ? ए बा ! मेरो माइती खै ? तपाईं बितेकै वर्ष कान्छोले पल्लो गाउँबाट थापाकी छोरीलाई घर ल्यायो । मैले एक वर्ष कुरेर बिहे गर्ने सल्लाह दिँदा ऊ मसँग टाढियो । ऊ टाढियपछि बुहारीले पनि मलाई देख्नै चाहँदिन । भाउजूको अवस्था त तपाईंलाई थाहै छ । म त्यो घरमा पाइला टेक्नासाथ उनको अनुहारमा ग्रहण लाग्न थाल्छ । खै कुन दिनको पाप गरेको रैछु बा ! मेरा लागि माइती भएनन् ।  मैले दाइको कपडा धोएको हैन र बा ? भाइलाई दिदी भएर पनि आमाको माया दिएको हैन र बा ? मैले दाइको लागि गरेको तपस्याको फल किन यस्तो पाउँदैछु ? बा तपाईंको अभावले मलाई एक्लो बनाउँदैछ ।   कहिले काहीँ हजुरको ज्वाइँ रिसाउदा ठुस्केको नाटक गरेर माइती जाने बाटो परारैदेखि बन्द छ बा । मेरा पनि रहर थिए, माइती गएर तीजमा नाच्ने, उतै दर खाने अनि हाँस्ने । तर यो सबै मेरो भाग्यमा रहेनछ बा । मेरो न माइती छन् न त माइतिघर । दुनियाँभरका चेलीबेटी माइती जाँदैगर्दा तपाईंलाई सोध्न मन लाग्यो, बा ! खै मेरो माइती ?  जेठो बाबूले हिजो राति अन्जानमै सोध्यो– “मम्मी यो तीजमा मामाघर जाने है ?”  हो ! उसलाई पनि रहर लाग्दो हो, मामा घर जाने । तर म उसलाई केही भन्न सक्दिनँ, किन भने मभित्रको पीडा म आँसुसँगै निल्न सक्छु, मुखबाट ओकल्न सक्दैन । हजुरका ज्वाइँले पनि कहिलेकाहीँ ससुराली जाने इच्छा देखाउनु हुन्छ तर कसरी लगूँ तपाईं बिनाको माइतीमा ?   परार सालको तिजमा भाउजुले गरेको हेला सम्झँदा अझै आँसु झर्छन् बा । मैले माइतीबाट केही आशा गरेको छैन तर मेरा बा र आमाले गरेको दुःखबाट बनेको घरमा मलाई बास किन छैन बा ?  दाइसँग भित्र कोठामा बसेकी भाउजूले मलाई सुनायरै भनिन् “तीज खर्च भनेर बैनीलाई पैसा दिने हैन, एक रुप्पेँ नदिए, दियौ भने म माइत हिँडिदिन्छु । तिमीहरु भाइबैना बस्नु ।”   भाउजूको कुराले यस्तो लाग्दै थियो, हामी माइतीमा सम्पत्ति कुम्ल्याउन जान्छौँ । त्यति बेला दाइले भाउजूको गालामा एक चड्कन लगाएर हाम्रो नाता बलियो बनाउन सक्थ्यो तर त्यसो गरेन बरु भन्दै थियो “चाडवाड आउनै हँुदैन, माइत आइहाल्ने । यस्तीलाई किन दिउँला रुप्पेँ । जे पाक्या छ खान्छे अनि जान्छे ।”  दाइको त्यो वचन मेरै कानले सुनेका हुन बा । त्यो दिनदेखि मलाई त्यो माइतीमा पाइलै टेक्न मन लाग्दैन । तर रहर लाग्दो रैछ बा । छरछिमेकी दिदीबैनी रातो साडीमा माइत हिँडिदिँदा मलाई पनि रोयरै भए पनि माइती जान मन लाग्छ । तर त्यति धेरै सहने शक्ति तपाईंले दिनुभएन मलाई त्यसैले आँखाको आँसु मुखले निल्दै घर बसेकी छु । माइतीलाई टाढैबाट नियाल्दै छु ।  बा ! तपाईंले यो पढ्न सक्नुहुदैन मलाई थाहा छ । तर खै किन आज मनको बह कोर्न मन लाग्यो । तपाईंले नपढे पनि ती तमाम बाहरुले त पढ्लान नि हैन र बा ? जसले गर्दा आफू बाँच्दै एउटा मीठो न्यानो माइती बनाइदेलान् अनि दिदीबहिनीप्रति दाजुभाइको कर्तव्य सिकाइदेलान् । बा ! हाम्रो परिवार किन यति टाढियो ? तपाईंले दिएको संस्कार अनि सिकाएको नैतिकता किन व्यवहारमा लागू गरेनन् दाजुभाइले ?  हाम्री फुपू घरमा आउँदा तपाईंले गरेको माया देखेनन् ती दुई भाइले । हाम्री फुपूको खुशीका लागि  तपाईंले गरेको त्याग बिर्सेकै हुन् त ती दुई भाइले ?   बा ! भाउजू र बुहारी पनि नारी हुन् । उनीहरुको धेरै कुरा काटेर मलाई हजुरको अगाडि असल बन्नु छैन । तर एउटा नारीले अर्को नारीलाई गर्ने व्यवहार किन सिकेनन् तिनले ? अचम्म पर्छु बा ! तपाईंले छोराहरुलाई जोइटिङ्ग्र्रे बन्न सिकाउनु भएको त हैन नि है ?  आमाको माया मैले अलि अलि सम्झन्छु । आमाको अनुहार अहिले त्यति याद छैन । मेरो जीवनका सुखदुःखका साथी भनेकै ती दुई भाइ हुन् । जोसँग मैले जीवनका बाल्यकाल बिताए ।  एक पटक खेल्दै गरेको भाइलाई रने साहुको छोराले कुट्दा म ऊसँग लडेको याद छ नि तपाईंलाई ? त्यो दिन तपाईंले नरोकेको भए रने साहुको छोराको ज्यानै लिइदिन्थे । म मेरो दाजुभाइलाई अन्धो माया गर्थें । मेरा दाजुभाइका दुस्मनसँग भिड्न मैदानमा म अगाडि सर्थें । त्यसैले त तपाईंले मलाई माइलो छोरा भन्नुहुन्थ्यो । सबैले मभित्रको हिम्मत देखेर अचम्म पर्थे । म लड्न भिड्न कहिल्यै डराउथेन तर आजभोलि सानो वचनले पनि मलाई महिनौँ रुवाउँछ । म किन यस्तो सानो मुटुको भएको छु हँ बा ?   अस्ति एउटा मान्छेले भन्दै थ्यो “दुस्मनसँग लड्ने ताकत मसँगै छ, भगवान ! मलाई आफन्तसँग लड्ने ताकत देऊ ।”  साच्चै हो रहेछ बा । म संसारभरका मै हँु भन्ने दुस्मनसँग लड्न सक्छु । हाँस्दा हाँस्दै मर्न सक्छु तर मलाई मेरा दाजुभाइको सानो वचनले किन गलाउँछ ? किन रुँदै बस्ने बनाउँछ ?  बा ! तिहारमा निधार खालि भएको तीन वर्ष भयो । मलाई त्यो दिनको भाइटीकाको महत्व लाग्दैन । खै किन हो, तर आउँदै गरेको तिजमा त्यही चुलोमा बनेको दर खाने रहर किन झन् बढी लाग्दैछ ?   किन मलाई मेरै आगनमा नाच्न मन लाग्छ ? किन तीजमा मलाई मेरो घर बिरानो लागेर माइती घरको याद आउँछ ? ए बा ! मेरो माइती खै ? किन पराइ भए मेरा आफन्त ?  हो मभित्र कमजोरी पक्कै छ । मैले आमाको माया दाजुभाइलाई दिनु गलत थियो, आफ्नै संसारमा रमाउनु नसक्नु गलत थियो । सानो चाडपर्वमा पनि माइती धाउनु गलत थियो ।  तर बा ! म कसरी भुल्न सक्छु, त्यो मेरो जन्मघर, त्यो मेरो खेतबारी अनि कसरी भुल्न सक्छु, त्यो आगन जहाँ हामी तीन दाजुभाइ तपाईंले बजायको मादलमा नाचेको । तपाईंले आमाको जस्तै स्वरमा गीत गाएर हामी तीन दाजुबहिनीलाई पालपालो नचाएको त याद छ नि बा ?  बा ! मेरा रहरलाई रुवायर म घरमै बस्न सक्छु तर यो तपाईंको नातिले मामाघरको महत्व बुझेको छ । ऊ मान्दैन, म कसरी लिएर जाऊ त्यो माइतीमा जहाँ मेरा लागि मूलगेट बन्द छ ।   ए बा ! भाउजू र बुहारी दुवै नारी हुन्, उनलाई रुँदै घरमा बस्न नपरोस् । रातो साडीमा सजिएर माइती जान पाउन उनीहरु । मेरा आँसुले उनीहरुको जीवनमा पीडा नथपियोस् । म कामना गर्छु, बा मेरा माइतीलाई अझ धेरै सुख देऊ, रुने म छँदैछु ।    
