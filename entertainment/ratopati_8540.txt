संस्मरण : नरपिपासुबाट फुत्किएको जीवन

संस्मरण :  -कृष्णा शाहम भर्खरै १५ वर्षकी भएकी थिएँ । गाउँकै विद्यालयमा कक्षा ८ मा अध्ययन गर्थें । बिहान, साँझ घरको काम र दिउँसो पढाइ । दिनचर्या यसरी नै बितिरहेको थियो । देशमा माओवादी जनयुद्धको माहौल तीव्र रूपमा चिलरहेका बेला जाजरकोट पनि अछुतो रहन सकेको थिएन । समाजको वातावरण, जन कालाकारको प्रस्तुति, अखिल (क्रान्तिकारी) को प्रभावले म पनि एकाइमा सङ्गठित भएँ । अर्कोतर्फ राज्यले माओवादी जनयुद्ध दबाउन ‘किलो सेरा टु’ नामक अभियान सञ्चालन गर्यो । जसको चरम ज्यादतिको शिकार म पनि भएँ ।  रातको ठीक १२ बजेको थियो । म जिन्दगीका मीठा सपना सजाउँदै सुतिरहेकी थिएँ । बाहिर जोडजोडले कुकुर भुकिरहेका थिए । सोही समयमा कसैले ढोका बजार्यो र एकैछिनमा एक हुल मानिस घरभित्र प्रवेश गरे । जो सशस्त्र प्रहरी थिए । राम्रोसँग कपडासमेत लगाउन नदिएर उनीहरूले बलपूर्वक आछ्यानबाट उठाए र पक्राउ पूर्जीबिना मलाई आफूहरू सँगै लिएर गए । अनकन्टार रातमा १५ वर्षकी किशोरीको जीवन अनिश्चितताको भूकरीमा धकेलियो । बिहानको ३ बज्नै लाग्दा मेरी अर्की साथी हुर्मतासँगै मलाई जागरकोट जिल्ला प्रहरी कार्यालय पुर्याइयो । उहाँ हाम्रै उमेरका अन्य तीन जना किशोरीहरू थिए । विद्यार्थी सङ्गठनको एकाइमा सङ्गठित हामीहरू राज्यको आँखामा खुङखार अपराधी, सबैकुरा थाहा पाउने योजनाकार थियौँ । पार्टी संरचना, नेताहरूका सेलटर, कारबाही र भावी योजना के छ ? हामीले थाहा पाउने कुरै थिएन । तर, हामीलाई ती प्रश्नहरू गरेर फटाफट जवाफ दिन लगाइयो ।  हामीलाई प्रहरी निरीक्षक राजेन्द्र विष्टको कार्यकक्षमा बयान दिन लगाइयो । त्यहाँ म र हुर्मता थियौँ । बयानको पहिलो चरण बाँसको लठ्ठीको कुटाइबाट सुरु भयो । पैतला र हिपबाट सुरु गरिएको पिटाइ शरीरको कुनै भागमा बाँकी रहेनन् । यस्तो लाग्थ्यो ती लठ्ठीहरू प्रहरीले हामीलाई पिट्नैका लागि बनाएका हुन् । हाम्रो कलिलो शरीरले धेरै थेग्न सकेन । लखतरान भएर पल्टियौँ । यातनाको दोस्रो चरण सुरु भयो– सिस्नो, पानी लगाउने । कोट खोलाबाट ल्याइएको हरियो सिस्नो र बाल्टीभरि पानी हाम्रै लागि थियो । यातना कक्षमा थिए, उनै प्रहरी राजेन्द्र, एक असई र दुई जना जवानहरू । उनीहरूले हामीलाई कपडा फुकाल्न निर्देशन दिए । तर, हामीले मानेनौँ ।  ‘र*डीहरूको कपडा खोल’ प्रहरी अफिसरले आदेश दियो । त्यसपछि घमासान लडाइँ सुरु भयो । कपडा खोल्ने र खोल्न नदिनेबीच । करिब पाँच मिनेटपछि कपडा खोल्ने पक्षले वीरतापूर्वक लडाइँ जित्यो र खोल्न नदिने पक्ष विवशतापूर्वक हार्यो । हाम्रो कपडा उनीहरूको हातमा थियो र हामी जन्मको बेलाजस्तै सर्वाङ्गै ।  मानवअधिकार, महलिाअधिकार, कानुनी राज, बन्दीको अधिकार, संयुक्त राष्ट्र सङ्घका वडापत्र कुन चरीको नाम हो, हामीलाई केही थाहा थिएन । महिला प्रहरीको उपस्थितिबिना पुरुष प्रहरीको ज्यादतिविरुद्ध बोल्ने कोही थिएन । हामीहरू केही सोच्नै नसक्ने अवस्थामा थियौँ । उनीहरू चारजना भने मुस्कुराइरहेका थिए ।  प्रहरी अफिसर अघि सर्यो र मभन्दा ठूलो जिऊ भएकी हुर्मताको कुममा हात राख्यो । कुनै निसङ्कोच उनलाई गर्लाम्म अँगालो मार्यो र उनको छाती माड्न थाल्यो । ‘कसरी यति ठूला बनाइस्, कतिजना माओवादीसँग सुतिस ? अब मेरो फेला पर्छेस्’ भनेर धम्की दियो । मलााई अझै नफक्रिएको भनेर घृणापूर्वक तिरस्कार गर्यो । अनि सुरु भयो सिस्नो पानीको यातना । सिस्नोको पोलाइ खप्न नसकेर दुवैजना बेहोस् भयौँ ।  भोलिपल्ट ब्युँझदा हिरासतकै कक्षमा थियौँ । हाम्रो शरीरमा कपडा लगाइएको थियो । हामी हलचल गर्न सक्ने अवस्थामा थिएनौँ । सभ्य समाजले दिएको प्रजातन्त्रको स्वाद चाख्दै थियौँ । हामीबाट बयान लिने र यातना दिने काम सकिएपछि तारेखमा रिहा भयौँ । तारिखमा हामी कहिले जिप्रका खलङ्गा त कहिले पाँचवाटिया धाउनु पथ्र्यो । एकपटक मर हुर्मता पाँचवाटिक पुग्यौँ । भित्र अग्लो, खाइलाग्दो प्रहरी निरीक्षब थियो । हामी दुई जनालाई एक्ला–एक्लै भित्र बोलायो । पहिला हुर्मताको पालो आयो ।  लामो समय हुँदासम्म ऊ बाहिर आइन । मेरो मनमा चिसो पस्यो । त्यसपछि त मलाई एक मिनेट पनि एक दिनजस्तो लाग्न थाल्यो । करिब आधा घण्टापछि ऊ बाहिर आई र मलाई भित्र लगियो । शिथिल मुद्रामा रहेको प्रहरीले मेरो कुममा थाप मार्यो र उक दुईवटा प्रश्न सोधेर बाहिर पठायो । घर फर्कदा बाटोमा हुर्मदा हडबडाइरहेकी थिई । एकैछिनमा डराउँदै रुन थाली । सायद त्यो दिन कोठाभित्र प्रवेश गर्ने पहिलो पालो मेरो आएको भए मेरो पनि उसको जस्तै हालत हुन्थ्यो होला । संयोगले म पछि परेँ । यही अवस्थामा एक दिन म पूर्वकालीन जनयुद्धमा सामेल भएँ ।  जनसङ्गठन, पार्टी भूगोल समिति, जनमुक्ति, सेना सबैतिर कामको अनुभव सँगाल्ने अवसर पाएँ । कामकै सिलसिलामा पश्चिम सुर्खेतबाट २०६९ जेठ २९ गते हामी गिरफ्तार भयौँ । तीनजना महिला र एक जना पुरुष । गिरफ्तार लगत्तै अनेकौँ यातनाका शृङ्खलाहरू बेहोर्नुपर्यो । हामीसँगै गिरफ्तार हुनुभएका कमरेड पङ्कजको आँखा निकालियो, दाँत झारियो र खुकुरीले घाँटी रेटेर खोलामा फालियो । हामीसँगै गिरफ्तार भएकी जमुनाको पेटमा सात महिनाको बच्चा हुनु, उनको आफ्नै मामा (प्रहरी असई) त्यस कारबाहीमा सहभागी हुनु जस्ता कारणले हाम्रो ज्यान जोगियो ।  आर्मी र प्रहरीको अन्तरविरोधले पनि काम गर्यो र हामीले प्रहरीको अनपेक्षित सहानुभुति पायौँ । तीन महिना गैरकानुनी रुवले कुनै न्यायिक निकायमा हाजिर नगराई हामीलाई सिमेन्टको भुइँमा सुताइयो । जसका कारण म दमको शिकार भएँ । तीन महिनापछि मात्र रेडक्रसको अन्तर्राष्ट्रिय समितिका प्रतिनिधि आएर हामीलाई अलि राम्रो सुत्ने ठाउँको व्यवस्था गरिदिए । जीवनको एउटा पोचिलो भोगाइपछि मेरो मनमा केही तरङ्गहरू उठेका छन् ।  मजस्तै र योभन्दा बढी कठोर यातना खेप्नेहरू हजारौँ छन् । बाबुछोरीलाई सर्वाङै बनाएर यातना दिएका पनि छन् । नाङ्गै पारी सिस्नो पानी लगाइएर थुप्रैलाई आँगनभरि घुमाइएको छ । प्रहरी अफिसरको रखौटीजस्तै बनाएर राखिएको छ ।  के प्रजातन्त्र, लोकतन्त्र, गणतन्त्र, मानव अधिकार, महिला अधिकार, संयुक्त राष्ट्र सङ्घ, कानुनी राज्य कसैले हाम्रा पक्षमा पैरवी गर्न सक्लान् ? हामीलाई न्याय दिने कुनै उपाय होला ? पार्टीभित्र रातारात खर्बपति र अर्बपति बनेकाहरूले हाम्रो पीडाको अनुभूति गर्लान् ? लगानीको प्रतिफलको चर्को अपेक्षा गर्नेहरूले म र मजस्तै अवस्था भोग्नेहरूको पीडामा मलहमपट्टी लगाउन सक्लान् ? महिला भएकै कारण पुरुषभन्दा थप यातना भोग्नुपर्ने अवस्थाको कतै अभिलेख होला ? इतिहासमा त्यो कतै उल्लेख होला ? यिनै प्रश्नहरूले म घेरिएक िछु ।  हिला सहभागिताबिना कुनै राजनीतिक परिवर्तन, आन्दोलन र क्रान्ति सम्भव हुँदैन भन्ने विश्वव्यापी सोचाइ नेपालमा पनि लगू भएको छ । परिवर्तनकारी महाअभियनमा लाग्न पाएकोमा मलाई गर्व नै छ । शान्ति प्रक्रियामा आएको लामो समयपछि म आफ्ना कुरा सार्वजनिक गर्दैछु । शान्ति तथा मेलमिलाप आयोगमा पनि मेरो उजुरी ‘अति गोप्य’मा सुरक्षित होला । मलाई आशा छ, प्रक्रिया पनि अगाडि बढ्दै होला र साधुलाई सुली र चोरलाई चौतारो हुने छैन ।-सचिव, अखिल नेपाल महिला सङ्घ (क्रान्तिकारी) केन्द्रीय कार्यालय
