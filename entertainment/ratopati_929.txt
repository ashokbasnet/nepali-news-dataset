ब्युटिप्लसको कमाल

-भावना प्रसाईंआँखामा लागेको कचेरा पुस्दै शेखर छेवैमा रहेको मोबाइलमा फेसबुक खोल्छ । एउटी सुन्दर केटीद्वारा साथी बन्ने प्रस्ताव आएको रहेछ । शेखर सुन्दर युवतीहरुको फ्यान नै थियो । लाखौँ लाखको चिठ्ठा पर्दा खुसी भएको झैँ गरी हतार हतार उसले कन्फर्म गरिदियो । एकपछि अर्को गर्दै सबै फोटो हेर्न भ्याइसक्यो उसले । सुन्दर, गोरो अनुहार अनि पहिरनबाटै अन्दाज गर्न सकिने कल्कलाउँदो बैंश देखेर शेखर लोभिन थाल्यो । मानौँ त्यस्ती सुन्दरी उसले कहिलै देखेको थिएन । हत्तपत्त हातमुख धोएर चियाको चुस्कीसँगै फेरि उसैलाई हेर्न थाल्यो । सबै फोटो लाइक गरेपछि म्यासेन्जरमा छिरेर उसले सन्देश लेख्यो “माफ गर्नु होला मिस सबै फोटो सुन्दर लागे, त्यसैले सबैलाई लाइक नगरी बस्न सकिनँ । कस्तो कालिगडको सुन्दर मूर्ति जस्तो सुन्दर हुनुहुदो रहेछ तपाईं त ।” दिन, हप्ता हुँदै महिना बित्न थल्यो । दुवै जना एकअर्काको मायामा चुर्लुम्मै डुबिसकेका थिए । अब स्वेतालाई फोटोमा मात्र होइन, भिडियोमा पनि हेर्ने चाहा गर्न थाल्यो । स्वेता भिडियोको लागि सधैँ कुनै न कुनै बाहाना बनाएर टारिदिन्थी ।  दुवै जना जति सक्दो चाँडो विवाह गरेर एकअर्काको हुन चाहान्थे । उनीहरुकै सल्लाह अनुसार स्वेताको परिवारसँग विवाहको कुरा गर्न दार्जिलिङबाट शेखर बुबा र मामाको साथमा पोखरा आइपुग्छ । बैठक कोठाभरि स्वेताको सुन्दर तस्बिरहरु देखेर हर्षित भएका शेखरको बुबा र मामा स्वेता भेट्नका लागि व्यग्र प्रतीक्षामा थिए । एनजीओको कार्यक्रका लागि काठमाडौँ गएकी स्वेताको गाडी दुर्घटना भएको खबर आउँछ । सडक दुर्घटनामा स्वेता सकुसल भए पनि सहकर्मी साथीलाई अस्पताल लैजानुपर्ने भएकाले स्वेता घर फर्किन नसक्ने भई । स्वेतालाई औधी मन पराउथ्यो शेखर, विवाहकै दिन भेट्ने कुरामा सहमति जनाउँदै वैवाहिक तयारीका लागि बिदा हुन्छन् उनीहरु । विवाहको दिन नजिक आउँदै छ । हुनेवाला दुलहा दुलहीको अनलाइनमा अब अन्तरङ्ग कुरा हुन थाल्यो । दुवैले भेट नभएरै पनि एकअर्कालाई छोइसके एकअर्कालाई बुझिसके ।  अन्ततः पर्खाइका लामालामा बेचैनीपूर्ण दिन अस्ताए ।  विवाहको दिन हर्षित हुँदै सजिएर सुन्दर बेहुली लिन शेखर बेहुलो भयो । विवाह पनि सम्पन्न भयो । लालायित थियो शेखर आफ्नी सुन्दर श्रीमतीको स्पर्शको । हातका औँलाहरु छँुदै उसले हल्का चुम्बन गर्छ र भन्छ “स्वेता आजबाट हाम्रो नया जीवन सुरु भयो । म तिमीलाई धेरै माया गर्छु तिमी जस्ती रुपवती, गुणवती श्रीमती पाएर म औधी खुसी भएको छु ।” र बिस्तारै उसले स्वेताका हातहरु हल्का चुम्छ र घुम्टो खोल्ने अनुमती मागेर स्वेताको घुम्टोभित्र पस्छ उ । अचानक बाघ देख्दा तर्सिएझैँ काहालिदै घुम्टो तान्छ उसले । कालो अनुहारभरि डन्डीफोरले डेरा जमाएको थियो स्वेताको अनुहारमा । अघिसम्म ससारकै सुन्दर लाग्ने केटी एकै छिनमा सबैभन्दा कुरुप लाग्यो । हिउँ जस्तो गोरी, एकदम सुन्दर थियौ, कसरी यस्ती भयौ ? अतालिँदै सोध्यो शेखरले । मुसुक्क हाँस्दै स्वेता भन्छे “त्यो त ब्युटिप्लसको कमाल हो नि डार्लिङ” !  
