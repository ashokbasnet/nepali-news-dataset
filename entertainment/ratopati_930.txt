दाग

-कृष्ण के.सी.         हामीबीचको सम्बन्धलाई अझ बलियो बनाउने आधार छोडेर एक बिहान ऊ हिँडेको थियो । ऊ हिँड्दा  म उसका पछिपछि थिएँ । लखरिएका  उसका पाइलाहरुमा बिछोडका दुखाइहरु थिए तर पनि मैले हात थाम्न सकिनँ । ऊ एकनासले हिँडिरह्यो मैले भेट्टाउनै सकिनँ । फर्किएर घरमा आएपछि बिदाइमा रङ्गिएको हाम्रो ओच्छ्यान एकनासले हेरिरहेँ । त्यहाँ केवल सम्झनाका दागहरु मात्र थिए । बिदाइको प्रहरमा पोखिएका अन्तिम सम्झनाहरु सम्हालेर म बेस्सरी कुत्कुतिएँ । हामीबीचको आधार दुवै हातले सुस्तरी छामे र पुलुकित हुँदै मुसुक्क हाँसी दिएँ ।मिलनको थोरै समय बिताएर बिछोडिँदा दुखेका आला घाउहरु लिएर ऊ हाम्रै घरको छानोमाथिबाट जहाजमा उड्यो । बादलले नाछोप्दासम्म मैले एकटकले हेरी रहेँ । भविष्यका सुखद सपनाहरु आखा वरिपरि नाचिरहे । कल्पिएँ –ऊ अब फर्किएर आउँदा हामीबीचको आधार खुल्ला आकासमुनिको यो झुप्रो घरको आँगनीमा उपिँ्रmदै माथिमाथि हेरेर भन्ने छ– “मम्मी ! ऊ मेरो बाबा आउनु भयो ।”मिलनपछिका स्वर्णिम समयहरु कति छिट्टै बिते पत्तै भएन । प्रेमपछिको मिलन अनि मिलनपछिको बिछोड मेरो जीवनका अविष्मरणीय क्षण बनेर बसेका छन् । मिलनमा उसको साथ पाएकी थिएँ, बिछोडमा उसैले दिएको सम्बन्धको आधार पाएकी छु । सपनाहरु बुनेर कल्पनामा रमाउँदै ऊ जाँदा लागेको ऋणको तमसुक र उसले छोडेर जादा दिएको मायाको उपहार कोखिलामा च्यापेर दिन बिताउँदै गर्दा ऋणको तमसुक जस्ताको त्यस्तै रह्यो तर हामीबीचको सम्बन्धको आधार भने  समय पुगेपछि मेरो पोल्टामा मुसुक्क हासी दियो । दिनहरु बिते उसको प्रतिछाया हेरेर । रातहरु बिते कहर काटेर । तर हाम्रा आर्थिक उत्थानका इच्छाहरु कहिल्लै पुरा हुन सकेनन ।समुन्द्र पारिको देशबाट फोन गरिरह्यो मैले सुनी रहेँ । ऋणको तमसुकमा लेखिएका अङ्कहरु जसरी थपिँदै गए त्यसरी छोरो पनि बढ्दै गयो तर ऊ फर्किएर आउने दिन कहिल्लै आउन सकेन । “छोरो कत्रो भयो फोटो पठाउन कान्छु ।” हरेक दिनका वार्तालापमा यही भन्थ्यो अनि बेस्सरी रोइदिन्थ्यो । उसको पुत्रमोह देखेर म दङ्ग परिदिन्थे र खिसी गर्दै भन्थेँ “छि कस्तो आइमाई जस्तो मान्छे ।’ बिछोड पछिका पर्खाइहरू कहाली लाग्दा हुँदा रहेछन् । न सम्हाल्न सकिने न पोखेर छरपष्ट पार्न सकिने । हरेक महिना सानो छोराको हात समाउँदै बैकमा जानु र उसले पठाएको पसिना सुघेर प्रेमको अनुभूति साट्नु मेरो जिन्दगीको दिनचर्या नै भैदिएको थियो । “जिन्दगी सोचे जस्तो हुँदारहेनछ नि कालु ! हेर त तिम्रो अनुपस्थितिमा म कत्ति रोएकी छु ।”तड्पिएर संगालिएका आँशु बलिन्द्र धारा भएर बगिरहदा पनि उसले पुछिदिन सकेन । मेरो सामीप्यतामा रहेको उसको तस्बिरले केवल एक टकले हेरी मात्रै रहन्थ्यो । छामी दिन्थे उसको तस्बिरको अनुहार अनि कोखिलामा राखेर सुटुक्क चुम्बन गरी दिन्थे सिङ्गै रहेको छोरो भने मस्त निद्रामा निदाइरहेको हुन्थ्यो ।भदौ महिनाको अँध्यारो रात दर्किंदो झरीले एक्लो घरमा सन्नाटा छाइरहेको थियो । सम्झिए ठीक तीन वर्ष अगाडिको यही महिना उसलाई छोडेर ३, ४ दिनको लागि माइत जादा ऊ कति नमीठो दुखेको थियो । रातो साडीमा म बाहिरिँदा उसले मलाई दिएको न्यानो आत्मीयताको अँगालोले पग्लिएर मैले त्यो वर्षको तीज पर्वलाई पनि आफू महिनाबारी भएको बहानामा माइती घरको निम्तोनै टारिदिएकी थिए । हासी खुसीमा खिल्खिलाउँदै बाँडिएको त्यसबेलाको त्यही प्रेमरुपी चिनो मेरो न्यानो कोखमा उसकै प्रतिछाया भएर निदाइरहेको छ ।चकमन्न रातको पहिलो प्रहर झरीको झमझम आवाजमा म अतितसँग खेलिरहेकी थिए । कुनै पुरुष शब्दको आवाजले म झसँग हुँदै र पुलुकित बन्दै जुरुक्क उठेर छरपष्ट भएका कपालहरू सिमल्दै ढोका खोल्न घरको चोटाबाट तल ओर्लिए । मनभरी उसको सामिप्यता,उसको आलिंगन उसले दिने उपहार र पसिनाका मुठाहरू यति छिट्टै आइदिए कि म पागलपनाले उन्मुक्त हुँदै अँध्यारोमै ढोका खोली दिए । झरीले भिजेर थरथर काम्दै गरेको अग्लो पुरुष मेरो स्वीकृत बिना एक्कासि भित्र पसेको देखि म अत्तलिएर बत्तीको स्विच अन गरे । भिजेर थरथर कामेको अग्लो शरीर अरु कोही नभएर त्यही मान्छे थियो जसले मेरो जीवन र जिन्दगीलाई विदेशमा पठाउदा ऋण दिएर तमसुक गराएको थियो ।प्राकृतिक विपदमा रातिमा आएको पाहुना त्यसमाथि आफूलाई आपद पर्दा सघाएको साहु यो सुनसान रातमा देखेर म हैरानी भए । केही भनौँ झन्डै ४ वर्ष पुग्दै थियो लिएको ऋण र ब्याज चुक्ता नगरेको पनि । केवल एकनासले हेरिरहे तर ऊ भने आफ्नै घर जस्तै ठानेर नजिकैको खाटमा आएर थ्याच्च बस्यो । अघिसम्म मैले कल्पिएको मिठो कल्पना र आशा क्षणभरमै भताभुङ्ग भएर अँध्यारो रातमा झरी बादलसँग मिसिएर बिलिन भइदियो ।“हेर्नुस न बाबु एकमुष्ठ गरेर हजुरलाई बुझाउँला भन्छु घरयासी व्यवहारले सकेको छैन अब त दाइ आइदिए पनि हुन्थ्यो छोरो पनि ठूलो भैसक्यो खर्च पनि बढ्दै छ ।” आगो निभेर सेलाइसकेको अगेनोमा आगो सल्काउँदै मैले आफ्ना बाध्यताहरू एक सासमा उसका अगाडि पोखी दिए ।झन्डै ४ वर्ष पुग्नै लाग्दा आज म कुनै परपुरुषसँग आफ्नै घरको अगेनोमा बसेर बाध्यतामा गफिँदै थिए । मेरा चाहना र मेरा रहरहरू सबै यही पुरुषको तमसुकमा बन्दकीमा राखेर आफ्नै कोखिलामा च्यापेर राखेकी थिए । भरोसा र विश्वासमा राखेको मेरा रहरहरू नखोसिउन भन्ने चाहनामा मैले धेरै वियोगका आँशुहरू एक्लै पिएर बसेकी थिए । मेरो जीवन र जिन्दगीका रहरहर अनि खुसीहरू ४ वर्षदेखि उजाड मरुभूमिमा पैँठेजोरी खेलिरहेका थिए । पलपल भविष्यका सुखदहरू सँगाल्दै वर्तमानमा भित्रभित्रै रोएर पनि हाँसिरहेकी थिए । तर आज अनायासै बाध्यता र विवशतामा अरु कसैसँग नचाहेर पनि यो एकान्त अँध्यारो रातमा गफिन बाध्य भैरहेकी छु ।“होइन भाउजू म पैसा माग्न कहाँ आएको हुँ र मैले त दाजु अहिलेसम्म किन आउनु भएन ? घरमा के हालखबर छ भनेर पो आएको हु त ।”   आगोको न्यानो रापमा रापिँदै यसोभन्दा म थोरै हलुँगी भएर उसलाई खानाको जोहो गरी भोलि उज्यालोमा आफ्ना परिस्थितिहरू सुनाउने अभिलाषासहित उसलाई ओच्छ्यान लगाएर सुत्न अनुरोध गरेर म पनि आफ्नो कोठामा गएर पल्टिएँ ।  मध्ये रात पलपल गर्दै छिप्पिदै गइरहेको थियो । निद्राले पटक्कै साथ दिएन । भोलिको उज्यालोमा यो मान्छेले गर्ने व्यवहारले मलाई चिमोटिरह्यो र म छटपटाइरहे ।  भाउजू एकछिन तल आउनुस त । म फेरि डराएँ । निदाएको छोरोलाई मीठो चुम्बन गर्दै भित्तामा रहेर हरपल मलाई माया दिने मेरो परदेशीको तस्बिरलाई हेर्दै नचाहेर पनि तल झरेँ । परिबन्द परिस्थिति र बाध्यताको घेरा बन्दीमा परेर म फनफनी बेरिसकेकी थिएँ । यो सुसान रात एकान्त ठाउँ घरमा लोग्ने नभएको अवस्था कुनै पर पुरुष मेरो घरभित्र छिरिसकेको अवस्था थियो । गुहार गर्दा पनि बेइजति सहनुपर्ने नगरौँ अगाडि आइरहेको परिस्थितिको सामना गर्नुपर्नेको चेपुवामा चेपिँदै लरखराउँदै म तल झरेँ । बत्ती बोलेको उज्यालो कोठामा ऊ ओच्छ्यानमा बसेर मलाई कुरिरहेको थियो । “किन र बाबु भोलि उज्यालोमा कुरा गरौँला हुन्न र !” “उज्यालो नहुँदै मलाई सहर जानु छ । हजुरका लागि भनेर साडी ल्याई दिएको थिए, त्यही दिऊ भनेर बोलाएको ।” झोलाबाट एक थान साडी झिकेर मेरो अगाडि राखी दियो ।  “भो पर्दैन बाबु हजुरको ऋण तिर्न नसकिरहेको यो अवस्थामा अँझै मलाई उपहार दिएर किन लज्जित बनाउनुहुन्छ ?” “होइन भाउजू यो उपहार होइन, यो मेरो कर्तव्य हो । मलाई थाहा छ दाजुले मरुभूमिमा बालुवा केलाएर जति नै पसिना सँगाले पनि उहाँ जाँदाको ऋण चुक्ता हुन सक्दैन । ऋण र ब्याजको हिसाब जति दोहोर्यायो त्यति दोहोरिरहन्छ । दाजुले जाँदा घर परिवारको ख्याल गर्नु भनेर भन्नुभएको थियो, त्यही कर्तव्य मात्र निभाएको हुँ, अन्यथा सोच्ने पर्दैन ।” भोलिको उज्यालोमा मैले बाध्यता र परिस्थितिका आफ्ना वास्तविक दुखेसोहरू पोख्दा यिनै दायित्वबोध र कर्तव्यका वाक्यांशहरू सुन्न पाए म कति भाग्यमानी हुन्थेँ होला तर योमध्ये रातका उसका दायित्वबोधहरू मेरो अन्तर मनमा भने अविश्वासले हलचल मच्चाइरहेका थिए । हस बाबु भनेर उसको उपहार समाएर फरक्क फर्किदा उसले पछाडिबाट च्याप्प समात्यो । अघिदेखिको मेरो अविश्वास घेरा तोडेर बाहिर निस्किसकेको थियो । म लगलग कामिरहे । बाघको मुखमा परिसकेको बाँच्छो जस्तै म हलचल नभई उसको अगाडि निस्तब्ध भै उभिरहे ।    परिस्थितिलाई बटुलेर बनाएको घेराबन्दी तोड्नु मेरा लागि अब जीवन मरणको सवाल भैसकेको थियो । मेरो इमान्दारिता मेरो धर्म अब उसले लेखेर दिएको बन्दकी तमसुकमा लिलाम हुँदै थियो । सुनसान त्यो कालो रातको अँध्यारो भित्रको उज्यालो कोठा मेरा दुखाइ र रुवाइहरू नदेखिउन भनेर बलिरहेका बत्तीहरू पनि झ्याप्प निभिसकेका थिए । गरिबी र पछ्यौटे पनमा खेल्दै धन सम्पत्ति र दौलतको आडमा इज्जत इमान र प्रतिष्ठामा कलङ्कको दाग लगाएर सधँैका लागि आफ्नो इच्छा पूर्तिको मोलतोल गर्ने दलाल भने सन्तुष्टिमा खुसीले गदगद हुँदै मुस्कुराइरहेको थियो ।    छोरो रोएको आवाज संगै म दौडिदै आफ्नो कोठामा गएर छोरोलाई अँगालो  मार्दै परदेसी पतिको तस्बिर हेर्दै एक नासले रोइरहे । दुइ हातले माफि माग्दै उसको तस्बिर संग एक कोहोरो कराई रहेँ– “कायर तिमी अझै पनि त्यतै बसी राख जहाबाट तिमीले दौलतमा मेरो इमानदारितालाई ढाकिरहन सक्ने छौ ।”    छ्याङ्ग उज्यालो हुँदा साहु भनाउदो मेरो घरबाट बाहिर निस्किसकेको थियो । उज्यालोमा मैले आफू सुत्ने आफ्नो ओच्छ्यान हेरेँ ।  थकथकी र पश्चातापले जिउ पूरै गलेर आयो । परिस्थितिसँग जुध्न नसकेकोमा आफैलाई घृणा लागेर आयो । तर के गर्नु नहुनु भइसकेको थियो । अपरिचित मोबाइल फोनको घन्टीले म अत्तालिँए । सम्हालिँदै फोन रिसिब गरे । आवाज उसकै थियो जसले मेरो इमान्नदारीमा दाग लगाएर गइसकेको  थियो ।  “३ वर्षको ब्याज चुक्ता भयो भाउजू फेरि सम्झिदै गरौला ल ।” विजयको उन्मादमा ऊ खुसी थियो । उसको खुसीमा मलाई रम्नु थिएन, फोन सम्पर्क विच्छेद गरिदिएँ ।    मेरो अतित, मेरो वर्तमान केवल विश्वासमा अडिएको थियो । मैले कहिल्यै चाहिन विश्वास तोडेर भताभुङ्ग पारिदिउँला तर परिस्थिति र परिबन्दको जालमा परेर म निमेष भरमै सबै लथालिङ्ग भइसकेकी थिएँ । सकी नसकी फोन गरे मेरो परदेशीलाई, जसले विश्वासमा आफ्नो आधार छोडेर गएको थियोस सम्पत्ति धितो राखेको तमसुक छोडेर गएको थियो र जिन्दगीका ठुला ठुला सपना राखेर गएको थियो ।  थोरै डराउदै धेरै हिम्मत बटुलेर मैले भने– “तिमीले पसिना बेचेर पठाएको एक एक पैसा बचाएर साहुको पुरै ब्याज चुक्ता गरिसकेकी छु । अब केवल सावाँ बाँकी रहेको छ । सके तिरौँला  नसके फेरि त्यतै जानू । मेरा लागि अब पर्दैन केवल छोराको लागि त एक पटक आइ देऊ न ।”ऊ सुनिरहेको मात्र थिएन, एकनासले रोइरहेको पनि थियो । उसको रुवाइमा उसका बाध्यताहरू पनि थिए । परिवारको सपनाहरू कत्ति पनि पूरा गर्न नसकेकोमा ऊ परिस्थितिबाट प्रताडित थियो । केवल सुनिरह्यो मैले धेरै भन्न सकिन । त्यो दिन म दिनभरि ओच्छ्यानमा पल्टिरहेँ । मैले बुझेकी थिएँ, अबका भविष्य मेरा लागि पश्चाताप र आत्मा ग्लानिका हुने छन् । पलपल डर र त्रासमा बाँच्नु पर्ने छ ।ऊ आउँछ आउँदैन मलाई थाहा छैन र आए पनि मेरो बाध्यता र परिस्थितिको मूल्याङ्कन गर्ने क्षमता राख्छ राख्दैन । त्यो त झनै थाहा छैन तर एउटी कर्तव्य परायण नारी हुनुको नाताले मैले भने ऊसँग मेरो इमानदारितामा लागेको दाग जस्ताको तस्तै भनेर आफ्नो मनलाई हलुका बनाउन चाहेकी छु ।    म माथि लागेको दाग मेरो रहर र इच्छाले कदापि होइन, त्यसैले यो अनन्तसम्म दुखिरहने छ । दुखाइ सहनु नारीको बाध्यता हो यहाँ यही सिकाइन्छ र मैले पनि त्यही सिकेकी छु । ऊ आयो भने उसको आँखामा आँखा जुधाएर मैले मेरो यथार्थ भन्न सक्ने आँट गरेकी छु, किनकि परिस्थिति माथिको विद्रोह पनि एउटा आन्दोलन हो, जसले समाजमा लुकाएर राखेको यथार्थतालाई उजगार गरी दिने छ ।    दिन ढल्किसकेको थियो । पश्चिमतर्फ अस्ताउँदै गरेको सूर्यको रातो लालिमाको पूर्ण आकारमा पनि मैले कालो दाग देखिरहेकी थिए । एकनासले त्यो दाग हेरेर मैले  मनमनै भने– “म जस्तै ए मेरो जून ! तिम्रो जीवनमा लागेको कालो दाग पनि  के साच्चिकै मेरो दाग जस्तै दुखिरहन्छ !  
