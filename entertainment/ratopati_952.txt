कविता : सभ्यताको कुरुप अनुहार

–    सोझो गाउँले हजुरबाको टोपी खुइलिदासम्म हजुरमाको मजेत्रो मैलिदासम्म गोरुझैं  बाबा जोतिँदा पनि माटोसँगै आमा पोतिँदा पनि आँगनमा वसन्त आउँदै आएन निधारमा घाम कहिल्यै उदाएन |ब्रह्माण्डको दूरी नाप्नेहरूले मान्छेको दूरी किन नापेनन् ? संसार साँघुरिएको देख्नेहरूले मान्छे टाढिएको किन देखेनन् ? समृद्धिको सालिक पुज्नेहरूले विभेदको खाडल किन पुरेनन् ?यो बाटो खुट्टाले हिँड्नेहरूको भन्दा मोटरमा गुड्नेको कसरी भयो ? यो माटो श्रमले सिँच्नेहरूको भन्दा प्लटिङ गरेर बेच्नेको कसरी भयो ?धर्तीमा हावा र पानी हुकुम चलाउनेले बनाएका होइनन्  हलो समाउनेले फलाएका हुन्  आकाशमा घाम र जून बपौती पाउनेले ल्याएका होइनन्  नङ्ग्रा खियाउनेले फुलाएका हुन्  |पसिनाको समुद्र बहाउने सामु अभावको पहाड ठडिएपछि किर्ते कागजमा तोक लाएर लुटको भकारी भरिएपछि सामन्ती युगलाई धुलो चटाउन सभ्यताको कुरुप अनुहार मिटाउन अब हत्केलाको ठेला विस्फोट गराउँछु  र खैराँते महलमा भुइँचालो ल्याउँछु ।।  
