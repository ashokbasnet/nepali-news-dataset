मुस्कानमा के छ ?

टेकु ओली एक दिन पछिको साँझ–  गुड फर्किन हतार चराझैं मान्छेहरुको चिरबिर चिरबिर व्याप्त छ ।  म आफ्नो गन्तब्य पछ्याउन सडक छेउ उभिएर माईक्रो कुर्दै मान्छेहरुको रमिता हेरीरहेछु । हुरीझैं बत्तिएर आएको माइक्रो घ्याच्च रोकियो । घ्यार्रर ढोका खुल्यो । हतारहतार म माईक्रो भित्र हुत्तिएँ ।  ...... ‘एक्सक्युज मि, मिलेर वसौ न ।’ झ्यालबाट सिमेन्टका रुखहरु नियाल्दै एकोहोरिएको म एक्कासी झस्किएँ । जब नारी आवाज कानमा प¥यो ।  मैले फनक्क मुन्टो घुमाएँ । फिस्स हाँसे । केही नबोली झ्यालतिर तन्किए । मोवाईलमा डाटा अन गरे । फेसबुक लगइन गरेँ ।  मोवाईल स्क्रोल गर्दै जाँदा निलिमा शर्माको एउटा पोष्ट भेट्टाएँ । जसमा लेखिएको थियो– ‘योर स्माईल इज माई ड्रग्स ।’  म मन्द मुस्कुराएँ । ‘मेरो जस्तै त होला नि’ लेखेर स्माईल सहितको मेरो फोटो कमेन्ट गरिदिएँ ।  सँगैकी केटीले खुसुक्क मोवाईल हेरी । मुसुक्क हाँसी ।  ...... धोविघाट स्टेशनमा एउटी वुढी आमा कन्दै माइक्रो भित्र छिरिन । वृद्ध सिटमा वसेका युवायुवती नदेखे झैं गरी क्वारक्वारती बाहिरतिर हेरिरहे ।  ‘आमा यहाँ वस्नु’ म जुरुक्क उठे । बुढी आमालाई सिट छोडिदिएँ ।  केटीले पुलुक्क म तिर हेरी । म मन्द मुस्कुराएँ । उ झ्यालतिर तन्किई ।  वुढी आमाले म र म सँगै वसेकी केटी तिर ईसारा गर्दै भनिन्– ‘तिमरुको जोडी कहिल्यै नछुटोस नानी ।’ म लजाएँ । केटीका गाला राता भए । मुन्टो अर्कोतिर बटारी ।  ...... कोठा पुगें । खाटमा पल्टिएँ । फेसबुक लगइन गरेँ । नोटिफिकेशन, म्यासेज, फ्रेण्ड रिक्वेस्ट तीनै वटनमा पिलपिल रातो बल्यो ।  नोटिफिकेशन हेरेँ– निलिमाले कमेन्टको रिप्लाई गरेकी थिइ, ‘प्लिज तपाईको जस्तो हैन ल ।’ म स्तब्ध भएँ । मलाई लाग्यो, निलिमाले मेरो मुस्कानलाई लत्याई । मेरो प्रेम प्रस्ताव नै इग्नोर गरी । मुटु फुट्ला जस्तो भो । फेरी कमेन्ट गर्ने आँट आएन ।  रिक्वेस्ट बटनमा क्लिक गरेँ । आँखा टक्क अडिए । शास बन्द होला होला जस्तो भो । फोटो उसैको थियो जो अगाडी माइक्रोमा सँगै बसेकी थिइ । फोटो मुनि लेखिएको थियो– युरुसा शाक्य । नर्स एट पाटन हस्पिटल ।  एक्सेप्ट गरौं कि नगरौं ? मन, दोमन भईदियो । हात यसै लुला भए । न एक्सेप्ट गर्न सकेँ न डिलिट । त्यत्तिकै छोडेर रातो बलिरहेको म्यासेजमा गएँ । उफ ! उसैको म्यासेज– ‘गुड ब्वाए । मलाई साथी बनाउँछौ ?’  मेरो हंशले ठाउँ छोड्यो । मुठ्ठी जत्रो मुटु शरीर थर्काउने गरी उफ्रियो । अनायासै लेखे– ‘कसरी गुड ब्वाए ? किन बनाउने साथी ?’  ‘मलाई तिम्रा केहि खास कुरा मन परे ।’ सचेत गराउँदै लेखि यो ‘नसोच्नु कि मलाई तिमी मन प¥यौ ।’  मैले हतार सोधें ‘के मन प¥यो ?’ ‘मुस्कान ! अरु त के छ र तिम्रो हेर्न लायक ? जे छ मुस्कानमा छ ।’ यसरी भनी मानौ म सँग मुस्कान बाहेक अरु केहि पनि छैन । मेरो रिसको परो बढ्यो । भनिदिए, ‘ओ मिस नर्स, तिमी आँफूलाई कति सुन्दर ठान्छ्यौ ? ताकी मुस्कान बाहेक मेरो हेर्न लायक केही पनि देख्दिनौ ?’ ‘आइ मिन, नो मोर ह्याण्डसम । यु आर अ गुड ह्युमन बिइङ ।’ ...... बेलाबेला म फेसबुकमा उसलाई बोलाउँथे । उ सहजै बोलिदिन्थी । उ मलाई बोलाउँथि । म सहर्ष उपलब्ध हुन्थे ।  बाल्दैजाँदा हामी बिचको भावनात्मक दुरी यति धेरै खुम्चियो कि एक दिन उसले भनि, ‘मलाई जीवनसाथी बनाउँछौ ?’ ‘बनाउँछु’ मैले भावनामा चुर्लुम्म डुबेर भनिदिएँ । म अहिले सम्म सोचिरहेछु, साँच्ची मुस्कान मा के छ ? जसले यात्रामा भेटिएको एउटा यात्रीलाई साथी बनाईदियो । साथीलाई ‘वेटेड’ जीबनसाथी । .......!  
