कथाः म त बेचिएँ आमा

उमेश बन्जाडेगाउँमा नाग पञ्चमीको दिनदेखि प्रायः बेलुकीमा टोलभरिका मानिस एउटै घरमा जम्माभएर तिजको नाचगान गरी रमाउने चलन छ  ।  हिजो बेलुकी पनि डोले गाउँको पीपलबोटे जेठाका घरमा धूमधामसँग नाचगान भयो ।नाग पञ्चमीबाट सुरु हुने नाचगानको यो क्रम एक वा दुई दिन बिराएर  ऋषि पञ्चमीसम्म जारी रहन्छ । पश्चिम नेपालको चुरे पहाड फेदीमा अवस्थित “डोले” गाउँमा पनि यतिबेला पातलै रूपमा भए पनि तीजको यस्तै रौनकले छुँदैछ । यही गाउँको पुछारमा एउटा सानो बुकुरो घरछ । आर्थिक हिसाबले अत्यन्तै निम्न रहेको परिवार एवं त्यही घरकी  एक्ली छोरी हुन सुनमायाँ । उनि सानै हुँदा बाबुलाई क्यान्सरले यो दुनियाँबाट चुँडेर लग्यो । घरमा भएका एक्ला पुरुष तैपनि असामायिक जीवनसाथी गुमाउनुको पीडा, उही सुनमायाँको मुहार हेरेर भुल्न खोज्छिन, उनकी आमा  । अहिले करिब पन्ध्र वर्ष जति भयो घरमा सुनमायाँका आमाछोरी मात्रै छन्  । अर्काको घरमा ज्याला–मजदुरी गरे मात्रै उनीहरूको घरमा साँझ बिहान चुलो बल्छ । काम नभेटिएको दिन त हातमुख जोड्न पनि झण्डै हम्मेहम्मे नै पर्छ । आज पनि सदाझैँ भालेको डाकोसँगै बिहानै उठी गोठबाट गुइँठा ल्याएर चुलोमा जोर्दै सुनमायाँकी आमा हातमा बाँसको ढुङ्ग्रो छोपेर एक नासले आगो फुक्दैछिन् । ओतमै राखेको भए पनि बर्खामासमा बतासे पानीले भिजाएर होला गुइँठा पनि बल्नेभन्दा बढी  पुत्याइरहेका छन् । आगो बालेर बासीभात भुटी सुनमायाँलाई खुवाएर काइँला मुखियाको खेतमा धानको झार फाल्न जाने बोलावट आएकाले त्यहाँ पठाउनु थियो । “मुखिया, रैती एवम् जमिनदार भन्ने पुरानो चलन हटे पनि गाउँमा आर्थिक अवस्थाले सम्पन्न भीमबहादुरलाई सबै गाउँले मुखिया भनेरै चिन्छन् र बोलाउँछन् । सानैमा गाउँकै प्राथमिक विद्यालयमा कक्षा चारसम्म पढेकी सुनमायाँको लागि स्कुलको ढोका उतिबेलैबाट बन्दभयो जतिबेला उसका बाबु यो दुनियाँबाट बिदा भएका थिए । अचेल सबै साथीहरू झोला बोकेर स्कुल जान्छन् तर सुनमायाँ भने नाम्लो बरियो छोप्दै मलिनु अनुहार लिएर मेलापाततिर लाग्छे । सदाझैँ  आज काइँला मुखियाको खेतमा धानको झार फाल्न पुगेकी सुनमायाँको एकजाना नयाँ मान्छे सँगभेटघाट भयो । अनि बदलियो सुनमायाँको जीवन यात्रा । सबैले रितेष  भनेर बोलाउने, गहुँगोरो वर्ण, हेर्दा खाइलाग्दो ज्यान, काइँला मुखियाको घरमा निकै टाइँफाइँ गरिरहेको तर आजभन्दा अघि कहिल्यै नदेखेको पच्चीस छब्बीस वर्षे युवक सुनमायाँ भएकै खेततिर सोझियो । पूर्वी नेपालको स्थायी बासिन्दा जस्तो देखिने तर खासै एकिन ठेगाना नबताउने ऊ मुखियाको छोराको साथी भनेर गाउँमा चिनिए पनि यथार्थमा चेलीबेटी ओसारपसारको एक नामुद दलाल थियो । जुनकुरो पछि प्रष्टभयो । उसले नजिकै पुगेपछि खेतको आलिमा बसेर कर्के आँखा लगाउँदै एकैछिन काममा सघाएको नक्कल गर्यो । पहिलो वाक्य स्वरूप सुनमायाँलाई प्रश्नगर्यो– तिमी स्कुल जान्नउ ? नाई हामीजस्ता गरिबले पढ्न सक्ने स्कुल नै छैनन् यहाँ । सुनमायाँको छोटो जवाफपछि ऊ अल्लि नजिक सर्यो र भन्योः “तिमी यस्ती राम्रीमान्छे धेरै पढेलेखेर घुम्ने कुर्सीमा बस्दै जागिर खाएपो सुहाउँछ । यो उमेरमा यसरी अर्काको खेतमा मजदुरी गरेर कतिन्जेल चल्छ गुजारा ? सुनमायाँले कड्किएर उल्टै प्रश्न तेस्र्याई । कल्ले पढाउने र कल्ले खुवाउने यो बेसहारा टुहुरी गरिलाई घुम्ने कुर्सीमा जागिर ? उसोभा तपाइँले पढाउनुहुन्छ त ? जिन्दगी चलिराको छ, जबसम्म काम गर्न सक्छौँ तबसम्म चलिहाल्छ नि  ।  सुनमायाँले यति कुरा भनी नसक्दै उसले अति नम्र भएर भन्यो– धैत लाटी त्यस्तो कुरा पनि गर्ने हो । म छु त ।  यदि तिमीले अफिसमा जागिर खाने हो भने मैले भारतमा काम गर्ने अफिसमा महिनाको बीस हजार भारु तलबमा मज्जाको नोकरी मिलाइदिन सक्छु । बरु तिम्रो इच्छा पो हुनुपर्यो त ?  सुनमायाँ एकछिन मौन बसी र प्रतिउत्तरमा भनी– घरमा डुब्न लागेको घामजस्ती  बूढी आमालाई एक्लै छाडेर जानु छैन । मलाई बीस हजारको जागिर र जानु पनि छैन अर्काको देशमा नोकरी गर्न । फेरि म हुर्की सकेकी छोरी एउटा अपरिचित पुरुषसँग घर छाडेर हिँड्दा के सोँच्छन गाउँलेहरू ?  यति बोलिसक्दा उसले सुनमायाँको काँधमा धाप मार्दै आफ्नो बोलिमा मिठासता भर्यो र गाउँकी सोझी केटीलाई अनेकौँ सपनाका डोरीहरू बाट्दै सुनमायाँ राजी भए आफूले उसलाई जीवन साथीसम्म बनाउन सक्ने कुरो कानमा फुक्यो । यता दिनदिनै हुर्किदैँ गरेकी छोरीको घर गृहस्थी बारे उसकी आमा पनि चिन्तित थिइन्  । कोही हात माग्न आएमा नाइँ भन्न सक्ने मनस्थितिमा थिइनन् सुनमायाँकी आमा।एकआपसमा निधो गर्ने बहानामा रितेषले घरको मोबाइल नम्बर पनि फुस्काइसकेको थियो । बेलुकी  सुनमायाँ घर पुगेर खाना बनाउँदै आमासँग दिउँसोका कुराहरू बिसाउँदै थिई ।  उतिबेलै नचिनेको नम्बरबाट मोबाइलको घन्टी बज्यो । उसले अनुमान लगाई यो पक्कै रितेष हुनुपर्छ । यताबाट सुनमायाँले हेल्लो भनी न भ्याउँदै उताबाट– अँ सानू कुरा गर्यौ त आमासँग ? अनि खै आमा कताहुनुहुन्छ ? फोन देउ त म आमासँग थोरै कुरागर्छु । एक सासमा यति कुरा फुत्क्याउन भ्यायो उसले । सुनमायाँले पनि एक वचन नबोली आमाको हातमा मोबाईल थमाइदिई ।  करिब बीस मिनेट जति आमासँग कुरा भएपछि आमाले भोलि घरमै आउन आग्रह गरिन् र फोन राखियो । यता सुनमायाँ भने उसलाई घरबोलाएको कुरामा सन्तुष्ट थिइन । आमले रिसाएकी छोरिलाई बूढापाकाले– अभागीलाई खानेबेलामा रिसउठ्छ भनेझैँ नगर  छोरी, खाना खाउ भनेर आग्रह गरिन्   । तर अहँ, आमाको अर्ती सुनेपछि झनै कड्किएकी   सुनमायाँले  झर्किंदै भनी– तिमी बड्डीले मलाई बुढेसकालमा टाढा पठाएर के गर्न खोजेकी हँ ? तिमी बिरामी भयौ भने एकमुठ्ठी तातोपानी दिने मान्छे पनि हुँदैन । अनि तिमी के गछ्र्यौ हँ ? आमाले पस्किएको भातको थाल परै हुत्याइदिई । आमाछोरी दुवै एकैछिन एकअर्काको मुखमा हेर्दै भक्कानिँदै  रोए । आमाले सम्झाउने कोसिस गर्दागर्दै रात बित्यो । आमाछोरीले रातभर आँखा झिम्मिक्क नपार्दै बिहानको भाले बास्यो । करिब आठ बजेतिर काँइला मुखियाका बाबूछोरा र रितेष सुनमायाँको आगनमा ढिप्किए । सायद बेलुकी नै रितेषले मुखियासँग कुरो फुस्काएको थियो क्यारे । मुखियाले परैबाट रुखो स्वरमा भने– “खै केटी कता गई ? ल पाहुना आएका छन् आम्खोरामा पानी ल्याएर बाहिर निस्किनु पर्दैन । होइन यस्ताले कसरी घर गरेर खान्छन् कुन्नी ?  पुरानो, ठाउँठाउँमा च्यात्तिएको परालको गुन्द्री ल्याएर आमाले पिँडीमा बिछ्याउँदै थिइन् । मुखियाले भने– “हेर माइली हुर्के बढेकी छोरी घरमा राखेर फाइदा छैन । केटो यही हो, इन्डियामा गतिलो जागिर छ ।आजै टीकाटालो गरेर पठाइदेउ m बेलाबेलामा आउँदै जाँदै गर्छन् । केटीले पनि उतै गएर जागिर गरी भने तिमीलाई के पिर भयो र ? अझ म आफै आएको छु केही  चिन्तालिनु पर्दैन । अक्षता तयार पार र छोरीलाई आशीर्वाद दिएर पठाइहाल । किन्न पर्ने लुगाफाटोहरू उतै बाटैमा किन्छन । उता सुनमायाँले भित्रैबाट यी सबैकुरा सुनेपछि आफूले पक्का घर छाड्न पर्नेभो भन्ने कुरो बुझी । कुनामा घोप्टो परेर खुबै रोई । मनमनै भनी– कति सस्तो छ है हामी चेलीहरूको जिन्दगी । हाम्रा इच्छा, सपना र चाहनाको त कुनै मूल्य खनै छैन यहाँँ । उसको आँसु र चाहना बुझ्ने भनेको उही एउटी बूढी आमा नै हुन तर पनि उनी आफूले संसार छाड्नुपूर्व नै छोरीको हात कसैलाई थमाउन चाहान्थिन् । अरु त कल्ले नै  बुझ्थ्यो र सुनमायाँका ती मोतीझैँ  झरेका आँसुहरूको मूल्य । बाहिर एकैछिनको कुराकानीपछि सुनमायाँलाई टीकाटालो गरेर रितेषसँग आजै पठाइदिने कुरोमा आमा पनि सहमती भइन् र रितेषले सिन्दुर बाटोकै मन्दिरमा हाल्ने भनेपछि टीकाटालो गरेर रितेषले सुनमायाँलाई लिएर सीधै रूपेडियातिर हानियो । करिब तिन दिनको गाडी यात्रापछि जोडी मुम्बई पुग्यो । बाटोमा रितेषले धेरैलाई फोन सम्पर्क गरी हिन्दी भाषामा बार्गेनिङ गथ्र्याे । “हँ भावीजी इसबारका माल पहिला जैसा नाही है ! बहुत वजनदार है ।”  अनि आफै खित्का छाडेर हाँस्थ्यो । कहीँ एक लाख असी हजारको कुरोगथ्र्यो त कहीँ दुई लाख  दिनै पर्छ भनेर जबर्जस्ती नै गथ्र्यो । बेलाबेलामा सुनमायाँको मुहारमा पनि हेर्न भ्याउँथ्यो ऊ । तर हिन्दी भाषा फिटिक्कै नबुझ्ने त्यो विचरी सुनमायाँलाई के थाह कि त्यो वजनदार माल र दुई लाखसम्मको बार्गेनिङ स्वयम् उसकै थियो भनेर । ऊ पनि बेलाबेलामा रितेषको हाँसोमा फिस्स हाँसो मिलाउँथी । कोठासम्म पुग्न ट्याक्सी चढेका उनीहरू मुम्बईको  व्यस्त सहरमा थिए । कहिल्यै गाउँ नछाडेकी सुनमायाँले बडो अनौठो मान्दै सबैतिर चिहाउँदै थिई । रितेषले ट्याक्सीभित्रैबाट एउटा अजङ्गको घर देखायो र भन्यो ऊ त्यही हो हामी बस्ने घर । आफू अगाडि सुनमायाँलाई पछाडि बसालेको रितेषले ड्राइभरसँग धेरै गहिरिएर कुरा गरिरहे थियो । अगाडि बढिरहेको ट्याक्सी अचानक अघि रितेषले देखाएको घरको फेदमै हाइवे साइडमा रोकियो र रितेष गाडीबाट ओर्लियो । उसले ओर्लिन खोजेकी सुनमायाँलाई रोक्दै पछाडि भागको ढोकाबाट टाउको छिराएर भन्यो– “यी ड्राइभर दाइले कपडा पसलसम्म पुर्याइदिन्छन् । मसँग त्यति पैसापनी छैन, तिमी त्यहाँ पुग्दासम्म म पैसा झिकेर आउँछु । तिमी जाँदैगर ल कालु ।  सोझी सुनमायाँले हस्  अल्लि छिटो आउनु है मात्र भन्न भ्याई  । रितेषले पछाडि ट्याक्सिको डिक्की खोलेर एउटा सुट्केस झिक्यो र विपरीत दिशातर्फ लम्कियो, गाडी आफ्नै रफ्तारमा अघि बढ्यो । त्यो व्यस्त सहरको चिल्लो रोडमा करिब बीस मिनेट कुदेको ट्याक्सी ठूल्ठूला घरहरूले छेकिएको सुरुङ्ग जस्तो बाटोहुँदै  एउटा घरको अघि गएर रोकियो र ड्राइभरले सुनमायाँलाई ओर्लिन सङ्केत गर्यो । बाहिर ओर्लिएपछि त्यो बडेमानको घरमा डरलाग्दो गरी घोरिएर हेर्ने पुरुषहरू मात्र बाहिर भित्रगरिरहेका थिए भने महिलाहरूले माथिबाटै नयाँ दोस्त आगई भन्दै हल्ला गर्दैथिए । भित्रछिर्न खोज्दा मात्रै अलिकति अट्कल काटेकी सुनमायाँ  माथिल्लो तलामा पुगेपछि बल्ल रितेषले आफूलाई बेचिसकेको थाह पाई र  छाँगाबाट खसेझैँ भई  ।  अब न रितेषसँग भेटहुन सक्थ्यो न त त्यहाँबाट उम्किनु नै सजिलो थियो । यता करिब दुई महिनासम्म छोरीको कुनै सन्चो विसन्चो थाहा नपाएकी आमा पिरले दिनदिनै गल्दै गइन । ज्वरोले थलिएकी सुनमायाँकी आमा एक दिन दिउँसो तातोपानी उमालेर थर्थराउँदा हातले कटौरा उचाल्दै भर्खर मुखमा लगेकी थिइन् । घरको बलेनिमा  हुलाकी आएर भारतबाट सुनमायाँको चिठ्ठी आएको खबर सुनायो । आमा खुसीले हौसिएर पानी नपिउँदै हातको कचौरो भुइँमा खसालिन् र हुलाकीलाई पत्र पढिदिन विन्ती बिसाइन । हुलाकीले पत्र पढ्दै गर्दा जब– “म त बेचिएँ आमा” भन्ने अक्षरमा पुगे तब दुई महिनाअघिदेखि छोरीको पीडाले लखतरान परेकी ती आमाले पनि दुनियाँ छाडेर गईन ।  लमही दाङ,  हाल :  क्वालालम्पुर, मलेसिया ।  
