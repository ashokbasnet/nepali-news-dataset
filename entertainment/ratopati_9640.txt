कविता : डा. केसी हामी तिम्रो साथ छौँ

सुरेश यक्सोहो, म चुप बसेकै हो थाहा नपाएर चुप बसेँ बुझेर, बुझ पचाएर चुप बसेँ कोही बोलिदिन्छन् कि भनेर चुप बसेँ कसैले साथ दिन्छन् कि भनेर चुप बसेँ त्यो मेरो लडाइँ होइन भनेर चुप बसेँ ऊ कराइरह्यो, म तमासा हेरेर चुप बसेँ ।हो म चुप बसेकै हो किनकि ऊ मेरो जातको थिएन ऊ मेरो पार्टीको थिएन ऊ मेरो धर्मको थिएन दूरदूरसम्म नाता केलाएँ, अहँ ऊसँग केही सम्बन्ध थिएन उसले सबैका लागि हो भन्यो, म नसुनेझैँ बसेँ ।हो, म चुप बसेँ किनकि म बिरामी छुइनँ मेरा परिवार बिरामी छैनन् बिरामी भएर धनसम्पत्ति सक्नु परेको छैन उपचार गर्न नसकेर कसैसँग, जिन्दगीको भीक माग्नु परेको छैन तर पनि ऊ मेरो लामो आयुको कामना गरिरह्यो ।तर आज ढुङ्गा माटो बोलिरहेछ हावा पानी रूख सब बोलिरहेछ आवाजविहीन पनि इसारा गरिरहेछन् अब नबोल्नु भनेको नयाँ पिँढीको जीवन बर्बाद गर्नु हो अब साथ नदिनु भनेको माफियाहरूको समर्थन गर्नु हो अब अरूलाई नघच्घच्याउनु भनेको ती माफियाहरूसँग बिक्नु हो ।भोलि कसले देखेको छ र ? अब चुप बस्नु भनेको आफ्नो चिहान आँफै खन्नु हो बस् तपाईं अघि कि म अघि भनी पालो कुर्नु हो ।  
