एकसाथ पाँच बालकथा लिएर आए विष्णुकुमार

काठमाडौं- बालसाहित्यमा सक्रिय विष्णुकुमारले पाँच वटा बाल कथासंग्रह एकसाथ प्रकाशनमा ल्याएका छन् । भुँडीपुराण प्रकाशनले छापेको बालकथाहरु सबै सचित्र हुन् । प्रकाशित बालकथाहरुमा ‘मेरो रातु’, ‘पुन्टे स्याल’, ‘सानी र घाम’, ‘मलाई मन पर्छ’ र अंग्रेजी भाषामा ‘ल्भभचगुक त्भभतज ऋयmउबिष्ल (नीरुको दाँतको दुखेसो)’ रहेका छन् ।  ‘मेरो रातु’ बेलुनसँग रमाउने एउटी बालिकाको कथा हो । ‘पुन्टे स्याल’मा भोकाएको स्यालले हिरा भेटेपछिको रोमाञ्चकारी संवाद छ । स्यालले हिरा खान खोज्छ तर हिराले भन्छ— मलाई खानुभन्दा मलाई बजारमा बेचेर आएको थुप्रै पैसाले जीवनभर मोज गर । यसपछिको कथा बुझ्न त पुस्तक पढ्नैपर्छ ।  ‘सानी र घाम’मा सानी भँगेरीले कल्पना गरेको वैज्ञानिक रहस्यमाथिको चित्रकथा हो । ‘मलाई मन पर्छ’ कथा भने पाँच वर्षसम्मका बालबालिकाका लागि लक्षित कथा हो । ‘नीरुको दाँतको दुखेसो’मा नीरुले दाँत माझ्दा अचानक गिजाबाट रगत आएपछि दाँतसँगको संवाद हो । यसमा केके खाँदा दाँतमा असर हुन्छ र कसरी दाँत माझ्नुपर्छ भनेर दाँतले नै नीरुलाई सिकाउँछ ।  साठीको दशकदेखि बालसाहित्यमा निरन्तर लागिपरेका उनको विशेषता बाल मनोविज्ञानअनुरुप मनोरन्जनात्मकताको खोजी हो । कथामा मान्छे मात्र नभई जङ्गल, जङ्गलमा बिहान उदाउने सूर्यको कलिलो किरण, शीत टल्किएका दुबोमा निकै खुसी भई उफ्रिने जङ्गलका साना जनावर पनि उनका कथाका पात्र बनेर आएका छन् । ती जनावरलाई उनी प्रेम गर्छन्, तिनलाई मित्र भन्छन् र तिनीहरू बालबालिकाका प्रिय साथी हुन् भनी कथामा स्थापित गर्छन् ।  अहिलेसम्म ३० बालपुस्तक प्रकाशित गरिसकेका विष्णुकुमारले गिजुभाइका चुनिएका बालकथाहरुको संकलन ‘मुनिया रानी’को समेत अनुवाद गरेका छन् ।  
