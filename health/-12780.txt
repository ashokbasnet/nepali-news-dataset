शिरोधारा के हो ? यस्ता छन् फाइदा 

काठमाडौँ । भनिन्छ, मानिसका तीनवटा आँखा हुन्छ्न्। दुईवटाले दृश्य देख्ने काम गर्छन् भने बाँकी एउटा आँखा नदेखिने गरी निधारको बीच भागमा हुन्छ। त्यहीबीच भागमा तेलको धारा निरन्तर खसाल्नुलाई नै ‘शिरोधारा’ भनिन्छ। अर्थात् शिरमा खसालिने तेलको धारालाई नै शिरोधारा भनिन्छ।

उपचार विधि
शिरोधारा गर्नुभन्दा १५ मिनेटअगाडि टाउकोको मसाज गर्नुपर्छ। आँखा र कानमा तेल नपसोस् भनेर कपास राखिन्छ। शिरोधाराका लागि ‘शिरोधारा प्यान’ आवश्यक हुन्छ। शिरोधारा तेल (तिल, सूर्यमुखी), दूध, मोही जस्ता तरल पदार्थलाई औषधीय रुपमा ल्याई प्रयोग गरिन्छ। कहिलेकाहीँ शुद्ध पानी मात्रैले पनि शिरोधारा गर्न सकिन्छ। यसमा प्रयोग हुने तरल पदार्थलाई मनतातो बनाउनुपर्छ। तरल पदार्थ तयार भएपछि शिरोधारा गर्ने मानिसलाई उत्तानो पारेर सहज महसुस हुनेगरी सुताइन्छ। शिरोधारा गर्दा हलचल गर्नु हुँदैन। शिरोधारा गर्न कम्तिमा ४५ मिनेटको समय लाग्ने भएकाले दिसा–पिसाब गरेर बस्नुपर्ने हुन्छ।

शिरोधारा गर्दाका फाइदा
१. तनाव कम हुन्छ,
२. डर, चिन्ता कम हुन्छ,
३. स्मरण शक्ति बढाउँछ,
४. मानसिक समस्या समाधानमा उपयोगी हुन्छ,
५. डिप्रेसन घटाउँछ,
६. टाउको दुखाइ कम हुन्छ,
७. अनिद्राको समस्या हट्छ,
८. पिनासको समस्या कम हुन्छ,
९।. आनन्दको अनुभूति दिलाउँछ,
१०. अल्छीपन हराई शरीरमा स्फुर्ती आउँछ।
