चार सय २२ विपन्न नागरिकलाई निःशुल्क उपचारका लागि सिफारिस

झापा । विभिन्न सात प्रकारका जटिल रोग लागेका चार सय २२ जना विपिन्न नागरिकलाई निःशुल्क उपचारका लागि जिल्ला जनस्वास्थ्य कार्यालयले सिफारिस गरेको छ।

चालु आर्थिक वर्षको असार १७ गतेदेखि फागुन २३ गतेसम्म एक सय ८४ पुरुष र दुई सय ३८ जना विपन्न महिलालाई विभिन्न स्वास्थ्य संस्थामा निःशुल्क उपचारका लागि सिफारिस गरिएको हो। जसमा दुई सय १३ जना क्यान्सरका रोगी छन् भने ५८ जना मिर्गौला रोगी रहेका छन्।

त्यस्तै, एक सय १४ मुटु, हेड इन्जुरी एक, स्पाइनल इन्जुरी दुई, अल्जाइमर्स एक, पार्किन्सर्सका तीनजना रोगी रहेको कार्यालयले जनाएको छ।

उनीहरुलाई विभिन्न स्वास्थ्य संस्थामा निःशुल्क उपचारका लागि सिफारिस दिइसकिएको जनस्वास्थ्य प्रमुख मधुसुधन कोइरालाले बताए। खानपान र परिवर्तित जीवनशैलीले पछिल्लो समय जटिल तथा दीर्घरोगको समस्या बढ्दै गएको कोइरालाको भनाइ छ।

औषधि पसलबाट एनएसएआइडी ग्रुपका औषधि आफैँ मागेर खाने गरेकाले मानिसमा मिर्गौलासम्बन्धी समस्या बढ्दै गएको उनले बताए। यस्ता औषधिको सेवनले मिर्गौलामा असर गर्ने भएकाले स्वास्थ्य परीक्षणपछि मात्र औषधि सेवन गर्न र पर्याप्त मात्रामा पानी पिउन उनले सुझाव दिए।

हाल झापाका स्वास्थ्य चौकीबाट निःशुल्क मिर्गौलाको जाँच हुँदै आएको कार्यालयले जाएको छ। सबै स्वास्थ्य चौकीमा मिर्गौला जाँचका लागि प्रयोग हुने किट पठाइसकिएको कार्यालयका स्टोरकिपर रमेश खतिवडाले जानकारी दिए। रासस
