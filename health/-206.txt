राष्ट्रिय एचआईभी एड्स महासंघको चौथो महाधिवेशनमा धाँधली  भएको आरोप

काठमाडौं, ७ फागुन । राष्ट्रिय एचआइभी एड्स महासंघ नेपालको चौथो महाधिवेशनमा धाँधली भएको आरोप लागेको छ।

शनिबार रिपोर्टर्स क्लबमा एचआइभी संक्रमित संघर्ष समितिले पत्रकार सम्मेलन गरेर यही फागुन १ गते काभ्रेमा भएको महासँघको चौथो अधिवेशनमा व्यापक धाँधली भएको गुनासो पोखेको छ। 

संघर्ष समितिका संयोजक अमिर खड्काले एचआइभी संक्रमितको हकअधिकारका लागि वकालत गर्ने संस्थाले नै नयाँ कार्य समिति चयन गर्ने समयमा धाँधली हुनु दुःखद भएको टिप्पणी गरे।

उनले भने, ‘दुई–दुई वर्षको अन्तरालमा परिर्वतन हुने नयाँ कार्य समितिको लागि भएको चौथो राष्ट्रिय अधिवेशनमा उम्मेद्वारी दर्ता समेत गर्न दिइएन, संस्थालाई एकलौटी ढङ्ले चलाउन खोजिएको छ, काम गर्न सक्षम र घर परिवारबाट निस्कासित महिलाहरूको एकमात्र बाँच्ने आधार खोसिएको छ, बालबच्चा र जीवन चलाउन मुस्किल भएको छ।’

उनले अघि थपे, ‘हामीले अधिकारका कुरा गर्दा उल्टै दादा गिरि गर्न खोजिएको छ।’   त्यस्तै विगत ११ बर्षदेखि काम गर्दै आएकी एचआइभी संक्रमित (अनिशा तृप्ति नाम परिवर्तन) ले आफूहरू काम गर्न सक्षम हुँदाहुँदै पनि स्वस्थ मानिसलाई ल्याएर गरिखाने बाटो खोसिएको दुःखेसो पोखिन्।
