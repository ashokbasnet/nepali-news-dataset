चितवनमा क्षयरोगका ४ सय बिरामी

चितवन । चितवनमा क्षयरोगका करिब ४ सय बिरामी रहेको तथ्यांक सार्वजनिक भएको छ ।जिल्ला जनस्वास्थ्य कार्यालय चितवनले जिल्लामा हालसम्म ४ सय क्षयरोगको विरामी भेटिएको तथ्यांक सार्वजनिक गरेको हो ।

जनस्वास्थ्य कार्यालयका निरीक्षक अनुप अधिकारीले विश्व क्षयरोग दिवसको अवसर पारेर चितवनमा आयोजित पत्रकार सम्मेलनमा बोल्दै गत वर्ष १ हजार २४ जना जना क्षयरोगी भेटिएको बताए ।  उनले गत वर्ष भन्दा यस वर्ष क्षयरोगीको संख्या ह्वात्तै बढेको उल्लेख गरे ।

चितवनमा यो वर्ष क्षयरोगको उपचार गर्न आउनेको संख्या १ सय जना रहेका छन । १५ देखि २४ वर्ष उमेरका युवाहरुमा बढी क्षयरोग देखिएको जिल्ला जनस्वास्थ्य कार्यालयले जनाएको छ । चितवनमा भेटिएका क्षयरोगीमध्ये ९० प्रतिशतलाई रोग निको हुने गरेको जिल्ला जनस्वास्थ्य कार्यालय चितवनका प्रमुख बरिष्ठ प्रशासकिय अधिकृत बिजयकुमार झाले बताए ।

क्षयरोगको उपचारका लागि चितवनमा ५७ वटा केन्द्रहरु, १८ ठाउँमा खकार परीक्षण, एउटा जिन एक्पोर्ट रहेको र ११ वटा सहरी उपचार केन्द्र रहेको छ । जनस्वास्थ्य कार्यालय चितवनले क्षयरोग नियन्त्रणको लागि समुदाय स्तरमा सचेतना कार्यक्रम गर्दै आएको दावी पनि गरेको छ । सरकारले क्षयरोग नियन्त्रणलाई उच्च प्राथमिकता दिँदै आएको चिकित्सकहरुको पनि भनाई छ ।
