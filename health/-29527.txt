चितवनका चार स्वास्थ्य संस्था स्थानीय तहलाई हस्तान्तरण

चितवन । चितवनको कालिका नगरपालिकाभित्र रहेका स्वास्थ्य संस्थाहरुलाई आज एक कार्यक्रमका बिच स्थानीय तहलाई हस्तान्तरण गरिएको छ भने नगरलाई पूर्ण खोप सुनिश्चितता नगरपालिका पनि घोषणा गरिएको छ। 

नगरपालिकाभित्र रहेका जुटपानी प्राथमिक स्वास्थ्य केन्द्र, पदमपुर, शक्तिखोर र सिद्धि स्वास्थ्य चौकी गरी ४ वटा स्वास्थ्य संस्थालाई आज जिल्ला जनस्वास्थ्य कार्यालय चितवनले कालिका नगरपालिकालाई हस्तान्तरण गरेको हो।

जिल्ला जनस्वास्थ्य कार्यालय चितवनका प्रमुख विजय कुमार झाले सो स्वास्थ्य संस्थाहरुको सम्पूर्ण भौतिक संरचना र कर्मचारीहरुको विवरण पत्रको फाइल नगरपालिकाका नगर प्रमुख खुमनारायण श्रेष्ठलाई दिई हस्तान्तरणको घोषणा गरेका थिए। 

त्यसैगरी सोही कार्यक्रममा नगरपालिकालाई पूर्ण खोप नगरपालिका पनि घोषणा गरिएको छ। नगरका ११ वटा वडाका कुल १ हजार ५ सय ५५ जना बालबालिकालाई नेपाल सरकारले तोके अनुसार ११ प्रकारको खोप लगाइए पछि सो घोषणा गरिएको हो।

कालिका वडा नं. ६ खोलेसिमलमा नगरपालिकाद्वारा आयोजित कार्यक्रमका प्रमुख अतिथि जिल्ला समन्वय समिति चितवनका प्रमुख जिल्ला खोप समितिका अध्यक्ष कृष्ण कुमार डल्लाकोटीले पूर्ण खोप नगरपालिकाको प्रमाणपत्र कालिका नगरपालिकाका नगर प्रमुख श्रेष्ठलाई हस्तान्तरण गर्दै स्वास्थ्य र शिक्षा नगरवासी लगायत सबैको लागि महत्वपूर्ण भएको बताए।

स्थानीयलाई शिक्षा र स्वास्थ्यको पहुँचमा पु-याउन सके मात्र नगर विकास सम्भव हुने भएकोले सबै एकजुट भएर लाग्नुपर्ने समेत उनले बताए। कार्यक्रमका विशिष्ट अतिथि जिल्ला जनस्वास्थ्य कार्यालय चितवनका प्रमुख विजय कुमार झाले विश्वमा २६ प्रकारका खोप बालबालिकाको लागि लगाइदै आए पनि नेपालमा ११ प्रकारको खोप लगाइने गरेको बताए।

सो खोप पुरा गर्न सकेकोमा कालिका नगरपालिकालाई उनले धन्यवाद समेत व्यक्त गरेका थिए। कार्यक्रममा कालिका नगरपालिका नगर प्रमुख खुमनारायण श्रेष्ठले नगरका सबै बालबालिकालाई नियम अनुसार खोप पुरा गरी लगाइएको बताउँदै आगामी दिनमा यसको निरन्तरताको प्रतिवद्धता समेत व्यक्त गरेका थिए। कार्यक्रममा नगरपालिकाका प्रमुख प्रशासकीय अधिकृत रामराज सुवेदीले स्वागत मन्तव्य व्यक्त गरेका थिए। 

चितवनका  रत्ननगर, खैरहनी र माडी नगरपालिका तथा इच्छाकामना गाउँपालिका यस अगाडि नै पूर्ण खोप घोषित भइसकेका छन् भने यहि १७ गते राप्ती नगरपालिका र बैशाख २० गतेभित्र भरतपुर महानगरपालिकालाई पूर्ण खोप घोषणा गरिसकेपछि चितवन जिल्लालाई नै पूर्ण खोप जिल्ला घोषणा गरिने समेत बताइएको छ।

कार्यक्रममा प्रत्येक वडामा कार्यरत रही समाजमा महत्वपूर्ण योगदान पु-याउने ३६ जना महिला स्वयम्सेविकाहरुलाई सम्मान गरिएको थियो भने पूर्ण खोप नगरपालिका घोषणा हुनुपूर्व आजै नगरका विभिन्न स्थानमा जनचेतना -याली समेत निकालिएको थियो । सो कार्यक्रम नगरपालिकाका नगर प्रमुख खुमनारायण श्रेष्ठको अध्यक्षतामा भएको थियो।
