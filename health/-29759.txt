एड्भान्स इन्डोस्कोपिक सर्जरी शुरु

फाइल तस्विर
                                
                                        
                        रत्ननगर, चितवन। चितवन भरतपुरस्थित कलेज अफ मेडिकल साइन्सेज शिक्षण अस्पताल (पुरानो मेडिकल कलेज)ले नाक, कान र घाँटी (इएनटी)का बिरामीको शल्यक्रियामा नयाँ प्रविधि भित्र्याएको छ। 

अस्पतालका इएनटी विभाग प्रमुख डा जयप्रकाश मैयाँले कलेजले ‘एड्भान्स इन्डोस्कोपिक सर्जरी’ शुरु गरेको जानकारी दिए।

नेपालमै पहिलो पटक भरतपुर मेडिकल कलेजले उक्त प्रविधि भित्र्याइएको दाबी गर्दै डा मैयाँले यो प्रविधिमार्फत ९८ प्रतिशत शल्यक्रिया सफल हुने दाबी गरे। 

मुख्यगरी इन्डोहोल्डर, स्लाइस इट प्रविधि र कुरकुरे हड्डी काटेर कानको जाली टाल्ने प्रविधि भित्रिएको हो। 

यसअघि एक हातले माइक्रोस्कोप समातेर एक हातले अपरेशन गर्ने गरिएकामा अब भने स्वचालित मेसिनबाटै इन्डोस्कोपिक सर्जरी हुने भएकाले दुई हातले नै शल्यक्रिया गर्न सकिने कलेजका डा विकास पाण्डेको भनाइ छ। 

यस्तै कानको जाली प्वाल परेका बेला कुरकुरे हड्डी काटेर आवश्यक आकारमा ढाल्न सक्ने प्रविधिकोसमेत यहाँ प्रयोग गरेर देखाइएको थियो। 

भारतका वरिष्ठ चिकित्सक डा मुबारक खानले पाँच वर्षअघि अविस्कार गरेको उक्त प्रविधि यहाँ पहिलो पटक प्रयोग गरिएको हो। पहिलो पटक नेपाल आउनुभएका डा खान स्वयं शल्यक्रियामा सहभागी भएका थिए। यो प्रविधि भारत र युरोपमा भने प्रख्यात रहेको जनाइएको छ। 

बिहीबार र शुक्रबार लाइभ शल्यक्रियाअन्तर्गत पाँच वटा कानको, दुई वटा नाकको र एउटा घाँटीका बिरामीको शल्यक्रिया भएको थियो। बिहीबार चार वटा र शुक्रबार चार वटा शल्यक्रिया भएको अस्पतालका वरिष्ठ बजार तथा जनसम्पर्क प्रबन्धक दुर्गाप्रसाद न्यौपानेले जानकारी दिए। 

उक्त प्रविधिमार्फत अस्पतालले ‘लाइभ अपरेशन’ गरेको थियो। शल्यक्रिया कक्षमा चिकित्सकले गरेको शल्यक्रिया हलमा बसेर पत्रकार, चिकित्सक तथा अन्य व्यक्तिले प्रत्यक्षरुपमा अवलोकन गर्ने व्यवस्था गरिएको थियो। 

हलमा बसेका चिकित्सकलाई लागेको जिज्ञासा शल्यक्रिया गर्दागर्दै डा खानले जवाफसमेत दिएका थिए। शल्यक्रियामा डा खानाको नेतृत्वमा भरतपुर मेडिकल कलेज इएनटी विभाग प्रमुख डा जयप्रकाश मैयाँ, डा अपार पोखरेल, डा शुप्रभात श्रेष्ठ, डा विकास पाण्डे र डा छायाँ भण्डारी सहभागी थिए।
