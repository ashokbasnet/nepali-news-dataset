गुलियो खानेकुरा खाँदा किन लाग्छ दाँतमा किरा ?

हाम्रो शरीरको पाचन क्रियाका लागि आवश्यक पर्ने विभिन्न अङ्गहरु मध्ये दाँत पनि एक हो। वयस्क मानिसहरुमा तल्लो र माथिल्लो बङ्गारामा गरी ३०–३२ वटा दाँतहरु हुन्छन् भने बच्चाहरुमा १८ देखि २० वटा दाँतहरु हुन्छन्। वयस्कहरुको दाँजोमा हेरचाह नपु¥याएको खण्डमा बालबालिकाहरुमा पनि दाँतको समस्या हुन्छ।

गुलियो खानेकुरा खायो भने दाँत किराले खान्छ भन्ने धारणा व्याप्त छ। यो कुरा आंशिक रुपमा सत्य छ। हामीले खाने विभिन्न खालका खानेकुराहरु मध्ये खानेकुरा खाएपछि यसका स–साना कणहरु हाम्रा पछिल्ला दाँतको माथिपट्टि वा दाँतहरुको बिचमा अड्किन्छ।

कथंकदाचित हामीले नियमित रुपमा दाँत माझेनौं वा दाँतको सरसफाई गरेनौँ भने ती खानेकुराका कणहरु कुहिएर एसिड (अम्ल) उत्पादन हुन्छ। जसले गर्दा क्रमशः दाँत खिइँदै जान्छ। एसिड उत्पादन गर्न मुखमा रहेका विभिन्न खालका किटाणुहरुको महत्वपूर्ण भूमिका हुन्छ।

हाम्रो दाँतको विभिन्न तहहरु हुन्छन्, जसमध्ये सबभन्दा बाहिरको इनामेल नामक तह निकै साह्रो हुन्छ। तर, अम्लका कारण दाँतका विभिन्न तह खिइँदै गएर नसा लाई पनि असर पुर्यायो भने हामीले तातो वा चिसो खानेकुरा खाँदा दाँत सिरिङ्ग हुन्छ।

दाँतमा खानेकुरा अड्किन नदिन बिहान र बेलुका खाना खाइसकेपछि दाँत माझनु बढ्ता लाभदायक हुन्छ। त्यसमाथि पनि राति खाना  खाइसकेपछि दाँत माँझनु बुद्धिमानी हुन्छ। अन्य बेला विशेष गरी माथि उल्लेखित खानेकुरा खाएपछि कम्तिमा मुख चाहिँ राम्ररी कुल्ला गनुपर्छ।

तुलनात्मक रुपमा बालबालिकाहरुमा दाँत किराले खान समस्या बढी हुने हुनाले नियमित रुपमा दन्त चिकित्सकलाई जँचाउनुपर्दछ। आठ, दश वर्षदेखि स्थायी प्रकारका दाँतहरु आउन थाल्ने हुनाले सुरुका दूधे दाँत किराले खाएको छ भने अस्थायी प्रकारको सिमेन्ट भर्न लगाउनुपर्छ।

किनकी दूधे दाँतमा किराले बढ्ता असर गर्यो भने जरालाई असर गर्न सक्दछ। यस्तो परिस्थितिमा पछि स्थायी तवरले आउने दाँतहरुमा पनि दखल पर्न सक्दछ।

जुनसुकै ब्रान्डको मञ्जन भए पनि हुन्छ। तर बालबालिकाहरुमा नियमित रुपमा दाँत माझ्ने बानी बसाल्नुपर्ने सम्बन्धित चिकित्सकहरु सल्लाह दिन्छन्। डा सुमनराज ताम्राकार
