जानीराखौँ - रजस्वला बन्द हुँदा देखिने समस्या र समाधानका उपाय 

रजोनिवृत्ति अर्थात् महिनावारी सुक्नु महिलाको शरीरमा आउने सामान्य परिवर्तन हो । महिलाको अण्डाशयबाट डिम्बहरू उत्पादन हुन्छन् । ती डिम्बबाट र अण्डाशयबाट एस्ट्रोजिन र प्रवजेस्टेरोन नाम गरेका हर्मोनहरू निस्कन्छन्। यी हर्मोनको प्रभावले पाठेघरको भित्री तहमा हुने परिवर्तनको कारण महिनावारी वा रजस्वला हुन्छ।

महिलाको उमेर बढ्दै जाँदा अण्डाशयमा डिम्बहरूको संख्या पनि घट्दै जान्छ र बिस्तारै रित्तिन्छ। ४० वर्षभन्दा बढी उमेरका महिलामा डिम्बको संख्या साह्रै न्यून हुन्छ। बिस्तारै डिम्ब सकिन्छ र अण्डाशयबाट डिम्ब निस्कन बन्द हुन्छ। जसको फलस्वरूप रजोनिवृत्ति बन्द हुन्छ। अण्डाशयबाट डिम्ब रित्तिने क्रममा सुरुमा महिलाको महिनावारी अनियमित हुन्छ र बिस्तारै सुकेर जान्छ।

महिनावारी सुक्नु तथा माथि उल्लेखित लक्षण देखिनु कुनै रोग होइन। यो सबै महिलामा देखापर्ने प्राकृतिक अवस्था नै हो। यस्ता समस्याका समाधान पनि छन् । एस्ट्रोजिन हर्मोनले शरीरका तन्तुहरू तन्काउन मद्दत गर्छ। यो हर्मोनको कमी भएपछि पाठेघर तथा पिसाबथैली आफ्नो स्थानमा अड्काइराख्ने तन्तुहरू पनि खुकुला तथा कमजोर हुन थाल्छन्।

जसले गर्दा पिसाबथैली र पाठेघर आफ्नो ठाउँबाट तल खस्ने सम्भावना बढी हुन्छ । पिसाबथैली आफ्नो ठाउँबाट खस्केपछि हाँस्दा, खोक्दा, हाछ्युँ गर्दा तथा सामान उचाल्दा पनि पिसाब झर्ने समस्या निम्तिन्छ । त्यस्तै, पिसाब रोक्न नसकिने, राति धेरैपटक पिसाब फेर्न उठ्नुपर्ने, पटक–पटक पिसाबथैलीमा संक्रमण भइराख्ने हुन सक्छ । कसै-कसैमा पिसाब रोकिने समस्या पनि हुन सक्छ।

हर्मोनहरूको कमीले महिनावारी त सुक्छ नै, योबाहेक योनि सुक्खा हुने समस्या निम्तिन सक्छ । त्यस्तै, योनिको बाहिर चिलाउने र पोल्ने समस्या हुन सक्छ । रजोनिवृत्ति भएपछि यौनेच्छा कम भएर जान्छ । योनि सुक्खा हुने भएकाले यौनसम्पर्क गर्दा पनि दुखाइ हुन्छ।

जिउ तात्ने, चिसो पसिना आउने तथा निद्रा नपर्ने समस्याले यो उमेरका महिलालाई सबैभन्दा बढी दुुःख दिएको पाइन्छ । बहुसंख्यक महिलामा जीवनशैली परिवर्तन गरेर पनि धेरै समस्याको समाधान गर्न सकिन्छ । केहीलाई सामान्य उपचारको आवश्यकता पर्दछ भने केहीलाई हर्मोन दिएर नै उपचार गर्नुपर्ने हुन्छ।

जिउ तात्दा काम गर्ने ठाउँमा तथा शयनकक्षमा पंखाको प्रयोग गर्न सकिन्छ । त्यस्तै, चिसो पानीले नुहाउने । पातलो र तह–तह भएको लुगा लगाउँदा पनि फाइदा नै हुन्छ । यस्तो समयमा खाली नबसी केही न केही काममा व्यस्त भइरहने गर्नुपर्छ । समय मिलाएर योग तथा व्यायाम गर्दा पनि लाभदायक हुन्छ।

तौल बढी भएका महिलाले तौल घटाउने तरिका अवलम्बन गर्नुपर्छ।  त्यस्तै, धूम्रपान तथा मध्यपान गर्ने बानी भएमा तत्काल त्याग्नुपर्छ। दैनिक भोजनमा पनि मसालाको प्रयोग सकेसम्म कम गर्नुपर्छ । भटमास, तोफु, गेडागुडी, सागपात तथा फल र दूधको मात्रा बढाउनुपर्छ। नयाँ पत्रिकाबाट
