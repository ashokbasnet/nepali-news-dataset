पाठेघरको शल्यक्रिया गर्दा चार टुक्रा कपडा भित्रै राखेर सिलाइयो 

बैतडी । विरामीको ज्यान बचाउनका लागि डाक्टरले उपचार गर्नु पर्ने हो । तर डाक्टरको लापरबाहीकै कारण विरामीको ज्यान जोखिममा पर्छ भने त्यसको जिम्मेवारी को रहने ? यस्तै भएको छ, उपक्षेत्रीय अस्पताल डडेल्धुरामा पनि पनि । त्यहाँका डाक्टरको लापरबाहीका कारण एक महिलाको झण्डै ज्यान गएन।   

बैतडीकी एक महिलाको पाठेघरको ट्यूमरको शल्यक्रिया गर्दा पाठेघरमै चार टुक्रा कपडा छोडिएको फेला परेको छ। उपक्षेत्रीय अस्पताल डडेल्धुराका डाक्टरले बैतडीको सिद्धपुरकी ३८ वर्षकी प्रतिभा भट्टको पाठेघरमा कपडाको चार टुक्रा भित्रै छोडेर सिलाएको पाइएको हो।

गएको चैत १२ गते भट्टको उपक्षेत्रीय अस्पताल डडेल्धुरामा कार्यरत डा नवराज जोशीले शल्यक्रिया गरेका थिए। शल्यक्रिया गरेको दुई÷तीन दिनमै बेस्सरी पेट दुख्ने, पेट फुल्ने, बेहोस हुने भएपछि फेरि जाँचका लागि फेरि त्यही अस्पतालमा जाँदा स्वास्थ्य अवस्था सामान्य रहेको भन्दै दुखाई कम गर्ने सुई लगाएर बिरामीलाई घर फर्काएयो । तर पेटको दुखाई बढ्दै गएपछि बिरामीलाई कोहलपुर शिक्षण अस्पतालमा पर्याइयो। त्यहाँ जाँच गराएपछि मात्रै थाहा भयो की शल्यक्रियाका क्रममा पाठेघरमै चार टुक्रा कपडा छोडेर सिलाइएको रहेछ।

कोहलपुर शिक्षण अस्पतालमा दोस्रो पटक शल्यक्रिया गरेर कपडा झिकियो । कपडाको टुक्रा झिकिएपछि अहिले बिरामीको अवस्था सामान्य रहेको छ।

डाक्टरको चरम लापरवाहीले बिरामीको ज्यान जोखिममा परेको भन्दै बिरामीका परिवार आक्रोशित भएका छन्।
