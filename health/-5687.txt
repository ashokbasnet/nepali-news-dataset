तराईका ११ जिल्लामा स्थानीय तहको संख्या थप्ने प्रक्रिया सुरु

काठमाडौँ । सरकारले तराईका ११ जिल्लामा स्थानीय तहको संख्या बढाउने प्रक्रिया अघि बढाएको छ । मधेसी मोर्चाले जनसंख्याको अनुपातमा तराईका जिल्लामा स्थानीय तहको संख्या हुनुपर्ने मागलाई सम्बोधन गर्न चुनाव अघि संख्या बढाउन लागिएको हो । 

संघीय मामिला मन्त्रालयले ११ जिल्लाका जिल्ला समन्वय समितिहरुलाई जनसंख्याका आधारमा स्थानीय तहको पुनरावलोकन गर्नुपर्ने भए सिफारिस पठाउन पत्राचार गरेको छ । संख्या बढाउने सम्बन्धमा गृहकार्य गरी प्रतिवेदन दिन सरकारले उपप्रधान एंव संघीय मामिला तथा स्थानीय विकास मन्त्री कमल थापाको नेतृत्वमा समिति बनाएको छ । उक्त समितिमा कांग्रेसबाट वनमन्त्री शंकर भण्डारी र माओवादीबाट कानुन मन्त्री अजयशंकर नायक सदस्य छन्।

समितिले प्रदेश नम्बर २ को सप्तरी, सिरहा, धनुषा, सर्लाही, महोत्तरी, बारा र पर्सा तथा प्रदेश नम्बर ५ को नवलपरासी, रुपन्देही र कपिलवस्तुमा निर्धारित स्थानीय तहको संख्या पुनरावलोकनको निर्णय गरेको छ । समितिले तराईमा स्थानीय तहको संख्या पुनरावलोकन गर्दा पुनस् संरचनाका लागि पहाडी जिल्लामा तोकिएको जनसंख्या मापदण्डलाई आधार बनाएको छ। 

संघीय मामिला महाशाखा प्रमुख हरि पौडेलले जिल्लाका सांसद, क्रियाशिल राजनीतिक दल तथा नागरिक समाजसँग व्यापक छलफल गरी स्थानीय तहको सिमाना संख्या पुनरावलोन गरी सिफारिस गर्न साविकको जिल्ला प्राविधिक समितिलाई अधिकार दिइएको बताए । मन्त्रालयले बैशाख १४ गतेभित्र सिफारिस पठाउन निर्देश गरेको छ । 

स्थानीय तह पुनस् संरचना आयोगले स्थानीय विकास अधिकारीको नेतृत्वमा प्राविधिक समिति गठन गरी उक्त समिति मार्फत जिल्ला जिल्लाबाट सिफारिस मगाएको थियो । त्यतिखेर मोर्चाको बिरोधका कारण तराईका १० जिल्लामा प्राविधिक समितिले जिल्लामा छलफल चलाउन पाएको थिएन । 

आयोगले पुस २२ मा ७ सय १९ वटा स्थानीय तह निर्धारण गरिएको प्रतिवेदन सरकारलाई बुझाएको थियो । त्यसयता सरकारले दोस्रो पटक संख्या थप्न लागेको हो । मोर्चाकै माग सम्बोधन गर्न सरकारले फागुन २२ मा प्रदेश नम्बर २ को ८ जिल्लामा २१ वटा स्थानीय तह थप गरेको थियो । त्यतीबेला काठमाडौंमा २, मनाङ र बझाङमा १र१ वटा संख्या थप गरिएको थियो ।

आयोगले सिफारिस गरेको ७ सय १९ मा २५ वटा थप गरेर सरकारले फागुन २७ बाट ७४४ स्थानीय तह कार्यान्वयनमा ल्याएको हो ।  आयोगका पूर्व सदस्य डोरमणि पौडेलले सरकारले ऐन, कानुन र संविधानलाई बेवास्ता गरेर संख्या थप्न लागेको आरोप लगाए। आजको कान्तिपुर दैनिकले खबर छापेको छ।
