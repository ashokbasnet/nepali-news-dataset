यी हुन सजिलै मोटोपन घटाएर शरीरलाई फिट राख्ने घरेलु उपाय 

आजकल सहरिया जीवनशैलीले मानिसमा मोटोपनको समस्या अत्यधिक देखिन थालेको छ। शरीरमा भएको मोटोपनका कारण धेरै मानिस दिक्दार भइरहेका छन्। यही मोटोपनले शरीरमा विभिन्न प्रकारका रोग निम्त्याइरहेको पनि छ। 

शरीरमा भएको अनावश्यक मोटोपन घटाउन हामीले योगलाई माध्यम बनाउन सक्छौँ । शरीरको मोटोपन घटाउन गरिने तिर्यक ताडासनबारे योग प्रशिक्षक दीपक नेपालका सुझाब  यस्ता छन् ?

शरीरलाई दायाँ-बायाँ ढल्काएर गरिने भएकाले यो आसनलाई तिर्यक आसन भनिएको हो । यस्तो अवस्थामा शरीर सन्तुलन गर्न नसक्नेले योग चिकित्सकको सहयोग लिनुपर्छ।

सबैभन्दा पहिले योगम्याटमा आरामले बस्नुपर्छ। योगमा सबैभन्दा महत्वपूर्ण कुरा श्वासप्रश्वास र ध्यान हो। हामीले शरीरको गतिविधिसँगसँगै योग र ध्यानमा विशेष विचार पुर्याउनुपर्छ। 

अब बिस्तारै दुवै खुट्टा एकै ठाउँमा जोडेर उभिनुहोस्। त्यसपछि शरीरलाई तनक्क तन्काएर तयारी अवस्थामा राख्नुपर्छ।

अब श्वास लिँदै दुवै हत्केलालाई बिस्तारै माथि लानुहोस्। अर्को चरणमा श्वास छोडेर दुवै हत्केला जोडेकै अवस्थामा शरीरलाई दायाँ ढल्काउनुहोस्।
त्यही अवस्थामा ३० सेकेन्डदेखि एक मिनेटसम्म रहन सक्नुपर्छ। यसलाई सन्तुलन गर्नका लागि अर्कोपट्टिबाट पनि गर्नुहोला।

तिर्यक ताडासनका  फाइदा 
हाम्रो शरीरको दायाँ–बायाँ शरीरको मांसपेशीलाई राम्रो गर्छ ।
यो आसनले शरीरको अनावश्यक बोसो घटाई शरीर आकर्षक देखाउँछ।
यो आसन नियमित गर्दा मिर्गौला, कलेजो, फियोमा विशेष लाभ प्राप्त हुन्छ।
पाचन शक्तिलाई उचित तरिकाले सक्रिय तथा क्रियाशील बनाउन यो आसनले मद्दत गर्छ।
यो आसनले पूरै शरीर सक्रिय हुने कारण शिरदेखि पाउसम्म मांसपेशीलाई चलायमान बनाउँछ। नयाँ पत्रिकाको सहयोगमा
