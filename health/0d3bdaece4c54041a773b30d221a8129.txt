गर्भ परीक्षण गराउन फोनबाटै निम्ता

दाङको धनौरी गाविसका महिलालाई स्वास्थ्यचौकीबाटै गर्भवती चेक जाँच गराउने समय आएपछि गर्भवती महिलालाई ‘हजुरको गर्भ जाँच गर्ने दिन आयो’ भनेर फोनबाट बोलाउने गरेको स्वास्थ्य चौकीका निमित्त प्रमुख मोहन रावतले बताए ।

गर्भवती महिलालाई पाँचपटक स्वास्थ्यचौकीले फोन गर्ने गर्दछ । गर्भवती भएको ४ महिना, ६ महिना, ८ महिना, ९ महिना र गर्भवतीलाई सुत्केरी हुने मिति पुग्यो भने स्वास्थ्यचौकीले फोन गर्ने गरेको छ ।

‘सुरक्षित मातृशिशु अभियानअन्तर्गत् स्वास्थ्यचौकीले यो सेवा केही महिना पहिलेदेखि सुरु गरेको हो, यसले गर्दा पछिल्लो समयमा गर्भवती महिलालाई स्वास्थ्य संस्थामै सुत्केरी गराउनुपर्छ भन्ने चेतना प्रवाह भएको छ’–रावतले भने ।

त्यसैगरी, गर्भवती महिलाले स्वास्थ्य संस्थाबाट जाँच गराएर फर्कंदा उपहारस्वरुप आयोडिनयुक्त नुनको पोको र आइरन चक्की पनि दिने गरिएको छ ।

यतिमात्र होइन, स्वास्थ्यचौकीले सुत्केरीपछि घर फर्कंदा तथा सुत्केरी हुन आउँदा उनीहरुलाई निःशुल्क एम्बुलेन्स सेवा पनि दिने गरेको छ । उनीहरुलाई स्वास्थ्य संस्थामा बस्दा खाजाकोसमेत व्यवस्था गरेको छ ।

घर फर्किएपछि पनि सुत्केरी भएको तेस्रो र सातौं दिन घरमा नै पुगेर आमा र बच्चाको स्वास्थ्यकर्मीले चेकजाँच गर्ने व्यवस्था मिलाएको रावतले बताए ।

चेकजाँच गर्न जाने स्वास्थ्य स्वयंसेविकालाई स्वास्थ्यचौकीले खाजाको व्यवस्थासमेत मिलाएको छ ।

रावतका अनुसार गर्भवती र सुत्केरी महिलाका लागि लाग्ने यो खर्चको व्यवस्थापन स्वास्थ्यचौकीले आन्तरिकरुपमा आफैं व्यवस्था गर्ने गर्छ ।

‘यो सेवाका लागि हामीलाई कतैबाट बजेट आउँदैन, स्वास्थ्यचौकीले सन्चालन गरेको एम्बुलेन्सको आम्दानीको केही प्रतिशत र अन्य जनस्वास्थ्य र स्वास्थ्यचौकीको सहकार्यको खाताबाट संकलन भएको रकमबाट गर्भवती र सुत्केरीका लागि खर्च व्यवस्थापन गरेका छौं’–रावतले भने ।

योसँगै हाल स्वास्थ्यचौकीमा सुत्केरी गराउन आउनेको संख्यामा पनि बृद्धि भएको छ । रासस
