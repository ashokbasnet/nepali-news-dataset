‘बालबालिकालाई एउटै सुईबाट सबै खोप लगाउन सम्भव’

अमेरिकाको मासाचुसेस्ट्स इन्स्टियुट अफ टेक्नोलोजी (एमआइटी)का वैज्ञानिकहरुले एकप्रकारको ‘माइक्रोपार्टिकल’ अर्थात् स–साना कण तयार पारेर बालबालिकालाई लगाइने खोप एउटैमा समावेश गरेर सुई बनाउन सफल भएका हुन् ।

उक्त प्रविधिको विकास गर्न सफल भएपछि वैज्ञानिकहरुले भविष्यमा एउटै सुइबाट खोप लगाउन सकिने बताएकोे 'बीबीसी'ले उल्लेख गरेको छ ।

'साइन्स जर्नल'मा प्रकाशित अध्ययन अनुसार वैज्ञानिकहरुले एकैपटकमा खोप दिन सकिने उक्त सुईमा कफि कप आकारको निकै सानो क्याप्सुल राखेका छन् । उक्त क्याप्सुलले सुरुवाती खोपको पहिलो आवश्यक मात्रा र त्यसपछि समय–समयमा वृद्धि गर्ने ‘बुस्टरहरु’ छोड्नेछ ।

वैज्ञानिकहरुले उक्त प्रविधिको परिक्षण मुसामा गरेको थिए । मुसामा गरिएको परीक्षण सफल भएपछि उनीहरुले यस अध्ययन सार्वजनिक गरेका हुन् । उक्त प्रविधिले विश्वभरका बालबालिकालाई दिइने खोपमा  सहयोग गर्ने बताइएको छ ।

उनीहरुले तयार गरेको उक्त सुईमा सय दिनसम्म टिक्न सक्ने ‘माइक्रोपार्टिकल’ कण पनि तयार पारिएकोे बताएका छन् ।

आलसम्म बालबालिकामा परीक्षण नगरिएको उक्त खोपमा राखिएका मात्रा नौ, २० र ४१ दिनपछि दिन सकिने मुसामा गरिएको परीक्षणले देखाएको छ ।

बाल्यावस्थामा पटक–पटक खोप लगाउँदा दुखाईका कारण बालबालिकाहरु रुने र चिच्याउने समस्या समाधान भएको वैज्ञानिकहरुले बताएका छन् ।

विश्वभर अनिवार्य रुपमा बालबालिकाहरुलाई भ्यागुते रोग, लहरेखोकी, पोलियो, इन्फ्लुएन्जा टाईप बी र हेपाटाइटिस बी, दादुरा, रुबेलाविरुद्ध लगायतका खोप लगाउने गरिन्छ ।एमआइटीका प्राध्यापक रोबर्ट लांगरले यस परीक्षणबाट निकै उत्साहित भएको बताउँदै विकासशील मुलुकका बालबालिकाहरुका लागि निकै महत्त्वपूर्ण हुन बताएका छन् ।
