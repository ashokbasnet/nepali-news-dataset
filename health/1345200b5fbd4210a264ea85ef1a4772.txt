‘माफियामुखी संस्करण’को रुपमा विधेयक अघि नबढाउन डा.केसीको चेतावनी

शनिबार (आज) डा.केसीले विज्ञप्तिमार्फत जालझेलपूर्वक अहिलेकै अवस्थामा ‘माफियामुखी संस्करण’को रुपमा विधेयक पारित गर्ने प्रयास गरे सत्याग्रहसहित विरोधका कार्यक्रम सुरु गर्ने चेतावनी दिएका हुन् ।

नेपालको चिकित्सा शिक्षा र स्वास्थ्य क्षेत्र सुधारका लागि गरिएको एघारौँपटकको आमरण अनशन २३ औं दिनमा स्थगित गरेका डा.केसी हाल स्वास्थ्य लाभ लिइरहेका छन् ।

२३ दिन लामो अनशनपछि शिक्षण अस्पतालमा उपचाररत डा.केसीले निकालेको विज्ञप्तिमा संसदको महिला, बालबालिका, ज्येष्ठ नागरिक तथा समाज कल्याण समितिले पारित गरेको विधेयकलाई ‘माफियामुखी संस्करण’ को संज्ञा पनि दिएका छन् ।

माथेमा प्रतिवेदनका साथै आफ्ना सुझावहरु नसमेटिएसम्म ऐन कुनै हालतमा स्वीकार्न नसकिने पनि उनले प्रष्ट पारका छन् ।

राजनीतिक दल र नेताहरुले माथेमा प्रतिवेदन र आफूहरुको सुझाव नसमेटी विधेयक पारित नगर्ने बाचा गरेको भन्दै डा. केसीले अहिलेको अवस्थामा कुनै हालतमा विधेयक अघि नबढाउने व्यवस्था मिलाउन ध्यानाकर्षण गराएका छन् ।
