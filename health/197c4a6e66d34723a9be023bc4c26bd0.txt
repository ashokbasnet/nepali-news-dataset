महाकाली अञ्चल अस्पतालको मुहार फेरिदै 

कञ्चनपुर सदरमुकाम महेन्द्रनगरस्थित महाकाली अञ्चल अस्पतालमा पछिल्लो समय विभिन्न रोगको उपचारमा प्रयोग गरिने अत्याधुनिक उपकरण जडान गरी सेवा सुचारु गरेपछि अस्पतालमा आउने बिरामीहरुको संख्यामा उल्लेख्य वृद्धि भएको छ ।

विगत केहि वर्षयता अस्पतालमा उपचारका लागि पर्याप्त उपकरण तथा सेवा सुविधा नहुँदा डाक्टर नै आउन नमान्ने र आईहाले पनि ५/६ महिना बसेर जाने प्रवृति थियो । तर पछिल्लो समय उपचारका लागि केहि अत्याधुनिक उपकरण अस्पतालमा जडान गरिएपछि आफुहरुलाई बिरामीको उपचारमा सहज भएको र काम गर्न थप उत्साह थपिएको अर्थोपेडिक सर्जन डा. रोजन ताम्राकारले बताए ।

अस्पताललाई आधुनिकीकरण गरी सेवालाई छिटोछरितो र विश्वसनीय बनाउनका लागि गत हप्तामात्रै एक करोड १० लाखको लागतमा ल्याइएका उपकरण जडान गरी उपचार कार्य सुरु गरिएको हो । डिजिटल एक्सरे, सी–आर्म, फुटलर काउन्टर मेसिन, डेन्टल सेट अफ चेयर लगायतका दुई दर्जन उपकरण जडान गरिएको अस्पताल विकास समितिका अध्यक्ष भोजराज बोहराले बताए ।

विगतमा अस्पताललाई आवश्यक उपकरणको अभावमा सेवा सञ्चालनमा कठिनाइ रहेको र उपचार गर्न समेत जोखिम उठाउनु पर्ने अवस्थामा उपकरण जडानपछि अस्पतालले दिने सेवासुविधामा सहजता हुनुका साथै बिरामीहरुको स्वास्थ्य रिपोर्टसमेत छिटो छरितो भईरहेको छ । अस्पतालमा अर्थोलोजिष्ट, गाईनोलोजिष्ट लगायतका विशेषज्ञ डाक्टरहरु समेत आएपछि हाडजोर्नी तथा प्रसुति शल्यक्रिया सेवा पनि सुचारु भएको छ । यी सेवा विगत १ वर्षदेखि ठप्प थिए ।

अहिले सुरक्षित प्रसुति गराउने महिलाहरुको संख्यासमेत ह्वात्तै बढेको प्रसुति विभाग ईन्चार्ज ईन्द्रा श्रेष्ठको भनाइ छ ।

उपकरण जडान गरिए पनि सघन उपचार कक्षको सेवा भने सेवाग्राहीले पूर्ण रुपमा पाउन सकेका छैनन् । विशेषज्ञ चिकित्सक र सघन कक्ष सञ्चालन गर्ने जनशक्तिको अभावमा सघन कक्षको सेवा प्रभावकारी रुपमा दिन नसकेको अस्पताल प्रशासनले जनाएको छ । चाँडै सघन कक्ष सञ्चालनका लागि एक फिजिसियन, चार मेडिकल अफिसर र ६ जना दक्ष तालिम प्राप्त नर्स लगायतका जनशक्ति माग गरी सेवा सुचारु गरिने बताइएको छ ।
