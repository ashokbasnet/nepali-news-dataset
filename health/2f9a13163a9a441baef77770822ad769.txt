लिंगको आकार बढाउन शल्यक्रिया गर्दा ज्यान गयो

स्वीडेनको स्टकहोम सहर निवासी ३० वर्षीय (नाम नखुलाइएको) ती व्यक्तिको आफ्नै पेटबाट बोसोका कोषहरु निकाली लिंगको आकार बढाउन प्रत्यारोपण गराउनेक्रममा ज्यान गएको डेलिमेल अनलाइनले उल्लेख गरेको छ ।

ती व्यक्तिले आफ्नो लिंगको लम्बाई र मोटाई दुबै आकार बढाउन शल्यक्रियामार्फत् आफ्नै पेटमा रहेको बोसोका कोषहरु प्रत्यारोपण गराएको दुई घन्टामै उनको मृत्यु भएको जनाइएको छ ।

प्लास्टिक सर्जनहरुले ती व्यक्तिको लिंगलाई बीचमा चिरेर उनकै पेटमा रहेको बोसोका कोषहरु ‘इन्जेक्ट’ गरिरहेको समयमा एक्कासि मुटुको चाल बढ्न थालेपछि उनलाई सघनकक्षमा लगिएको थियो ।

जर्नल अफ फरेन्सिक साइन्सेजकाअनुसार ती व्यक्तिलाई शल्यक्रियाकै समयमा शरीरमा अक्सिजनको मात्रा एकदमै तल्लो तहमा पुगेको, उच्च रक्तचापको समस्या देखिएको र अन्त्यमा हृदयाघात भएको रिपोर्टमा उल्लेख गरिएको छ ।

सघनकक्षमा लगिएको दुई घन्टासम्म सीपीआरको प्रयोग गरिएको र त्यसपछि ती व्यक्तिको मृत्यु भएको अस्पतालले उल्लेख गरेको छ ।

शल्यक्रियामा संलग्न चिकित्सकहरुले ती व्यक्तिलाई सामान्य श्वासप्रश्वाससम्बन्धी ‘अस्थमा’को लक्षण देखिएपनि अरु मेडिकल इतिहासबारे कुनै जानकारी नभएको बताएका छन् ।

पोस्टमार्टम रिपोर्टअनुसार उनको मृत्यु लिंगमा प्रत्यारोपण गरिएको बोसोको कोषहरुका कारण भएको उल्लेख छ ।

उक्त कोषहरु लिंगमार्फत् रगतमा मिसिएर रक्तसन्चार प्रणालीमा पुगेकाले मुटुमा अक्सिजनको मात्रा घट्न गइ रक्तचाप नियन्त्रण नहुँदा हृदयाघात भइ मृत्यु भएको उल्लेख छ ।

यौन औषधि परामर्शदाता प्रा. केवन वाइलीले अधिकांश पुरुषहरुले यौन उत्तेजना र सन्तुष्टिको लागि औषधि वा अरु शल्यक्रिया गराएपनि महिलाको तुलनामा धेरै निराशाजनक परिणामहरु देखापर्ने विभिन्न अध्ययनहरुले पुष्टि गरिसकेको बताए ।

उक्त घटना घटेपछि स्वीडेनमा लिंगको प्लास्टिक सर्जरी गर्ने चिकित्सकहरुलाई सावधान गरिएको जनाइएको छ
