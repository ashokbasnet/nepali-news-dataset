मधुमेह रोगी पुरुष भन्दा महिला धेरै, कसरी लाग्छ यो रोग, कसरी बच्ने ?(भिडियो)

नेपालमा पछिल्लो समय महिलामा मधुमेह अर्थात सुगरको समस्या बढ्दै गएको भन्दै उनीहरुलाई बढी जनचेतना फैलाउन यस बर्ष मधुमेह र महिला भन्ने नारा लिईएको हो ।

खानपानमा विशेष हेरविचार नपुर्‍याउँदा महिलामा मुधुमेह रोग बढ्दै गएको तथ्याङ्कले देखाएको हो । ४१ प्रतिशत पुरुषलाई मधुमेह देखिंदा महिलामा यो ५८ प्रतिशत छ ।

शहरी क्षेत्रमा ८ दशमलव १ प्रतिशत र ग्रामीण क्षेत्रमा १ दशमलव १ प्रतिशत मानिस मधुमेह रोगबाट पीडित छन् ।

जीवनशैली र खानपानमा विशेष ध्यान नदिंदा हाल गर्भवती महिलामा मधुमेह रोग बढी देखिन थालेको मधुमेह रोग विशेषज्ञ डा.ज्योती भट्टराई बताउँछिन् ।

खानामा ग्लुकोजको मात्रा बढी हुनाले मधुमेह रोग लाग्छ ।

हामीले खाएको खानेकुराबाट उत्पादन भएको चिनीलाई शरीरका कोशीका तथा अंगहरुमा पुर्‍याउने काम इन्सुलिनले गर्छ र हाम्रो शरीरमा त्यहि इन्सुलिन नामक हार्मोन कमी हुँदै चिनीको मात्रा बढ्छ र मुधुमेह रोग लाग्छ ।

हाल विश्वमा ३५ करोड मानिस मधुमेह रोगबाट पीडित छन् भने सन् २०२५ सम्ममा यो संख्या ४० करोडसम्म पुग्ने अनुमान विश्व स्वास्थ्य संगठनको छ ।

नेपालमा भने १० लाख मानिसमा मधुमेह रोग रहेको विश्व स्वास्थ्य संगठनले जनाएको छ ।

प्रोटिन, कार्बोहाइड्रेट, चिल्लोपदार्थ र रेशायुक्त खानपान गर्नु स्वास्थ्यका लागि राम्रो हुने पोषणविद् डा. जया प्रधान बताउँछिन् ।

मधुमेह भएका विरामीलाई चिनी निकै घातक हुने र स्वस्थ मानिसले समेत चिनीको मात्रा कम खान चिकित्सकले सल्लाह दिएका छन् ।

दुब्लाउदै जानु, बढी भोक र तिर्खा लाग्नु, रिंगटा लाग्नु, छाला सुक्खा हुन, छिनछिनमा पिसाब लाग्नु, झर्को लाग्नु मधुमेह रोगमा लक्षण हुन् ।

मधुमेह रोगलाई हेलचक्रयाई गर्दा आँखामासमेत असर पर्ने, मिर्गौला खराव हुने, पक्षघात हुने जस्ता समस्या देखा पर्ने चिकित्सकले बताएका छन् ।

मधुमेह रोग जीवनभर पूरै सन्चो हुदैन, तर मधुमेह रोगको रोकथाम भने गर्न सकिन्छ ।

विरामीले सन्तुलित भोजन गर्ने, शरीरमा चिनीको मात्रालाई कम गराउदै लैजाने, मदिरा/धूमपानको प्रयोग गर्नुहुदैन । साथै कडा परिश्रम गर्ने, पसिना आउने क्रियाकलाप गर्न चिकित्सकको सुझाव छ ।

नेपाल सरकारले मधुमेह रोगका विरामीलाई भनेर छुट्टै कार्यक्रम ल्याउन सकेको छैन । ग्रामीण क्षेत्रका मानिसमा अझै मधुमेह रोगबारे उचित चेतना अभिवृद्धी गर्न सकिएको छैन ।

जसका कारण थुप्रैंले ज्यान गुमाउन बाध्य छन् । यस्तोमा जनचेतनामुलक कार्यक्रम ल्याउनु जरुरी देखिन्छ ।
