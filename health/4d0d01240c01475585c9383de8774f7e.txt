खोटाङ जिल्ला अस्पतालमा भाइरल ज्वरोका बिरामीको चाप 

मौसम परिवर्तन भएसँगै जिल्ला अस्पतालमा शरीर दुख्ने, अधिक ज्वरो आउने, खाना खान मन नलाग्ने, टाउको दुख्नेलगायतका लक्षण देखिने भाइरल ज्वरोका बिरामीको चाप बढेको हो ।

हप्ता दिनअघिदेखि चिसो मौसम सुरु भएसँगै दैनिक १५५ जनाको हाराहारीमा बिरामी उपचारका लागि अस्पताल आइरहेका जिल्ला अस्पताल खोटाङका प्रमुख डा. रामबहादुर केसीले बताए ।

उनले भने–‘उपचारमा आएका अधिकांश बिरामीलाई बेड भर्ना गरेर उपचार गर्नुपरिरहेको छ ।’

भर्ना भएका कतिपय बिरामी दुई/तीन दिनसम्म अस्पतालमा उपचारपछि घर फर्कने गरेका छन् । जटिल समस्या देखिएका बिरामीलाई भने अन्यत्र रेफर गर्ने गरिएको अस्पतालले जनाएको छ ।

अस्पताल आउने कतिपय बिरामीहरुमा टाइफाइडको समस्या देखिएको छ ।

भाइरलबाट बच्नका लागि पानी उमालेर प्रयोग गर्न, बालबालिका तथा वृद्धवृद्धालाई चिसोबाट जोगाउन, पिरो–अमिलो नखान, न्यानो कपडा लगाउन अस्पतालले सुझाव दिएको छ ।
