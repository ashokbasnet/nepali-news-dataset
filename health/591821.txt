सुर्तीजन्य पदार्थमा बाहिरी खोलको ९० प्रतिशत भागमा चेतावनीपूर्ण चित्र राख्न माग

१६ जेठ, काठमाडौं । सुर्तीजन्य पदार्थको बाहिरी खोलमा ९० प्रतिशत भाग ओट्ने गरी चेतावनीसहितका चित्र राख्न सरोकारवाला निकायहरुले माग गरेका छन् ।
विश्व सुर्तीजन्य पदार्थरहित दिवसको पूर्वसन्ध्यामा एक्सन नेपाल, पिपुल्स डेन्टल कलेज तथा हस्पिटल तथा नेपाली हेल्थ डट कमद्वारा संयुक्त रुपमा आयोजना गरिएको पत्रकार अन्तरक्रिया कार्यक्रममा बोल्दै सरोकारवालाले यस्तो माग गरेका हुन् ।
उनीहरुले सुर्तीजन्य पदार्थ नियन्त्रण नहुदाँ नेपालमा वर्षेनी १५ हजार मानिसले सुर्तीजन्य पदार्थको सेवनकै कारण ज्यान गुमाउनु गरेको बताउँदै यसको नियन्त्रण तथा रोकथामका लागि चुरोट, सुर्ती लगायत सुर्तीजन्य पदार्थको बाहिरी खोलको ९० प्रतिशत हिस्सा ओगट्ने गरी चेतावनीसहितको चित्र राख्न माग गरेका छन् ।
वरिष्ठ मुटुरोग विशेषज्ञ डा. ओममुर्ती अनिलले धुम्रपानका कारण पछिल्लो समय नेपालका युवाहरुमा हृदयाघात लगायत मुटुको समस्या अत्याधिक देखिन थालेको भन्दै रोकथामका लागि डर पैदा गर्नपर्ने अवस्था आएको बताए ।
त्यसैगरी, व्यवस्थापिका संसद, महिला, बालबालिका तथा जेष्ठ नागरिक समितिका सभापति माननीय रञ्जु कुमारी झाले सुर्तीजन्य पदार्थको बाहिरी खोलमा राखिने चित्रले समाजमा ठूलो असर पार्ने बताउँदै यसको कार्यान्वयनमा कार्यान्वयमा सम्झौता नगर्न सरकार समक्ष अनुरोध गरिन् ।
कार्यक्रममा पूर्व स्वास्थ्य मन्त्री खगराज अधिकारीको समेत उपस्थिति रहेको थियो । कार्यक्रममा बोल्दै पूर्व मन्त्री अधिकारीले सुर्तीजन्य पदार्थ नियन्त्रणको लागि बनेको कानुन अहिलेसम्म कार्यान्वयन नभएकोमा दुख व्यक्ति गरे ।
यता नेपाल राष्ट्रिय शिक्षा, सुचना तथा सञ्चार केन्द्रका प्रमुख बद्रीबहादर खड्काले भने आन्तरिक राजश्वको ढिलाइका कारण सुर्तीजन्य पदार्थको बाहिरी खोलमा ९० प्रतिशत हिस्सा ओगट्ने गरी चित्र राख्न ढिलाई भएको बताएका छन् ।
कार्यक्रममा पिपुल्स डेन्टल कलेज एण्ड हस्पिटलका डा. खुश्बु सिंहको समेत उपस्थिति रहेको थियो ।
कार्यक्रममा बोल्दै एक्सन नेपालका अध्यक्ष आनन्दबहादुर चन्दले नेपालमा सुर्तीजन्य पदार्थको नियन्त्रणका लागि ९० प्रतिशत भाग ओगट्ने गरी चित्र राखिने कानुनलाई यथाशिघ्र कार्यान्वयन गर्न माग गरेका छन् ।
सुर्तीजन्य पदार्थमा लगाइएको कर बढाउन माग
कार्यक्रममा सुर्तीजन्य पदार्थको विक्री वितरणमा लगाइएकेा कर बढाउन समेत सम्बन्धित सरोकारवालाहरुले सरकार समक्ष माग गरेका छन् ।
चालु आर्थिक वर्षको बजेटले सुर्तीजन्य पदार्थको विक्री वितरणमा कर बढाएपनि सोचे अनुसार नबढेको बताउँदै व्यवस्थापिका संसद, महिला, बालबालिका तथा जेष्ठ नागरिक समितिकी अध्यक्ष रञ्जु कुमारी झाले यस्ता पदार्थमा लगाइएको करको दायरा अझ बढाउन माग गरेकी छिन् ।
त्यसैगरी, एक्सन नेपालका अध्यक्ष आनन्दबहादुर चन्दले सुर्तीजन्य पदार्थमा लागेको २८ प्रतिशत करलाई बढाएर ७० प्रतिशत बनाउन माग गरेका छन् ।
सुर्ती सेवनकै कारण नेपालमा १५ हजारको मृत्यु
नेपालमा सुर्तीजन्य पदार्थ सेवनका कारण वर्षेनी १५ हजार जना मानिसका मृत्यु हुने एक तथ्यांकले देखाएको छ । त्यसैगरी, नेपालमा करिब ३० प्रतिशत मानिसले सुर्तीजन्य पदार्थको सेवन गर्ने तथ्यांकमा उल्लेख छ ।
तथ्यांक अनुसार नेपालको कुल मृत्युमध्य करिब ६० प्रतिशत सर्ने रोगका कारण हुने गरेकेा र त्यसमध्य करिब ९० प्रतिशत मृत्यु सुर्तीजन्य पदार्थ सेवनकै कारण हुने गरेको पाइएको छ ।
त्यसैगरी, सुर्तीजन्य पदार्थ सम्बन्धि गरिएका विभिन्न अध्ययनहरुले नेपाल १३ वर्ष उमेर माथिले सुर्तीजन्य पदार्थको सेवन गर्ने गरेको पाइएकेा छ ।
त्यस्तै, नेपालका सरकारी अस्पतालमा आउने बहिंरग विरामीमध्य ८३ प्रतिशत सुर्तीजन्य पदार्थका कारण आउने गरेको राष्ट्रिय स्वास्थ्य, शिक्षा तथा सुचना केन्द्रको तथ्याकमा उल्लेख छ ।
तथांक अनुसार नेपालमा प्रत्येक वर्ष आठ देखि दश हजार मानिस क्यान्सका विरामी हुने गरेको, तीन मध्य एक जनामा उच्च रक्तचाप तथा १५ प्रतिशतमा मधुमेहको समस्या देखिने गरेको छ ।
त्यस्तै, सन् २०१३ को एक तथ्यांक अनुसार नेपालमा १८ प्रतिशत मानिसले सुर्तीजन्य पदार्थको सेवन गरेपनि त्यसमध्य ३१ प्रतिशतले खैनीको मात्र सेवन गर्ने तथा ३० प्रतिशतले चुरोटमात्र सेवन गर्दै आएका छन् ।
त्यस्तै, विश्व स्वास्थय संगठनको एक तथ्यांक अनुसार विश्वमा वर्षेनी ७० हजार मानिसको मृत्यु सुर्तीजन्य पदार्थको सेवनका कारण हुने गरेको छ । यो संख्यालाई रोकथाम नगरीए सन् २०३० सम्ममा उक्त संख्या यो संख्या बढेर ८० लाख पुग्ने अनुमान गरिएको छ ।
त्यसैगरी विश्वमा करिब ८० करोड अर्थात आठ सय मिलियन वयश्क पुरुषले चुरोट सेवन गर्ने तथा २० करोड वयश्य महिलाले चुरोट सेवन गर्ने विश्व स्वास्थ्य संगठनको तथ्यांकमा उल्लेख छ ।

