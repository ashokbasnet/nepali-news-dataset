‘नियमित खोप सेवामार्फत सरसफाइ प्रवर्द्धन’ कार्यक्रम प्रभावकारी बन्दै

काठमाडौं । स्वास्थ्य मन्त्रालयले बाल स्वास्थ्य महाशाखा तथा वाटर ऐड युकेको सहकार्यमा नेपालका चार जिल्लामा पाइलट प्रोजेक्टको रुपमा सञ्चालन गरेको ‘नियमित खोप सेवामार्फत सरसफाई प्रर्वद्धन कार्यक्रम’ प्रभावकारी बन्दै गएको निष्कर्ष निकालेको छ ।
मन्त्रालयले आयोजना गरेको एक कार्यक्रममा उक्त कार्यक्रम प्रभावकारी भएको निष्कर्ष निकाल्दै सम्बन्धित पदाधिकारीहरुले उक्त कार्यक्रमलाई सफल बनाउन अझै सुधार आवश्यक रहेको बताएका छन् ।
पाँच वर्ष मुनीका तथा खोप लगाउनु पर्ने शिशुका आमाहरुलाई स्वास्थ्य स्वयंसेविका मार्फत सरसफाइमा कसरी ध्यान दिलाउन सकिन्छ भन्ने उद्देश्यले स्वास्थ्य मन्त्रालयले सन् २०१६मा म्याग्दी, नवलपरासी, बर्दिया तथा जाजरकोटमा उक्त कार्यक्रमको आयोजना गरेको थियो ।
कार्यक्रममा ५९८ आमाहरु समेटिनुका साथै झण्डै ३५ हजार बालबालिकाले भाग लिएका थिए ।
कार्यक्रममा महिला स्वयंसेविकाहरुले खोप लगाउन आउने शिशुका आमाहरुलाई स्तनपान, स्वस्थ्यकर खाना, साबुनपानीले हात धुने तरिका , पानी तथा दूध उमालेर पिउनु पर्ने तरीका तथा चर्पीको उपर्युक्त प्रयोग तथा चर्पीमा मात्र दिशा गर्ने बानी तथा व्यवहार परिवर्तनले स्वास्थ्यमा पुग्ने फाइदाका बारेमा खोप दिनु पूर्व करिब ४५ मिनेट जानकारी दिने गरेका थिए ।
‘छोटो समयमै प्रभावकारी बन्दै गएको नियमित खोप कार्यक्रममा सरसफाइ प्रवर्द्धनका कुरालाई दीर्घकालीन रुपमासँगै लगेको खण्डमा यसले देशभरका छ लाख ३० हजार शिशुका आमाहरुलाई समेट्नुका साथै खोप कार्यक्रममा सहभागी हुन उत्प्ररेणा दिन्छ भन्ने आशा लिएको छु’ स्वास्थ्य सेवा विभागका महानिर्देशक डा. राजेन्द्र प्रसाद पाण्डेले,’ साथै सामान्य सरसफाइमा आमाहरुको व्यवहार परिवर्तन हुन्छ भन्नेमा विश्वास लिएको छु’ ।
देश संघीयतामा गएसँगै प्रदेश सरकारले यस कार्यक्रमलाई स्थानीय स्तरमा लैजान सकेको खण्डमा यसले सरसफाइमा मात्र नभई मातृ शिशु कार्यक्रम, सरुवा रोग नियन्त्रणमा समेत टेवा पुक्नेमा बताउँदै महानिर्देशक डा. पाण्डेले उक्त कार्यक्रमले खोप तथा सरसफाई समेत सम्बोधन गर्ने हुदाँ यसले खोप तथा सरसफाईबाट लाग्ने रोगबाट समेत बचाउन मद्दत पुग्ने जानकारी दिए ।
त्यसैगरी, स्वास्थ्य मन्त्रालयका प्रमुख विशेषज्ञ डा. सुशील नाथ प्याकुलेरले यस कार्यक्रमको मूल उद्देश्य नै खोप कार्यक्रम मार्फत आमा र शिशुको व्यवहारमा परिर्वतन ल्याउने बताउँदै आमालाई साबुन पानीले हात धुन सिकाउदा मात्र पनि त्यसले उनीहरुको स्वास्थ्यमा निकै फाइदा पुग्ने बताए ।
कार्यक्रमले सरसफाईलाई प्रवर्द्धन गर्नुका साथै आमाहरुहरु समेत शिक्षित हुँदै गएको स्वास्थ्य सेवा विभाग, बाल स्वास्थ्य महाशाखा प्रमुख डा. विकाश लामिछानेले बताए । उनले नियमित खोप कार्यक्रममा बचेको समयलाई स्वास्थ्य सम्बन्धि अझ धेरै कार्यक्रमका लागि उपयोग गर्न सकिने भन्दै त्यसतर्फ ध्यान दिन समेत अनुरोध गरे ।
स्वस्थ परिवार सुखको आधार भन्ने नाराका साथ सम्पन्न भएको नियमित खोप कार्यक्रम मार्फत स्वास्थ्य प्रवर्द्धन कार्यक्रम नेपालमै पहिलो हो ।

