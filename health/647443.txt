जाडोका ब्यथा र जोगिने जुक्ति
काठमाडौं । जाडो झन झन बढदैछ । पुसको यो ठिहीमा पानी छोयो कि हातै कठयाँग्रीन्छ । जाडो याममा चिसोकै कारण अनेक स्वास्थ्य समस्या देखा पर्छ । किटाणुहरुको सँक्रमण पनि यहीबेला हुनेगर्छ । जाडोमा उत्पन्न हुने केही स्वास्थ्य समस्या र त्यसबाट बच्ने उपायः
सँक्रमण
चिसोमा हुने विभिन्न रोगको संक्रमणबाट बच्ने सबैभन्दा सरल उपाय भनेको नियमित रुपमा साबुन पानीले हात धुनु हो ।  हरेक पटक बाथरुम गएपछि वा खाना खानुअघि साबुन पानीले राम्ररी हात धोएको खण्डमा रोगकोे संक्रमण हुने सम्भावना स्वतः घटेर जान्छ । घरमा कोही व्यक्ति विरामी छ भने राम्ररी साबुन पानीले हात धुनुपर्छ । जसबाट घरका अन्य सदस्यलाई सो रोग सर्ने सम्भावना रहदैन ।
घाँटीको समस्या
चिसोमा देखिने अर्को प्रमुख समस्या हो, घाँटीको समस्या । यही मौसममा धेरैलाई घाटीको संक्रमण हुने गर्दछ । यस्ता संक्रमणमध्य धेरैजसो भाइरल इन्फेक्सनका कारण हुने गर्दछ । त्यसबाहेक, तापक्रममा आएको परिवर्तन, चिसो तातो मिसिएको खानेकुरा खाँदा पनि घाँटीलाई असर पार्छ । मनतातो पानीमा नुन राखेर कुला गरेको खण्डमा यस्ता समस्या सजिलै निको  हुन्छ । मनतातो पानीले संक्रमण नहटे पनि घाँटी सुन्नीन दिदैन ।
आज्मा
चिसो मौसममा हुने विभिन्न रोगहरुमध्ये आज्मा पनि एक हो । आज्मा भएमा स्वाँ स्वाँ हुन्छ ।सास फेर्नमा समस्या हुन्छ । आज्मा वा दम भएका मानिसले जाडो मौसममा विशेष ध्यान सावधानी अपनाउनुपर्छ । यसबाट बच्ने सबैभन्दा राम्रो उपाय भनेको घरमै बस्नुपर्छ । चिसोमा बाहिर जानु हुँदैन । न्यायो कपडाको प्रयोग गर्नुपर्छ । बाहिर हिड्दा तथा नाक तथा मुख ढाक्ने स्कार्फ या मास्कको प्रयोग गर्नुपर्छ । साथै, आफूले प्रयोग गरिरहेको इनहेलर साथ राख्न विर्सनु हुदैन ।
जोर्नीको दुखाई
वाथ रोगको समस्या भएका धेरै मानिसलाई जाडोमा जोर्नी दुख्ने तथा पोल्ने गर्दछ । जाडोमा शरीर खुम्चने तथा जकडिने भएकाले जोर्नीहरुमा विशेष दख्खल पर्छ र जोर्नी दुख्छ । यसबाट बच्न विहानबेलुकी नियमित व्यायाम उपर्युक्त मानिन्छ ।
हृदयाघात
जाडोमा हृदयाघातको जोखिम बढी हुनेगर्छ । जाडो मौसममा रक्तचाप उच्च हुन्छ भने  यसले नशाहरुमा बढी दख्खल दिन्छ । जसले गर्दा नशा फुट्ने गर्दछ । मुटुमा जमेर बसेको बोसो जाडोमा अझ धेरै जम्ने भएकाले यसले मुटुको नलीमा अवरोध उत्पन्न गरी हृदयाघातको जोखिम बढाउँछ । त्यसैले, यसबाट बच्न न्यानो कपडाको प्रयोग गर्नुपर्छ तथा तातोमा बातावरणमा बस्नुपर्छ ।
हात खुट्टा चिसो हुने
जाडोमा कयौ मानिसमा हात खुट्टा चिसो हुने वा हात, खुट्टा नतात्ने समस्या हुने गर्दछ । यस्ता समस्या विशेषगरी, रेनाउड प्रकृयाका कारण हुने गर्दछ । रेनाउड यस्तो समस्या हो, जसमा हात, खुट्टा तथा पैतालाको रङ्ग परिवर्तन हुनुका साथै हात, खुट्टामा पिडा हुने गर्दछ ।  औलाहरु सेतो हुन्छन्, लगत्तै निलो तथा रातो हुँदै, चाउरी पर्ने तथा कडा हुने गर्छन् । सामान्यतया यस्ता समस्या हात तथा खुट्टाको साघुरो नशा च्यापिएर त्यसमा रक्तसञ्चार कम भएर हुने गर्दछ । यस्ता समस्या भएमा व्यायाम राम्रो उपाय हुनसक्छ ।
छाला सुख्खा हुने
जाडोमा चिसाका कारण देखिने विभिन्न समस्याहरुमध्ये छाला सुख्खा हुने समस्या पनि प्रमुख हो । विशेषगरी वाहिरी वायुको तापक्रम कम हुदै जादाँ सुख्खा वायुका कारण छाला सुख्खा हुने गर्दछ । छाला सुख्खा हुने समस्याबाट छुटकारा पाउन मोइस्चराईजर क्रिम दल्नु जरुरी हुन्छ । बजारमा पाइने विभिन्न किसिमका मोइस्चराइजर क्रिमले छाला सुख्खा हुन दिँदैन । मोइस्चराईजर प्रयोग गर्ने सबैभन्दा उत्तम समय नुहाएपछि वा सुत्नुअघि हो ।
फ्लु
वालबालिका तथा वृद्धवृद्धा फ्लुको मुख्य जोखिममा पर्ने गर्दछन्  । विशेषगरी ६५ वर्ष भन्दा माथि उमेर समूहका मानिस, गर्भवती महिला, बालबालिका यसको मुख्य जोखिममा पर्ने गर्छन् । दीर्घकालीन रोग मधुमेह, मृगौला तथा स्वास प्रस्वास सम्बन्धि समस्या भएका मानिसमेत फ्लुको जोखिममा पर्ने गर्दछन् । फ्लु विरुद्धको खोप लगाएर पनि यसकेा जोखिमबाट बच्न सकिन्छ ।
 
 

