हात्तीपाइलेको जोखिमः हाइड्रोसिलदेखि अपाङ्गतासम्म

काठमाडौं । सरकारले सन् २०२० सम्म नेपालबाट हात्तीपाइले रोग एक प्रतिशतभन्दा कममा झार्ने लक्ष्य राखेको छ । हात्तीपाइले रोगको संक्रमण भएका व्यक्तिहरुमा खुट्टा सुन्निने समस्याका साथै हाइड्रोसिल र अपाङ्गतासमेत देखापर्ने विज्ञहरु बताउँछन् ।
नेपालमा हात्तीपाइले रोगका विरामीको यकिन तथ्यांक सरकारसित छैन । तर, नेपाल हात्तीपाइले रोगको जोखिममा रहेको विभिन्न अध्ययनहरुले देखाएका छन् ।
हात्तीपाइले रोगको जोखिम रहेका देशहरुबाट हात्तीपाइले रोग निवारण गर्ने संयुक्त राष्ट्रसंघको प्रस्तावअनुसार नेपालले पनि सन् सन् २०२० सम्म नेपालबाट हात्तीपाइले रोग निवारण गर्ने प्रतिवद्धता जनाएको छ । नेपालले यस्तो प्रतिवद्धता सन् १९९७ मा जनाएको हो ।
सोही प्रतिवद्धता अनुसार नेपालमा हात्तीपाइले रोगीहरुको यकिन तथ्यांक लिने क्रमममा नेपाल सरकारले सन् २००१ मा हात्तीपाइले रोगीहरुको सर्वेक्षण गरेको थियो ।
सर्वेक्षणका क्रममा नेपालका करिब ६१ जिल्लाहरुमध्यमा हात्तीपाइले रोगीहरुको संख्या करिब १३ प्रतिशत रहेको पाइएको थियो ।
संयुक्त राष्ट्रसंघको प्रस्ताव अनुसार नेपालबाट हात्तीपाइले रोगको निवारण भएको घोषणा गर्न हात्तीपाइले रोगीको संख्या एक प्रतिशतभन्दा कम हुनुपर्ने व्यवस्था रहेको छ ।
सर्वेक्षणका क्रममा नेपालमा हात्तीपाइले रोगीहरुको संख्या १३ प्रतिशत रहेको पाइएपछि सरकारले सन् २०२० सम्म नेपालबाट हात्तीपाइले रोग निवारण गर्ने रणनीति बनाएको हो । यो रणनीति अन्तरगत नेपाल सरकारले सन् २००३ मा पर्सा जिल्लाबाट सो रोग विरुद्धको औषधी खुवाउने अभियान सुरु गर्याे ।
हात्तीपाइले रोग विरुद्धको औषधी खुवाउने अभियान अहिले देशैभरि सञ्चालित छ ।
यसका साथै हात्तीपाइले रोगका कारण हुन सक्ने मृत्युदर तथा थप अपांगतालाई रोक्नका लागि सन् २०१४ देखि त्यस्ता रोगीहरुको यकिन तथ्यांक निकाल्नका लागि सरकारले सर्वेक्षणसमेत सुरु गरेको छ ।
सर्वेक्षणको पहिलो चरणमा देशभरका चार जिल्ला धादिङ्ग, ओखलढुङ्गा, सप्तरी तथा कञ्चनपुरमा विस्तृत सर्वेक्षण गरेको विभागले यस वर्ष थप थप आठ जिल्लामा सञ्चालत गर्ने तयारी गरेको छ ।
हात्तीपाइले नियन्त्रण सम्बन्धी कार्यक्रम सञ्चालन गर्नकै लागि यस वर्ष सरकारले करिब ३६ करोड रुपैयाँ बजेट विनियोजनसमेत गरिसकेको छ ।
हाइड्रोसिलदेखि अपांगतासम्म
हात्तीपाइलेका कारण मानिसहरुमा हाइड्रोसिल लगाउतका समस्या देखा पर्ने अध्ययनले देखाएको छ । नेपालमा हात्तीपाइले रोगका कारण हाईड्रोसिल हुुने विरामीको संख्या करिब एक लाखको हाराहारीमा रहेको तथा हातखुट्टा सुन्निने समस्याबाट करिब १० हजार मानिस पीडित रहेको अनुमान गरिएको छ ।
हात्तीपाइले रोगका कारण हुन सक्ने अपाङ्गतालाई ध्यानमा राखेर नेपाल सरकारले थप अंपाङ्गता रोकथाम कार्यक्रमअन्तर्गत त्यस्ता व्यक्तिलाई प्रमाणपत्र दिने तयारी गरेको छ ।
साथै, हात्तीपाइले रोग सर्ने प्रकृया रोक्ने सम्बन्धमा नेपाल सरकारले स्थानीय स्वास्थ्य संस्थाहरुबाट हात्तीपाइले रोगको औषधी निशुल्क वितरण गर्दै आएको छ भने हाइड्रोसिल भएका विरामीहरुको लागि निशुल्क शल्यक्रियाको व्यवस्था गर्दै आएको छ ।
कति छन् हात्तीपाइलेको जोखिममा ?
सन् २०२० सम्म नेपालबाट हात्तीपाइले रोग १३ प्रतिशतबाट एक प्रतिशत भन्दा कममा पुयाउने उद्देश्य अनुरुप सरकारले देशभरका ३७ जिल्लाबाट हात्तीपाइले रोगका विरामीको संख्या एक प्रतिशत भन्दा कममा झारिसकेको छ । बाँकी २४ जिल्लामा पनि क्रमश झार्दै लैजाने लक्ष्य लिएको छ ।
उक्त लक्ष्य पूरा हुन दुई वर्षमात्र बाँकी हुुदाँ नेपालको कुल जनसंख्याको करिब ९० प्रतिशत मानिस अझै पनि हात्तीपाइले रोगको जोखिम रहेको सरकारी अधिकारी बताउँछन् ।
‘नेपालको कुल जनसंख्याको करिब ९० प्रतिशतमा हात्तीपाइले रोग सार्न सक्ने लामखुट्टे वा परजीवी रहेको ठाउँमा बस्छन् भन्ने अध्ययनले देखाएको छ’, स्वास्थ्य सेवा विभाग, हात्तीपाइले कार्यक्रमका फोकल पर्सन तुलसीराम अधिकारीले भने ।
हात्तीपाइले रोग सर्ने प्रकृया रोक्नका लागि आमा औषधी कार्यक्रमद्वारा दशभरका जनसंख्यालाई ६ पटक औषधी ख्वाउने कार्यक्रम अन्तरगत हाल सरकारले प्रत्येक वर्ष हात्तीपाइले रोग विरुद्धको औषधी कार्यक्रम सञ्चालन गर्दै आएको उनले बताए ।
हात्तीपाइले रोग विरुद्धको औषधी नखाने प्रवृत्तिका कारण पनि मानिसहरुमा लामखुट्टेका कारण हात्तीपाइले रोग सर्ने जोखिम बढ्दै गएको सरकारी अधिकारी बताउँछन् ।
‘शरीरमा हात्तीपाइले रोग सार्ने जुकाको संक्रमण भएको १० वर्ष पछिमात्र देखिने यो रोग लागेपछि यसको कुनै उपचार सम्भव छैन’, टेकुस्थित शुक्रराज ट्रापिकल तथा सरुवा रोग अस्पतालका क्लिनिकल रिसर्च युनिटका संयोजक डा. शेरबहादुर पुन भन्छन्, ‘त्यसैले हात्तीपाइले रोग भएका विरामीलाई हामी रोगका लक्षण देखिनासाथै विशेष ध्यान दिन सल्लाह दिन्छौं ।’

लामखुट्टेको टोकाइबाट जुनसुकै उमेर समूहका मानिसलाई पनि यो रोग सर्न सक्ने हुदाँ यो रोगको जोखिममा केटाकेटी नै बढी रहेका हुन्छन् । तर, केटाकेटीमा संक्रमण भएको रोगको लक्षण भने वयस्क भएपछि मात्र देखिने हुदाँ यो रोग लागेको सजिलै थाहा हुँदैन ।
के हो हात्तीपाइले रोग ?
लिम्फाटिक फाइलेरिया भनेर चिनिने हात्तीपाइले रोग सरुवा रोग हो । मसिनो धागो आकारको एक प्रकारको जुकाबाट यो रोग लाग्छ । क्युलेक्स जातको संक्रमित पोथी लामखुट्टेले स्वस्थ मानिसलाई टोकेमा यो रोग लाग्छ । तीन प्रकारका परजीवीबाट लाग्ने हात्तीपाइले रोग नेपालमा भने उच्चेरेरिया बाँन्क्रोफ्टी परजीवीको संक्रमणबाटै हुने गरेको पाइएको छ ।
हात्तीपाइले रोग बाहिर नदेखिँदै औषधि खाएमा यो पूर्ण निको हुन्छ । तर, लक्षण बाहिर देखिइसकेको अवस्थामा भने यो रोगको उपचार सम्भव नहुने चिकित्सकहरु बताउँछन् ।
कुनै पनि मानिसलाई एकपटक हात्तीपाइले रोगको जोखिम देखिइसकेपछि उक्त रोग फेरि निको नहुने भएकाले त्यस्ता विरामीले थप संक्रमण नहोस् भन्नका लागि सरसफाइमा समेत विशेष ध्यान दिनुपर्ने उनले बताए ।
‘हात्तीपाइले रोग लागिसकेपछि यसले व्यक्तिको रोग प्रतिरोधात्मक क्षमतामा समेत ¥हास ल्याउने हुदाँ उक्त व्यक्तिलाई विभिन्न किसिमको व्याक्टेरियल संक्रमण हुने जोखिम धेरै हुन्छ । त्यसैले यस्ता व्यक्तिहरुले आफ्नो स्वास्थ्यमा विशेष ध्यान दिनुपर्छ’, डा. पुनले अनलाइनखबरसित भने ।
औषधि नहुदाँ विरामी अन्योलमा
हात्तीपाइले रोग आफैमा जटिल समस्या भए पनि रोगका विरामीहरुका लागि सरकारीस्तरबाट राहत तथा कुनै निश्चित कार्यक्रमको व्यवस्था नहुदाँ त्यस्ता रोगीहरु अन्योलमा परेका छन् । साथै उपचारकै लागि हात जोड्दै विभिन्न ठाउँ भौंतारिन बाध्य छन् ।
हात्तीपाइले रोग नियन्त्रणका नाममा सरकारले करोडौं बजेट छुट्याएको र विदेशी दाताहरुबाट पनि कार्यक्रमका लागि सहयोग आइरहेको भए पनि त्यसको सही सदुपयोग गर्दै प्रभावकारी कार्यान्वयन भइरहेको देखिँदैन ।
हात्तीपाइले रोग नियन्त्रणका लागि भैरहेका सरकारी प्रयासमा कहाँनेर कमजोरी छ र यो अभियान प्रभावकारी हुन नसकेको हो भन्नेतर्फ नीति निर्माणहरुले बेलैमा समीक्षा गर्नुपर्ने देखिन्छ । किनभने, राष्ट्रसंघमा नेपालले जनाएको प्रतिवद्धता पूरा गर्न अब हामीसँग दुई वर्षमात्रै समय छ ।
यो पनि पढ्नुहोस्
के रोग लाग्यो भगवतीलाई ? डाक्टर बताइदेउ !

