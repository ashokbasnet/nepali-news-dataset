जथाभावी शुल्क लिने मेडिकल कलेजहरुमाथि छानबिन शुरु

२३ माघ, काठमाडौ । जथाभावी शुल्क लिने मेडिकल कलेजहरुमाथि छानबिन गर्न त्रिभसवन विश्वविद्यालयले बनाएको अनुगमन समितिले बुधबारदेखि काम शुरु गरेको छ ।
त्रिविले तीन दिनअघि चार वटा छुट्टाछुट्टै समूहमा गठन गरेको अनुगमन समितिले जथाभावी शुल्क लिने मेडिकल कलेजहरुको छानबिन शुरु गरेको हो ।
वीरगंजस्थित नेशनल मेडिकल कलेज, भैरहवास्थित युनिभर्सल कलेज अफ मेडिकल साइन्सेज, किस्ट मेडिकल कलेज लगायतले एमबीबीएसमा भर्ना गर्दा विद्यार्थीबाट जथाभावी शुल्क लिएको गुनासो आएपछि त्रिविले चिकित्सा शास्त्र अध्ययन संस्थान (आईओएम) को समन्वयमा अनुगमन समिति गठन गरेको थियो । समूहमा त्रिवि र आइओएमबाट दुई/दुई सदस्य रहेका छन् ।
ती समूहले विद्यार्थी, अभिभावक, नागरिक समूह तथा सम्बन्धित कलेजलाई भेटेर त्यसबारे छानबिन गर्ने समूहका एक सदस्य दिव्यराज चापागाईले बताए ।
विभिन्न पत्रपत्रिकामा तथा अनलाइनमा छापिएको समाचार तथा विद्यार्थीहरुले दिएको प्रमाणका आधारमा त्रिविले आईओएमको समन्वयमा अनुगमन समिति गठन गरेको थियो ।
‘बीडीएस र एमबीबीएस भर्नाका क्रममा कलेजहरुले विद्यार्थीबाट तोकेको भन्दा बढी शुल्क लिए, नलिएको तथा प्राथमिकताका आधारमा विद्यार्थी भर्ना गरेको छ कि छैन भनेर अध्ययन गरी सात दिनभित्रमा त्रिविलाई प्रतिवेदन बुझाउनेछौं’, चापागाईले अनलाइनखबरसँग भने ।

