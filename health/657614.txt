जीविकोपार्जन भत्ता लिन चिकित्सकको सिफारिस अनिवार्य
२३ माघ, काठमाडौ । मिर्गौलाका डायलासिस, क्यान्सर रोग तथा स्पाइनल इन्जुरीका बिरामीलाई सरकारले मासिक पाँच हजार रुपैयाँ जीविकोपार्जन भत्ता उपलब्ध गराउने निर्णय गरेको छ ।
उक्त निर्णय अनुसार सरकारले गत माघ १० गते नै जीविकोपार्जन भत्ता वितरण गर्न सुरु गरिएको थियो । तर, उक्त भत्ता कस्ता-कस्ता बिरामीलाई दिने भन्ने स्पष्ट नीति नहुदाँ सरकारी अधिकारीहरु नै अन्योलमा थिए ।
यी तीन रोगका बिरामीलाई भत्ता वितरण गर्न सजिलो होस् भनेर सरकारले मन्त्रिपरिषद्को बैठकबाट कार्यबिधि जारी गरेसँगै भत्ता वितरण व्यवस्थित बन्दै गएको छ ।
मिर्गौला रोग, क्यान्सर रोग, स्पाइनल इन्जुरी भई पारालाइसिस भएका बिरामीलाई जीविकोपार्जन भत्ता उपलब्ध गराउने सम्बन्धी कार्यविधि, ०७४ मा उल्लेख भए अनुसार मिर्गौला रोग सम्बन्धी विशेषज्ञ चिकित्सकले दुवै मिर्गौला प्रत्यारोपण गर्नुपर्ने भनेको आधारमा मिर्गौला प्रत्यारोपण नगरी औषधि सेवन गरेर डायलायसिस गरेर बसेका विरामी तथा मिर्गौला प्रत्यारोपण गरी बेरोजगार भई नियमित कार्य गर्न असमर्थ रहेका विरामीलाई उक्त भत्ता दिने व्यवस्था गरिएको छ ।
त्यसैगरी, क्यान्सर रोग भएका तर नियमित आयआर्जन गर्न असमर्थ भएका बिरामीलाई चिकित्सकको सिफारिसका आधार उक्त भत्ता उपलब्ध गराउने व्यवस्था भएको कार्यविधिमा उल्लेख छ ।
कार्यविधि अनुसार स्पाइनल कर्ड इन्जुरीका कारण नियमित आयआर्जन गर्न असमर्थ रहेका बिरामीलाई समेत पाँच हजार रुपैया मासिक भत्ता उपलब्ध गराउने व्यवस्था गरिएको छ ।
त्यसको लागि विशेषज्ञ चिकित्सकहरुको सिफारिस अनिवार्य छ । उक्त भत्ता प्रत्येक महिनाको ७ गते भित्रमा व्यवस्थापन गरिने उक्त कार्यविधिमा उल्लेख छ ।
उक्त भत्ता लिनको लागि बिरामी स्वयं उपस्थित हुनु पर्ने तथा बिरामी उपस्थित हुन नसकेको अवस्थामा उसको नजिकको मानिसले उक्त रकम बुझ्न सक्ने स्वास्थ्य सेवा विभाग, व्यवस्थापन महाशाखा, विपन्न नागरिक कोष सचिवालयका फोकल पर्सन प्रकाश घिमिरेले जानकारी दिए ।
उनले अनलाइनखबरसित भने ,’ बिरामी जिवितै छ, र उसले औषधि उपचार गराइरहेको छ भनेर सरकारलाई पनि जानकारी होस् भन्नका लागि हामीले भत्ता लिनको लागि अस्पतालको सामाजिक सेवा इकाईमार्फत बिरामीले अस्पतालमा आउनै पर्ने अनिवार्य व्यवस्था गरेका छौ । यसले वास्तविक बिरामीले सेवा पाउने विश्वास लिइएको छ ।’
अस्पतालहरुमबाट जीविकोपार्जन भत्ता वितरणकै लागि सम्बन्धित अस्पतालका सामाजिक सेवा इकाइहरुले हाल धमाधम फारम संकलनको कार्यलाई तिव्रताका साथ अगाडि बढाएका छन् ।
साथै, मिर्गौलाका डायलासिस, क्यान्सर रोग तथा स्पाइनल कर्ड इन्जुरीको विरामीलाई मासिक पाच हजार रुपैयाँ जीविकोपार्जन भत्ता दिन सरकारले तत्कालका लागि १२ करोड रुपैया बजेट निकासा समेत गरिसकेको छ ।
सुर्त्तिजन्य पदार्थमा लगाएको अन्तशुल्क करबाट उठेको रकमबाटै सरकारले जीविकोपार्जन भत्ता वापतको रकम बिरामीलाई उपलब्ध गराउने व्यवस्था गरेको छ ।
स्वास्थ्य मन्त्रालयको तथ्याङ्ग अनुसार नेपालमा हाल १३ देखि १६ हजारको हाराहारीमा मिर्गौलाको डायलासिसका बिरामी, क्यान्सर रोग तथा स्पाइनल कर्ड इन्जुरीका बिरामी रहेका छन् ।

