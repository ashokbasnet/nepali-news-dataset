२८ अस्पताललाई फार्मेसी सञ्चालन गर्न साढे चार करोड बजेट प्रस्ताव
२ फागुन, काठमाडौं । स्वास्थ्य मन्त्रालयले देशभरका २८ वटा अस्पतालमा फार्मेसी सञ्चालनका लागि करिब साढे चार करोड रुपैयाँ बराबरको बजेट प्रस्ताव गरेको छ ।
मन्त्रालयले चिकित्सा विज्ञान राष्ट्रिय प्रतिष्ठान, वीर अस्पताल, कान्ति बाल अस्पताल, परोपकार प्रसुती तथा स्त्री रोग अस्पताल लगायतका २८ अस्पतालहरुलाई फार्मेसी सञ्चालनका यस आर्थिक वर्षका लागि २८ करोड रुपैया बजेट प्रस्ताव गरेको हो ।
प्रस्तावित अस्पतालमध्य करिब २३ वटा अस्पतालहरुले फार्मेसी सञ्चालनका लागि गत वर्ष पनि करिब साढे तीन करोड रुपैया बराबरको बजेट प्राप्त गरेका थिए ।
‘गत वर्ष बजेट पाएकालाई निरन्तरता दिने र नपाएकालाई यस वर्ष बजेट दिने व्यवस्था अनुसार मन्त्रालयले यो रकम प्रस्ताव गरेको छ । यद्यपी, निर्णय हुन बाँकी छ’, मन्त्रालय स्रोतले भन्यो ।
स्वास्थ्य मन्त्रालय अन्तर्गत देशभरका ८४ जिल्लाहरुमा १८ वटा केन्द्रीय, अञ्चल अस्पताल, क्षेत्रीय, उपक्षेत्रीय, अस्पतालहरुका नयाँ तथा पुराना प्रतिष्ठानहरु रहेका छन् ।
त्यसमध्य, जिल्ला अस्पताल तथा मातहतका स्वास्थ्य संस्थाहरुमा फार्मेसी सञ्चालनका लागि स्वास्थ्य सेवा विभागले बजेट पठाउने व्यवस्था रहेको छ । सो भन्दा माथिका अस्पतालहरुलाई स्वास्थ्य मन्त्रालयले बजेट विनियोजन गर्ने व्यवस्था रहँदै आएको छ ।

