काठमाडौंवासीको फोक्सोमा क्यान्सरको खतरा
काठमाडौंको वायु प्रदुषण उच्च विन्दुमा छ । पी.एम २ दशमलव ५ माइक्रोग्राम धुलोका कण प्रतिघनमिटर ४० माइक्रोग्राम भन्दा बढी भएमा वायु प्रदुषण उच्च विन्दुमा पुग्छ ।
काठमाडौंमा भने वायु प्रदुषणको स्तर सरकारले तोकेको मापदण्डभन्दा पाँच गुणा बढी अर्थात प्रति घनमिटर १ सय ७६ दशमलव ३ माइक्रोग्रामसम्म पुगेको छ । जसका कारण मानव शरीरमा श्वास प्रश्वास, दम, खोकीलगायतका विभिन्न समस्या बढ्दैछन् । पछिल्लो दश वर्षमा काठमाडौंवासीमा रुघाखोकी र दमलगायतका श्वासप्रश्वास सम्बन्धी समस्या अधिक भएको चिकित्सक बताउँछन् ।
वरिष्ठ छाती रोग विशषज्ञ डा.एम. के पियाका अनुसार भक्तपुर, नैकाप, थानकोटजस्ता इट्टाभट्टा तथा धुलोधुवाँ अधिक भएका स्थानमा बसोबास गर्ने मानिस वायु प्रदुषणको उच्च जोखिममा छन् ।
‘चालिस वर्षअघिसम्म नेपालमा हृदयाघातका बिरामी भनेकै देखिादैनथ्यो । दमका रोगी पनि आक्कलझुक्कल हुन्थे’, डा. पिया भन्छन्, ‘१० वर्षयता नेपालमा दम रोगीको संख्या बढेर ४० प्रतिशतको हाराहारीमा पुगेको छ ।’
डा. पियाको अनुभवमा ०४७ सालमा नेपालमा प्रजातन्त्र आएयता काठमाडौंको जनसंख्यासँगै गाडीको चाप बढ्यो । पेट्रोलमा मिसावट सुरु भयो, जसका कारण मानिसमा छातीको संक्रमण बढ्यो । ‘वायु प्रदुषणका कारण शरीरमा हुने संक्रमण हटाउने विशेष किसिमको मास्क नेपालमै छैन’, उनी भन्छन् ।
घातक ‘भीआइपी कण’
फोक्सो क्यान्सर विशेषज्ञसमेत रहेका डा.पियाका अनुसार पीएम २ दशमलव ५ माइक्रोग्रामभन्दा मसिना धुलाका कण भनेको भिआईपी पास सरह हो ।
‘जसरी भीआईपी पास हुनेलाई कतै जान रोकटोक हुँदैन, त्यसैगरी २ दशमलव ५ मिलिग्रामभन्दा कमका कणलाई फोक्सोको भित्रैसम्म प्रवेश गर्न कुनै छेकवार हुँदैन । जसका कारण फोक्सोलाई प्रत्यक्ष रुपमा असर गर्छ’, डा. पिया अनलाइनखबरसित भन्छन् ।
त्यस्ता कणहरुले फोक्सोलाई ८० प्रतिशतसम्म असर गरेर फोक्सोको क्यान्सर गराउने मात्र नभई पित्तथैली, मृगौला, बोसे आन्द्रालगायतको क्यान्सरको जोखिम समेत निम्त्याउने गर्छ । ‘भीआइपी कण’कै कारण महिलामा स्तन क्यान्सरको जोखिम बढ्दै गएको विभिन्न अध्ययन अनुसन्धानलेसमेत देखाएको छ ।
क्यान्सरकै खतरा
काठमाडौं, रानीपोखरीको वायु प्रदुषणको अवस्था १०४ माइक्रोग्राम प्रति घनमिटर छ । अर्थात त्यसमा कार्सिनोजेनिक तत्व (क्यान्सर गराउने तत्व) अत्याधिक छ । ६ महिनादेखि १६ वर्षसम्म नियमितरुपमा उक्त तत्वको सम्पर्कमा रहेको खण्डमा कुनै पनि मानिसलाई स्तनको क्यान्सर हुनसक्छ । त्यसैगरी, लगातार ५ वर्षददेखि १० वर्षसम्म त्यस्ता घातक तत्वको सम्पर्कमा रहेमा कुनै पनि व्यक्तिलाई फोक्सोको क्यान्सर हुने खतरा उच्च हुन्छ ।
मानिसको शरीरमा पाँच वर्षपछि मात्र वायु प्रदुषणको असर देखापर्ने गरेको छ । वायुमा सिलिका (सिमेन्टीका कण), विभिन्न केमिकल्सको प्रयोग, उद्योगबाट निस्केको फोहर, किटनाशक औषधी (पेस्टिसाइड्स) लगायतका तत्वको निरन्तर सम्पर्कमा रहेको खण्डमा मानिसमा क्यान्सरको जोखिम उच्च हुने विज्ञहरु बताउँछन् ।

