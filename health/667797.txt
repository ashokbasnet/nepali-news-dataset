लेटेन टीबीः क्षयरोग उन्मूलनका लागि गम्भीर चुनौती
विश्व स्वास्थ्य संगठनले सन् २०३५ सम्ममा नयाँ क्षयरोगीको संख्यामा नब्बे प्रतिशतले कमी ल्याउने लक्ष्यको परिकल्पना गरेको छ । यो लक्ष्यलाई नेपाल सरकारले पनि पछ्याएको छ । तर, यो लक्ष्य प्राप्तिका लागि विभिन्न चुनौतीमध्ये लेटेन टीबीको संक्रमण एउटा प्रमुख बाधक हुने देखिन्छ । टीबी दुई प्रकारको हुन्छ- लक्षण देखिने र नदेखिने ।
लक्षण देखिने टीबी खासगरी खकारमा टीबीको संक्रमण देखिए तथा त्यसको तुरुन्त उपचार नगरे त्यसबाट अर्को व्यक्तिमा सर्ने गर्दछ । हाल स्वास्थ्यमा सहज पहुँच वृद्धि भएकाले तथा निःशुल्क उपचार हुने भएकाले क्षयरोग विरुद्धको युद्धमा धेरै सफलता हासिल हँुदै गएको छ ।
लेटेन टीबी भने सामान्यतः लक्षण नदेखिने र हाल टीबी पत्ता लगाउनका लागि गरिने नियमित प्रयोगशाला परीक्षणहरूबाट समेत सजिलै फेला पर्न गाह्रो हुने टिबीमा पर्दछ । यो लक्षण देखिने टिबीका रोगीहरूबाट जस्तो सहजै अरूलाई नसर्ने भए तापनि यस्तो टिबीका  संक्रमितहरूमा जीवनको कुनै न कुनै समयमा टिबी सक्रिय हुनसक्ने तथा तत्पश्चात अरूलाई सार्ने जोखिम समेत उच्च हुने गर्छ ।
नेपालमा आधिकारिक एवं वैज्ञानिक रूपमा यसको अनुसन्धान भएको वा यसबारे आधिकारिक निर्देशिका भएको पाइँदैन भने स्वास्थकर्मीहरूले पनि यसलाई गम्भीर रूपमा लिएको पाइँदैन । नेपालमा हाल कुल जनसंख्याको करिब ४५ प्रतिशत टिबी संक्रमित भएको अनुमान गरिएको छ भने लेटेन टिबीले यस प्रतिशतको ठूलो हिस्सा ओगटेको अनुमान छ । वैदेशिक रोजगारीमा गएका धेरै नेपालीहरू विदेशबाट टिबीको आशंका गरी फर्काइएका छन् । तीमध्ये धेरैजनालाई लेटेन टिबी भएको अनुमान छ । यसको उपयुक्त निर्देशिका नहुँदा चिकित्सकहरूले समेत खासै उपचार गरेको देखिँदैन ।
के हो लेटेन टीबी ?
लेटेन टिबी भन्नाले शरीरमा लक्षण विहीन अवस्थामा माइक्रोब्याक्टेरिया ट्युबरक्लोेसिसको जीवाणु रहेको अवस्था जनाउँछ । यो अवस्थामा छातीको एक्सरे र ब्याक्टेरियलोजिकल जाँचहरू गर्दा समेत टिबी पत्ता लगाउन सकिँदैन ।
अमेरिकामा झन्डै एक करोड तीन लाख जनसंख्या लेटेन टीबीबाट संक्रमित भएको अनुमान छ । झन्डै पाँचदेखि दश प्रतिशत लेटेन टीबीका बिरामी पछि गएर सक्रिय टीबी वा लक्षणयुक्त टीबीमा परिणत हुन्छन् जसबाट यो रोग अरू व्यक्तिमा समेत सर्छ ।
कस्ता व्यक्तिहरू जोखिममा पर्छन् ?
-लामो समयदेखि क्षयरोगीको सम्पर्कमा रहने व्यक्ति ।
-रोग प्रतिरोधात्मक क्षमता कमजोर भएकाहरू ।
-दुब्ला पातलाहरू (अरू कारणहरू छुट्याउनु पर्दछ)
-छालामा गरिने टीबी टेष्ट पोजिटिभ देखिएको (दुई वर्षभित्रमा देखिएको भए)
लेटेन टिबी भएको कसरी पत्ता लाग्छ ?
यो दुई प्रकारले जाँच गर्न सकिन्छः
१) टुबरकुलीन छालाको टेष्ट (नतिजाः बहत्तर घण्टामा वा तीन दिनमा आउने)
२) रगतबाट (टि-स्पट, टिबी जाँच) (नतिजाः चौबीस घन्टामा आउने)
लेटेन टीबी उपचारको विधि हाल प्रयोग हुँदै आइरहेको निर्देशिकाको भन्दा भिन्न हुने भएकाले जोखिममा रहेका लेटेन टिबीका संक्रमितहरूका लागि नेपालको पनि छुटै निर्देशिका  हुनु आवश्यक छ । लेटेन टीबीका बिरामीहरूका समयमा नै पहिचान र उपचार नगरेसम्म टिबी फैलने क्रम रोकिने छैन र सन् २०३५ को लक्ष्य पूरा गर्नसमेत बाधा आउनेछ । यसका लागि लेटेन टिबी सम्बन्धी अध्ययन-अनुसन्धान, योजना र कार्यान्वयनको पनि उत्तिकै आवश्यकता छ ।
(डा. पुन क्लिनिकल रिसर्च युनिट, शुक्रराज ट्रोपिकल तथा सरुवा रोग अस्पतालका संयोजक हुन्)   

