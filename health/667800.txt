पूर्वाधार अभावमा वीर अस्पतालको विस्तारित सेवाले गति लिन सकेन
विस्तार गर्ने भनिएको करिब एक वर्ष वितिसक्दा समेत वीर अस्पतालले भक्तपुर दुवाकोटमा रहेको जग्गामा भवन निर्माणको काम अघि बढाउन सकेको छैन ।
विस्तारित सेवाअन्तर्गत वीर अस्पताललाई आवश्यक पर्ने पूर्वाधार निर्माणका लागि नेपाल सरकारसित बजेट नभएको तथा अन्य दातृ निकायले बनाइदिन्छु भनेर प्रतिबद्धता नजनाएका कारण वीर अस्पतालको विस्तार कार्यले गति लिन नसकेको अर्थ मन्त्रालयले जनाएको छ ।
‘वीरलाई विस्तार गर्न नेपाल सरकारसित पर्याप्त बजेट छैन । विदेशी सरकार तथा दातृ निकायले बनाइदिन्छु भनेर प्रतिबद्धता जनाएको अवस्था पनि छैन,’ अर्थ मन्त्रालयका उपसचिव युगराज पाण्डेले अनलाइनखबरसित भने ।
पाण्डेका अनुसार वीर अस्पताललाई भक्तपुरमा विस्तार गर्ने उद्देश्यले राष्ट्रिय चिकित्सा विज्ञान प्रतिष्ठान -न्याम्स) ले करिब एक वर्षअघि नै स्वास्थ्य मन्त्रालयमार्फत अर्थ मन्त्रालयमा गुरुयोजना सहितको प्रस्ताव पेस गरेको थियो ।
करिब २३ अर्ब रुपैयाँ लागतमा टेण्डर भएको करिब छ वर्षभित्रमा निर्माण सम्पन्न हुने योजना सहित न्याम्सले एक हजार शैया सहितको विशेष अस्पतालका साथमा ६/७ वटा कलेजका साथै विश्वविद्यालय तथा नर्सिङ्ग क्याम्पस रहने गरीे गुरुयोजना तयार पारेको थियो । त्यसको लागि नेपाल सरकारले वीर अस्पताललाई करिब सात सय रोपनी जग्गा उपलब्ध गराएको थियो । तर विस्तार गर्न आवश्यक पर्ने बजेटको अभावमा सरकारद्वारा जग्गा खरिद भएको एक वर्ष बितिसक्दा पनि उक्त जग्गामा न्याम्सद्वारा काँडे तार लगाउने तथा स्थलकृत नक्सा बनाउने बाहेक अन्य कुनै काम हुन सकेको छैन ।
‘बहुवर्षे योजना अन्तर्गत नेपाल सरकारको लागनीमा वीर अस्पताललाई विस्तार गर्ने योजना अनुसार अर्थ मन्त्रालयमा प्रस्ताव पेस भएको थियो ।  त्यसमा राष्ट्रिय योजना आयोग पनि सकारात्मक छ ।’
तर आवश्यक बजेट अभावमा वीर अस्पतालको काम कसरी अघि बढाउने भन्ने निक्र्यौल गर्न नसक्दा वीर अस्पतालको काम अघि बढ्न नसकेको न्याम्सका उपकुलपति डा. गणेशबहादुर गुरुङले बताए ।
गुरुङले भने, ‘वीरको काम अघि बढाउनकै लागि हामीले चीन तथा जापानसित समेत छलफल गरिरहेका छाँै । यसमा दुवै देश सकारात्मक पनि छन् । तर अहिलेसम्म कसैले पनि प्रतिबद्धता नजनाउँदा काम अघि बढ्न सकेको छैन,’  डा. गुरुङले अनलाइनखबरसित भने ।
उनका अनुसार वीर अस्पतालको विस्तारित सेवा दुवाकोटबाट सञ्चालन भएसँगै हाल महावौद्धमा पचास रोपनी जग्गामा फैलिएको वीर अस्पतालको भवन वीर कम्प्लेक्सको रुपमा परिणत हुनेछ । जसमा फेज वान अन्तर्गत वीर अस्पतालको इमर्जेन्सीको ठीक अगाडी रहेको जग्गामा ६५० शैश्या सहितको सर्जिकल भवन निर्माण गरिनेछ ।
त्यसैगरी, फेज टु अन्तर्गत हाल रहेको वीर अस्पतालको पुरानो भवनलाई भत्काएर पुरानो भवनको ठाउँमा करिब ६५० शैश्या सहितको नया भवन बन्नेछ ।
त्यसैगरी, फेज थ्री अन्तर्गत हाल जापानीजहरुले बनाइरहेका वीर अस्पतालको पुरानो आईसीयु पछाडी रहेको भवन निर्माण गरिनेछ, जसमा करिब दुई सय शैश्या रहनेछ ।  हाल जापानीजहरुद्धारा निर्माणहरुद्धारा उक्त भवनको करिब ३५ प्रतिशत काम समेत सम्पन्न भइसकेको छ ।
‘ यी सबै भवन सञ्चालनमा आएसँगै यो अस्पताल केन्दि्रय अस्पतालको रुपमा रहनेछ भने दुवाकोटमा रहने वीर अस्पतालमा भने विश्वविद्यालय भवन, ६/७ वटा कलेज सहित एक हजार शैश्या सहितको विशेषज्ञ अस्पताल सञ्चालनमा रहनेछ ।
हाल महावौद्धमा रहेको वीर अस्पतालमा स्थान अभावकै कारण चिकित्सा सेवा, प्रशासनिक भवन, नर्सिङ्ग सेवा, चिकित्सा शिक्षाको पठनपाठन देखि विशेषज्ञ सेवा उपलब्ध हुँदै आएको छ । जसमा पन्ध्र सय देखि दुई हजारको हाराहारीमा विद्यार्थीहरु अध्ययनरत छन् ।
वीर अस्पतालको विस्तारित सेवा दुवाकोटबाट सञ्चालनमा आएसँगै यी दुवै अस्पताल फरक फरक शैलीमा सञ्चालनमा आउनेछ ‘, डा. गुरुङ्गले अनलाइनखबरसित भने ।

