स्वास्थ्य मन्त्रालयमा सूर्तिजन्य पदार्थ निषेध गरिने
 सूर्तिजन्य पदार्थसहित अब स्वास्थ्य तथा जनसंख्या मन्त्रालयमा कसैले पनि प्रवेश गर्न नपाउने भएको छ ।
नवनियुक्त स्वास्थ्य तथा जनसंख्या राज्यमन्त्री पद्मा अर्यालले सोमबार पहिलो पटक पत्रकारसँग अन्तक्रिया गर्दै सूर्तिजन्य पदार्थको नियन्त्रण तथा नियमनका लागि स्वास्थ्य मन्त्रालयमा सूर्तिजन्य पदार्थसहित प्रवेश गर्न नपाउने व्यवस्था गर्न लागिएको जानकारी दिइन् ।
कुनै पनि काम गर्नका लागि नीति तथा कानून बनाएर मात्र नहुने बताउँदै उनले सो कुरालाई व्यवहारमा लागु गर्न आफैबाट सुरुआत गर्नुपर्ने बताइन् ।
‘मदिरा तथा सूर्तिजन्य पदार्थ सेवन गर्न पाइदैन भन्ने त सबैलाई थाहा छ । तर, व्यहारमा लागु भएको पाइदैन,’ उनले भनिन्, ‘उक्त कुरालाई व्यवहारमा लागु गर्न हामीले स्वास्थ्य मन्त्रालयमा छिट्टै सूर्तिजन्य पदार्थसहित प्रवेश गर्न नपाउने व्यवस्था लागु गर्न लागेका छौ’ ।
यसको नियन्त्रण तथा नियमनका लागि प्रवेशद्धारमै चेकजाँचको व्यवस्था गरिने तथा कसैले खल्तीमा हालेर ल्याएको पाइएमा त्यसलाई तुरुन्तै डस्टवीनमा फालिने समेत उनले प्रष्ट पारिन् ।
‘सानो कुरा भएपनि आफूबाटै सुरु गर्नु पर्छ भनेर हामी लागिपरेका छौ । यसको लागि सुरुवात् सूर्तिजन्य पदार्थबाट गरेका छौ’, राज्यमन्त्री अर्यालले भनिन् ।
सरकारको सूर्तिजन्य पदार्थ नियमन तथा नियन्त्रण ऐन ०६८ले सार्वजनिक स्थल तथा सरकारी कार्यालयहरुमा सूर्तिजन्य पदार्थहरुको प्रयोगलाई पूर्णरुपमा निषेध गरिएको छ । तर, उचित कानुनी व्यवस्थाको अभावमा कयौ मन्त्रालय तथा सार्वजनिक रुथलमा अझै पनि सुर्तिजन्य सेवनको नियन्त्रणमा रोक लाग्न सकेको छैन ।

