नेपाल नेत्रज्योति संघले आँखा स्वास्थ्य सर्वेक्षण गर्ने
नेपाल नेत्र ज्योति संघले नेपालमा आँखा स्वास्थ्य सर्वेक्षण कार्यक्रम सुरु गर्ने भएको छ । संघले सन् २०१८ को अन्त्यसम्ममा उक्त सर्वेक्षण कार्यक्रममको सुरुवात गर्ने जनाएको छ ।
‘आँखाको स्वास्थ्य सर्वेक्षण सुरुवात गर्नकै लागि संघद्वारा स्रोत जुटाउने काम भइरहेको छ । स्रोतहरु करिब-करिब जुटिसकेका पनि छन् । सम्भवतः यही वर्षको अन्त्यसम्ममा सर्वेक्षणको काम सुरु हुनेछ ।’
सर्वेक्षणका क्रममा संघले नेपालमा आन्धोपनाको अवस्था, आखा स्वास्थ्य, उपचारमा मानिसको पहुँच पुग्न नसक्नुको कारण तथा मधुमेहका कारण आँखामा हुने समस्याका विषयमा अध्ययन गरिने जनाएको छ ।
संघले नेपालमा अन्धोपना सम्बन्धी यकिन तथ्यांक लिने उद्देश्यले सन् १९८१ मा पहिलो पटक अन्धोपनाको सर्वेक्षण गरेको थियो ।
उक्त सर्वेक्षणका क्रममा नेपालमा कुल शून्य दशमलव ८४ प्रतिशत जनता दृष्टिविहीन रहेको, १ दशमलव ७ प्रतिशतको एउटा आँखा दृष्टिविहीन रहेको, १ दशमलव ८५ प्रतिशतमा न्यून दृष्टिको समस्या रहेको फेला पारेको थियो । त्यसैगरी ९२ प्रतिशत दृष्टिविहीन ग्रामीण भेगमा रहेको, ८० प्रतिशत अन्धोपना रोकथाम गर्न सकिने तथा उपचारबाट निको पार्न सकिने उजागर गरेको थियो ।
त्यसैगरी सन् २०१२ मा गरिएको अर्को सर्वेक्षणले नेपालमा अन्धोपनाको संख्या करिब शून्य दशमलव ३५ मा झरेको फेला पारेको थियो ।
आँखा सम्बन्धी नयाँ रोग, अशिक्षा, अन्धविश्वास तथा जनचेतनाको कमीका कारण पनि नेपालमा अन्धोपनाको समस्या बढ्दै गएको संघका प्रवक्ता प्रा. डा घनश्याम भट्टराईले जानकारी दिए ।
उनका अनुसार नेपालमा हुने कुल अन्धोपनाको करिब ७२ प्रतिशत अन्धोपना मोतियाविन्दुका कारण हुने गरेको छ ।
संघद्वारा हाल ३७ वटा जिल्ला शाखा, १८ वटा अस्पताल तथा ८० वटा आँखा उपचार केन्द्रमार्फत देशभरका आँखा रोगीहरूको उपचार हुँदै आएको छ ।
यसैबीच संघले १२ वटा आँखा उपचार केन्द्रमार्फत आँखाको साथै कानको उपचार सेवा समेत सुचारु गरेको छ । यसका लागि संघले विराटनगर आखा अस्पतालमा विशेषज्ञ चिकित्सकको व्यवस्था समेत गरेको छ । साथै देशभरका २५ वटा आखा अस्पतालहरू मार्फत कानको उपचार सुरु गर्ने तयार भइरहेको संघका प्रवक्ता डा. घनश्याम भट्टराईले जनकारी दिए ।
संघले हाल ९९ नेत्र विशेषज्ञ, २ सय १० नेत्र सहायक तथा १ सय ५४ आइवर्कर मार्फत सेवा दिँदै आएको छ ।

