जलवायु परिवर्तनको असरः हिमाली जिल्लामा डेंगु र मलेरिया
जलवायु परिवर्तनका कारण पछिल्लो समय हिमाली जिल्लामा समेत डेंगु र मलेरिया रोगको प्रकोप देखिनु जलवायु परिवर्तन प्रमुख कारण रहेको बताइएको छ ।
नेपालमा जलवायु परिवर्तनका कारण स्वास्थ्यमा परेको असरका बारेमा विश्व स्वाथ्य संगठनले आयोजना गरेको कार्यशाला गोष्ठीमा बोल्ने बक्ताहरुले त्यसतर्फ सचेत रहनआग्रह गरेका छन् ।
स्वास्थ्य मन्त्रालयका प्रमुख विशेषज्ञ डा. सुशील प्याकुरेलले पछिल्लो समय दार्चुला, मुस्ताङ्गको लोमान्थाङ्ग लगायतका ठाउँमा डेंगु तथा मलेरियाको प्रकोप देखिनुमा जलवायु परिवर्तन नै प्रमुख कारण रहेको बताए । प्याकुरेलले भने, ‘अहिले नेपालमा जति पनि समस्या देखिएको छ, ती सबै जलवायु परिवर्तनकै कारण भएको पाइएको छ । धुलोधूवाँ, प्रदूषण लगायतले पनि जलवायु परिवर्तनमा प्रमुख भूमिका निर्वाह गर्ने हुँदा त्यसतर्फ सचेत रहन पनि उत्तिकै जरुरी छ ।’
जलवायु परिवर्तनका कारण एक डिग्री तापक्रम बढ्दा झाडापखालाको जोखिम ४ दशमलव ४ प्रतिशतसम्म बढ्ने गरेको एक तथ्यांकले देखाएको छ ।
विश्व स्वास्थ्य संगठनको एक तथ्यांक अनुसार नेपालमा एक डिग्री तापक्रम बढ्दा औसतमा ४ दशमलव ४ प्रतिशतसम्म झाडापखालाको संक्रमण बढ्ने गरेको पाइएको छ । जसअनुसार तराईका जिल्लाहरूका तुलनामा पहाडी जिल्लाहरूमा एक डिग्री तापक्रम बढ्दा झाडापखालाको संक्रमण दर ९ प्रतिशत देखि १३ प्रतिशतसम्म बढ्ने गरेको विश्व स्वास्थ्य संगठनको अगुवाइमा राजधानीमा आयोजित ‘जलवायु परिवर्तन र स्वास्थ्य’ सम्बन्धी वृहत् कार्यक्रममा बोल्दै विश्व स्वास्थ्य संगठनका नेपाल प्रतिनिधि डा. जोस भन्डेलरले जानकारी दिए ।
भन्डेलरले भने, ‘एक डिग्री तापक्रम बढ्दा रोगको सक्रमण दर ४ दशमलव ४ प्रतिशतसम्म बढ्ने गर्छ । त्यसैले यसको न्यूनीकरणका लागि पहल आवश्यक छ ।’ विशेषगरी, जलवायु परिवर्तन भएमा डेंगु, मलेरिया, टाइफाइड, झाडापखालाजस्ता रोगको संक्रमण समेत बढ्ने भन्दै यसको न्यूनीकरणका लागि आवश्यक पहल जरुरी रहेको उनकोे भनाइ छ ।
उद्घाटन कार्यक्रममा बोल्दै स्वास्थ्य तथा जनसंख्या राज्य मन्त्री पद्मा अर्यालले जलवायु परिवर्तनका सवालमा नेपाल संवेदनशील रहेको जनाउँदै यसको न्यूनीकरणका लागि अन्तर्राष्ट्रिय स्तरबाटै पहल आवश्यक रहेको जानकारी दिइन् ।
अर्यालले भनिन् ‘ जलवायु परिवर्तन नेपालले गर्दा मात्र भएको हैन । त्यसैले यसको न्यूनीकरणका लागि अन्तर्राष्ट्रिय स्तरमा विभिन्न सम्झौता गरिनु आवश्यक छ ।’ उनले जलवायु परिवर्तका कारण स्वास्थ्यमा परेको असरबारे सरकार संवेदनशील रहेको बताउँदै न्यूनीकरणका लागि आवश्यक पहल गर्दै आएको जानकारी दिइन् ।
कार्यक्रममा बोल्दै खानेपानी तथा ढल विभागका सहसचिव शंकर ज्ञवालीले जलवायु परिवर्तन न्यूनीकरणका लागि आफूले सक्दो सहयोग गर्ने प्रतिबद्धता जनाएका छन् ।
कार्यक्रममा राष्ट्रिय स्वास्थ्य अनुसन्धान परिषद् (एनएचआरसी)का वरिष्ठ अनुसन्धान अधिकृत डा. मेघनाथ धिमालले जलवायु र स्वास्थ्य सम्बन्धी कार्यपत्र समेत प्रस्तुत गरेका थिए ।
जलवायु परिवर्तनको समस्या निम्त्याउनेमा अति विकसित देशहरू भए पनि त्यसको मार भने कम विकसित मुलुकहरूले बेहोर्नु परिरहेको छ । तसर्थ यसका कारण भविष्यमा पर्नसक्ने असरहरू रोक्न रणनीतिक योजनाहरू तर्जुमा गर्न जरुरी रहेको धिमालले बताए ।
धिमालले भने- जलवायु परिवर्तनले स्वास्थ्यमा दुई तरीकाले असर पार्छ, प्रत्यक्ष र अप्रत्यक्ष । प्रत्यक्ष असरहरूमा बाढी, पहिरो लगायतका प्राकृतिक प्रकोप रहने गर्दछ भने अप्रत्यक्ष असरहरूमा कुपोषण, हैजा, झाडापखाला, डेंगु, मलेरिया, दमखोकी, स्वासप्रश्वास सम्बन्धी समस्याहरू । यस्ता असरबाट बच्नका लागि पनि नेपालको स्वास्थ्य प्रणाली सुदृढ हुन आवश्यक छ ।’
मनसुन तथा पि्र मनसुन सुरु हुनु करिब १६ हप्ता अगाडिबाटै पूर्व तयारी सुरु गरिएको खण्डमा मात्र पनि जलवायु परिवर्तनका कारण हुनसक्ने झाडापखालाको संक्रमण मात्र नभई विभिन्न प्रकारका कीटजन्य रोगहरूको समेत समयमै रोकथाम गर्न सकिने धिमालले बताए ।
नेपाल स्वास्थ्य अनुसन्धान परिषद्को एक तथ्यांक अनुसार सन् २००६ मा नेपालमा पहिलो पटक डेगु आउट ब्रेक हुँदा नेपालका करिब ५ जिल्ला मात्र डेगुबाट प्रभावित रहेको थियो । हाल नेपालका ४० भन्दा बढी जिल्ला डेगुबाट प्रभावित छन् ।
त्यसैगरी, करिब सात-आठ वर्षअघिसम्म तराईका केही जिल्लाहरूमा मात्र देखिने गरेको मलेरियाको संक्रमण अहिले दुई हजार मिटरभन्दा माथिका ठाउँहरूबाट समेत देखिन थालेको छ ।
‘जलवायु परिवर्तनका कारण स्वास्थ्यमा प्रतिकूल असर पर्नु चिन्ताजनक हो तर त्यसको असरलाई रोक्न सकिदैन । रोक्ने भनेको विकसित मुलुकले नै हो । यद्यपि, अरूले निम्त्याएको समस्याका कारण पहिले पहिले पानीमा मात्र असर पर्ने गरेकोमा यस विषयलाई गम्भीरतापूर्वक नलिदाँ अहिले यसले व्यक्ति व्यक्तिबीचको स्वास्थ्यमा नै गम्भीर असर पार्दै आएको छ ।’ नेपाल स्वास्थ्य अनुसन्धान परिषद्का अध्यक्ष डा. अञ्जनी कुमार झाले भने । झाका अनुसार यो कार्यक्रममा एक दर्जनभन्दा बढी विषयका कार्यपत्र प्रस्तुत गरिनेछ । कार्यपत्रबाट आएका प्रमाणलाई परिषद्ले स्वास्थ्य मन्त्रालयमार्फत नेपाल सरकारलाई हस्तान्तरण गरिनेछ ।
‘यो नतिजाबाट जुन खालको कुरा आउँछ त्यसले सबै नेपालीको मनोबल बढ्ने त छ नै ।
जलवायु परिवर्तका कारण स्वास्थ्यमा पर्न सक्ने असर न्यूनीकरण गर्न समेत यसले सरकार समक्ष सहयोगी भूमिका निर्वाह गर्नेछ,’ डा. झाले अनलाइनखबरसित भने ।
कार्यक्रममा मौसमविद् अर्चना श्रेष्ठले कार्यपत्र प्रस्तुतीकरणका क्रममा जलवायु परिवर्तनलाई समयमै न्यूनीकरण नगरेको खण्डमा यसले भविष्यमा तापक्रम बढ्नुका साथै पि्र मनसुनको समस्या बढ्न सक्ने भन्दै यसतर्फ पनि ध्यान केन्द्रित गर्नु पर्नेमा जोड दिएकी छिन् ।
श्रेष्ठले भनिन्, ‘ जलवायु परिवर्तका कारण नेपालको ३० वर्षे इतिहासले के देखाएको छ भने नेपालमा चिसा दिनहरू कम हुँदै छन् भने ताता रातहरू बढ्दै छन् । साथै, तराई बाहेकका जिल्लाहरूमा पानी पर्ने क्रम घट्दै गएको छ भने हिमालमा समेत तातो बढ्दै गएको छ । यसले के पनि संकेत गरेको छ भने भविष्यमा नेपालको तापक्रम अझै बढ्ने देखिन्छ ।’

