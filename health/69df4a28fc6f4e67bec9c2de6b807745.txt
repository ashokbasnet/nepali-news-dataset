नेपालमा करिब ३३ हजार जनामा एचआइभी संक्रमणको अनुमान

राष्ट्रिय एड्स तथा यौनरोग नियन्त्रण केन्द्रले बिहीबार राजधानीमा पत्रकार सम्मेलन गरी ‘मेरो स्वास्थ्य मेरो अधिकार’ भन्ने नारासहित ३०औं विश्व एड्स दिवस शुक्रबार (भोलि) विभिन्न कार्यक्रम गरी मनाइने बताएको हो ।

केन्दले सन् २०१६ को अन्त्यसम्म विश्वमा ३ करोड ६७ लाख व्यक्तिमा एचआइभी संक्रमण भएको अनुमान रहेको जनाएको छ । नेपालमा ३२ हजार ७३५ जनामा एचआइभी संक्रमण भएको अनुमान छ । ति मध्ये पुरुषको संख्या २० हजार २३२ र महिलाको संख्या १२ हजार ५३ रहेको राष्ट्रिय एड्स तथा यौनरोग नियन्त्रण केन्द्र जानकारी दिएको छ ।

नेपालमा करिव ७० प्रतिशत एचआइभी संक्रमण असुरक्षित यौनसम्पर्कबाट हुने गरेको केन्द्रले जनाएको छ ।

केन्द्रका निर्देशक डा.विकास लामिछानेले सन् २०१० देखि २०१६ सम्ममा विश्वभर ११ प्रतिशतले नयाँ संक्रमण घटेको जानकारी दिए । उनले ४७ प्रतिशतले बच्चामा हुने संक्रमण कम भएको पनि जानकारी दिए ।

डा.लामिछानेका अनुसार नेपालमा एचआइभी भएकामध्ये १४ हजार ५४४ जनाले मात्र उपचार गराइरहेका छन् । एचआइभी संक्रमित खुलेर नआउने समस्याका कारण हाल धेरै संक्रमित उपचारको दायरामा नआएका उनको भनाइ छ ।

नेपाल सरकारले एचआइभी रोकथामका लागि यस वर्ष ५० करोड रकम विनियोजन गरेको रहेको छ भने एचआइभी संक्रमितलाई निःशुल्क औषधिका लागि १४ करोड रकम विनियोजन गरेको छ ।

नेपाल सरकारले सन् २०२० सम्ममा ९० प्रतिशत एचआइभी संक्रमितलाई संक्रमणको अवस्थाबारे थाहा पाउने र औषधिको पहुँचमा ल्याउने र औषधि खानेमध्ये ९० प्रतिशतको शरीरमा भाइरसको भार न्युन बनाउने लक्ष्य लिएको छ ।
