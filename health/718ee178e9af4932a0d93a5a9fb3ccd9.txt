डोटीमा सुरक्षित गर्भपतन गराउने महिलाहरु बढ्दै

जिल्लाका एक दर्जनभन्दा बढी स्वास्थ्य संस्थामा सुरक्षित गर्भपतनको सेवा सुरु भएपछि सुरक्षित गर्भपतन गर्नेको संख्यामा बृद्धी भएको जिल्ला स्वास्थ्य प्रमुख घनश्याम भट्टले बताए ।‘सुरक्षित गर्भपतन सेवा, महिला प्रजनन अधिकारमा टेवा’ भन्ने मुल नाराका साथ तेस्रो सुरक्षित गर्भपतन दिवसको अवसरमा आयोजित कार्यक्रममा उक्त जानकारी दिइएको हो ।

जिल्ला स्वास्थ्य कार्यालय डोटीका अनुसार जिल्लामा आव ०७१/७२ मा ४५०, ०७२/०७३ मा ४८६ र ०७३/०७४मा ९१६ महिलाले सुरक्षित गर्भपतन गराएका छन् ।

सुरक्षित गर्भपतनको सेवा सुरु भएपछि सुरक्षित गर्भपतन गराउनेको संख्यामा बृद्धी भएको डा.गिरिष अवस्थीले बताए । उनले घरेलु विधी, प्रतिवन्धित औषधिको सेवन गरेर गर्भपतन गर्ने महिलाको तथ्यांक सार्वजनिक हुन नसकेको बताए ।

महिलाहरु समाजिक तथा साँस्कृतिक बाध्यताका कारण अझैपनि स्वास्थ्य संस्थामा आएर सुरक्षित गर्भपतन गराउन नसकेको जिल्ला समन्वय समिति सभापति रामबहादुर ऐरले बताए । उनले स्वास्थ्य संस्थामा सुरक्षित गर्भपतन गराउँदा गाउँ घरमा अझै पनि नराम्रो दृष्टीकोणले हर्ने समस्या भएको बताए ।

त्यस्तै, जिल्लामा लिंग पहिचान गरेर असुरक्षित गर्भपतन गर्ने समस्या ठुलो रहेको दिपायलका सिलगढी नगरपालिकाका मेयर मन्जु मलासी बताउँछिन् । अधिकांश महिलाहरु भारतका बिभिन्न शहरमा पुगेर लिंग पहिचान गरी असुरक्षित गर्भपतन गराउने मलासीको भनाइ छ ।

निजी औषधि पसलले अबैधानिक रुपमा गर्भपतन गर्ने औषधि बिक्री वितरण गरिरहेको कार्यक्रमका सहभागीले बताएका छन् ।
