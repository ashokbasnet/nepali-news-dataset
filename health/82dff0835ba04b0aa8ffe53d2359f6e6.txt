नर्सहरुको आन्दोलनले बिरामी मर्कामा

सेती अञ्चल अस्पतालमा रहेका ५२ जना नर्स यतिबेला आन्दोलनमा छन् । मानव अंग प्रत्यारोपण केन्द्रबाट निष्काशन गरिएका नर्सहरुलाई पुनर्बहाली सहितका ११ बुँदे माग गर्दै नर्सिङ सेवा ठप्प पारेपछि बिरामीहरु मर्कामा परेका छन् ।नर्सिङ सेवा ठप्प हुँदा अस्पतालबाट प्रदान हुने विभिन्न सेवाहरु प्रभावित भएका छन् ।

संघकी जिल्ला अध्यक्ष यशोदा ढकालले हातमा कालो पट्टी बाँधेर सुरु गरेको आन्दोलन सरकारले माग पुरा नगरेपछि सेवा नै ठप्प गर्नु पर्ने अवस्थामा पुगेको बताइन् । उनले आजबाट ३ घन्टा सेवा ठप्प पारे पनि मागहरु सम्वोधन नभए २४ सै घन्टा नर्सिङ सेवा ठप्प पार्ने चेतावनी दिइन् ।

उनले मानव अंग प्रत्यारोपण केन्द्रबाट निकालिएका नर्सिङ्ग कर्मचारीहरुलाई विनाशर्त पुनर्वहाली गर्नुपर्ने लगायतका अन्य माग राखेर आन्दोलित भएको बताइन् ।

अध्यक्ष ढकालले आफूहरुको आन्दोलनले बिरामीहरुलाई थप सेवा पुग्ने भन्दै अहिले केही अप्ठ्यारो भएकोमा क्षमायाचना समेत गरिन् ।

अस्पताममा बिरामी लिएर आएका आफन्तहरु भने निकै मर्कामा परिरहेको बताइरहेका छन् । नर्सहरु आन्दोलित हुँदा समयमा स्वास्थ्य उचार नपाएको बिरामीका कुरुवाहरुले बताई रहेका छन् ।

सात नम्बर प्रदेशमा एउटा मात्रै आईसियू सेवा रहेको सेती अञ्चल अस्पतालको सो सेवा समेत प्रभावित भएको अस्पतालमा कार्यरत फिजिसियन डा. शेरबहादुर कमरले बताए । उनले नर्सहरु आन्दोलित हुँदा बिरामीले पाउनु पर्ने न्यून सेवाहरु समेत दिन नपाएको भन्दै राज्यले नर्सहरुको आधारभुत मागहरु पुरा गर्नतर्फ ध्यान दिनु पर्ने बताए ।

सेती अञ्चल अस्पतालले दिईरहेको अत्यावश्यक सेवाहरुमा रुटिङ्ग अपरेशन सेवा समेत नर्सहरुको आन्दोलनका कारण प्रभावित भएको छ । अस्पतालका मेसु डा. सजन केसीले नर्सहरु आन्दोलित हुँदा अस्पतालले दिंदै आएको अपरेशन सेवाहरु समेत प्रभावित भएको बताए । उनले गाईनो, हाडजोर्नी लगायत अन्य जनरल अपरेशन सेवाहरु समेत प्रभावित भएको बताए ।

यद्यपी विरामीलाई दिनु पर्ने अत्यावश्यक सेवाहरु भने अस्पतालले दिई रहेको मेसु केसीले जानकारी दिए ।
