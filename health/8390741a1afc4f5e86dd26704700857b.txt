दुई दशकदेखि बन्द मिसन अस्पताल सन्चालन गर्न माग

विकट गाउँका बासिन्दालाई स्वास्थ्य सेवा उपलब्ध गराउने उद्देश्यले दक्षिण पर्वतको पैयुँ गाउँपालिका–६ हुवासमा रहेको अस्पताल करिब दुई दशकदेखि सन्चालनमा आउन सकेको छैन ।

सशस्त्र द्वन्द्वका क्रममा असुरक्षाका कारण बन्द भएको अस्पताल सन्चालनमा नआउँदा सर्वसाधारणले सास्ती खेप्दै आएका छन् ।

विसं २०५० मा स्थापित १५ श्यैयाको उक्त अस्पताल सन्चालनमा कसैले चासो नदिएको गाउँलेले बताएका छन् । माओवादी जनयुद्धताका २०५८ सालदेखि अस्पताल बन्द भएको हो ।

स्थापना भएको सात वर्षसम्म सन्चालनमा आएको अस्पतालमा दुई अमेरिकी र चार नेपाली चिकित्सक कार्यरत थिए । अस्पतालबाट पर्वत, स्याङ्जा र गुल्मी जिल्लाका दुई दर्जन बढी गाविसका एक लाख ५० हजार सर्वसाधारण लाभान्वित थिए । व्यक्तिको १५ रोपनी जग्गामा ‘एड भान्टिस्ट फन्ट मिसर’ नामक अमेरिकी संस्थाले रु एक करोड लगानी गरेर निर्माण गरेको उक्त अस्पतालका भवन र फर्निचर अहिले बेवारिसे बनेका छन् ।

अस्पताल भवन र आवास गृहमा लगाइएको टायल फुटेपछि चुहिन थालेको छ । समयमै मर्मत नगरे भवन भत्कने निश्चित रहेको उक्त अस्पतालका पूर्व रजिष्ट्रार गंगा न्यौपानेले बताए । ‘द्वन्द्वकालमा माओवादीको डरले गर्दा अमेरिकन सरकारले आफ्ना सबै चिकित्सकलाई फिर्ता बोलाया’, उनले भने ‘अमेरिकन चिकित्सक फिर्ता गएपछि त अस्पताल नै बन्द भयो ।’

अस्पताल सन्चालनमा सरकारले चासो नदिँदा आफूहरु समस्यामा परेको स्थानीयवासी समाजसेवी लालबहादुर प्रधानले बताए । पाल्पाको मिसन अस्पतालको अवधारणानुसार निर्मित सो अस्पताल बन्द भएपछि सर्वसाधारण उपचारका लागि कास्की, स्याङ्जा, रुपन्देही, पाल्पा जान बाध्य भएका छन् । सबै किसिमका बिरामीको जाँच गर्ने गरिएकाले अस्पतालमा दैनिक ५० देखि सय जनासम्म बिरामी उपचारका लागि आउने गर्थे ।

हुवास बजार जिल्लाको प्रमुख व्यापारिक नाका भए पनि उक्त स्थानमा सुविधासम्पन्न स्वास्थ्यचौकी स्थापना भएका छैनन् । यहाँ उपस्वास्थ्य चौकीमात्र छ । ‘अस्पताल सन्चालन गर्न सबैसँग आग्रह ग¥यौंँ’, स्थानीयवासी मित्रलाल बस्यालले भने, ‘सन्चालनमा कसैले चासो दिएनन् ।’

अस्पातललाई सरकारले सन्चालनमा ल्याउन सके आफूहरुले महँंगो रकम तिरेर उपचार गर्न अन्यत्र जानुपर्ने समस्या हटेर जाने बस्यालले बताए । महँंगो रकम खर्च गरेर निर्माण गरिएका सबै भवन जीर्ण बनेर भत्किन लाग्दा समेत पुनःनिर्माण र सन्चालनमा कसैको ध्यान पुगेको छैन ।

गाउँलेले आफूहरुले स्थानीय प्रशासन र राजनीतिक दलका प्रतिनिधिसँंग अस्पताल सन्चालनका लागि पहल गरिदिन आग्रह गरे पनि कसैले चासो नदिएको बताएका छन् ।

पछिल्लो समय हुवासमै इलाका प्रशासन कार्यालय, इलाका प्रहरी कार्यालय, विभिन्न बैंक तथा वित्तीय संस्थाका शाखा तथा सडक सुविधाको राम्रो पहुँच पुगेकाले सुविधासम्पन्न अस्पतालको मात्रै कमी रहेको स्थानीयवासीको भनाइ छ । रासस
