गर्मीमा असिन–पसिन हुँदै यसरी जनताको सेवा गर्दैछन् डा केसी (भिडियो)

शिवहरि भट्टराई-सप्तरी, साउन २३ । चिकित्सा शिक्षा सुधारको माग गर्दै पटक पटक अनसन बस्दै आएका वरिष्ठ चिकित्सक डा. गोविन्द केसी दुर्गम र विकट स्थानमा गई उपचार गर्न पनि उत्तिकै चाख राख्ने गर्दछन् । डा. केसी केही दिन यता सप्तरीका बाढी प्रभावित सर्वसाधारणको सेवामा तल्लिन छन् ।

आठौं पटकको आमरण अनसनका कारण शारीरिक रुपमा कमजोर भएका डा. केसी आफन्त र चिकित्सकको सुझावलाई समेत वास्ता नगरी गत शनिबार बिहान सुटुक्क सप्तरी पुगे । रात्री बस चढेर राजविराज पुगेका डा. केसी त्यहाँबाट मोटरसाईल चढेर तिलाठी पुगेलगत्तै बाढी पीडितको स्वास्थ्य जाँचमा ब्यस्त हुँदै आएका छन् ।

गर्मीमा असिन–पसिन भएर पनि उनी बिरामीको चेकजाँच, सरसल्लाह र औषधी वितरणमा व्यस्त रहँदै आएका छन् ।

केसी बिरामीको सेवा गर्न पाउनु आफ्नो सौभाग्य भएको बताउँछन् ।

डा. केसीले बिरामीको चेकजाँच र औषधी वितरणसँगै बाढीका कारण जम्मा भएको प्रदुषित पानी र खानेपानीका कारण लाग्न सक्ने रोगका विषयमा पनि सर्वसाधारणलाई सचेत गराईरहेका छन् ।

अग्रिम जानकारी विना नै सप्तरी पुगेका डा. केसीको तिलाठी आगमन र उनले गरेका सेवा सप्तरीवासीकै लागि गर्वको विषय बनेको स्थानीय बताउँछन् ।
