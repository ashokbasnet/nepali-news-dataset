सरकारी स्वास्थ्य केन्द्रमा बस्दैनन् स्वास्थ्यकर्मी, नीजि क्लिनिकलाई प्राथमिकता

कलैया, साउन २३ । बाराको सिमरास्थित प्राथमिक स्वास्थ्य केन्द्रमा कार्यरत स्वास्थ्यकर्मी नियमित स्वास्थ्य केन्द्र आउन छाडेपछि सेवाग्राही मारमा परेका छन् ।

स्वास्थ्य केन्द्रमा कार्यरत कर्मचारी आफैंले नीजि क्लिनिक, मेडिकल र ल्याब संचालन गरी स्वास्थ्य केन्द्रमा समय दिन छाडेका हुन् । दुई चिकित्सकसहित १२ जना कर्मचारी दरबन्दी रहेको केन्द्रमा सिमरा, पथलैया, औराह, पिलुवालगायत एक नगरपालिकासहित करिब दर्जन बढी ग्रामीण भेगका बासिन्दा उपचारका निम्ति पुग्ने गर्दछन् ।

गर्भवती, क्षयरोगी, ज्वरोलगायतका बिरामी दैनिक अस्पताल आए पनि स्वास्थ्य केन्द्रमा कोही नभेटिएपछि नीजि क्लिनिक र मेडिकलमा चर्को शुल्क तिरेर उपचार गराउन बाध्य भएका छन् ।
