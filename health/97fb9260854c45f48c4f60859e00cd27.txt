दशैँ मनाउन गएका डाक्टर नआएपछि अस्पताल डाक्टरविहीन

अस्पतालमा डाक्टर नभएपछि अधिकांश बिरामीलाई अहिले अन्यत्र सिफारिस गरी पठाउन बाध्य हुनुपरेको बिरामीका आफन्त बताउँछन् ।

अस्पताल प्रमुख डा महेश खनाल दशैँ आउन १५ दिनअघि नै बिदामा हिँडेपछि सरुवा मिलाएर पूर्वाञ्चल क्षेत्रीय स्वास्थ्य निर्देशनालय धनकुटाको निर्देशक बन्न पुगेको अस्पतालका कर्मचारी बताउँछन् ।

यस्तै दशैँ आउन एक हप्ता अगाडि नै बिदामा हिँडेका डा फणीन्द्र बडालसमेत सरुवा मिलाएर जिल्ला अस्पताल धनकुटा नै गएपछि अहिले जिल्ला अस्पताल उदयपुरमा प्रसूतिसहित अन्य बिरामीको उपचारमा समस्या आएको अस्पतालका अहेव तथा ल्याबका कर्मचारीले बताउने गरेका छन् ।

जिल्ला अस्पताल उदयपुरमा अहिले प्रसूतिसहित अन्य बिरामी गरेर दैनिक १५० को हाराहारीमा उपचारका लागि आउने गरेको भए तापनि विशेषज्ञ डाक्टर नभएपछि अधिकांश बिरामी बीसौँ हजार खर्च गरेर एम्बुलेन्सबाट विराटनगर तथा सुनसरीको धरान जान बाध्य हुनु परेको त्रियुगा नगरपालिका–३ मोतिगडाका राजेश चौधरी बताउँछन् ।

दशैँ अगाडि हिँडेका डाक्टर सरुवा लिएर अन्यत्र गए पनि सम्बन्धित निकायले अन्य डाक्टरको व्यवस्थामा उचित ध्यान नदिँदा अहिले झण्डै तीन हप्तादेखि बिरामीले हैरान खेप्नु परेको बिरामीका आफन्तको गुनासो छ ।

यतिसम्म कि जिल्ला अस्पतालमा निःशुल्क प्रसूति बिरामीको सल्यक्रियासहितको उपचार हुने गरेको भए तापनि अहिले डाक्टर नभएपछि कतिपय बिरामीलाई स्थानीय निजी अस्पतालमा सल्यक्रियासहितको प्रसूति सेवा लिन रु ५० हजारसम्म रकम तिर्न बाध्य हुनुपरेको रौता–३ का कर्णबहादुर खड्काको गुनासो छ ।

यस विषयमा अस्पतालका प्रशासन फाँटका प्रमुखसहित अन्यसमेत बिदामा अन्यत्र गएपछि अहिले जिल्ला अस्पताल अहेव र नर्सको भरमा सञ्चालन हुन बाध्य रहेको स्थानीयवासी तथा अस्पतालका कर्मचारी नै बताउँछन् ।

तेह्रजना विशेषज्ञ डाक्टरको दरबन्दी रहेको जिल्ला अस्पताल उदयपुरमा विगतदेखि नै तीन चारजना डाक्टरले अस्पताल सञ्चालन गर्दै आएका छन् भने धेरै डाक्टरको दरबन्दी खाली नै हुँदै आएको छ ।

केही भएका डाक्टर पनि धमाधम सरुवा लिएर अन्यत्र हिँडेपछि अहिले आएर जिल्ला अस्पताल डाक्टरविहीन नै बन्न पुगेको हो । (रासस)
