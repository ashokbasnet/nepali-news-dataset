भक्तपुरमा पनि भेटियो स्क्रब टाइफसका बिरामी, सचेत बन्नोस्, ज्यान जानसक्छ

भक्तपुर, भदौ १६ । भक्तपुरमा पनि स्क्रब टाइफसको नयाँ बिरामी भेटिएको छ ।

भक्तपुर जिल्ला अस्पतालमा बिरामी भएर उपचारका लागि आएका ६ वर्षका एक बालकलाई स्क्रब टाइफस भेटिएको अस्पतालका छाला तथा यौन रोग विशेषज्ञ डा. शम्भुदत्त जोशीले जानकारी दिए ।

मुसा वा छुचुन्द्रोमा हुने एक प्रकारको किरा ‘माइट’ले टोकेमा सर्ने यो रोग दोस्रो विश्व युद्धपछि फेरि देखापरेको उनले बताए ।

मुसा मारेर आएको बिरालो समातेमा पनि यो किराको संक्रमण हुनसक्ने बताउँदै उनले उपचारमा ढिलाइ गरे यसबाट ज्यानै जानसक्ने उल्लेख गरे ।

यो रोग लागेमा सुरुमा शरीरमा डाबर आउने, ज्वरो आउने, टाउको दुख्ने, शरीरमा गाँठा देखिने, टोकेको ठाउँमा खरानी रंगको राबर आउने, पछि कलेजो, श्वासप्रश्वास, आन्द्रा, रगतको नली फुटेर ज्यानै जानसक्ने डा. जोशीले जानकारी दिए ।

यो रोगको संक्रमण भक्तपुरमा पहिलोपटक देखापरेको भक्तपुर अस्पताल व्यवस्थापन समितिका अध्यक्ष नवराज गेलालले जानकारी दिए ।

जनचेतनाको अभावले रोगको संक्रमण बढ्नसक्ने भएकाले सबैलाई सचेत गराउनुपर्ने बताउँदै सरकारले यो रोगको निःशुल्क उपचार र औषधिको व्यवस्था गरेको उनले जानकारी दिए ।

भक्तपुरमा यो रोगका बिरामी अरु पनि हुनसक्ने आशंका गर्दै उनले अस्पतालमा यसको परीक्षण गर्ने प्रविधि अर्थात् किटको व्यवस्था गर्नु अति आवश्यक भएको डा. जोशीले बताए ।

नेपालमा यो रोगबाट अहिलेसम्म करिब ४०० जना संक्रमित भएको र पाँचजनाको ज्यान गइसकेको अस्पतालले जनाएको छ । रासस
