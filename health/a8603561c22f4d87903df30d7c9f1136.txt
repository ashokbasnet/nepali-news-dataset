दसैंको ६ दिनमै ५३ जनामा डेंगु

चितवन, कात्तिक १ । दुई महिनादेखि चितवनमा फैलिएको डेंगु रोगको प्रकोप अझै घटेको छैन ।

जिल्ला जनस्वास्थ्य कार्यालय चितवनले डेंगु रोग फैलाउने लामखुट्टेका लार्भा खोजेर नस्ट गर्ने अभियानसहित सहर–बजारका विभिन्न क्षेत्रमा चेतनामूलक कार्यक्रम सन्चालन गरेपनि रोगको प्रकोप घट्न नसकेको हो ।

भदौको पहिलो सातादेखि फैलिएको यो रोगबाट दुई महिनाको अवधिमा १७८ जना संक्रमित भइसकेको जिल्ला जनस्वास्थ्य कार्यालय चितवनका भेक्टर कन्ट्रोल निरीक्षक राम केसीले सोमबार जानकारी दिए ।

असोजको २२ गते फूलपातीसम्म चितवनमा १२५ जनामा डेंगु लागेका बिरामी थिए । फूलपातीदेखि टीकाको पर्सिपल्ट २७ गतेसम्म ६ दिनको अन्तरालमै थप ५३ जनामा संक्रमण भएको पाइएको छ ।

असोजको अन्तिम तीनदिनको अवस्थाबारे अस्पतालबाट प्रतिवेदन आइनपुगेको केसीले जानकारी दिए ।

अझै चितवनको रत्ननगरमा यसको प्रकोप बढ्दोक्रममा रहेको कार्यालयले जनाएको छ ।

‘चितवनमा समग्रमा देखिएको डेंगु रोगको संक्रमणमध्ये ८० प्रतिशत रत्ननगरको बजार क्षेत्रमा छ’–केसीले भने–‘नियन्त्रण अभियान भने जारी राखेका छौं ।’

दसैंको मुखमा डेंगु फैलिएपछि इपिडिमियोलोजी तथा रोग नियन्त्रण महाशाखा काठमाडौंको टोलीसमेत आएर नियन्त्रण अभियान चलाएको थियो तर संक्रमण घट्न सकेको छैन ।

‘लामखुट्टे मार्न स्प्रे गर्ने र खोजेर नस्ट गर्ने उपाय छन्, स्प्रे गर्दा जनस्वास्थ्यमै असर पर्छ, त्यसकारण उत्तम उपाय भनेकै सर्वसाधारण आफैं नै सचेत हुने र भाँडोमा जमेको पानी नस्ट गरी सरसफाइ गर्ने नै हो’–महाशाखाका जनस्वास्थ्य अधिकृत रेशम लामिछाने भन्छन् ।

बर्सेनि पानी जम्न नदिन भनेर सचेत गराउँदासमेत कतिपय स्थानमा अटेर गरेको पाइएको स्वास्थ्यकर्मीहरुले बताएका छन् ।

‘खोज र नस्ट गर’ अभियानकाक्रममासमेत पटक–पटक एकैघरमा लामखुट्टेका लार्भा फेलापार्नुले यो तथ्यलाई पुष्टि गर्छ ।

एडिस एजेप्टाई नामको संक्रमित पोथी लामखुट्टेले टोकेमा यो रोग सर्छ । यसले कुनैपनि भाँडामा जमेको सफा पानीमा बच्चा हुर्काउँछ ।

यसको खास उपचार पत्ता नलागेकाले लक्षण हेरेर उपचार गर्नुपर्ने चिकित्सकको भनाइ छ । रासस
