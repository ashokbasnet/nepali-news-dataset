नेपाली सेनाद्वारा मोबाइल घुम्ती शिविर सञ्चालन

दुई दिनसम्म चलेको सो स्वास्थ्य शिविरबाट दुई हजार २०० भन्दा बढी सर्वसाधारणले स्वास्थ्य जाँच तथा उपचार पाएका छन् । कैलालीका प्रमुख जिल्ला अधिकारी गोविन्दप्रसाद रिजालले शिविरमा २० जनालाई नागरिकताको प्रमाणपत्र वितरण तथा ५० जनालाई अपाङ्गताको परिचयपत्र वितरण गरेका थिए ।शिविरमा नेपाली सेनाको ५० शय्याको मोबाइल अस्पतालमा संलग्न रहेको १०५ जनाको स्वास्थ्य टोलीमार्फत सर्वसाधारणको स्वास्थ्य जाँच तथा उपचार गरिएको थियो ।विसं २०७२ मा आएको भूकम्पपछि चीन सरकारले नेपाली सेनालाई ५० शय्या भएको मोबाइल अस्पतालको सहयोग गरेको थियो । सोह्र प्रकारका विशेषज्ञ सेवा उपलब्ध गराइने सो मोबाइल अस्पतालमा आइसियू, जेनेटर, ल्याबलगायतका सेवा उपलब्ध छन् ।शिविरमा जिल्ला प्रशासन कार्यालय कैलालीको पहलमा सङ्कलन गरिएको करिब रु पाँच लाख बराबरको औषधिसमेत वितरण गरिएको थियो । (रासस)
