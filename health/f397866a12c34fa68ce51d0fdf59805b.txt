अधिक मदिरा सेवन गर्नेहरुमा बिर्सने समस्या ‘डिमेन्सिया’ बढ्दो, यी हुन् लक्षण

कुनै समयमा उमेरजन्य समस्याकारुपमा हेरिने यो रोग पछिल्लो समयमा युवाहरुमा पनि उत्तिकै देखिन थालेपछि भएको अध्ययनमा अल्कोहलको अधिक सेवन नै यसको कारण रहेको पाइएको छ ।

एक हप्तामा ३०० एमएलभन्दा बढी अल्कोहल सेवन गर्नुहुन्छ भने विचार पुर्‍याउनुहोस्, तपाइँलाई डिमेन्सिया अर्थात् बिर्सने समस्याले पिरोल्न सक्दछ ।

हालै फ्रान्समा गरिएको अध्ययनले १० लाख मानिस यो रोगबाट ग्रसित भएको र यसमा पनि ६५ वर्षभन्दा कम उमेरका व्यक्तिहरु नै ठूलो संख्यामा रहेको औंल्याइएको छ ।

धुमपान गर्ने र अधिक मदिरा सेवन गर्ने व्यक्तिमा डिमेन्सियाको समस्या देखिएको अध्ययनले देखाएको हो ।

अत्याधिक मात्रामा मदिरा सेवनले मानिसको ‘ब्रेन’को ‘टिस्यु’ बिग्रँदै गइ बिर्सने समस्या देखिन थाल्ने अध्ययनले देखाएको छ ।

डिमेन्सिया भयो भने सम्झनसक्ने क्षमता कमजोर हुँदै जाने, विस्तारै सोच्नसक्ने क्षमता कमजोर हुने, बोल्नलाई शब्द नआउने भएकाले धेरैबेर सोच्नुपर्ने साथै व्यवहार परिवर्तन हुँदै जाने लक्षणहरु देखिन थाल्दछ ।

मदिराको सेवनले ब्रेनमा अक्सिजन, भिटामिन नपुग्ने र बिस्तारै ब्रेन बिग्रँदै जाने समस्या देखिने चिकित्सकहरु बताउँछन् ।

डिमेन्सिया एउटा अवस्था हो । डिमेन्सियाका कारण अल्जाइमर र भास्कुलर डिमेन्सियाकोसमेत समस्या देखिने चिकित्सकहरु बताउँछन् ।

उमेर बढ्दै जाँदा पनि मानिसमा डिमेन्सियाको समस्या देखिन थाल्छ । प्रायः यो समस्या ६० देखि ६५ वर्ष नाघेपछि देखिन्छ । यद्यपि, पछिल्लो समयमा कम उमेरमै यस्तो समस्या देखिएपछि चिकित्सकहरु पनि आश्चर्यमा परेका छन् ।

चिकित्सकहरुले सबै बिर्सने समस्या डिमेन्सिया भने नभएको स्पस्ट गरेका छन् । कामको धेरै चाप भएको बेलामा बिर्सने, धेरै सोच्ने बानीले, चिन्ता र डिप्रेसनका कारण पनि बिर्सने समस्या देखिनसक्छ, जुन डिमेन्सिया होइन ।

डिमेसिन्या भइसकेपछि त्यसलाई पूर्णरुपमा सन्चो बनाउन सकिँदैन । तर, डिमेन्सियाको लक्षण देखापर्नासाथ चिकित्सकको सम्पर्कमा आउने र मदिरा सेवन गर्न छाड्ने हो भने यो समस्या बढ्न भने पाउँदैन ।

नेपालमा कति डिमेन्सियाका बिरामी छन् भने एकीन तथ्यांक छैन । तर, पछिल्लो समय मद्यपानको सेवनका कारण यो समस्या लिएर आउने युवाहरुको संख्या भने बढेको चिकित्सकहरु बताउँछन् ।

भिडियो हेर्नुहोस्
