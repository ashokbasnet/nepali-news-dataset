बाढी प्रभावित क्षेत्रमा मृत पशु चौपायबाट प्रदुषण फैलने भन्दै सचेत रहन आग्रह

काठमाडौं– खानेपानी तथा सरसफाई मन्त्रालयले बाढीका कारण मृत्यु भएका पशु चौपायको समयमै व्यवस्थापन गर्न नसक्ने हो भने प्रभावित क्षेत्रमा प्रदुषणका कारण समस्या निम्तन सक्ने भन्दै सम्बन्धीत निकायलाई सर्तक र सचेत हुन आव्हान गरेको छ । मन्त्रालयले शुक्रबार पत्रकार सम्मेलन गरी बाढी प्रभावित तराईका जिल्लामा शुद्ध पीउने पानी तथा आवश्यक सरसफाईमा अहिले नै चिन्ता लिनुपर्ने अवस्था नरहेपनि मृत पशु चौपायको सही व्यवस्थापन हुन नसके समस्या निम्तन सक्ने भन्दै सचेत हुन आव्हान गरेको हो । बाढीका कारण पीउने पानीको स्रोत स्यालो ट्युबेलहरु प्रदूषित बनेको तथा खानेपानी आयोजनाहरुमा क्षतिपुग्नुको साथै पानी जमेका कारण अधिकांश शौचालय प्रयोगविहिन बन्दा प्रदुषण फैलन सक्ने तर्फ सबैले चासो देखाईरहेका बेला मन्त्रालयले पानी र सरसफाईमा चिन्ता लिनुपर्ने अवस्था नरहेपछि मृत पशुचौपायको व्यवस्थापन भने समस्या बनेको स्पष्ट पारेको हो । बाढी पछिको विषम अवस्था सम्बोधनका लागि अत्यन्तै सम्बेदनशील र प्रतिवद्ध रहेको पनि मन्त्रालयले जनाएको छ । मन्त्रालयले अहिले सम्म डुबानकै कारण मात्रै मानविय क्षति पुगेको र प्रदुषण भयो भन्ने समाचार प्राप्त नभएपनि खतरा भने टरिनसकेको बताएको छ ।आधारभूत खानेपानी तथा सरसफाईमा ८७ र ९२ प्रतिशत कभरेज भएको भन्दै मन्त्रालयले भुकम्प पछिको खानेपानीमा गरिएको लगानीले अहिलेको विपतमा काम गर्न सजिलो भएको जनाएको छ । खानेपानी तथा ढल निकास विभाग, खानेपानी तथा सरसफाई डिभिजन कार्यालय तथा स्थानिय विभिन्न संघ संस्थासंग मिलेर पानी शुद्धिकरण तथा अत्यावश्यक सरसफाईका किट वितरण गर्ने तथा स्यालो टुबेलहरुको शुद्धिकरण कार्यका लागि केन्द्रबाट १८ जना ईन्जिनियरहरु प्रत्येक जिल्लामा खटाईएको, खानेपानी तथा ढल निकास विभागद्वारा  खानेपानी शुद्धिकरणका लागि ५ लाख रुपैयाँका दरले प्रभावित जिल्लालाई खर्च गर्ने अख्तियारी दिईएको पनि मन्त्रालयले जनाएको छ । 
