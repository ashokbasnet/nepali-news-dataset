भिटामिन ‘ए’ कार्यक्रम : सात करोडको औषधि खुवाउन चार करोड खर्च

काठमाडौं– सरकारले देशभरका बालबालिकालाई सात करोडको औषधि खुवाउन चार करोड खर्चिने भएको छ । बालबालिकालाई भिटामिन “ए” र जुकाको औषधि खुवाउने राष्ट्रिय कार्यक्रम अन्र्तगत यो खर्च हुन लागेको हो । बालस्वास्थ्य महाशाखा युएसएआईडी,युनिसेफ लगायत विभिन्न संघ संस्थाको सहकार्यमा कार्तिक १६ र १७ गते यो कार्यक्रम संचालन गरिएको हो । अभियान अन्र्तगत ६ महिनादेखि ५ वर्ष सम्मका २६ लाख बालबालिकालाई भिटामिन “ए”  र एक वर्ष देखि ५ वर्षको २३ लाख बालबालिकालाई जुकाको औषधि खुवाईने छ । कार्यक्रमअन्र्तगत आज दोश्रो दिन छुटेका बालबालिकालाई भिटामिन “ए” र जुकाको औषधि खुवाईने छ । विभिन्न दातृ निकायको सहयोगमा राष्ट्रिय कार्यक्रम संचालन गर्दे आएको नेपाल सरकारले ३ वर्षयता पूर्ण रुपमा आफैले औषधि खरिद गर्दे आईरहेको छ । दुई दिनको राष्ट्रिय कार्यक्रममा क्याप्सुल किन्नका लागि ५ करोड र अल्जेन्टाका लागि साढे २ करोड लाग्ने बालस्वास्थ्य महाशाखा पोषण शाखा अधिकृत स्मृती बतौलाले जानकारी दिईन । यस्तै सरकारले यो कार्यक्रम सफल पार्न ५१ हजार स्वंयमसेविका परिचालन गरेको छ । स्वंयमसेविकाको दुईदिनको भत्ताको लागि मात्रै ४ करोड १५ हजार खर्च लाग्ने छ । विगत २ वर्षदेखि स्वंयमसेविकाको भत्ता २ सयबाट बढाएर ४ सय बनाइएको छ । 
