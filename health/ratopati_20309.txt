मधुमेहबारे यस्ता छन् १५ तथ्य

स्वामी ज्ञान मित्र  आधुनिक युगमा मधुमेह रोग विश्वमै चुनौतीको रूपमा देखिएको छ । रोगीको संख्या बढ्ने क्रममा छ । विश्व स्वास्थ्य संगठनको सन् २०१४ को तथ्यांकअनुसार विश्वका ४२ करोडभन्दा बढी व्यक्ति यो रोगले पीडित छन् । रगतमा चिनीको मात्रा आवश्यकताभन्दा बढी हुनु नै मधुमेह निम्तिने कारण हो । यो रोगबारे केही तथ्य यस्ता छन् :१ मधुमेह तीन प्रकारका हुन्छन् । टाइप १ मधुमेहमा शरीरमा इन्सुलिन उत्पादन बन्द हुन्छ । यस्ता रोगीलाई इन्सुलिन चढाउनुपर्छ । यसलाई ‘इन्सुलिन डिपेन्डेट डाइबिटिज मेलिटस’ पनि भनिन्छ । मधुमेह रोगीमध्ये ५ देखि १० प्रतिशतलाई यस्तो खालको समस्या हुन्छ ।२ टाइप २ मधुमेहमा इन्सुलिन उत्पादन भए पनि शरीरका कोषिकाले इन्सुलिनमाथि कुनै प्रतिक्रिया गर्दैनन् । यसलाई ‘नन इन्सुलिन डिपेन्डेट डाइबिटिज मेलिटस’ भनिन्छ । मधुमेह रोगीमध्ये ९० देखि ९५ प्रतिशतमा यो टाइपको समस्या हुन्छ । सन्तुलित भोजन र व्यायामबाटै टाइप २ मधुमेहलाई ८० प्रतिशतसम्म नियन्त्रण गर्न सकिन्छ ।३ ‘गेस्टेसनल’ पनि अर्को टाइपको मधुमेह हो । यस्तो मधुमेह गर्भवती महिलालाई बढी हुन्छ । गर्भावस्थामा रगतमा ग्लुकोजको मात्रा बढ्नाले स्त्रीलाई ‘गेस्टेसनल डाइबिटिज’ हुन्छ । यो पछि गएर टाइप २ मधुमेहमा परिणत हुने खतरा हुन्छ ।४मधुमेह कुनै पनि उमेर समूहका व्यक्तिलाई हुन सक्छ । बच्चालाई पनि हुन सक्छ । यो नियन्त्रणमा नराखिए हृदयाघात, अन्धोपन, अल्सर, स्ट्रोक र मिर्गौला नष्ट हुन सक्छ ।५मधुमेह आनुवंशिक रोग हो । परिवारमा कसैलाई मधुमेह छ भने यो अर्को सन्ततिमा सर्न सक्छ । तर, यो सरुवा रोग होइन ।६ स्वस्थ मानिसमा भोजनपूर्व रगतमा ग्लुकोजको मात्रा ७० देखि १०० एमजी÷डिएल हुनुपर्छ । भोजनपछि १२० देखि १४० एमजी÷डिएल हुनु सामान्य मानिन्छ । ग्लुकोजको मात्रा योभन्दा बढी भए मधुमेह रोग प्रारम्भ भएको मान्नुपर्छ ।  ७ अत्यधिक तिर्खा र भोक लाग्नु, शरीरको तौल घट्नु, थकान एवं कमजोरी अनुभव गर्नु, शरीरमा भएका घाउ निको हुन धेरै समय लाग्नु, बारम्बार पिसाब आउनु आदि मधुमेहका लक्षण हुन् ।८ मधुमेहका रोगीले धूम्रपान, मद्यपान, मिठाईजन्य गुलिया पदार्थ, क्रिम, जंकफुड, मैदा, बाक्लो दूध, चिसो पेय पदार्थहरू सेवन गर्नु हुँदैन । नुन, मासु, माछा, अन्डा, चिया, कफी, नरिवल, सी फुडजस्ता खाद्य पदार्थ सेवन कम गर्नुपर्छ । करेला, मेथी, जामुन, गेडागुडी, ब्रोकाउली, अनार, ब्ल्याकबेरी, स्याउ, अन्जिर, किवी तथा अमिलो प्रकृतिका फल, काँक्रो, सलादपात, प्याज, लसुन, मुला, गोलभेँडा, सागपात, काँचो केरा, गहुँ आदि खानु राम्रो हुन्छ । खासगरी रेसायुक्त खानेकुराले फाइदा गर्छ ।९ भारतमा ७ करोड ५० लाखभन्दा बढी मधुमेहका रोगी छन् । चीनमा विश्वमै सबैभन्दा बढी ९ करोड व्यक्ति यो रोगबाट पीडित छन् । अमेरिकामा २ करोड मधुमेहरोगी छन् । प्रत्येक १० सेकेन्डमा मधुमेहका कारण एकजनाको ज्यान जान्छ ।१०योगासनले मधुमेह नियन्त्रण गर्छ । सुखासन, अर्धमत्स्येन्द्रासन, ताडासन, मत्स्यासन र शवासन लाभकारी हुन्छ । कपालभाती, अनुलोम विलोम, शक्ति चालिनी प्राणायामले पनि नियन्त्रण गर्छ ।११ सन् १९२१ मा क्यानडाका डा. फ्रेडेरिक बेन्टिङ र चाल्र्स एच बेस्टले प्यान्क्रियाटिक एक्सट्र्याक्टबाट इन्सुलिन हर्मोन निर्माण गरेका थिए । बेन्टिङले कुकुरलाई एउटा इन्जेक्सन लगाए, जसले कुकुरको रगतमा बढेको चिनीको स्तर सामान्य भयो । यो खोजका लागि उनीहरूले नोबेल पुरस्कार पनि पाए । सुरुसुरुमा गाई, सुँगुरजस्ता जनावरहरूबाट इन्सुलिन निर्माण गरिन्थ्यो । १२ इन्सुलिनको पहिलो प्रयोग टाइप १ मधुमेहपीडित १४ वर्षीय लियोनार्ड थाम्पसनमाथि ११ जनवरी १९२२ मा भएको थियो । इन्सुलिनकै कारण उनी मृत्युको मुखबाट जोगिएका थिए ।१३ एलोप्याथिक चिकित्सा विज्ञानसँग मधुमेहलाई जरैबाट समाप्त पार्ने उपाय छैन, रोकथामका उपाय मात्र छन् । औषधिले रगतमा ग्लुकोजको मात्रा सामान्य कायम राख्न सहयोग गर्छ । टाइप १ का रोगीले बाहिरबाट शरीरमा इन्जेक्सनका माध्यमले इन्सुलिन पूर्ति गर्नुपर्छ । दिनमा कैयौँपटक लिनुपर्ने हुन सक्छ । यसरी लिइएको इन्सुलिनको मात्रा ठिक्क हुनुपर्छ । इन्सुलिनको मात्रा बढी भए रगतमा चिनीको स्तर सामान्यभन्दा घट्न सक्छ । यस्तो हुनुलाई हाइपोग्लाइसेमिया भनिन्छ । यसको तात्कालिक उपचार चकलेट खाएर हुन्छ । तर, रगतमा चिनीको मात्रा धेरै कम भएमा रोगी ‘कोमा’मा पुग्न सक्छ । यसलाई ‘इन्सुलिन सक’ भनिन्छ । यो टाइपका रोगीले जीवनभरि नै इन्सुलिन लिनुपर्ने हुन्छ । टाइप २ का रोगीले तौल घटाएर, डाइट कन्ट्रोल गरेर, व्यायामबाट रोग नियन्त्रण गर्न सक्छन् । यस टाइपका रोगीले प्रायः औषधि (ट्याब्लेट) सेवन गरेर रोग नियन्त्रणमा राख्न सक्छन् । औषधिले प्यान्क्रियाजलाई सक्रिय गराएर इन्सुलिनको उत्पादनमा वृद्धि गराउँछ । एलोपेथिक चिकित्सामा टाइप १ का रोगीझैँ टाइप २ का रोगीले पनि जीवनभर औषधि सेवन गर्नुपर्दछ ।१४ महिलालाई मधुमेहका कारण सेक्सप्रति अरुचि, मासिक चक्रमा गडबडी, डिम्ब उत्पादनमा ह्रासको समस्या हुन्छ ।१५ टाइप १ मधुमेहका रोगीले इन्जेक्सनबाट इन्सुलिन लिने बाध्यतामा सुधार आएको छ । ‘इन्हेल्ड इन्सुलिन’ प्रयोग गर्न सक्छन् । कैयौँ वैज्ञानिक इन्सुलिन चक्की बनाउने प्रयासमा लागेका छन् । यसलाई जिब्रोमुनि राखेर प्रयोग गर्न सकिन्छ ।  नयाँ पत्रिकाबाट                                                         
