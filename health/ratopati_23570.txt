स्वास्थ्यक्षेत्र व्यापारी होइन सेवामुलक हुन आवश्यक’

काठमाडौ – नेपाल स्वास्थ्य व्यवसायी महासंघको १२ औ साधारणसभामा चिकित्सा विज्ञान राष्ट्रिय प्रतिष्ठान (न्याम्स)का पूर्वउपकुलपति तथा काठमाडौं मेडिकल कलेजका कार्यकारी प्रमुख डा. दामोदर पोखरेलले नेपालबाट जति पनि रोजगारको लागि विदेश जाने गरेका जनशक्ति अदक्ष भएकै कारण समस्या बेहोर्नुपरेको धारणा राखे ।वैदेशिक रोगजार सम्बन्धि स्पष्ट नीति नियम नभएकोले विदेश जाने कामदारहरु फर्कनुपरेको भन्दै पोखरेलले नेपाल सरकारले वैदेशिक रोजगार सम्बन्धि स्पष्ट नीति नियम लागू गरी कार्यान्वयन गर्नुपर्नेमा जोड दिए । कार्यक्रममा जिल्ला जनस्वास्थ्य कार्यालय काठमाडौंका प्रमुख महेन्द्रप्रसाद श्रेष्ठले स्वास्थ्य क्षेत्रमा व्यापारीकरण भएको भन्दै त्यसलाई रोक्न सक्नुपर्ने धारणा व्यक्त गरे ।   उनले स्वास्थ्य सँस्था नीजिकरण भएसंगै सेवाभाव भन्दा पनि व्यापारिक रुपमा अघि बढेकोमा चिन्ता व्यक्त गर्दै  स्वास्थ्य सेवालाई व्यापारिक दृष्टिकोणबाट टाढै राख्नुपर्ने बताए । डाक्टर जीलाई व्यापारी जस्तो साहुजिको संज्ञा दिदै उनले डाक्टर जी नभइ डाक्टर साप बन्न सक्नुपर्नेमा जोड गरे । नेपाल रेडियोलोजी एशोसिएसनका अध्यक्ष डा. स्वयमप्रकाश पण्डितले भने, ‘नेपालबाट स्वास्थ्य परिक्षण गराएर वैदेशिक रोजगारमा गएका व्यक्तिहरु विदेशमा स्वास्थ्यमा अनफिट भएर फर्कदा स्वास्थ्य व्यवसायीलाई समस्या पर्ने भन्दै त्यस्ता समस्या कम गर्न पनि अनलाइन प्रणाली लागू गर्नुपर्छ ।’ त्यस्तै,  नेपाल स्वास्थ्य व्यवसायी महासंघका अध्यक्ष कैलाश खड्काले वैदेशिक रोजगारमा जाने कामदारको स्वास्थ्य परिक्षणलाई कसरी गुणस्तरीय बनाउन सकिन्छ भन्नेमा महासंघ लागि परेको बताए । उनले १२ वर्षमा स्वास्थ्य व्यवसायी महासंघ धेरै उचाइमा पुगेको भन्दै पछिल्लो समय महासंघले  आफ्नै जग्गा लिएर एक वर्षभित्र भवन निर्माण गरिसक्ने दावी समेत गरे । कार्यक्रममा महासंघका उत्कृष्ट कर्मचारीको रुपमा प्रशासकीय अधिकृत रविन्द्र केसी र जीतबहादुर खड्कालाई सम्मान गरिएको थियो । यसैगरी महासंघका सदस्यका छोराछोरीबाट एसइइमा सर्वोत्कृष्ट अंक ल्याउने विमसराज शाक्य र समिक्षा भण्डारीलाई नगद १० हजारसहित सम्मान गरिएको थियो ।   
