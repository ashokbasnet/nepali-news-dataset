जान्नुहोस्, रुघाखोकी असामान्य पनि हुन सक्छ !

डा. राकेशकुमार यादव सरुवा रोग विशेषज्ञ जाडोयाममा मानिसलाई रुघाखोकीले अत्यधिक सताउने गर्छ । तर, सामान्यजस्तो देखिने यस्ता रुघाखोकी गम्भीर प्रकृतिका समेत हुन सक्छन् । यसलाई इन्फ्लुएन्जा भाइरस पनि भनिन्छ । त्यसैले, रुघाखोकीलाई सामान्य रूपमा नलिई समयमै उपचार गरेर निर्मूल पार्न जरुरी हुन्छ ।यसरी फैलन्छ इन्फ्लुएन्जा भाइरस संक्रमित व्यक्तिले खोक्दा, हाछ्युँ गर्दा वा बोल्दा मुखबाट निस्किने पानीका कणका कारण हावाका माध्यमबाट वातावरणमा फैलन्छ । संक्रमित व्यक्तिको एक मिटरको दूरीमा रहेको व्यक्तिलाई समेत यस्तो भाइरस सर्न सक्छ । श्वासप्रश्वासका माध्यमबाट व्यक्तिमा इन्फ्लुएन्जा सर्ने गर्छ । त्यसैले इन्फ्लुएन्जा निकै छिटो र छोटो समयमा एक व्यक्तिबाट अर्को व्यक्तिमा फैलन सक्छ ।लक्षण यस्तो इन्फ्लुएन्जा लाग्ने व्यक्तिमा ज्वरो आउने, घाँटी दुख्ने, चिलाउने, शरीर दुख्ने, श्वास फेर्न गाह्रो हुने समस्या हुन्छ । त्यस्तै, रुघाखोकी र ज्वरोसँगै अन्य जटिल समस्या पनि देखा पर्न सक्छ । घाँटी खसखस हुनु, नाकबाट पानी बग्नु, नाक बन्द हुनु पनि यसका लक्षण हुन् ।सावधानी यस्ता भाइरसको संक्रमणबाट बच्नका लागि भिडभाडमा त्यति धेरै बस्नु हुँदैन । यदि भिडमा जानुपर्ने भए पनि सावधानी अपनाउनुपर्छ । त्यसका लागि मास्क प्रयोग गर्न पनि सकिन्छ ।संक्रमण भएका बिरामीसँग लसपस गर्ने, बिरामीले प्रयोग गरेका सामग्री प्रयोग गर्नु हुँदैन । यदि बिरामीसँग बस्नैपर्ने बाध्यता आइपरे पनि करिब एक मिटर टाढा रहनुपर्छ ।बाहिर निस्केर घर पुगेपछि अनिवार्य रूपमा साबुनपानीले हातगोडा धुनुपर्छ । यसो गर्दा संक्रमण सर्ने डर कम हुन्छ ।जाडोमा झोलिलो खाद्यपदार्थ बढी सेवन गर्नुपर्छ ।जाडो मौसम सुरु हुनुपूर्व नै इन्फ्लुएन्जाविरुद्धको खोप लगाएमा यस्तो संक्रमणको सम्भावना कम हुन्छ ।जोखिम समूह जाडो मौसममा बालबालिका, वृद्धवृद्धा, गर्भवती र दीर्घरोगी महिला इन्फ्लुएन्जाको उच्च जोखिममा हुन्छन् । फोक्सोको समस्या, अंग प्रत्यारोपण गरेका, क्यान्सरका उपचार गराइरहेका व्यक्तिमा रोगप्रतिरोधी क्षमता कमजोर हुन्छ र यस्ता व्यक्ति पनि उच्च जोखिममा हुन्छन् । यस्ता जोखिम समूहका व्यक्तिलाई मौसमी रुघाखोकीले अत्यधिक सताउने गर्छ र बिस्तारै स्वास्थ्यसम्बन्धी गम्भीर रोगसमेत लाग्न सक्छ । त्यसैले यस्ता व्यक्तिले अधिक सावधानी अपनाउनुपर्छ ।नयाँ पत्रिकाबाट 
