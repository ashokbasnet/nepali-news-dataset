सफल हुन प्रियंकाका ११ मन्त्र

भारतीय चलचित्रमा प्रियंका चोपडाको नाम सफल स्टारको सूचीमा पर्छ । बलिउडमा धुम मच्चाएकी उनी हलिउडसम्म पुगेकी छिन् । ‘मल्टी ट्यालेन्टेड’ अभिनेत्री प्रियंका समाजसेवामा पनि उत्तिकै सक्रिय छिन् । आफ्नो सफलताका कथा सुनाउँदै संघर्षका पाठ पनि सिकाउँछिन् उनी । हालै दिल्लीको एक कार्यक्रममा ‘ब्रेकिङ द ग्लास सिलिङ : चेन्जिङ द ड्रिम’ विषयमा प्रियंकाले भाषण दिइन् । उनले सफल हुन आवश्यक केही मन्त्र सुनाइन् :१. धसफल हुन सबैभन्दा पहिले आफैँलाई चिन्न जरुरी हुन्छ । आफूलाई पहिचान गर्ने र आफ्नो काममा सक्षम छु भन्ने धारणा बनाउनुपर्छ ।२. सफल हुन सपना देख्नैपर्छ । सपना देखेर मात्रै हुँदैन, सपनासँगै उँड्न सक्नुपर्छ । परिवर्तनदेखि डराएर सपनामै जकडिने व्यक्ति सफल हुँदैन ।३. महत्वाकांक्षी हुनु नै सफल हुने महत्वपूर्ण मन्त्र हो । सफल हुन खासगरी महिला महत्वकांक्षी हुन जरुरी छ ।४. सफल हुन सपना आफैँ तय गर्नुहोस् । कसैले देखाइदिएको सपनाको पछि लागेर सफल हुन सकिँदैन । आफ्नो सपना तय गर्ने हक अरू कसैलाई नदिनुहोस् ।५. थोरै प्राप्तिमै सन्तोष जनाउने व्यक्ति सफल हुन सक्दैन । सपना पूरा गर्न लोभी हुन सक्नुपर्छ । लोभ पनि सफलताको एक मन्त्र हो ।६. सफल हुने प्रयासमा हार प्राप्त भए पनि हरेस खानुहुँदैन । हारलाई नराम्रो मान्नुहुँदैन । बरु, हारपछि दह्रो भएर उभिन जरुरी छ ।७. जोखिम लिनैपर्छ । तर, जोखिम लिनुभन्दा पहिले गम्भीर भएर सोच्न जरुरी हुन्छ । विनासोच, जोखिम मोलेर मात्रै सफल भइँदैन ।८. कसैलाई खुसी राख्न सकिँदैन भने त्यस्तो सफलताका लागि कोसिस नगर्नु नै राम्रो हुन्छ ।९. जहिल्यै हरेक विषयलाई गम्भीर रूपमा लिने व्यक्तिलाई सफल हुन गाह्रै पर्छ । हरेक विषयलाई गम्भीर रूपमा लिन छाड्दा नै सफल हुन सजिलो हुन्छ । जिन्दगीको मजा लिन सक्नु सबैभन्दा महत्वपूर्ण पाटो हो ।१०. मानवीयता सधैँ जरुरी हुन्छ, कसैले आफ्नो लागि केही सहयोग गरेको छ भने, उसलाई सहयोग गर्नु आफ्नो पनि जिम्मेवारी हो ।११. आफ्नो धरातल भुल्ने व्यक्ति सफल हुन सक्दैन । म कहाँबाट आएको हुँ भन्ने कहिल्यै नभुल्नू ।
