जब एमआरआई मेशीनले ज्यानै लियो...

काठमाडौँ । भारतको मुम्बईस्थित एक अस्पतालमा अनौठो तर दर्दनाक घटना घटेको छ । सामान्यरुपमा शरीरको जाँचका लागि प्रयोग हुने एमआइआई मेशीनले एक व्यक्तिको ज्यान लिएको छ । अस्पतालको एमआरआई कोठामा ३२ वर्षीय एक व्यक्तिको शरीरमा आवश्यकताभन्दा धेरै तरल अक्सिन पसेपछि उनको मृत्यु भएको हो ।प्रहरीका अनुसार मध्य मुम्बईमा रहेको एक सरकारी अस्पतालमा राजेश मारुसँग यो घटना भएको थियो । घटनापछि एक डाक्टर, वार्ड ब्वाई र महिला कामदारविरुद्ध मुद्दा दर्ता गरिएको छ ।समाचार एजेन्सी पीटीआईले एक अधिकारीलाई उद्धृत गर्दै राजेश मारु आफ्नो एक आफन्तको एमआरआई स्क्यान गर्न अस्पताल पुगेको समाचार प्रकाशित गरेको छ ।डाक्टरको निर्देशन अनुसार स्क्यानका लागि उनले बिरामीलाई एमआरआई कोठामा लिएर गए जहाँ एमआरआई मेशीनका कारण अक्सिजन सिलिन्डर लिक हुन पुगेको  थियो ।अक्सिजन तरल अवस्थामा थियो । जुन विषालु साबित हुन्छ । एक प्रहरी अधिकारीका अनुसार मृतकको शरीरमा अत्याधिक अक्सिजन पुग्यो जसले उनको घटनास्थलमा नै मृत्यु भयो ।यो घटनामा बिरामीलाई भने कुनै नोक्सान भएन । यद्यपि, यो घटनामा अहिलेसम्म कसैलाई पक्राउ भने गरिएको छैन ।राजेशको मृत्युको विषयमा सबै जाना आश्चर्यमा छन् । उनी आफ्नो बिरामीका लागि अक्सिजन सिलिन्डर लिएर एमआरआई कोठामा पुगेका थिए । जसको कारण यो घटना हुनपुग्यो ।अक्सिजन सिलिन्डर धातुले बनेको हुन्छ । एमआरआई मेशीनको स्टोरिङ म्याग्नेटिक (चुम्बकीय) फिल्डसँग त्यसको रियाक्सन भयो । जसको कारण मेसिनले ठूलो शक्तिका साथ राजेशलाई आफ्नोतर्फ तान्यो । त्यहाँ उपस्थित स्टाफले राजेशलाई बचाउन कोशिस गरे पनि उनको हात र सिलिन्डर मेशीनभित्र अड्कियो । जसको कारण अक्सिजन लिक हुनपुग्यो । र, दुर्घटना भयो ।के हो एमआरआई ?आखिर एमआरआई मेशीन के हो ? यो केका लागि प्रयोग हुन्छ ? के यो वास्तवमै यति खतरनाक हुन्छ र कसैको ज्यानै लिन सक्छ ?एमआरआईको अर्थ म्याग्नेटिक रेसोनेन्स इमेजिङ स्क्यान हो । यो प्रक्रिया सामान्यरुपमा १५ देखि ९० मिनेट लाग्दछ । यो कुरा शरीरको कुन भागको स्क्यान गर्ने हो र कति तस्विर लिने हो भन्ने कुरामा निर्भर गर्छ । यसमा रेडिएसनको साटो म्याग्नेटिक फिल्डमा आधारित हुन्छ । त्यही भएर यो एक्स रे र सिटी स्क्यानभन्दा फरक हो ।रेडियोलोजिस्टका अनुसार पूरा शरीरमा जहाँ जहाँ हाइड्रोजन हुन्छ, त्यो घुम्दा एउटा तस्विर बन्छ ।शरीरमा ७० प्रतिशत पानी हुन्छ । त्यही भएर हाइड्रोजन स्पिनबाट बनेको तस्विरले शरीरको धेरै समस्या पत्ता लगाउन सकिन्छ ।एमआरआई स्क्यान अघि ?सामान्यतयः एमआरआई स्क्यानको दिन तपाईं खान पिउन र औषधी पनि लिन सक्नुहुन्छ । केही अवस्थामा स्क्यानको चार घण्टाअघिसम्म खाने अनुमति दिइन्छ । केहीलाई अध्याधिक पानी पिउन पनि भनिन्छ । अस्पताल पुगेपछि जसको स्क्यान गर्ने हो उसको स्वास्थ्य र मेडिकल जानकारी मागिन्छ जसबाट एमआरआई गर्न सुरक्षित रहेको वा नरहेको पत्ता लगाइन्छ ।त्यसपछि स्क्यान गर्ने वा नगर्ने भनेर अनुमति पनि मागिन्छ । किनभने एमआरआई स्क्यानरले शक्तिशाली म्याग्नेटिक फिल्ड (चुम्बकीय क्षेत्र) पैदा गर्छ जसले गर्दा शरीरमा कुनै घडी, आभुषण, पियर्सिङ आदि जस्ता फलामको धातु हुनुहुँदैन । कति प्रकारको मेशीन ? एमआरआई मेशीन तीन प्रकारको हुन्छ । १ टेस्ला, १.५ टेस्ला र ३ टेस्ला । टेल्सा मेशीनको क्षमता मापन गर्ने युनिट हो ।३ टेस्ला युनिट क्षमता भएको एमआरआईले फलामले बनेको एउटा ठूलो दराज आफ्नोतर्फ आकर्षित गर्न सक्छ । अर्थात् जति धेरै टेस्ला त्यति शक्तिशाली म्याग्नेटिक फिल्ड ।कति बेला खतरनाक हुनसक्छ मेशीन ?शरीरको जाँचका लागि बनेको यो मेशीन कयौँ पटक खतरनाक र घातक हुनसक्छ । त्यसो त एमआरआई कोठामा प्रवेश गर्न अघि बिरामीसँग कुनै धातुको वस्तु रहेको वा नरहेको भन्ने सुनिश्चित गरिन्छ । तर, कहिलेकाहीँ अनजानमा गडबडी हुनसक्छ ।यदी शरीरभित्र कुनै स्क्रु, शार्पनेललगायत भयो भने त्यो खतरनाक साबित हुनसक्छ । धातुको यो टुक्रालाई चुम्बकले तीव्र गतिमा तानेर शरीरमा गम्भीर चोट पुर्याउन सक्छ ।यसको अलावा मेडिकेशन प्याच विशेष गरेर निकोटिन प्याच लगाएर स्क्यान गर्ने कोठामा जानु उचित हुँदैन किनभने त्यसमा एल्यूमीनियमका केही अंश हुन्छ । स्क्यानर चल्दा प्याच तातिन सक्छ जसले बिरामी जल्न सक्छन् ।बिबिसी
