व्यायामसँग जोडिएका केही भ्रम

स्वस्थ शरीरका लागि नियमित व्यायामको ठूलो भूमिका हुन्छ । व्यायामले शरीरलाई तन्दुरुस्त राख्नुका साथै स्फूर्ति ल्याउने काम पनि गर्छ । नियमित व्यायामले शरीरमा लाग्ने थुप्रै दीर्घकालीन रोगबाट पनि मुक्त गर्छ । तर, व्यायामसँग जोडिएका केही भ्रम पनि छन् । जुन भ्रमले मानिसलाई व्यायामका लागि हतोत्साहित गर्छ । यहाँ केही भ्रमबारे स्पष्ट पार्न खोजिएको छ :भ्रम : नियमित दौडनु घुँडा वा जोर्नीका लागि हानिकारक छ । यथार्थ : दौडँदा जोर्नी र घुँडामा असर पर्छ भन्ने आमभनाइ छ । तर, सत्य के हो भने दौडँदा तपाईंको शरीरका सम्पूर्ण अंगमा सकारात्मक असर पुग्छ । दौडँदा त झन् त्यस्ता अंगको दुखाइमा सुधार आउने गर्छ । दौडँदा शरीरको कार्टिलेज दब्ने र फैलने हुन्छ । कार्टिलेज कुहिनो, घुँडा र पैतालासँग सम्बन्धित छ । दौडँदा हुने यस्तो क्रियाकलापबाट त्यस्ता अंगहरूमा अक्सिजनको सञ्चार हुन्छ । जसले गर्दा त्यस्ता अंगमा भएका अनावश्यक उत्पादन पनि बाहिर आउने हुन्छ । यदि तपाईं हाडको रोगी हुनुहुन्न भने नियमित दौडँदा यस्ता अंगमा कुनै असर पुग्दैन ।भ्रम : दौडँदा शरीरबाट पसिना निस्कन्छ । पसिनाका माध्यमबाट शरीरमा जम्मा भएको आवश्यक फ्याट पनि गुम्छ । यथार्थ : व्यायाम गर्ने समयमा शरीरको तापक्रम बढ्छ र तापक्रमले पसिना उत्पादन हुन्छ । यस्तो गतिविधि गर्मी शरीरलाई शीतलता प्रदान गर्ने प्राकृतिक उपाय पनि हो । यद्यपि, शरीरबाट पसिना निस्कनु भनेको तौल कम हुनु होइन । बरु व्यायामको समय निस्केको पसिनाका कारण शरीरबाट अनावश्यक इलेक्ट्रोलाइट्स हटेर जान्छ । जुन तत्वले नियमित व्यायाम गर्नमा बाधा उत्पन्न गर्छ ।भ्रम : तौल उठाउँदा स्वास्थ्यलाई निकै असर पुग्छ । यथार्थ : नेपालमा यस्तो भ्रम बोकेर बसेका महिला बढी छन् । तौल उठाउँदा त्यस्तो नभएर शरीरको मांसपेशी बढ्ने गर्छ र आवश्यक रसायन पनि बन्ने गर्छ । यदि बिएमआरको समस्याले शरीरमा भएको दुखाइ पनि तौल उठाउँदा निको हुने गर्छ । यसले शरीरमा भएको अनावश्यक फ्याटलाई हटाउने काम गर्छ । यस्तो गतिविधिले शरीरको मांसपेशी र टेन्डोनसलाई पनि बलियो बनाउने काम गर्छ । नियमित तौल उठाउँदा हाडमा भरपुर मात्रामा क्याल्सियम जम्मा हुने गर्छ । तर, महिनामा एक–दुई दिन मात्र तौल उठाउने व्यायामचाहिँ गर्नु हुँदैन ।भ्रम : व्यायाम जहिले पनि खाली पेटमा गर्नुपर्छ । याथार्थ : खाली पेटमा व्यायाम गर्नुपर्छ भन्ने कुनै जरुरी छैन । हल्का पेटमा व्यायाम गर्दा अझ बढी फलदायी हुन्छ । यसले कुशलतापूर्वक व्यायाम गर्न पनि सघाउ पुर्याउँछ । हल्का पेट भन्नुको अर्थ यो हो कि बेलुकीको भोजन हल्का गर्नु, समयमा सुत्नु र व्यायामभन्दा पहिले फल खानु ।नयाँ पत्रिकाबाट 
