किन दुख्छ टाउको ?

डा. आलोकचन्द्र ठाकुर, कृष्णप्रसाद अस्पताल, बनेपाविश्व स्वास्थ्य संगठनका अनुसार प्रायः मानिसले आफ्नो जीवनमा एक या एकभन्दा बढीपटक टाउको दुखाइको समस्या भोगेका हुन्छन् । टाउको दुख्नुका कारण सामान्यदेखि प्राणघातकसम्म हुन सक्छन् । चिकित्सकहरूले जुनसुकै उमेर समूहका व्यक्तिलाई टाउको दुख्दा सामान्य रूपमा एकपटक आँखा जचाउन सल्लाह दिने गरिन्छ । प्रायः टाउको दुख्नुको कारण आँखासम्बन्धी समस्याले नै हुन सक्छ । आँखाको जाँचपछि वा आँखाको समस्याको उपचारपछि पनि टाउको दुख्न नछाडे समस्या अर्कै हुन सक्छ । यो अवस्थामा टाउको दुख्ने कारण यस्ता हुन सक्छन् :टेन्सन हेडेक  यो सामान्य रूपमा हुने टाउको दुखाइको एक प्रकार हो । यस्तो प्रकारको दुखाइमा व्यक्तिले आफ्नो टाउको केही कपडाले कसेर बाँधेझैँ महसुस गर्छन् ।माइग्रेन माइग्रेन आफैँमा व्यापक विषय हो । सामान्य बुझाइमा यसलाई आधा टाउको दुखेको पनि भनिन्छ । यो प्रकारको दुखाइमा टाउकाको कुनै एक भाग (कहिले दाहिने, कहिले देब्रे) दुख्ने गर्छ । यो अवस्थामा वाकवाकी आउने, बान्ता हुने, उज्यालोमा हेर्न असहज हुनेजस्ता समस्या पनि हुन्छ ।क्लस्टर हेडेक यो प्रकारको टाउको दुखाइ थोरै मानिसमा मात्रै हुने गर्छ । दिनमा कुनै एक समयमा दुख्ने र फेरि निश्चित समयको अन्तरपछि दुख्ने लक्षण देखिन्छ । बिरामीले यो प्रकारको दुखाइमा जीवनकै सबैभन्दा बढी दुखाइको रूपमा चित्रण गर्छन् ।कस्तो दुखाइमा डाक्टरकहाँ जाने ?  ०  अन्य सामान्य अवस्थाको भन्दा फरक किसिमले दुखेमा । ०  अचानक र असाध्यै दुखेमा । ०  दुखाइसँगै ज्वरो आउने, खोकी लाग्ने, घाँटी उचाल्न वा घुमाउन असजिलो भए । ०  टाउको दुखाइसँग आँखा हेर्न अप्ठ्यारो हुने, एउटा चिज दुईवटाजस्तो देखिने, हातगोडा लाटो हुने, चक्कर लाग्ने, वान्ता हुनेजस्ता लक्षण देखिए । ०  टाउको दुख्नुको संवेदनशीलताबारे सजग भएर सकेसम्म तुरुन्त दक्ष चिकित्सकको सल्लाह लिनु उपयुक्त हुन्छ ।टाउको दुखाइ कम गर्न टाउको दुखे वा दुख्लाजस्तो भए दैनिक जीवनमा निम्न विषयमा ध्यान दिनुपर्छ । केही पाटोमा विचार पुर्‍याए दुखाइ केही हदसम्म कम गर्न सकिन्छ । ०    दैनिक ६–८ गिलास पानी अनिवार्य पिउने । ०    दैनिक सागपात तथा फलफूल खाने । ०    सुर्तीजन्य पदार्थ र मदिरा सेवन नगर्ने । ०  दीर्घकालीन रोगहरू, जस्तैः मधुमेह, उच्च रक्तचापलगायत समस्या छ भने नियमित जाँच गराउने । ०   शारीरिक व्यायाम गर्ने । ०    आँखा जाँच गराइराख्ने ।यो पनि टाउको दुखाइ आँखा, मस्तिष्क, रगतका नसाहरू, रगतको प्रवाहमा हुने अवरोध, रक्तचाप र अन्य अंगका रोगसँग पनि सम्बन्धित हुने भएकाले दक्ष चिकित्सकको सल्लाहमा रोग पहिचान गरी उपचार विधि अपनाउनुपर्छ ।स्वयंले दुखाइ कम गर्न खोज्ने तथा औषधि प्रयोग गर्ने बानीका कारण धेरै रोग पुरानो भएर समस्या निम्त्याइरहन्छन् । वेलैमा चिकित्सककहाँ जाने र सही उपचार गराउने हो भने जटिल रोग ठीक गराएर जीवनलाई सामान्य अवस्थामा फर्काउन सकिन्छ ।नयाँ पत्रिकाबाट
