क्यान्सरबाट बच्न...

काठमाडौं-आज विश्व क्यान्सर दिवस । नेपालमा बर्सेनि ५० हजार क्यान्सरका नयाँ रोगी थपिँदै छन् । क्यान्सर अङ्ग्रेजी शब्द हो भने नेपालीमा यसलाई अर्बुद रोग भनिन्छ । क्यान्सर एउटा नसर्ने रोग हो । समयमा नै पत्ता लगाउन सकेको खण्डमा यस रोगलाई पूर्ण रूपमा निको पार्न सकिने चिकित्सकहरू बताउँछन् ।    क्यान्सर रोगका डाक्टर जया जोशी भन्छिन्– हाम्रो शरीरमा भएको कोषहरू अनियन्त्रित भई अव्यवस्थित ढङ्गबाट वृद्धि हुनु नै क्यान्सर हो ।   नेपालमा सबैभन्दा बढी फोक्सोको क्यान्सर, त्यसपछि नाक, कान, घाँटीको क्यान्सर, त्यसपछि पाठेघर, स्तनको क्यान्सरको उपचार हुँदै आएको डाक्टर जया जोशीले बताइन् । लिबर र पेटको क्यान्सरको समस्या पनि नेपालमा चुनौतीका रूपमा उभिएको छ । नेपालमा महिलाहरूमा हुने क्यान्सरको अवस्था हेर्ने हो भने पाठेघरको क्यान्सर पहिलो र स्तन क्यान्सर दोस्रो समस्या बनेको छ । समस्या हँुदा अस्पताल आउनेभन्दा पनि समस्यालाई लुकाएर राख्ने नेपाली महिलाहरूको सङ्ख्या धेरै भएको कारण महिलामा पाठेघरको क्यान्सर प्रमुख बनेको छ । बढी मात्रमा फोक्सोको क्यान्सर हुनुको कारण भने धूमपान र प्रदूषण रहेको चिकित्सकहरूको भनाइ रहेको छ । क्यान्सर हुनुको मुख्य कारण धूमपान र मध्यपान  नेपालमा पछिल्लो समय क्यान्सरको सङ्ख्या बढ्नुको मुख्य कारण धूमपान र मध्यपानलाई नै लिइँदै आएको छ । पश्चिमी संस्कार अनुसार जीवनयापन गर्न खोज्ने नेपालीको बानी बढ्दै गइरहँदा धूमपान गर्ने नेपालीको सङ्ख्यामा पनि वृद्धि हुन थालेको छ । डा. जोशी भन्छिन्– सहरी क्षेत्रका नागरिकले विदेशी चलचित्र हेर्ने र त्यसै अनुरूप जीवनयापन गर्न चुरोट, रक्सी सेवन गर्नेको सङ्ख्या पनि बढ्दै गएको छ तर क्षणिक आनन्दले यस्ता व्यक्तिहरूमा क्यान्सरको समस्या बढी हुन्छ ।  डा. जोशीको अनुसार तपार्इंले जति सानो उमेरमा धूमपान र मध्यपान सुरु गर्नुभयो त्यति नै छिटो क्यान्सर हुने सम्भावना हुन्छ । त्यसैले यस्ता व्यक्तिहरूले क्यान्सरबाट बच्नका लागि सकेसम्म धूमपान र मध्यपानलाई त्याग्नुपर्छ । अर्काे कुरा तपाईंले बेला बेलामा आफ्नो शरीरको जाँच गराउनुभयो भने क्यान्सरबाट केही हदसम्म बच्न सकिन्छ ।  सुर्तीजन्य पदार्थमा ४ हजार जति हानिकारक तत्वहरू रहेको हुन्छ । तीमध्ये ६० प्रतिशत तत्वहरू क्यान्सर गराउने हुन्छन् । धूमपान गर्ने व्यक्तिमा मुख्यतः फोक्सो र नाक, कान, घाँटी र खाने नलीको क्यान्सर गराउँछ । स्तन क्यान्सर महिलाको मुख्य समस्या बन्दै  चिकित्सक अनुसन्धानलाई पनि पछि पार्दै ३० वर्षको उमेरदेखि नै स्तन क्यान्सर लाग्ने महिलाको सङ्ख्यामा वृद्धि भएको छ । विश्व स्वास्थ्य सङ्गठनको तथ्याङ्क हेर्ने हो भने विश्वमा ४२ प्रतिशत युवा उमेरका महिलालाई स्तन क्यान्सर भएको देखिन्छ । वंशाणुगत स्तन क्यान्सर जुनसुकै उमेरमा देखिन सक्छ । तर ढिला अर्थात ३० वर्ष पछि विवाह हुने, बच्चा जन्माउने, बच्चालाई स्तन क्यान्सर नगराउने महिलालाई स्तन क्यान्सरको हुने बढी सम्भावना देखिन्छ । क्यान्सर चिकित्सक डा. जया जोशीका अनुसार अन्य देशको अनुपातमा नेपालमा ४० भन्दा कम उमेरमा स्तन क्यान्सर हुने महिलाहरूको सङ्ख्या धेरै रहेको छन् । १० देखि १२ प्रतिशत क्यान्सर रोगी मात्रै अस्पतालमा आउँछन् । अरू ८८ प्रतिशत अस्पताल आउन सकेका छैनन् । नेपालकै क्यान्सरको अवस्थाको बारेमा कुरा गर्ने हो भने वर्षमा ५० हजार नयाँ बिरामी फेला पर्ने गरेको छ । शिक्षित समुदायको व्यक्तिले पनि सान र देखावटीका लागि चुरोट खाने गरेका छन् । महिलाले प्रयोग गर्ने परिवार नियोजनको अस्थायी साधन पिल्स लामो समयसम्म खानुहुन्न । कम्बरभन्दा माथिको भाग बढी मात्रमा मोटो हुने महिला, प्रदूषित वातावरण लगायत छन् ।    क्यान्सरका लक्षणहरू  शरीरका भागहरूमा गाँठा गुठी देखिनु । शरीरका विभिन्न भागका प्वालहरू– जस्तै दिसा गर्ने ठाउँ, मुखबाट रगत निस्कनु । महिलाहरूमा दुर्गन्धयुक्त वा सेतो पानी बग्नु । सामान्य आनिबानीमा परिवर्नन हुनु । बिनाकारण शरीरको तौल घट्नु ।  लामो समयसम्म खोकी लागि रहनु, रगत मिसिएको खकार आउनु, स्वर परिवर्तन हुनु । लामो समयसम्म शरीरको घाउ निको नहुनु, क्यान्सर रोगका लक्षणहरू हुन् । असामान्य जीवन शैली, धेरै कृत्रिम खान खानु, धेरै सन्तान जन्माउनु, धुम्रपान, मध्यपान अनि जथाभावी औषधिको प्रयोग गर्नु, भाइरसको सङ्क्रमण क्यान्सरका कारकहरू हुन् । क्यान्सरका प्रकार सयभन्दा बढी छन् । विश्वमा सबैभन्दा बढी फोक्सो, पाठेघर, मुखको, स्तन, मूत्रथैली, प्याङ्क्रियाज, आन्द्रामा हुनेगरेको पाइएको छ । यस्तै विश्वमा ४ हजारभन्दा बढी क्यान्सर गराउने तत्वहरू पाइन्छन् ।  प्राकृतिक जीवनशैली, धूमपान, मध्यपानको त्याग गर्न सके र समयमै रोगको पहिचान गरी उपचार गर्न सकेमा क्यान्सर रोगबाट बच्न सकिने चिकित्सकहरूको भनाइ छ ।    
