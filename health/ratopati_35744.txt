यसरी सम्भव छ ‘एक प्रदेश एक मुटु अस्पताल’

काठमाडौं–शहिद गंगालाल हृदय रोग केन्द्रले ७ वटै प्रदेशमा मुटुरोगीको उपचारको लागि ‘एक प्रदेशमा एक अस्पताल’  संचालन गर्नुपर्ने बताउँदै आएको छ । नेपालमा बार्षिक रुपमा मुटुरोगीहरुको संङ्ख्या बढ्दै गईरहेको हुँदा अबको प्रादेशिक सरकारले मुटुरोगको अस्पताल संचालन गर्नुपर्ने अस्पतालको जोड छ । शहिद गंगालाल हृदय रोग केन्द्रका प्रमुख जोतिन्द्र शर्माले  मुटुजस्तो महत्वपूर्ण अंङगको उपचार सहज र सरल रुपमा पाउन सकेको खण्डमा धेरै मुटुरोगीहरु जटिल अवस्था सम्म पुग्नु नपर्ने समस्या रोकिने प्रतिक्रिया दिए । हाल अस्पताल प्रशासनबाट अस्पताल संचालनको लागि सम्भाव्यता अध्ययनलगायतका विषयमा छलफल गर्न बोर्डबाट पास भएको भन्दै उनले  सबै तयारी पुरा गरेपछि स्वास्थ्य मन्त्रालयलाई बुझाइने रातोपाटीलाई जानकारी दिए । यता स्वास्थ्य मन्त्रालयको नीति योजना तथा अन्तराष्ट्रिय समन्वय महाशाखाका प्रमुख डाक्टर श्रीकृष्ण गिरीले प्रदेशले चासो दिएको खण्डमा एक प्रदेश एक मुटुको उपचार गर्ने अस्पताल   संचालन गर्न सकिने बताएका छन् । डा. गिरीले २ वटा अस्पतालले सरकारबाट अनुमति पाइसकेको बताउँदै भने, ‘प्रदेश घोषणा नहुदा नै छलफल चलेपनि अहिले प्रदेश ५ अन्तर्गत भेरी अञ्चल अस्पताल र २ नम्बर प्रदेशको जनकपुरमा मुटु अस्पतालले संचालनको लागि अनुमति पाइसकेका छन् ।    एक अस्पताल बराबर ३ करोड रुपैयाँ बजेट पनि विनियोजन भईसकेको छ ।’ भेरीअञ्चल अस्पतालमा हाल भवन निर्माण तथा प्राविधि कामहरु भईरहेको छ । यता जनकपुरमा पनि आउने आर्थिक वर्ष देखि भवन निर्माणको काम हुने जनाईएको छ । अहिले सम्म २, ३ र ५ नम्बर प्रदेशमा मात्रै मुटुरोगको अस्पतालहरु रहेको छन् । अन्य १,४,६ र ७ मा प्रदेश सरकारले आफ्नो प्रदेशमा मुटुरोगीलाई मध्येनजर गर्दै अस्पताल संचालनमा चासो दिएको खण्डमा केन्द्रिय तहबाट कुनै पनि बाधा नहुने मन्त्रालयले जनाएको छ ।      
