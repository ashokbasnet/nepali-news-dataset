थाहा पाउनुहोस्-दाँत सफा गर्दा कमजोर हुँदैन

डा. अमित खनाल कन्सल्ट्यान्ट ओरल म्याग्जिलोफेसियल सर्जन  खाना चपाउन र पाचन प्रक्रियालाई सहज बनाउन दाँतले महत्वपूर्ण भूमिका खेल्ने गर्छ । हाम्रो शरीरलाई चाहिने पोषण खानाबाट प्राप्त हुने तथा त्यसलाई शरीरभित्र पुर्‍याउन दाँतको महत्वपूर्ण भूमिका हुने भएकाले यसलाई स्वस्थ राख्न जरुरी छ । शरीरको मुख्य द्वारको रूपमा लिइने मुख अधिकांश समय फोहोर भइरहन्छ । त्यसैले शरीर स्वस्थ राख्न दाँत र मुखको सफाइमा ध्यान दिनु अत्यन्त आवश्यक हुन्छ । दाँतको सुरक्षाका लागि कम्तीमा पनि तीन महिनामा एकपटक नियमित रूपमा परीक्षण गराउनुपर्छ ।हामीले खाएको खानेकुरा दाँतमा अड्किन्छ । सो अड्किएको खानालाई कीटाणुले खाएपछि निस्किएको अम्लले हाम्रो दाँतको कडा भाग कुहाइदिने काम गर्छ । त्यसैले हरेकपटक खाना खाइसकेपछि दाँत माझ्नुपर्छ । यदि दाँत दुखेको छ भने समयमै उपचार गराउनुपर्छ । समयमै दाँतको उपचार गराउँदा दुखाइबाट छुटकारा पाइनुका साथै मुखको दुर्गन्धबाट पनि बच्न सकिन्छ । दाँत सफा गराउँदा कमजोर हुन्छ, हल्लिन्छ भन्ने भ्रम समाजमा छ । दाँत सफा गर्दा दाँतमा जमेको फोहोर पनि सफा गरिन्छ । त्यसैले हामीले वेला–वेलामा दाँतको सफाइ गरिरहनुपर्छ । यसरी दाँत सफा गर्दा कमजोर हुने वा हल्लिने हुँदैन । बच्चाहरूको दुधे दाँत पनि हाम्रो स्थायी दाँतजस्तै महत्वपूर्ण हुन्छ । बच्चाको दाँतले खान चपाउन मद्दत गर्छ र पछि आउने स्थायी दाँतको ठाउँसमेत निर्धारण गर्छ । अतः स्थायी दाँत उम्रने समय नभएसम्म दुधे दाँत बचाउन सके राम्रो हुन्छ । त्यो दाँत केही गरी समयभन्दा पहिले नै झर्‍यो भने पछि आउने स्थायी दाँत समयभन्दा ढिलो आउने हुन्छ । त्यस्तै, नयाँ दाँतको स्थान नमिलेर बांगोटिंगो भएर आउने हुन्छ । प्रायः मानिस दाँत दुख्न थालेपछि मात्र उपचारका लागि अस्पताल पुग्ने गर्छन् । ढिला अस्पताल जाँदा दाँतको समस्या जटिल भइसकेको हुन्छ । त्यसैले दाँतको परीक्षण समयमै गराउनुपर्छ । दाँतको समस्याको समयमै उपचार गराउन सकेमा दाँतलाई सड्नबाट बचाउन सकिन्छ ।   नयाँ पत्रिकाबाट
