बुढ्यौलीमा बिर्सने बानी रोकथामका उपाय

डा. प्रदीप पाण्डेय नसा तथा मानसिक रोग विशेषज्ञ  बुढ्यौली उमेरमा बिर्सने बानी हुनु धेरैले सामान्य नै मान्छन् । यो एक किसिमको नसा तथा मानसिकसम्बन्धी रोग हो । जसलाई डिमेन्सिया भनिन्छ । सामान्यतया यस्तो रोग ६५ वर्षभन्दा माथि उमेर समूहका मानिसलाई हुनेगर्छ । तर, सबै यस्ता समस्या उमेरका कारणले गर्दा मात्र भएको नहुन सक्छ । अन्य कुनै रोगका कारणले गर्दा पनि यस्तो समस्या निम्तिएको हुन सक्छ । बुढ्यौली उमेरमा डिमेन्सिया हुने कारण यसका विशेषताबारे डा. प्रदीप पाण्डेको सुझाब यस्तो छ :सामान्य बिर्सने समस्याबाट सुरु हुने यो रोगले पछि बोल्न समस्या हुने, बोल्न नसक्ने या वस्तुहरूको पहिचान नै गर्न नसक्ने पनि हुन्छ । यी प्रमुख समस्याबाहेक चर्पीको पहिचान गर्न नसक्ने जसले गर्दा जतापायो त्यतै दिसापिसाब गर्ने, आफ्नो कपडाको पहिचान गरी कपडा राम्रोसँग लगाउन नसक्नेजस्ता समस्या हुन्छन् । जसले गर्दा आफ्नो जीवन निर्वाह गर्न पनि पूरै अरूको भर पर्नुपर्ने हुन्छ । यी सबै कारणले परिवारका सबै सदस्यलाई प्रभावित पार्ने हुन्छ ।समस्या जटिल हुँदै जाने क्रममा मानसिक समस्यहरू पनि थपिँदै जान सक्छन् । यस्तो अवस्थामा एक्लै रुने, एक्लै बर्बराउने, विनाकारण रिसाउने, शंका गर्ने, निन्द्रा नपर्ने, एकैछिनमा रुने एकैछिनमा हाँस्नेजस्ता कार्यहरू बिरामीले गरिरहन्छन् । रोगको पछिल्लो अवस्थामा आफ्ना गुण र व्यवहारमा परिवर्तन हुने गर्छन् ।डिमेन्सियाको प्रमुख कारण अल्जाइमर्स हो । यीबाहेक parkinsonism, vascular dementia, pickÚs disease, vitamin deficency, tumor तथा टाउकोमा चोट लाग्नु, अल्कोहोल, आदि कारणहरू पनि प्रमुख हुन् । यस्तो समस्या हुँदा मुख्यतः मस्तिष्कको तौल घट्ने, खुम्चने र भेन्ट्रिकल्स सुन्निने हुन्छ । समयमै सम्बन्धित विशेषज्ञसँग सल्लाह लिएर उपचार गरेमा यो रोगलाई निराकरण गर्न नसकिए पनि रोकथाम गर्न भने सकिन्छ ।रोकथाम  आवश्यक शारीरिक व्यायामका साथमा यो रोगबाट बच्नका लागि मस्तिष्कको व्यायाम पनि आवश्यक हुन्छ । पढ्ने, लेख्ने, हिसाब गर्ने, क्रसवर्ड, दिमागी खेल, चेस खेल्ने बानी गर्दा दिमागलाई ताजै राख्ने अध्ययनहरूले देखाएका छन् ।  माथिल्लो तहसम्म अध्ययन गरेका आइक्युका विज्ञहरूमा यस्ता समस्या कम हुन्छन् । त्यस्तै, हरियो चिया, क्याफिन, डार्क चकलेट, रेड वाइन, भिटामिन बी १२, भिटामिन ईलगायत खाद्य पदार्थ खाने व्यक्तिहरूमा यो समस्या देखिने सम्भावना कम रहन्छ ।रक्तचाप र चिनी रोगलाई नियन्त्रण गर्नु, चिल्लो कम खानु र महिनावारी बन्द भएका महिलाहरूलाई इस्ट्रोजिन हार्मोन दिनुजस्ता कार्यले लाभ पुर्‍याएको अनुसन्धानहरूले देखाएको छ ।यो रोगको रोकथाम गर्ने र समयमै पहिचान गरी उपचार गर्न सकेमा धेरै समस्याबाट बच्न सकिन्छ ।नयाँ पत्रिकाबाट
