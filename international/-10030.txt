१६ बर्षिया किशोरीमाथि सामूहिक बलात्कार

बिहार। भारतको बिहारमा १६ बर्षिया एक किशोरी सामूहिक बलात्कारको शिकार भएकी छिन् । बिहारको उत्तरी राज्यमा किशोरीलाई सामूहिक बलात्कार गरेर रेलबाट बाहिर फालिएको त्यहाँको स्थानीय प्रहरीले जनाएको छ।  

किशोरीले पुलिसलाई बताएअनुसार दुई जना अपरिचित पुरुषले उनलाई लखीसराई जिल्लास्थित आफ्नै घरनजिकै शनिबार एकान्तमा लगेर जबरजस्ति बलात्कार गरेका थिए ।

त्यसपछि किशोरीलाई उनीहरुले रेल्वे स्टेशन लगे र त्यहाँ एउटा रेलमा चढाएर अन्य तीन जना पुरुषसहित पाँच जनाको समूहले पालैपाले बलात्कार गरेको बताइएको छ । 

किशोरीलाई चनान रेल्वे स्टेसनबाट आरोपीले रेल चढाएका थिए । रेलभित्रै सामूहिक बलात्कार गरेर उनलाई किउलनजिकै रेलबाट बाहिर फ्याँकिदिएका थिए । स्थानीय मानिसले रेल्वेको ट्र्याक नजिकै उक्त किशोरीलाई फेला पारेका थिए । त्यसपछि उनीहरुले बलात्कृत किशोरीलाई अस्पताल पुर्याएका थिए ।  

बलात्कृत किशोरीको चिन्ताजनक अवस्थामा उपचार भइरहेको प्रहरीलाई उद्ध्त गर्दै बिबिसीले जनाएको छ।
