परपुरुषसँग सल्केको भन्दै चक्कु प्रहार गरेर पत्नीको हत्या

नयाँ दिल्ली ।  भारतको दिल्लीमा परपूरुषसँग शारिरीक सम्बन्ध राखेको शंकामा एक महिलालाई पतिले चक्कु प्रहार गरी निर्मम हत्या गरेका छन् ।  

महिला कुनै अपरिचित व्यक्तिसँग फोनमा कुराकानी गरिरहेकी थिइन्,जब आरोपी पतिले फोनमा कुरा नगर्न भनिरहेका थिए तर उनले पतिको कुरालाई वेवास्ता गरिन् । त्यही परपुरुषसँग लसपस गरेको र आफ्नो आदेश नमानेको भन्दै आक्रोशित बनेका पतिले धारिलो चक्कु प्रहार गरी निर्मम तरिकाले हत्या नै गरिदिएको बताइएको छ ।

आफ्नी आमालाई बचाउन आएका उनको छोरालाई पनि बाबुले आक्रमण गर्दा उनी घाइते हुन पुगेका छन् । प्रहरीले आरोपी पतिलाई पक्राउ गरेको छ ।

हत्याको यो सनसनीपूर्ण घटना भारतको दिल्लीको दिलशाद गार्डनमा भएको हो । जहाँ ४३ बर्षीय विनोद आफ्नी ३६ बर्षीया पत्नी रेखा र १५ बर्षीय छोरासँगै बस्दै आएका थिए । बुधबार विनोदले पत्नी रेखालाई भाइको कोठामा बन्धक बनाई धारिलो चक्कुले ३० पटकसम्म रेटेर हत्या गरेको बताइएको छ ।

घटना देखेपछि आत्तिएको छोराले आमालाई बचाउन लाग्दा बाबुले उल्टै छोरामाथि नै चक्कु प्रहार गरेका थिए । आक्रमणबाट छोरा गम्भिर घाइते बनेका छन् । हातमा गहिरो चोट लागेका उनको अहिले अस्पतालमा उपचार भइरहेको छ । घटनाको सम्बन्धमा थप अनुसन्धान भइरहेको प्रहरीले जनाएको छ ।
