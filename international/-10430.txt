शिक्षकले दिए ‘आत्महत्या पत्र’ लेख्ने होमवर्क

लण्डन। यहाँका एक शिक्षकले ६० जना किशोरकिशोरीलाई आत्महत्या पत्र (सुसाइड नोट) लेख्ने होमवर्क दिएका छन् । शिक्षकले विद्यार्थीहरुलाई आफूले सबैभन्दा बढी माया गर्ने व्यक्तिको लागि सुसाइड नोट लेख्न लगाएका थिए जसका कारण विद्यालयले अभिभावकसँग माफी माग्नु परेको छ । 

लण्डनको थोमस टेलिस स्कुलमा शिक्षकले शेक्सपियरको एक नाटक पढाउँदै गर्दा यस्तो होमवर्क दिएका हुन् । शेक्सपियरको नाटक म्याकवेथ पढाउँदै गर्दा लेडी म्याकवेथले आत्महत्या गरेको प्रसंग आएपछि शिक्षकले यस्तो होमवर्क दिएका हुन् । यो घटनाको अभिभावकले निकै चर्को विरोध गरेपछि विद्यालयले माफी मागेको हो ।
