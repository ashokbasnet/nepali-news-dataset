मुम्बइ शहर डुब्ने खतरामा

मुम्बइ। मौसम विभागले अझै दुई दिनसम्म निरन्तर पानी पर्ने चेतावनी दिएपछि लगातारको वर्षाले प्रभावित मुम्बइ डुबानको खतरामा परेको छ । महाराष्ट्रको पुणे, मुम्बइ र नासिकमा आइतबारदेखिको वर्षा सोमबार पनि जारी छ । उता गुजरातका कैयौं क्षेत्रमा पनि ठूलो वर्षा भइरहेको छ । आइतबार मात्र वलसाइडमा २४ घण्टामा १७ इन्च वर्षा रेकर्ड गरिएको छ । यो वर्षाको अत्याधिक मात्रा हो । 

आइतबार बिहानैदेखिको वर्षा निरन्तर जारी रहँदा मुम्बइमा लोकल ट्रेनका ट्रयाक र सडक पानीमा डुबेका छन् । अहिलेसम्म ट्रेन भने चलिरहेका छन् । मुम्बइमा हिंदमाता र मलाड क्षेत्रमा पानी भरिएको छ र नवी मुम्बइ, जोगेश्वरी, विले पार्ले र मालवणीमा पनि पानी जम्न थालेको छ । मुम्बइसँग जोडिएको ठाणेमा १४३ मिलिमिटर वर्षा भएको छ । १ सय १५ मिलिमिटरभन्दा बढी वर्षा हुनुलाई अत्याधिक वर्षा मानिन्छ । मौसम विभागले मानिसहरुलाई समुद्रतिर नजान निर्देशन दिएको छ ।
