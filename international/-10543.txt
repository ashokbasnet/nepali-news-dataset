एउटा गल्तीले ८४ वर्ष पुरानो कम्पनी बन्द, ९२ हजार करोड डुब्यो

एजेन्सी। जापानको ८४ वर्ष पुरानो अटो सप्लायर कम्पनी टकाटा बन्द हुने संघारमा पुगेको छ । कारका विभिन्न सामग्री उत्पादन गरी विभिन्न कार उत्पादक कम्पनीलाई बेच्दै आएको यो कम्पनीको एयरब्यागमा खराबी आएपछि कपनी बन्द हुने अवस्थामा पुगेको हो । 

एयरब्याग दुर्घटना भएका बेला कारमा बस्ने यात्रुको सुरक्षाको लागि बनाइएको ब्याग हो । तर यसैमा खराबी देखिएपछि कम्पनी बन्द हुने अवस्थामा पुगेको हो । यो कम्पनीले बीएमडब्लु, फिएट, क्रिस्लर, डेमलर, फोर्ड, जीएम, होण्डा, माज्दा, मित्सुबिसी, सुबारु, निशान, टोयोटाजस्ता ठूला कार कम्पनीका लागि एयरब्याग बनाउँथ्यो । 

खराबी देखिएपछि कम्पनीहरुले संसारभरबाट टकाटाका एयरब्याग प्रयोग भएका १० करोडभन्दा बढी गाडीहरु फिर्ता मगाएका छन् । यी सबैको क्षतिपूर्ति ९ अर्ब डलर हुने बताइएको छ । यसको नेपाली रुपैयाँ ९२ हजार करोडभन्दा बढी हुन आउँछ ।
