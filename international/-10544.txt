 ममता बनर्जीसँग किन रिसाए विमल गुरुङ ?

दार्जिलिङ। पश्चिम बंगालकी मुख्यमन्त्री ममता बनर्जी कुनै बेला विमल गुरुङकी ‘दिदी’ थिइन्।  उनी २०११, सेप्टेम्बर २ को दिन थियो। चार वर्षसम्म चलेको गोर्खाल्याण्ड आन्दोलनपछि  पश्चिम बंगालको विधानसभामा गोर्खा क्षेत्रीय प्रशासन (जीटीए) गठन सम्बन्धी विधेयक पारित भएको थियो। 

सो विधेयक पारित गराउन मुख्य मन्त्री बनर्जीले नै पहिल गरेकी थिइन्। सोही कारण गोर्खा जनमुक्ति मोर्चाका नेता विमल गुरुङ र ममता बनर्जीको सम्बन्ध निकै सुमधुर भएको थियो। 

सो विधेयक पारित हुनुपूर्व १८ जुलाई २०११ मा केन्द्र सरकार, पश्चिम बंगाल सरकार र गोर्खा जनमुक्ति मोर्चाबीच ऐतिहासिक सम्झौता भएको थियो। सिलिगुडी नजिक पिन्टैल गाउँमा भएको सम्झौताको पहल मुख्यमन्त्री ममता बनर्जीले नै गरेकी थिइन्।  त्यो बेला केन्द्रमा युपीएको सरकार थियो।

सो सम्झौताका बेला तत्कालीन गृहमन्त्री पी चिदम्बरम र ममता बनर्जीको उपस्थिति थियो। तत्कालीन राष्ट्रपति प्रतिभा पाटिलले ७ मार्च २०१२ मा सो विधेयकमा आफ्नो सहमति जनाएकी थिइन्। 

१४ मार्चमा सो विधेयक पारित भएको सूचना सार्वजनिक भयो र चुनावपछि ४ अगस्ट २०१२ मा ममता बनर्जीको उपस्थितिमा जीटीएका नवनिर्वाचित सदस्यले शपथ लिएका थिए। त्यसपछि पहाडमा खुशीयाली मनाइयो भने विमल गुरुङले सार्वजनिक कार्यक्रममा ममता बनर्जीको तारिफ गरे।  

गोर्खाल्याण्डमा तनाव किन, थाहा पाउनुस् पाँच मुख्य कुरा

वरिष्ठ स्तम्भकार डा. कृपाशंकर चौबेका विचारमा त्यो बेला ममतालाई दार्जिलिङको समस्या समाधान भएको लागेको थियो। जवकि विमल गुरुङ सो सम्झौतालाई गोर्खाल्याण्ड प्राप्तिकालागि एक महत्वपूर्ण कदमका रुपमा लिए। उनीहरुबीचको सम्बन्धमा चिसोपना आउनुको मुख्य कारण त्यही हो। 

यतिबेला दुवै नेताले जीटीएलाई आ–आफ्नो ढंगले व्याख्या गर्न थालेपछि उनीहरुबीचको सम्बन्ध लामो समयसम्म टिक्न सकेन। विमल गुरुङ गोर्खा नेता मदन तामाङ हत्याका आरोपी हुन् र सीबीआइ सो विषयमा अनुसन्धान गरिरहेको छ। 

वर्तमान अवस्था

विमल गुरुङले जीटीएको संवैधानिक व्यवस्थालाई अस्विकार गर्दै आफू दार्जिलिङको मुख्य मन्त्री भएको दाबी गर्दै आएका छन्। ‘म पहाडको मुख्यमन्त्री हुँ। यहाँ बंगालको शासन चल्दैन,’ गुरुङले भन्ने गरेका छन्। उता ममता बनर्जीले जीटीएको अडिट गराउने र कोही दोषी पाइएमा उनीहरु विरुद्ध कानुनी कारवाही गर्ने चेतावनी दिएकी छन्। सोही कुराले विमल गुरुङ सशंकित भएका छन्। 

कृपाशंकर चौबेले बीबीसीसँग भने, ‘ममता बनर्जीको सो अभिव्यक्तिले तमाम गोर्खा नेतालाई क्रुद्ध बनाएको छ। यही क्रममा बंगालका स्कुलमा बंग्लाको पढाइ अनिवार्य गर्ने घोषणा र  ८ जुनमा दार्जिलिङमा राज्य क्याबिनेट बैठकको आयोजनाले परिस्थिति निकै बिग्रियो। त्यो ममता बनर्जीको ठूलो गल्ती थियो।  किनभने ४४ वर्षपछि दार्जिलिङमा क्याबिनेट बैठकको कुनै औचित्य थिएन। त्यसलाई रोक्न सकिन्थ्यो।’

वरिष्ठ पत्रकार जयकृष्ण वाजपेयी मेमा भएको चुनाव र गोर्खा नेशनल लिबरेशन फ्रन्टका नेता शान्ता क्षेत्रीलाई राज्यसभाका उम्मेद्वार बनाउने ममता बनर्जीको पहललाई पनि विमल गुरुङसँग उनको सम्बन्ध बिग्रिनुको कारण मान्छन्। 

उनले बीबीसीसँग भने, ‘ मे मा भएको चुनावमा ममता बनर्जीको पार्टीले पहाडी इलाका मिरिकको नगरपालिकामा कब्जा जमाएको थियो, त्यसबाट बिमल गुरुङ रिसाए र सो घटनालाई पहाडमा ममता बनर्जीले हस्तक्षेप गरेको रुपमा बुझे। तर बाँकी सबै सिटमा गोर्खा जनमुक्ति मोर्चाले जित हासिल गरेको थियो।’

ममताको इच्छा

पश्चिम बंगालमा अपार बहुमत हासिर गरिसकेको तृणमुल कांग्रेसकी अध्यक्ष ममता बनर्जी दार्जिलिङमा विमल गुरुङको वर्चश्व तोड्न चाहन्छिन्। मुख्यमन्त्री बनेपछि ममताले यही उद्देश्यले दार्जिलिङको धेरैपटक यात्रा गरिन्। 

सुरुमा उनलाई जीटीए गठनको श्रेय लिएर दार्जिलिङ हिल्समा आफ्नो उपस्थिति बलियो बनाउन सकिने लागेको थियो। तर विमल गुरुङको पहाडमा लोकप्रियता र साहसिक महत्वकांक्षाका कारण उनी सफल हुन सकिनन्। 

गोर्खाल्याण्डको भविष्य

दार्जिलिङका विधायक र गोर्खा जनमुक्ति मोर्चाका नेता अमरसिंह राई विमल गुरुङमा गोर्खाल्याण्डको भविष्य देख्छन्।    उनले बीबीसीसँग भने, ‘विमल सबैभन्दा लोकप्रिय अनुहार हो। उनी संभावना भएका नेता पनि हुन्।  उनी जीटीएमा यसकारण गए ताकि गोर्खाल्याण्डको मागलाई झन बलियो बनाउन सकियोस्। ममता बनर्जीको आफ्नै समस्या छन्। उनी भन्छिन्, बंगाललाई टुक्र्याउन दिन्न। विमल गुरुङ पनि बंगललाई टुक्र्याउन चाहँदैनन्। उनी त गोर्खाल्याण्ड राज्य बनाउन चाहन्छन्। इतिहासले पनि के भन्छ भने दार्जिलिङ कहिल्यै पनि बंगालको भाग भएन्।  किनभने दुवैको बुझाइमा फरकपना आएपछि सम्बन्ध राम्रो हुन सकेन।’

२०१६ मा ममता बनर्जीको दोस्रो शपथ ग्रहण समारोहमा उपस्थिति भएका विमल गुरुङ के अब फेरि ममता बनर्जीको साथी बन्छन्? यो प्रश्नको उत्तर दिन निकै गाह्रो छ। गोर्खा जनमुक्ति मोर्चाका नेता रोशन गिरी भन्छन्, ‘अब गोर्खाल्याण्डको निर्माण नै सबै प्रकारका सम्बन्धलाई तय गर्छ।’
