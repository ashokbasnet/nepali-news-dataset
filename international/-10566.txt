गोर्खा जनमुक्ति मोर्चाले निर्वाचन बहिष्कार गर्ने, सम्झौताका कागजात जलाइयो

दार्जिलिङ। गोरखाल्याण्डको मागसहित दार्जिलिङमा आन्दोलनरत गोर्खा जनमुक्ति मोर्चाले आगामी निर्वाचन बहिष्कार गर्ने घोषणा गरेको छ । मोर्चाले मंगलबार बिहान दार्जिजिङका विभिन्न स्थानमा गोरखाल्याण्ड टेरिटोरियल एडमिनिस्ट्रेसनको सम्झैताको कागजात जलाएको छ ।
मोर्चाको युवा शाखाले आवश्यकता परेमा आमरण अनसन एवम् आत्मदाहको चेतावनीसमेत दिएको छ । 

भारतका केन्द्रीय गृहमन्त्री राजनात सिंहले दार्जिलिङको अवस्थाबारे जानकारी लिन पश्चिम बंगालकी मुख्यमन्त्री  ममता बनर्जीलाई फोन गरेका छन् । यस विषयमा यी दुईबीच दोस्रोपटक वार्ता भएको हो । अर्कोतर्फ मोर्चाको तीन सदस्यीय प्रतिनिधिमण्डलले कोलकाता गएर राजभवनमा राजीनामा दिएका ४३ सदस्इको राजीनामा बुझाएका छन् । राज्यपाल केसरीनाथ त्रिपाठीले मोर्चाका संयोजक बिमल गुरुङको राजीनामा लिन अस्वीकार गरेका छन् । उनले बिमल गुरुङले राज्य सरकारसँग छलफल गरेर राजीनामा दिनुपर्ने र यसका लागि स्वयं राजभवन आउनुपर्ने बताएका छन् । गुरुङ जीटीएको प्रमुख कार्यकारी थिए । 

पश्चिम बंगाल सरकारले हालै एक अधिसूचना जारी गरेपछि दार्जिलिङमा तनाव सुरु भएको हो । अधिसूचनामा सबै स्कुलमा बंगाली भाषा पठनपाठन अनिवार्य गरिएको थियो । यसपछि गोर्खा जनमुक्ति मोर्चाले दार्जिलिङ र कालिम्पोङमा विरोध प्रदर्शन गरेको थियो । मुख्यमन्त्री ममता बनर्जीले यो नियम पहाडमा अनिवार्य नभएको स्पष्टीकरण दिए पनि यहाँका नेता यसलाई मान्न तयार छैनन् । 

बनर्जी सत्तामा आएलगत्तै गोरखाल्याण्ड एग्रीमेन्ट पास भएको थियो । यसपछि पनि उनले पहाडी इलाकामा आएर निरन्तर छलफल गरेकी थिइन् । त्यसपछि उनले यहाँ बसोवास गर्ने जनजातिहरुको फरक फरक बोर्ड बनाइन् । सरकारबाट प्राप्त हुने सबै आर्थिक स्रोत यिनै बोर्डमार्फत आउन थालेपछि मोर्चाको महत्व कम भयो । आफ्नो क्षेत्रमा आफ्नो नियन्त्रण कम हुँदै गएको महसुस भएपनि मोर्चा र बनर्जीबीच तनाव सुरु भएको हो ।
