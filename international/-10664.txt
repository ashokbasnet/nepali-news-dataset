२४ घण्टासम्म लाइभ देखाइयो मृत्युको भयानक खेल

एजेन्सी। भारतमा पैसा कमाउनको लागि एक किशोरको मृत्युको भयानक खेल २४ घण्टासम्म प्रत्यक्ष देखाइएको छ । ती किशोरलाई २४ घण्टासम्म बोरामा बन्द गरेर ५ फिट गहिरो खाल्डोमा २४ घण्टासम्म राखिएको थियो । जसका कारण ती किशोरको मृत्यु भएको छ । त्यसअघि ती किशोरलाई सात दिनसम्म साइकल चलाउन लगाइयो, शरीरमा काँचको बोतल र ट्युबलाइट पनि फोरियो । ती किशोरलाई यी स्टन्ट गरेवापत ११ हजार रुपैयाँ दिने प्रलोभन दिइएको थियो । 

भारतको हरियाणा कुराड गाउँका १७ वर्षका सुमितलाई गाउँका दीपक र उनका साथीले लिएर गएका थिए । दीपक उर्फ कालीले दिनको ५ सय रुपैयाँ दिने बताएर सुमितलाई लिएर गएका थिए । १८ जुनदेखि उनीहरुले सुमितलाई खतरनाक स्टन्ट गर्न लगाउन थाले । गाउँका तमासेहरुसँग ठूलो रकम लिनको लागि उनीहरुले ५ फिट गहिरो खाल्डो खने । शुक्रबार राती ९ बजे उनीहरुले सुमितलाई बोरामा बाँधेर खाल्डोमा हाले र त्यसमाथि फल्याक राखिदिए । त्यसमाथि त्रिपाल र माटो हालेर पुरे । जसका कारण निसास्सिएर उनको मृत्यु भयो । 

आइतबार साँझ सुमितलाई बाहिर निकाल्दा उनको सास चल्दै थियो । उनका साथीहरु उनलाई अस्पताल लैजानुको सट्टा तमासेहरुसँग पैसा उठाउन थाले । मानिसहरुले गाली गरेपछि उनीहरुले सुमितलाई अस्पताल लिएर गए । अस्पतालले सुमितलाई मृत घोषित गरिदियो । मृतक सुमितकी आमाले सुमितलाई बाहिर निकाल्न काली र उनका साथीहरुलाई आग्रह गरेपनि उनीहरुले नमानेको बताएकी छिन् ।
