आदर्श राष्ट्रपतिः जसले देशलाई धनी बनाए आफू गरिब नै रहे

एजेन्सी। दक्षिण अमेरिकी देश उरुग्वेको बारेमा कुरा गर्दा यहाँका पूर्व राष्ट्रपनि जोस मुजिकाको नाम सबैभन्दा पहिले आउँछ । जोस संसारका सबैभन्दा गरिब नेता मानिन्छन् । २०१५ को मार्चमा उनले राष्ट्रपति पदबाट राजीनामा दिएका थिए । 

उनले राजीनामा दिने बेला आफूलाई ‘तीन खुट्टावाला साथी म्यानुअल र चार खुट्टावाला बिटलसँग बिताउन समय चाहिएको’ बताएका थिए । म्यानुअल उनको कुकुर र बिटल उनको गाडी हो । मुजिकाले आफ्नो पाँच वर्षे कार्यकालमा देशलाई निकै धनी बनाए तर आफू ‘कंगाल’ नै रहे । 

आफू राष्ट्रपति हुँदा समेत जोस राष्ट्रपति भवनमा नबसी आफ्नो दुई कोठावाला घरमा बस्थे र सुरक्षाको लागि दुई जना मात्र सिपाही राख्थे । त्यो उनको बाध्यता थियो किनकि बिना सुरक्षाकर्मी बस्न उनलाई राज्यले दिँदैनथ्यो । उनी दैनिक कुवाबाट पानी बोक्थे र आफ्ना कपडा आफैं धुन्थे । उनले अतिरिक्त आम्दानीको लागि पत्नीसँग मिलेर फूलको खेती गर्ने गर्ने । खेतीको लागि ट्याक्टर आफैं चलाउँथे र बिग्रिएमा मेकानिकले जस्तै आफैं मर्मत पनि गर्थे । 

उनको घरमा कुनै नोकरचाकर थिएनन् । उनी आफ्नो पुरानो बीटल गाडी आफैं चलाएर राष्ट्रपति कार्यालय जान्थे । बहालवाला राष्ट्रपति भएका बेला अफिस जाँदा फर्मल कपडा लगाए पनि अन्य समय उनी निकै सामान्य कपडामा रहन्थे । एक राष्ट्रपतिलाई दिनुपर्ने सबै सुविधा दिइएको भए पनि जोसले सबै लिन अस्वीकार गरेका थिए । उनले महिनामा १३ हजार ३ सय डलर तलब पाउँथे जसमध्ये १२ हजार उनले गरिबहरुलाई दान गर्थे । बचेको १३ सय डलरबाट ७५० डलर सानातिना कारोबार गर्ने व्यापारीलाई पनि दिन्थे । भ्रममा नपर्नुस् उरुग्वेका राष्ट्रपति गरिब भएपनि उरुग्वे गरिब देश होइन । यहाँका जनताको प्रतिव्यक्ति औसत आय नेपाली रुपैयाँमा हिसाब गर्दा मासिक ८० हजार रुपैयाँ छ ।
