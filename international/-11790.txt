पिताले गर्लफ्रेण्डसँग बोल्न नदिएपछि...

कानपुर। आफ्ना पिताले गर्लफ्रेण्डसँग बोल्न नदिएपछि भारतको उत्तरप्रदेशमा एक किशोरले निकै खतरनाक कदम उठाएका छन् । ११ कक्षामा पढ्दै गरेका १६ वर्षका ती किशोरकी गर्लफ्रेण्ड १० कक्षामा पढ्दै थिइन् । 

ती किशोरले आफ्ना पिताले गर्लफ्रेण्डसँग नबोल्न भन्दै गाली गरेपछि आत्महत्या गरेका हुन् । उनले झुण्डिएर आत्महत्या गरेपछि उनको शवलाई प्रहरीले पोष्टमार्टमको लागि पठाएको छ । कानपुरको जरौलीका अरुण गुप्ताका १६ वर्षका छोरा अभयले यस्तो कदम उठाएका हुन् । पेशाले औषधी व्यापारी अरुण आफ्नी पत्नी सुधा, जेठो छोरा अमन कान्छा छोरा अभय र छोरी आकांक्षासँग बस्दै आएका थिए । 

अभयको छिमेककै एक किशोरीसँग विगत ७ महिनादेखि प्रेम थियो । पछिल्लो समय उनी पढाइ छोडेर ह्वाट्सएपमा च्याट र फोनमा बढी व्यस्त रहन थालेका थिए जसका कारण उनले पटक पटक गाली पनि खाइसकेका थिए । यति हुँदा पनि उनको च्याट र फोनमा झुण्डिने सिलसिला कम भएको थिएन । 

मंगलबार पनि उनी फोनमा व्यस्त भएको देखेपछि पिताले कडा रुपमा गाली गरेका थिए । बुधबार बिहान आमा सुधा किचनमा जाँदा अभयको शव किचनमा झुण्डिरहेको अवस्थामा थियो । मृतकका दाजुले अहिले पढ्ने उमेर भएकोले दायाँबायाँ नलाग्न निकै सम्झाउँदा पनि भाइले नमानेको बताएका छन् ।
