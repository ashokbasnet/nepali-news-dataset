 हिन्दु राष्ट्रवादका कारण चीन र भारतबीच युद्धको खतरा

बीबीसी। चीन र भारतमा सिक्किम सीमामा जारी तनावकाबीच दुवै देशका संचारमाध्यममा विभिन्न विश्लेषण र रिपोर्ट प्रकाशित भएका छन्। 
दुवै देशकाबीच विगत एक महिनादेखि डोकलाम क्षेत्रमा तनाव जारी छ। सो क्षेत्र भारत, चीन र भुटानको सीमामा अवस्थित छ।

यतिबेला भारत र चीनका सेना आमने सामने छन्। चीनले भारतीय सेनाले अवैधानिक रुपमा डोकलाम सीमा पार गरेको आरोप लगाएको छ। 
चीनले भारतले  डोकलामबाट आफ्ना सैनिक फिर्ता बोलाउनुपर्ने अडान राख्दै आएको छ भने भारतले चीनले सीमा क्षेत्रमा सडक बनाउने काम तत्काल बन्द गर्नुपर्ने अडान राखेको छ। 

चीनको सरकारी पत्रिका ग्लोबल टाइम्सले लेखेको छ, ‘भारत लगातार सीमा क्षेत्रमा भड्काउने काम गरिरहेको छ भने अर्को तर्फ भारतमा हिन्दू राष्ट्रवादको आडमा चीन विरोधी भावनालाई बल पुगेको छ।’
सो पत्रिका अगाडि लेख्छ, ‘भारतको सामरिक रुपलाई लिएर चीनलाई धेरै शंका छ । भारत चीनलाई आफ्नो प्रतिद्वन्द्वी र एक बलियो दुश्मनका रुपमा हेर्नेगर्छ।’

‘लामो समयदेखि यो अफवाह फैलाइएको छ, चीनले भारतलाई चारैतर्फबाट घेरिरहेको छ,’ सो पत्रिकाले लेखेको छ, ‘अर्कोतर्फ चीन मित्रभाव देखाउँदै भारतलाई वान बेल्ट, वान रोडमा सहभागी गराउन आमन्त्रित गर्दैछ। तर भारतले भने वान बेल्ट,वान रोड चीनको रणनीतिक योजना हो, यही योजनामार्फत चीन भारतलाई घेरिरहेको आरोप लगाउँदै आएको छ।’

चीनको सो पत्रिकाले आफ्नो सम्पादकीयमा लेखेको छ, ‘१९६२ को युद्धमा चीनसँग हारेपछि केही भारतीय त्यँही अड्किएका छन्। उनीहरु त्यो भन्दा अगाडि बढ्न चाहँदैनन्। युद्ध भारतकालागि हिनतावोधको कारण भएको छ। यस्तो अवस्थामा चीनको हरेक कामलाई भारतले शंकाको दृष्टिकोणले हेर्ने गरेको छ। चीनको विकासलाई भारतको दुर्भाग्यका रुपमा हेरिने गरिएको छ। चीनले जसरी विकास गरिरहेको छ, भारत चीनको विकासदेखि डराइरहेको छ।’

ग्लोबल टाइम्स लेख्छ, ‘भारतमा केही राष्ट्रवादीले चीनसँग बलदा लिन उक्साउने गरेका छन्, जसका कारण दुई देशबीचको तनाव बढ्ने गरेको छ। नरेन्द्र मोदीले २०१४ को चुनावमा राष्ट्रवादी भावनालाई आफ्नो चुनावी हतियार बनाएका थिए। हिन्दू राष्ट्रवादका कारण मोदीलाई चुनावमा फाइदा पनि भयो।’

सो पत्रिका अगाडि लेख्छ, ‘यसले मोदीलाई एकतर्फ बल त मिल्यो तर, अर्कोतर्फ भारतमा परम्परावादीहरुको प्रभाव बढ्दै गएको र सोही कारण आर्थिक सुधारको गति प्रभावित भइरहेको छ। भारतमा पाकिस्तान र चीन विरुद्ध कडा कदम चाल्न माग गरिँदै छ। यो पटक सीमाको तनाव भारतकातर्फबाट पुरै लक्षित छ,जो भारतका धार्मिक राष्ट्रवादीको माग पूरा गर्न सकियोस्।’

‘यदि भारतमा धार्मिक राष्ट्रवाद अतिवादमा परिणत भयो भने मोदी सरकारले त्यसलाई नियन्त्रण गर्न सक्दैन। किनने २०१४ मा मोदी आइसकेपछि मुसलमान विरुद्ध बढ्दो हिंसा रोक्न सरकार असफल भएको छ।’

ग्लोबल टाइम्सले लेखेको छ, ‘चीन र भारतमा प्रतिश्पर्धा बल र विवेकमा भरपर्छ। भारत राष्ट्रिय बलका विषयमा चीनभन्दा कमजोर छ। तर उसका रणनीतिज्ञ र राजनेता भारत र चीनबीचको सम्वन्धलाई राष्ट्रवादसँग तुलना नगर्ने विषयमा ख्याल गर्दैनन्। भारतको यही सोच उसको आफ्नो हितलाई नै खतरामा पार्नसक्छ। धार्मिक राष्ट्रवादले दुवै देशलाई युद्धमा धकेल्न सक्छ, यसतर्फ भारत सचेत हुनुपर्छ।’
