‘छ महिनासम्म मलाइ निरन्तर बलात्कार गर्यो’

बीबीसी। ‘ ६ महिनासम्म मलाई दैनिक बलात्कार गर्यो। मैले आत्महत्या गर्ने कोशिश पनि गरेँ,’ यो भनाइ इखलासको हो।
इखलास त्यो बेला जम्मा १४ वर्षकी थिइन्। जब इस्लामिक स्टेटको कथित लडाकुले उनको अपहरण गरेका थिए र यौन दासीको रुपमा बन्धक बनाएका थिए।

२०१४ मा इस्लामिक स्टेटको निसामा विशेष गरी यजीदीहरु थिए। यजीदी एक धार्मिक समुदाय हो, जो उत्तरी इराकका क्षेत्रमा शताब्दीदेखि बसोबास गर्दै आएका छन्। इस्लामिक स्टेटका चरमपन्थी लडाकुले अधिकांश पुरुषको हत्या गरे भने महिलालाई अपहरण गरे।

इखलासले इस्लामिक स्टेटको कब्जाबाट बच्न माउन्ट सिंजारको क्षेत्रबाट भाग्ने कोसिस गरिन्। तर उनी फेरि इस्लामिक स्टेटको नियन्त्रणमा आइन्। इस्लामिक स्टेटका लडाकुले उनलाई बन्धन बनाए र ती मध्ये एक जनाले उनलाई यौन दासी बनाएर राखे।

इखलासका अनुसार इस्लामिक स्टेटका एक लडाकुले उनलाई १५० जनामध्येबाट चुनेको थियो। ‘त्यो लडाकु निकै कुरुप थियो। लामो कपाल भएको त्यो व्यक्ति कुनै जनावर जस्तो थियो। उसको शरीरबाट गन्ध आउँथ्यो। म यतिधेरै डराउँथे की म उसको अनुहारसम्म हेर्न सक्दिन थिए,’इखलासले भनिन्।

एक दिन इस्लामिक स्टेटको ती लडाकु लडाइँमा गएका थिए। त्यही मौकाको सदुपयोग गर्दै इखलास त्यहाँबाट भाग्न सफल भइन्।  पछि उनलाई एक शरणार्थी शिविरमा लगियो। 

अभाव र त्रासदीपूर्ण विगतलाई सम्झिँदै इखलास भन्छिन्, ‘यो सबै कुरा नरोइकन कसरी भन्दैछु, किनभने मेरा आँसु सबै सुकिसके।’ इखलास यतिबेला जर्मनीको एक मानसिक अस्पतालमा छिन्। सो अस्पतालमा उनको उपचारसँग शिक्षा पनि दिइँदैछ। इखलासको योजना वकिल बन्ने छ।
