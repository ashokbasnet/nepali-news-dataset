पनामा लिक्स  प्रकरणमा नवाज शरीफ दोषी ठहर, प्रधानमन्त्री पद गयो

इस्लामावाद। पाकिस्तानको सर्वोच्च अदालतले प्रधानमन्त्री नवाज शरीफलाई पनामा लिक्स प्रकरणमा दोषी ठहर गरेको छ। सर्वोच्चको यो निर्णयसँग शरीफ प्रधानमन्त्री पदका लागि अयोग्य ठहरिएका छ।

उक्त फैशलापछि नवाज शरीफले आफ्नो पदबाट राजीनामा दिनुपर्ने बीबीसीले जनाएको छ। शरीफलाई स्रोत नखुलेको सम्पत्ति जम्मा गरेको अभियोगमा दोषी ठहर्याइएको हो।

सर्वोच्च अदालतका न्यायाधीश एजाज हसन, न्यायधीश एजाज अफजल, सइद शेख, आसिफ सइद खोसा र न्यायाधीश गुलजार अहमदको पाँच सदस्यीय इजलासले नवाज शरीफलाई दोषी ठहर गरेको हो।

न्यायाधीश खोसा र न्यायाधीश गुलजारले पनामाको सुरुवाती निर्णयमा नै प्रधानमन्त्री शरीफलाई अयोग्य ठहर गरिसकेका थिए। बाँकी तीन जना न्यायाधीशले सो प्रकरणमा अगाडि बढाउन आदेश दिएका थिए। शुक्रबार भने पाँचै जना न्यायाधीशले शरीफलाई अयोग्न ठहर गरेका हुन्। अदालतले नवाज शरीफकी छोरी र ज्वाईँलाई पनि दोषी ठहर गरेकोे छ।

सो प्रकरणको सुरुवाती फैसलापछि संयुक्ता छानविन समिति गठन गरिएको थियो। जसलाई १० जुलाईभित्र प्रतिवेदन बुझाउन भनिएको थियो। विपक्षी दल पाकिस्तान तहरीक–ए– इंसाफका अध्यक्ष इमरान खान पनामा प्रकरणमा मुद्दा दायर गर्नेमध्ये एक थिए। इमरान खानले केही समय अगाडि नै सर्वोच्च अदालतसमक्ष सो विषयमा फैसला चाँडो सुनाउन अपील गरेका थिए।
