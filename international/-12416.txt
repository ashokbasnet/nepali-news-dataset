११ फोटोमा हेर्नुहोस् माइनस ५० डिग्री चिसोमा यसरी बस्छन् यहाँका मानिस

एजेन्सी। हजारौं वर्षदेखि साइबेरियाको माइनस ५० डिग्री सेल्सियस चिसोमा बस्ने समुदायको जीवनका फोटोहरु उपलब्ध भएका छन् । नेनेट्स भनिने यो आदिवासी समुदाय रुसको आर्कटिक ट्रुण्डामा बस्छन् । लोप हुने अवस्थामा पुगेको यो आदिवासी समुदायको फोटो लिनको लागि माइ हेरिटेज नामक स.स्थाका फोटोग्राफरहरुले एक महिनाभन्दा बढी समय यिनीहरुसँगै बिताएका थिए । 

रुसको सीमा क्षेत्र यमल नेनेट्समा बस्ने नेनेट्स आदिवासी समुदायको इतिहास एक हजार वर्षभन्दा पुरानो छ । स्थानीय भाषामा यमल नेनेट्सको अर्थ संसारको किनारा हुन्छ । यहाँको तापक्रम माइनस ५० डिग्री सेल्सियसभन्दा कम हुन्छ । यति चिसोमा आम मानिस बाँच्न कठिन हुन्छ । यो समुदाय बाह्रसिंगाको छालाबाट बनेको पालमा बस्छन् । तिनै छालाबाट बनेका कपडा लगाउँछन् र बाह्रसिंगाको काँचो मासु खान्छन् । नेनेट्स आफ्नो प्राचीन धर्मका देवतालाई बलि पनि दिन्छन् । साथै उनीहरुले हरेक वर्ष बस्ने ठाउँ पनि फेरिरहन्छन् । 

यो समुदायको जनसंख्या करिब १० हजार छ । यिनीहरुको इलाकामा करिब ३ लाख बाह्रसिंगा भएको अनुमान गरिएको छ । यो समुदायको अस्तित्वको लागि बाह्रसिंगा निकै महत्वपूर्ण छन् । नेनेट्सले बाह्रसिंगाको काँचो मासु बिक्री पनि गर्छन् । यो मासु युरोपियन देशहरुमा पनि बेचिन्छ ।
