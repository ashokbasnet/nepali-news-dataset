के उत्तर कोरियाको मिसाइल रोक्न सक्छ अमेरिकाले?

बीबीबी। अमेरिकाले आफ्नो विवादि त मिसाइल विरोधी प्रणालीको सफलतापूर्वक परीक्षण गरेको छ। अमेरिकाको भनाइ अनुसार कोरियाली प्रायद्वीपमा बम झार्ने लडाकु विमान बी–१ ले पनि आफ्नो उडान भरेको छ।

अमेरिकाको यो सैन्य अभ्यास उत्तर कोरियाको मिसाइल परीक्षणको सिधा जवाफका रुपमा हेरिएको छ। अमेरिकी वायु सेनाकातर्फबाट फायर गरिएको मिसाइललाई अलास्कामा टर्मिनल हाइ एटीट्यूड एरिया डिफेन्स (थाड) को युनिटले रोक्ने काम गरेको थियो।

दक्षिण कोरिया र जापानी विमानसँग मिलेर अमेरिकाले बम झार्न सक्ने लडाकु विमान बी–१ सँग अभ्यास गरेको थियो। उत्तर कोरियाले शुक्रबार अन्तरमहाद्वीप ब्यालेस्टिक मिसाइलको परीक्षण गरेको थियो।  सो मिसाइलबाट पुरै अमेरिका ध्वस्त पार्न सक्ने दाबी गरिएको थियो।



उत्तर कोरियाले यसको ठिक तीन हप्ता अगाडि त्यस्तै एक मिसाइलको पहिलो पटक परीक्षण गरेको थियो। चीनको विरोधकाबीच अमेरिकी सेनाले दक्षिण कोरियामा मिसाइल डिफेन्स सिस्टम (थाड) को तैनाथी गरेको थियो।

यसको उद्देश्य उत्तर कोरियाकातर्फबाट फायर गरिएको मिसाइललाई निस्तेज पार्नु हो। अमेरिकी राष्ट्रपति डोनाल्ड ट्रम्पले शनिबार उत्तर कोरियाको मिसाइल परीक्षणका विषयमा चीनले कुनै टिप्पणी नगरेको भन्दै चीनको आलोचना गरेका थिए।

ट्रम्पले आफ्नो ट्विटमा भनेका थिए, ‘म चीनदेखि निराश भएको छु। विगतमा हाम्रा मुर्ख नेताहरुका कारण चीनले हामीसँग व्यापारमार्फत अर्बैं रुपैयाँ कमायो। यसबीचमा चीन उत्तर कोरियाको हतियार कार्यक्रममा चुप बसेको छ। म अब यस्तो हुनु दिन्न।’

पूर्व कुटनीतिज्ञ एवं चीन सरकारका सल्लाहकार विक्टर गाओले भने, ‘ट्रम्पको भनाइ बेमतलवको छ। अमेरिकाको हरकत रोइरहने बच्चाको जस्तो छ।’



चीन र उत्तर कोरियाको सीमा जोडिएको छ। दुवै देशकाबीच आर्थिक सम्बन्ध छ भने पूर्वमा चीनले उत्तर कोरियाको मिसाइल परीक्षणको निन्दा गर्दै सम्यम अपनाउन आग्रह  गरेको थियो। यस्तोमा अमेरिकाकातर्फबाट यो सैन्य अभ्यास उत्तर कोरियाको मिसाइल परीक्षणलाई सिधा जवाफ दिनेका रुपमा हेरिएको छ।
