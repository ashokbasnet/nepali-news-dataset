चीनले संसारलाई देखायो आफ्नो शक्ति, १५ फोटोमा हेर्नुहोस् युद्धको तयारी

बेइजिङ। विश्व महाशक्ति बन्ने तयारीमा रहेको चीनले हिजो आइतबार सारा संसारलाई आफ्नो सैनिक शक्ति देखाएको छ । आफ्नो सबैभन्दा ठूलो सैनिक क्याम्प झुरीमा चीनले विशाल सैन्य प्रदर्शन गरेको हो । १ अगष्टमा मनाउन लागिएको चिनियाँ जनमुक्ति सेनाको ९० औं वार्षिकोत्सवको अवसरमा चीनले विशाल सैनिक शक्ति र कौशल प्रदर्शन गरेको जनाएको छ । 



भित्री मंगोलियामा रहेको चीनको सबैभन्दा ठूलो आर्मी बेस झुरीमा सैनिक परेड निकालिएको थियो । राष्ट्रपति शी जिनपिङ सैन्य कौशल प्रदर्शनीमा सहभागी भएका थिए । जिनपिङ केन्द्रीय सैनिक कमिशनका प्रमुख हुन् । यही कमिशनले नै चिनिया सैनिकलाई नेतृत्व गर्ने गर्छ । संसारको सबैभन्दा ठूलो सैन्य शक्ति चीनकै छ । यहाँ २३ लाख पूर्णकालीन सैनिक छन् यसबाहेक यहाँका उमेर पुगेका सबै नागरिकले अनिवार्य सैनिक तालिम लिएका छन् । 



चीनको सैन्य शक्तिको गठन १ अगष्ट १९२७ मा गरिएको थियो । त्यतिबेला माओत्सेतुङको नेतृत्वमा भएको विद्रोहको क्रममा जनमुक्ति सेना गठन भएको थियो । सैनिक प्रदर्शनमा १२ हजार सैनिक सहभागी थिए । परेडमा १ सय २९ लडाकु जहाज र ५ सय ७१ अन्य अत्याधुनिक ठूला उपकरणको पनि प्रदर्शन गरिएको थियो । लामो, मध्यम र छोटो दूरीका अत्याधुनिक हतियार, रकेट, ट्यांक, ड्रोन र न्यूक्लियर मिसाइल पनि प्रदर्शन गरिएको थियो ।
