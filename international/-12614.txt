दुई सय चिनियाँ सेना उत्तराखण्डमा घुसे!

एजेन्सी। डोकलाम विवादलाई लिएर भारतीय संचारमाध्यममा फरक फरक समाचार प्रकाशित भएका छन्। भारतीय पत्रिका अमर उजालाले डोकलाममा चीन र भारतबीच विवादकाबीच करिव दुई सय चिनियाँ सेना उत्तराखण्डको चमोली जिल्लामा घुसेको समाचार प्रकाशित गरेको छ। सो पत्रिकाले १५ जुलाई र २५ जुलाईमा चिनियाँ सेना उत्तराखण्डको चमोली जिल्लामा घुसेको उल्लेख गरेको छ।

सो पत्रिकाका अनुसार २०० चिनियाँ सैनिक भारतीय क्षेत्रमा अन्तिम चौकी रिमखिम नजिक ८ सय मिटरदेखि एक किलोमिटरभित्रसम्म प्रवेश गरेका थिए। चिनियाँ सैनिकले थानेदारलाई पनि धम्क्याएका थिए।

यद्यपी चमोलीका डिएम आशिष जोशीले २५ जुलाईमा कुनै पनि चिनियाँ सैनिक भारतमा प्रवेश नगरेको बताए। सो विषयमा उच्च अधिकारीले हालसम्म कुनै जानकारी नमागेको जोशीले जनाएको बीबीसीले उल्लेख गरेको छ।

पछिल्ला दिनमा चीन र भारतबीच डोकलाम विवादलाई लिएर सम्बन्ध उत्कर्षमा पुगेको छ। चीनले भारतलाई चेतावनी दिँदै डोकलामबाट तत्काल भारतीय सेना फिर्ता नगरे चीनले आफ्नो सीमा रक्षाकालागि जस्तोसुकै कदम चाल्न सक्ने चेतावनी दिँदै आएको छ।
