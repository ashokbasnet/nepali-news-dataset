भिडियो गेमले आत्महत्या गर्न पठाएपछि साँच्चैको आत्महत्या (भिडियोसहित)

एजेन्सी। आत्महत्या गर्ने गेम ‘ब्लू ह्वेल च्यालेन्ज’ खेल्दाखेल्दै एक किशोरले गेमकै प्रभावले ७ तलाबाट हाम्फालेर साँच्चै आत्महत्या गरेका छन् । १४ वर्षका ती किशोरका साथीहरुले गेमकै कारण उनले आत्महत्या गरेको हुन सक्ने बताएका छन् । ती किशोरले आत्महत्या गर्नुअघि छतमा उभिएर केही तस्वीर लिएका थिए । ती तस्वीर उनले आफ्ना साथीहरुलाई ह्वाट्सएपमार्फत पठाए । जाँचमा पत्ता लागे अनुसार ती किशोरले गुगलमा आत्महत्या गर्ने तरिका पनि खोजेका थिए । 

आत्महत्या गर्न उक्साउने यो गेम रुसमा बनेको हो । बितेका केही वर्षहरुमा यो गेम खेलेर १ सय ३० जनाले आत्महत्या गरिसकेको बताइएको छ । पछिल्लो समय आत्महत्या गर्ने किशोर मुम्बइको अंधेरीका हुन् । अन्य देशमा यो गेमका कारण आत्महत्या गरेका घटना बाहिर आएको भएपनि भारतमा भने यो घटना पहिलो भएको बताइएको छ । प्रहरीले यसबारे धेरै जानकारी दिएको छैन । ती किशोरको फोनमा आत्महत्या गर्ने तरिका सर्च गरेको पाइएको प्रहरी स्रोतले जनाएको छ । 

द ब्लु ह्वेल च्यालेन्ज एक इन्टरनेट गेम हो । यो गेममा खेलाडीलाई ५० दिनसम्म विभिन्न कामहरु पूरा गर्न दिइन्छ । एक एक गरेर सबै काम पूरा गरेपछि अन्तिममा आत्महत्या गर्न उक्साइन्छ । यो गेम रुसमा बनेको हो । रुसका फिलिप बुडेकिनले यो गेम २०१३ मा बनाएका हुन् । २०१५ मा यो गेमका कारण आत्महत्या गरेको घटना खुलेको थियो त्यसपछि फिलिपलाई गिरफ्तार गरेर मुद्दा चलाइएको छ । 

भिडियो हेर्नुहोस्
