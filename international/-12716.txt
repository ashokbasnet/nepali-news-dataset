अन्तिम सँस्कारको लागि लैजाँदा–लैजाँदै बाटैमा लाश साटिएपछि...

एजेन्सी। एक परिवारले अस्पतालबाट आफ्नो छोराको लाश लिएर हिँडे तर अन्तिम सँस्कार गर्ने बेला लाश खोल्दा अर्कैको लाश निस्कियो । अर्कै लाश निस्किएपछि परिवारले जस्ताको तस्तै लाश फर्काएर अस्पताल ल्याए । अस्पतालमा लाश साटिएको भन्दै उनीहरुले हल्लाखल्ला मच्चाए । हल्लाखल्ला भएपछि प्रहरी आयो । प्रहरीले कसरी लाश साटियो भनेर अनुसन्धान गर्दै जाँदा थाहा लाग्यो लाश त उही व्यक्तिको थियो तर परिवारले लाश चिनेका थिएनन् । 

आफ्नै छोराको लाश नचिन्ने यो घटना भारतको कानपुरमा भएको हो । अन्तिम सँस्कार गर्ने बेला शव फुलेको र हातमा लेखिएको ट्याटु नभएको पाइएपछि परिवार लाश साटिएको निष्कर्षमा पुगेका थिए । मंगलबार यहाँका विशाल यादव नामका किशोर नदीमा डुबेर मरेका थिए । उनको स्थानीय अस्पतालमा पोष्टमार्टम गरिएको थियो । पोष्टमार्टमपछि अन्मि सँस्कारको लागि लगिएको लाश फर्काएर ल्याइएपछि प्रहरीले पोष्टमार्टममा संलग्न सबै डाक्टरहरुलाई बोलायो । डाक्टरले शवको हातमा परिवारले भनेको ट्याटु देखाइदिएपछि बल्ल परिवारलाई शव आफ्नै छोराको भएको यकिन भएको थियो । परिवारले राम्रोसँग नहेरेका कारण शवको हातमा ट्याटु नदेखेको हुन सक्ने बताइएको छ ।
