सोमालियामा भोकमरीका कारण ४८ घण्टामा १ सय १० जनाको मृत्यु (फोटोसहित) 

एजेन्सी । सोमालियामा भोकमरीका कारण ४८ घण्टामा १ सय १० जनाको मृत्यु हुने गरेको छ। सोमालियाका प्रधानमन्त्री हसन अलि ह्यारीले पछिल्लो ४८ घण्टामा खडेरीका कारण उत्पन्न भोकमरीले १ सय १० जनाको ज्यान गएको पुष्टि गरेका हुन्।



सोमालियाको दक्षिण–पश्चिमी सुख्खा क्षेत्रमा मात्रै भोकमरीका कारण यति धेरैको ज्यान गएको सीएनएनले जनाएको छ। तर खडेरी र भोकमरीको चपेटामा परेका अन्य ठाउँका मानिसको अवस्थाका बारेमा भने जानकारी लिन सकिएको छैन्।  

सोमालियामा खडेरीका कारण भोकमरीको संकट बढ्दै गएको हो। अहिले सोमालियाका झन्डै ३० लाख मानिस खाद्य संकटमा परेका छन्।


तथ्यांक अनुसार सोमालियामा सन् २०१० देखि २०१२ सम्म भोकमरीका कारण २ लाख ६० हजारभन्दा धेरैको ज्यान गएको थियो। त्यसअघि सन् १९९२ मा फैलिएको भोकमरीका कारण २ लाख २० हजार मानिसको ज्यान गएको थियो।


सोमालियासहित नाइजेरिया, दक्षिणी सुडान र यमन पनि अहिले भोकमरीको चपेटामा रहेको संयुक्त राष्ट्रसंघले जनाएको छ। एजेन्सी
