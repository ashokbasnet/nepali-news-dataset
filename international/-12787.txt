कर्मचारीलाई ‘भर्जिन हुनुहुन्छ ?’ भनेर सोधेपछि...

काठमाडौं। कर्मचारीको रेकर्ड राख्ने नाममा उनीहरुलाई ‘के तपाइँ भर्जिन हुनुहुन्छ ?’ भनेर सोधिएपछि हंगामा भएको छ । अस्पतालले आफ्ना कर्मचारीलाई भर्न लगाएको फाराममा यस्तै विवादित प्रश्नहरु राखिएपछि अस्पताल प्रशासनको तीब्र विरोध भएको भारतीय समाचारपत्र दैनिक भाष्करले लेखेको छ । भारतको इन्दिरा गान्धी इन्ष्टिच्युट अफ मेडिकल साइन्सेजले यस्तो प्रश्नसहितको फाराम कर्मचारीलाई दिइएको बताइएको छ । 

भाष्करले जनाएअनुसार अस्पतालले कर्मचारीलाई भर्न लगाएको फर्ममा निकै विवादित प्रश्नहरु छन् । अस्पतालले भर्न दिएको फारामका केही उत्तरका नमूनाहरु यस्ता छन् । १. म भर्जिन, ब्याचलर वा विधुर हुँ । २. म विवाहित हुँ र मेरी एकमात्र पत्नी छिन् । ३. मैले बिहे गरेको व्यक्तिको मबाहेक अन्य कुनै पत्नी छैनन् । ४. म विवाहित हुँ र मेरा एकभन्दा बढी पत्नी छन् । ५. मैले यस्तो व्यक्तिसँग बिहे गरेकी छु जसकी अर्की पत्नी जीवित छिन् । संस्थानका एक हेल्थ अफिसरले यो निकै लज्जास्पद भएको टिप्पणी गरेका छन् । तर संस्थानका प्रमुख मनिष मण्डलले यसमा केही पनि अव्यवहारिक नभएको बताएका छन् ।
