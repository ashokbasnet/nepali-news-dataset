उत्तर कोरियामाथि नयाँ प्रतिबन्ध लगाउन सुरक्षा परिषद सहमत

न्युयोर्क। संयुक्त राष्ट्रसंघ  सुरक्षा परिषद उत्तर कोरियामाथि नयाँ प्रतिबन्ध लगाउन सहमत भएको छ। सुरक्षा परिषदले उत्तर कोरियामाथि निर्यात र उत्तर कोरियामा लगानीको सीमा तय गर्ने प्रस्तावलाई सर्वसम्मतिले स्वीकृत प्रदान गरेको बीबीसीले जनाएको छ।

संयुक्त राष्ट्रसंघकालागि अमेरिकी राजदूत निकी हेलीले उत्तर कोरियामाथिको प्रतिबन्ध कुनै पनि देशमाथि लगाइएको प्रतिबन्धमध्ये सबैभन्दा कडा भएको प्रतिक्रिया दिइन्।

उत्तर कोरियाले जुलाईमा दुई वटा अन्तरमहादेशीय ब्यालेष्टिक मिसाइलको सफल परीक्षण गरेको दाबी गर्दै सो मिसाइलले अमेरिकासम्म मार हान्न सक्ने क्षमता राख्ने जनाएको थियो।

तर जानकारहरुले भने सो मिसाइलको क्षमताप्रति शंका व्यक्त गरेका छन्। उत्तर कोरियाको सो परीक्षणको दक्षिण कोरिया, जापान र अमेरिकाले कडा निन्दा गरेका थिए। र ती देशले उत्तर कोरियामाथि नयाँ प्रतिबन्ध लगाउन भूमिका खेलेका हुन्। चीनले  उत्तर कोरियाबाट कोइला, कच्चा धातु र अन्य कच्चा पदार्थको निर्यात गर्दा उत्तर कोरियाको अर्थव्यवस्थाको ठूलो स्रोत होे।

एक अध्ययनका अनुसार उत्तर कोरिया प्रत्येक वर्ष करिव तीन अर्ब डलरको सामान अन्य देशमा निर्यात गर्छ। नयाँ प्रतिवन्धपछि उत्तर कोरियाको एक अर्व डलर बराबरको व्यापार घाटा हुन सक्ने अनुमान छ।  यसै वर्ष चीनले उत्तर कोरियमाथि दवाब बढाउन कोइलाको आयत बन्द गरेको थियो। तर बारम्बार प्रतिबन्ध लगाएपनि उत्तर कोरियाले मिसाइल कार्यक्रमलाई निरन्तरता दिइरहेको छ। 



सुरक्षा परिषदमा भिटो अधिकार भएका र उत्तर कोरियाको एकलौटी अन्तर्राष्ट्रिय मित्र देश चीनले सो प्रस्तावको पक्षमा मतदान गरेको छ। यसअघि चीनले कयौं पटक उत्तर कोरियाको पक्ष लिएको थियो।

अमेरिकी राजदूत निकी हेलीले भनिन्, ‘सुरक्षा परिषदले ब्यालेस्किट मिसाइल गतिविधिका कारण उत्तर कोरियालाई सजाय  दिन नयाँ स्तरको प्रतिवन्ध लगाइएको हो।’ उनले उत्तर कोरियमाथि प्रतिबन्ध लगाउन चीन सहमत भएकोप्रति चीनको प्रशंषा गरिन्। ‘ आज सुरक्षा परिषदले उत्तर कोरियाका तानाशाहलाई उत्तर कोरियाको गैर जिम्मेवार र लापरवाही हरकत निकै महंगो पर्ने सन्देश दिइएको छ,’ उनले भनिन्।

चीनका राजदूत लिउ जिआइले कोरियाली प्रायद्वीपमा परमाणु गतिविधिका सम्बन्धमा पुरै विश्वको धारणा समान रहेको सन्देश सुरक्षा परिषदले दिएको बताए। उनले कोरियाको सत्ता परिवर्तन वा  एकीकरण गर्ने पक्षमा अमेरिका नरहेको भन्ने अभिव्यक्तिको प्रसंसा पनि गरेका छन्।

तर उनले रुसी राजदूतसँग  अमेरिकाले दक्षिण कोरियामा एन्टी मिसाइल सिस्टम तैनाथ गर्ने विषयको भने आलोचना गर्दै त्यसलाई रोक्न माग गरेका छन्। उत्तर कोरियाको लगातारको मिसाइल परीक्षणलाई लिएर दक्षिण कोरियाले आलोचना गरेको छ।
