समाजले नसहेपछि यी पिताले आफ्नै छोरीलाई गोली हाने 

एजेन्सी। एक विवश पिताले समाजले लगाएको बचन सुन्न नसकी आफ्नी १६ वर्षकी छोरीको गोली हानेर हत्या गरेपछि आफैंलाई पनि गोली हानेका छन् । गोली लागेर छोरीको मृत्यु भए पनि पिता भने समयमै अस्पताल पु¥याइएपछि बाँच्न सफल भएका छन् । 

भारतको उत्तरप्रदेशको उरइ जिल्लाका दया शंकरले शुक्रबार आफ्नी छोरी १६ वर्षकी दिपालीलाई गोली हानेर मारेका हुन् । त्यतिबेला उनकी कान्छी छोरी पनि त्यहीँ थिइन् । गोलीको छर्राले लागेपछि कान्छी छोरी पनि घाइते भएकी छिन् । गोली हान्ने पिता दया शंकरको पनि अवस्था निकै नाजुक भएको बताइएको छ । 

अस्पतालमा रहेका दया शंकरले बताएअनुसार उनले समाजको बचन सुन्न नसकेर छोरीलाई गोली हानेका थिए । उनले बताएअनुसार उनी किसान हुन् । आफ्नो कामबाट घरखर्च चलाउन निकै मुस्किल परेको थियो । उनकी छोरी दिपालीले पढ्नुका साथै ट्युशन पढाउँथिन् जसबाट घरखर्च चलाउन निकै मद्दत भएको थियो । तर समाजका मान्छेले यो देखिसहेनन् । समाजले उनलाई छोरीको कमाइमा रमाउने भन्दै लान्छना लगाउन थाल्यो । 

समाजको कुरा सुन्न नसकेपछि उनले छोरीलाई ट्युशन पढाउने काम नगर्न भने तर छोरीले मानिन् । मानिसहरुले उनकी छोरी ट्युशन पढाउने बहानामा प्रेमीसँग भेट्न जान्छिन् भन्दै कुरा काट्न थाले । शुक्रबार पनि यिनै विषयमा कुरा गर्न उनले छोरीलाई छतमा लिएर गएका थिए । छोरीले ट्युशन पढाउन छोड्ने कुरा नमानेपछि रिसमा उनले छोरीलाई गोली हानेका थिए । छोरीलाई गोली हानिसकेपछि आफू पनि बाँच्न नसक्ने भएकोले आफूलाई पनि गोली हानेको उनले बताएका छन् ।
