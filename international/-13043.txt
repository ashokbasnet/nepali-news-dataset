प्रत्यक्ष कार्यकारी प्रमुखको पक्षमा दवाब दिन जनताको बीचमा जाने दाहालको चेतावनी

काठमाडौं। कार्यकारी प्रधानमन्त्रीको सहमति जनाएको माओवादी केन्द्रले प्रत्यक्ष निर्वाचित कार्यकारी मान्न अरु दल तयार नभए जनताकोबीचमा जाने चेतावनी दिएको छ। संविधान निर्माणका क्रममा माओवादी केन्द्रले आफू प्रत्यक्ष निर्वाचित कार्यकारी पक्षमा भएपनि संविधान जारी गर्न सहयोग गर्ने भन्दै संसदबाट निर्वाचित कार्यकारी प्रधानमन्त्रीको पक्षमा सहमति जनाएको थियो।

तर माओवादी केन्द्रले पुन प्रत्यक्ष निर्वाचित कार्यकारी प्रमुख मुद्दा उठाउने भएको छ। माओवादी केन्द्रका अध्यक्ष पुष्पकमल दाहालले अन्य दल प्रत्यक्ष निर्वाचित कार्यकारी प्रमुखको पक्षमा जान नमाने आफूहरु जनताकोबीचमा जाने चेतावनी दिएका छन्। 

सोमबार माओवादी केन्द्रको चार नम्बर प्रदेशका राष्ट्रिय महाधिवेशन आयोजक समितिका सदस्यको बैठक तथा प्रशिक्षण कार्यक्रममा बोल्दै अध्यक्ष दाहालले  संविधानको प्रभावकारिता, संघीयताको सन्तुलन, राजनीतिक स्थिरता र आर्थिक समृद्धिकालागि  प्रत्यक्ष निर्वाचित कार्यकारी राष्ट्रपति हुनुपर्ने पार्टीको एजेण्डा रहेको बताए।

उनले कांग्रेस एमाले नमानेकै कारण माओवादीले संसदबाट निर्वाचित प्रधानमन्त्रीलाई स्वीकार गरेको भन्दै दाहालले अब प्रत्यक्ष निर्वाचित कार्यकारी राष्ट्रपतिको मुद्दामा सबै दल एक जुट हुनुपर्ने बताए। ‘ कार्यकारी राष्ट्रपतिका लागि हामीले पहिला वैचारिक अभियान संचालन गर्छौं, त्यसमा कांग्रेस एमाले मानेनन् भने हामी जनताकोबीचमा जान्छौं र व्यापक जनदवाब सृजना गर्छौं,’ दाहालले भने। माओवादीबाट छुट्टिएर नयाँ शक्ति नेपाल गठन गरेको बाबुराम भट्टराईले पनि प्रत्यक्ष निर्वाचित राष्ट्रपति हुनुपर्ने माग अघि सारेको छ।  दाहालले हालको निर्वाचनमा धेरै आर्थिक विकृति निम्तिएकाले यसको विकल्प खोज्नुपर्नेसमेत बताए ।

‘निर्वाचनमा यति धेरै विकृति आइसक्यो, मध्यम वर्गमा मान्छे चुनाव लड्न नसक्ने भए,’ दाहालले भने, ‘ घुमाइ फिराई संभ्रान्त वर्गले मात्रै चुनाव लड्न र जित्ने परिस्थिति सृजना हुँदैछ। यसको अन्त्यकालागि पार्टीहरुबीच प्रतिश्पर्धा हुने र पूर्ण समानुपातिक निर्वाचन प्रणाली चाहिन्छ। यसको पनि प्रत्यक्ष निर्वाचित कार्यकारी प्रमुखसँग गहिरो अन्र्तसम्बन्ध छ।’  समानुपातिक निर्वाचन प्रणालीबाट मात्र उत्पीडित वर्ग नीति निर्माण तहमा आउने र त्यसले निर्वाचनमा करोडौं पैसा चलखेल हुने अवस्था रोक्न सकिने दाहालले दाबी गरे।

माओवादी कमजोर भए संघीय लोकतान्त्रिक गणतन्त्र उल्टिने खतरा पैदा हुने दाबी गर्दै दाहालले भने, ‘एमाले लगायतका पुराना पार्टीहरुलाई संघीयता घाँडो भएको छ, गणतन्त्र पनि मन परेको छैन। समावेशी–समानुपातिक पनि मन पर्दैन। हिजो आँफैले हरुवा, चरुवा, गोठालो राखेका मान्छेहरु आज सांसद, मन्त्री भएका छन् । हिजो आफूले कारिन्दा बनाएकालाई आफ्ना सांसद, मन्त्री मानेर नमस्कार गर्दा उनीहरुलाई असैह्य भएको छ । त्यसकारण पनि उनीहरु संघीयता, समावेशी–समानुपातिक र गणतन्त्र पनि उल्टाउन चाहन्छन् ।’
