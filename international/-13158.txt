अमेरिकाको गुआम द्वीपमा आक्रमण गर्ने तयारीमा उत्तर कोरिया

बीबीसी। उत्तर कोरियाले अमेरिकी प्यासेफिक क्षेत्रको गुआम द्वीपमा मिसाइल आक्रमण गर्ने विषयमा विचार गरिरहेको चेतावनी दिएको छ। गुआम पश्चिमी प्रशान्त महासागरको एक अमेरिकी द्वीप हो। उत्तर कोरियाको सरकारी संचारमाध्यमले सो चेतावनी दिएको बीबीसीले जनाएको छ।

उत्तर कोरियाली सरकारी संचार माध्यमले अमेरिकी राष्ट्रपति डोनाल्ड ट्रम्पको धम्कीको केही घण्टापछि नै अमेरिकामाथि आक्रमण गर्ने चेतावनी दिएको हो।

‘गुआममा मध्यम दूरीको मिसाइल आक्रमणका विषयमा विचार भइरहेको,’ उत्तर कोरियाली सरकारी संचारमाध्यमले उल्लेख गरेको छ। गुआम अमेरिकाको सामरिक बमवर्षक विमानको पार्किङस्थल हो । उत्तर कोरियाको पछिल्लो चेतावनीले दुई देशबीच खतरनाक तनाव हुने संकेत देखिएको छ।

केही दिन अगाडि मात्रै संयुक्त राष्ट्र संघ सुरक्षा परिषदले उत्तर कोरियामाथि आर्थिक नाकाबन्दी लगाएको थियो। अर्कोतर्फ उत्तर कोरियाले  आफूमाथिको आर्थिक नाकाबन्दी आफ्नो मुलुकको संम्प्रभूताको उल्लंघन भएको र त्यसकालागि अमेरिकाले ठूलो मूल्य चुनाउनुपर्ने चेतावनी दिइसकेको छ। 

बुधबार उत्तर कोरियाली सरकारी संचारमाध्यम केसीएनएले भनेको छ, ‘गुआममाथि आक्रमण गर्ने तयारी भइरहेको छ। गुआमलाई चारैतिरबाट घेरा हाली आक्रमण गर्ने तयारी भइरहेको छ।  सो आक्रमणमा उत्तर कोरियामा निर्मित मिसाइल ह्वासोङको प्रयोग गर्न सकिनेछ।’

उत्तर कोरियाकातर्फबाट मंगलबार गरिएको विज्ञप्तिमा सो कुरा उल्लेख गरिएको थियो। उत्तर कोरियाको यो चेतावनी त्यतिबेला आएको छ, अमेरिकी सेनाले गुआममा सैन्य अभ्यास गरिरहेको छ। उत्तर कोरियाको उत्तेजित विज्ञप्तिले दुई देशबीचको तनाव झन् बढ्ने अनुमान गरिएको छ।



उत्तर कोरियाले यसअघि पाँचै पटक परमाणु बमको सफल परीक्षण गरिसकेको छ। योसँगै जुलाईमा इन्टरनेशनल ब्यालेस्टिक मिसाइल (आईसीबीएम) को पनि परीक्षण गरेको दाबी गरेको थियो। उत्तर कोरियाले परीक्षण गरेको मिसाइलले उत्तर अमेरिकासम्म मार हान्ने क्षमता राख्ने दाबी गरिएको छ। 

मंगलबार अमेरिकी संचारमाध्यममा प्रकाशित रिर्पोट अनुसार उत्तर कोरियाले परमाणु हतियार प्राप्त गरेको र उत्तरको मिसाइलमा पनि परमाणु हतियारले युक्त छन्।



वासिंटन पोष्टका प्रकाशित एक समाचार अनुसार उत्तर कोरियाले अपेक्षा गरेभन्दा तीव्रगतिमा अमेरिकालाई निशाना लिने परमाणु हतियार र मिसाइलको विकास गरिरहेको छ। जापानले पनि श्वेतपत्र जारीगरी उत्तर कोरियासँग परमाणु हतियार भएको हुन सक्ने जनाएको छ।

अमेरिकी राष्ट्रपटि ट्रम्पले उत्तर कोरियालाई धम्की दिँदै अमेरिकलाई चेतावनी दिन बन्द गर्न भनेका छन्। अमेरिकालाई चेतावनी दिन बन्द नगरे त्यस्तो आक्रमणको सामाना गर्नु पर्ने, जुन प्रकारको आक्रमणको विश्वले कहिल्यै पनि देखेको छैन।

यद्यपी अमेरिकी सिनेटर जोन म्याकेनले ट्रम्पको चेतानवीमाथि शंका व्यक्त गरेका छन्। उनले भने, ‘यो विषयमा अहिले नै आश्वस्त भइहाल्ने बेला भएको छैन किनभने ट्रम्प उत्तर कोरियामाथि आक्रमण गर्ने तयारीमा छैनन्।’
