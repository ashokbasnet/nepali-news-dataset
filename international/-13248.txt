हत्या गरेर फरार व्यक्तिले फेसबुकबाट दिए प्रहरीलाई च्यालेन्ज

एक व्यक्तिको हत्या गरेर फरार एक अभियुक्तले फेसबुकबाट प्रहरीलाई समेत धम्की दिएका छन् । उनले फेसबुकमा पोष्ट गरेर आफ्नी प्रेमिकालाई छुनेलाई आफूले मारिदिएको बताउँदै आफ्नी प्रेमिकासँग गलत व्यवहार गरे प्रहरीलाई पनि नछोड्ने धम्की दिएका हुन् । भारतको राजस्थानका विनोद बेनीवालको हत्या गरी फरार अभियुक्त दीपक मलिकले श्रीगंगानगर प्रहरीलाई पनि परिणाम नराम्रो हुने चेतावनी दिएका हुन् । 

उनले फेसबुकमार्फत शक्ति भए आफूलाई पक्राउ गर्न पनि खुला चुनौती दिएका छन् । दीपकको यो कदमले प्रहरी पनि छक्क परेको छ र सतर्कता बढाएको छ । उनले फेसबुकमा हतियारसहितको फोटो राखेको देख्दा उनी ठूलै ग्याङसँग सम्बन्धित भएको प्रहरीको अनुमान छ । हत्या गरेर फरार भएपनि उनले लगातार फेसबुक अपडेट गरिरहे पनि प्रहरीले पक्राउ गर्न सकेको छैन । प्रहरीले उनकी प्रेमिकालाई हिरासतमा राखेको छ ।
