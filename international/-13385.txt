अस्पतालमै अक्सिजन नपाएर ६३ जनाको मृत्यु

सुनौली। सरकारी मेडिकल कलेजमा अक्सिजनको सप्लाइ बन्द हुँदा ६३ जनाको ज्यान भएको छ । लगातार २ दिनसम्म अक्सिजनको सप्लाइ बन्द भएपछि २६ जना बालबालिकासहित ६३ जनाको मृत्यु भएको हो । अस्पतालमा अक्सिजन सप्लाइ गर्ने कम्पनीले अस्पतालले पैसा नदिएको भन्दै अक्सिजन सप्लाइ बन्द गरेको थियो । 

गोरखपुरमा रहेको बीआरडी मेडिकल कलेजले ६ महिनामा ६९ लाख रुपैयाँ पैसा नदिएको बताइएको छ । गुजरातको सप्लाय कम्पनी पुष्पा सेल्सका अनुसार १०० पटक भुक्तानीको लागि पत्र पठाउँदा पनि भुक्तानी भएको थिएन । पैसा लिन अस्पतालमै जाँदा प्रिन्सिपल नभेटिने कम्पनीले दावी गरेको छ । 

कम्पनीले १ अगष्टका दिन अक्सिजन बन्द गर्ने चेतावनी दिएको थियो । चेतावनीपछि पनि अस्पतालले वास्ता नगरेपछि ४ अगष्टदेखि अक्सिजनको सप्लाइ बन्द गरिएको थियो । बुधबारदेखि अक्सिजन ट्यांकमा प्रेसर घटन थालेको थियो । जसका कारण बिहीबार र शुक्रबार गम्भीर अवस्थाका ३३ बिरामीको मृत्यु भएको हो ।
