बाढी-पहिरोका कारण एक महिनामा ६०० जनाको मृत्यु

नयाँ दिल्ली। अगस्त महिनामा ब्यापक बर्षापछि आएको बाढी र पहिरोमा परी मृत्यु हुने व्यक्तिको सङ्ख्या करिब छ सय पुगेको सम्बन्धित मुलुकका अधिकारीले जनाएका छन्। दक्षिण एसियाका विभिन्न मुलुकमा गरी बाढी र पहिरोमा परी विस्थापित हुनेको जनसङ्ख्या लाखौँ रहेको छ।

वर्षापछि विपद्मा फसेका व्यक्तिको उद्दार तथा उनीहरूलाई सुरक्षित स्थानमा बसोबास गराउने काम भइरहेको छ।

अगस्टको दोस्रो सातादेखि बाढी र पहिरो जान थालेको हो। मनसुनी वर्षाले दक्षिण एसियाको उत्तरी तथा पूर्वी भूभागमा व्यापक क्षति पुर्‍याएको बताइएको छ।

अधिकारीले बाढी प्रभावित भारतीय उत्तर प्रदेशका दुई जिल्लामा सयौँ गाउँहरूमा डुबान भएपछि उद्दारका लागि सेनाको सहयोग मागेका छन्। उक्त राज्यका ७५ जिल्लामध्ये ३३ जिल्लामा बाढीका कारण ५५ जनाको मृत्यु भएको छ।

हामीले प्रभावित नागरिकलाई सहयोग पुर्‌याउन सेनाको सहयोग माग गरेका छौँ, उत्तर प्रदेशका विपद् व्यवस्थापन अधिकारी टि पी गुप्ताले एएफपीलाई बताए।

उत्तर प्रदेशमा एक लाख नागरिक पूर्ण तथा आंशिक रूपमा विस्थापित भएका छन् भने करिब २० लाख व्यक्ति प्रभावित बनेका छन्।

भारतको बढी प्रभावित मानिएको बिहार राज्यमा १५३ जनाको मृत्यु भएको छ। यो बिहारमा सन् २००८ पछि भएको सवैभन्दा घातक प्राकृतिक विपद भएको भारतीय अधिकारीले बताएका छन्।

बिहारमा झण्डै चार लाख मानिस शिविरमा बस्न बाध्य भएका छन् भने १० लाखभन्दा बढी प्रभावित बनेका छन्।

बिहारमा पाँच हजार आकस्मिक सेवा प्रदायक अधिकारी तथा दुई हजार सेना परिचालित गरिएको उच्च विपद व्यवस्थापन निकायका अधिकारी अनिरुद्ध कूमारले बताए। बिहारमा एक हजार ३०० भन्दा बढी शिविर बनाई सेवा दिएको कूमारले बताए।

बिहार र उत्तर प्रदेश नेपालको सीमा क्षेत्रमा रहेका भारतीय भूमि हुन्। भारतको दुई करोड ८० लाख जनसङ्ख्याको करिब २० प्रतिशत जनसङ्ख्या प्रभावित बनेको छ। संयुक्त राष्ट्रसङ्घले गत १५ वर्ष यता भारतमा सबैभन्दा बढी डुबानको समस्या भएको बताएको छ।

भारतको पूर्वी क्षेत्रमा रहेको आसाममा पनि बाढीका कारण ६० जनाको मृत्यु भएको छ भने करिब चार लाख २५ हजार मानिस राहत केन्द्रमा बस्न बाध्य भएका छन्। बाढीका कारण रेलसेवा विगत ६ दिनदेखि अवरुद्ध भएको छ।

पश्चिम बङ्गालमा पनि ५२ जनाको बाढी तथा डुवानका कारण मृत्यु भएको छ भने दश लाख मानिस प्रभावित बनेका छन्।

भारतको गुजरात क्षेत्रमा आएको बाढीका कारण मनसुनको शुरुमा नै ३५० जनाको मृत्यु भएको थियो।

त्यसैगरी बङ्गलादेशमा एक सय व्यक्तिको मृत्यु भएको छ भने तीन लाखभन्दा बढी जनसङ्ख्या विस्थापित बनेको छ। बाढीका कारण नेपालमा पनि ठूलो माववीय क्षति भएको छ भने लाखौँ मानिस प्रभावित भएका छन्।

नेपाल,  बङ्गलादेश र भारतमा बाढी तथा डुबानका कारण गम्भीर किसिमको खाद्यान्न अभाव देखिने गरेको छ।

अन्तरराष्ट्रिय रेडक्रस तथा रेड क्रिसेन्ट सोसाइटी, एसिया प्रशान्त क्षेत्रका उप-क्षेत्रीय निर्देशक मार्टिन फलरले नेपाल, भारत, बङ्गलादेश र भारतमा बाढी तथा डुबानका कारण खाद्यान्न अभाव देखिने र यसका कारण ठूलो जनसङ्ख्यामा गम्भीर सङ्कट निम्तिन गरेको बताए।

असुरक्षित बस्तीका कारण दक्षिण एसियामा पहिरोमा परी सयौँ मानिसले ज्यान गुमाउने गर्छन् बाढी तथा डुबानका कारण बर्षेनि लाखौँ मानिस प्रभावित हुने गर्छन्।
