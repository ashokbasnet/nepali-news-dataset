अर्काकी श्रीमतीले गरेको शंकाले यसरी भयो जिन्दगी बर्बाद

एजेन्सी। शंकाकै कारण अस्ट्रेलियाकी ३० वर्षीया डाना वुलिनको जिन्दगी बर्बाद भएको छ । शंकाकै आधारमा नटाली डिमिस्ट्रोक नामकी महिलाले उनको जिन्दगी बर्बाद गराइदिएकी हुन् । यो घटना भएको पाँच वर्षपछि अहिले डानाले आफ्नो किताब ‘वर्थ फाइटिङ फर’मा यो पूरै घटना र आफूले सहेको पीडाको बारेमा बयान गरेकी छिन् । 

डानाको अनुसार नटालीले उनीमाथि शंका गर्थिन् । डानाको आफ्ना पतिसँग नाजायज सम्बन्ध भएको शंका गरिरहेकी नटालीले एक दिन डानालाई आफ्ना पतिसँग कुरा गरिरहेको देखिन् । त्यसपछि उनको शंका झनै बलियो भयो । त्यसपछि नटालीले डानालाई आफ्नो घरमा बोलाइन् । घरमा नटालीले आफ्ना एक साथीसँग मिलेर डानामाथि मिथिलेटेड स्पिरिट फालिदिइन् । यसको केही सेकेण्डपछि नै डानाको पूरै शरीर जल्न थाल्यो । तर नटाली हाँसिरहेकी थिइन् । केही समयपछि नटाली आफ्ना साथीसँग त्यहाँबाट भागिन् । 

सहयोगका लागि गुहार मागिरहेकी डानालाई कसैले देखेपछि उनलाई अस्पताल पुर्याइयो । त्यसपछिका दुई दिनसम्म डाना कोमामा थिइन् । यो अपराधको लागि नटालीलाई १७ वर्षको जेल सजाय तोकियो । पाँच वर्षको अवधिमा डानाले दुई सयभन्दा बढी सर्जरी गराइसकेकी छिन् । साढे २ वर्षसम्म डानाले आफ्नो अनुहार मास्कले ढाकेर राखेकी थिइन् । हालै एक टिभी शोमा उनले मास्क हटाएकी थिइन् ।
