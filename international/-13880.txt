सुत्केरी भएको दुई दिनपछि महिलाको मृत्यु, शव जलाएको खरानीमा खतरनाक खुलासा

सुत्केरी भएको २ दिनपछि मृत्यु भएकी महिलाको शव जलिसकेपछिको खरानीबाट खतरनाक खुलासा भएको छ । महिलाको शव जलाएपछि अस्तु संकलन गर्दा अस्तुसँगै डाक्टरले अपरेशनमा प्रयोग गर्ने कैंची भेटिएको हो । घटना भारतको पंजाबमा भएको भारतीय संचारमाध्यमहरुले जनाएका छन् । 

यहाँको बठिंडा नजिकैको सरावा बोदला गाउँकी एक महिलाको सुत्केरी भएको दुई दिनपछि मृत्यु भएको थियो । ती महिलाको शव जलाएपछि छिमेकीहरु भोलिपल्ट अस्तु जम्मा गर्न गएका थिए । त्यहाँ अस्तुसँगै कैंची भेटिएपछि हल्लाखल्ला भएको हो । महिलाका परिवारले डाक्टरको लापरवाहीका कारण उनको ज्यान गएको आरोप लगाएका छन् । अहिले प्रहरीले सिनियर मेडिकल अधिकारीलाई जाँचको जिम्मा दिएको छ । 

मृतक शरणजीत कौरले १५ अक्टोबरका दिन सिविल अस्पतालमा बच्चालाई जन्म दिएकी थिइन् । त्यतिबेला आमा र बच्चा दुवै ठिक थिए । तर केही समयपछि शरणजीतको अवस्था बिग्रियो । १७ अगष्टका दिन शरणजीतलाई मेडिकल कलेज फरिदकोटको लागि रिफर गरिएको थियो तर अस्पताल लैजाँदै गर्दा उनको बाटोमै मृत्यु भयो । मृत्यु भएपछि उनको अन्तिम संस्कार गरिएको थियो ।
