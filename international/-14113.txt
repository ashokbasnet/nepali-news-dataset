ब्राजिलमा दुई डुङ्गा दुर्घटना, ३९ जनाको मृत्यु

ब्राजिल । ब्राजिलमा भएका छुट्टाछुट्टै दुई डुङ्गा दुर्घटनामा परी कम्तीमा ३९ जनाको मृत्यु भएको अधिकारीले बिहीबार जनाएका छन् । 

सबैभन्दा पछिल्लो दुर्घटना बिहीबार ब्राजिलको राजधानीनजिकै सल्भाडोरमा ११६ जना यात्रु बोकेको डुङ्गा दुर्घटनामा परेको छ । ती मध्ये १८ जनाको डुबेर मृत्यु भएको अधिकारीले बताएका छन् । 

सरकारी स्वास्थ्य सचिवालयका अनुसार दुर्घटनामा परेका ८९ जनालाई उद्धार गरिएकोे छ । 

त्यसैगरी बुधबार विहानै भएको अर्को दुर्घटनामा २१ जनाको मृत्यु भएको छ । डुङ्गा आमाजोन क्षेत्र अन्तर्गत पर्ने पारा राज्यको छिङगु नदीमा मङ्गलबार बेलुका डुबेको थियो । 

झन्डै ७० जना यात्रु बोकेको डुङ्गा सोमबार बुलेका सान्तारेमबाट भिटोरिआ डे छिङ्गुतर्फ गएको थियो । 

आमाजोन नदिका विभिन्न ठाउँमा अत्याधिक यात्रु बोकेका कारण बेला बेलामा यस्ता दुर्घटना हुने गरेको छ । यस क्षेत्रमा यात्राका लागि जलमार्ग धेरै प्रयोग गर्ने गरिएको छ ।
