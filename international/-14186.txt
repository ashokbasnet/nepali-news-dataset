भ्रष्टाचार आरोपमा पक्राउ गर्न आदेश दिइएका थाइ पूर्व प्रधानमन्त्री दुबईमा

बैङकक, थाइल्याण्ड । चामल अनुदान परियोजनामा भएका भनिएका भ्रष्टाचारको मुद्दामाथिको सुनुवाईमा अदालतले आदेश दिनुअघि थाइल्याण्डकी पूर्व प्रधानमन्त्री यिङलक शिनावात दुबई उडेको उनको दलले जनाएको छ । 

चामल अनुदान परियोजनामा लापरवाही गरेको आरोप लागेका शिनावात विदेश गइसकेको पार्टी स्रोतले जानकारी गराएको छ । उनी केही दिन पहिल्यै थाइल्याण्डबाट बाहिरिएको शुक्रबार जानकारी गराइएको थियो । उनी बेलायत जाने क्रममा दुबइ पुगेको उहाको दलका वरिष्ठ सदस्यले जनाए । 

पूर्व प्रधानमन्त्री शिनावातलाई शुक्रबार अदालतमा सुनुवाइका लागि उपस्थित हुन भनिएको थियो तर उपस्थित नभएपछि अदालतले उनलाई पक्राउ गर्न अदालतले आदेश जारी गरेको थियो । उनको धरौटी जफत गरिएको थियो । 

शिनावातविरुद्धको मुद्दामा शुक्रबार फैसला सुनाउने तयारी गरेको सर्वोच्च अदालतले फैसला अर्को महिना गर्ने जनाएको छ । उनी बेलायत जानेक्रममा कम्वोडिया–सिङ्गापुर हुँदै दुबई पुगेको, जुन्ता दलका एक सदस्यले बताए । दुबईमा उनका दाजु पूर्व प्रधानमन्त्री थाक्सिन शिनावात स्वघोषित निर्वासनमा बसिरहेका छन्। 

उनले भने, “हामीले उनी क्याम्बोडिया हुँदै सिंगापुर पुगेको र त्यहाँबाट दुबईका निम्ति उडेको थाहा पाएका छौँ । उनी सकुशल त्यहाँ पुगेर बसिरहेको जानकारी छ ।” “उनी बेलायत जाने योजना छ ।” 

त्यस प्रकरणमा दोषी ठहरिएमा पूर्व प्रधानमन्त्रीलाई १० वर्ष जेल सजाय हुनसक्नेछ ।
