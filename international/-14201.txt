अमेरिकामा १३ वर्ष यताकै शक्तिशाली आँधी, भीषण बाढीको समेत चेतावनी

बीबीसी । अमेरिकामा अधिकारीहरुले हाल टेक्सस राज्यमा आइरहेको हार्भी नामक शक्तिशाली आँधीले विनाशकारी प्रभाव निम्त्याउने चेतावनी दिएका छन्। स्थानीय समय अनुसार शुक्रबारराती उक्त आँधी त्यहाँ प्रवेश गरेको थियो।


उक्त आँधीका कारण प्रतिघण्टा दुई सय किलोमिटर वेगको हुरी चलेको थियो। खासगरि टेक्सस राज्यका तटीय इलाकाहरुमा २१५ किलोमिटर प्रतिघण्टाको शुरुवाती वेगमा आँधीहुरी चलेको थियो। अमेरिकाको मूलभूमिमा वितेको १३ वर्ष यताकै सबैभन्दा ठूलो भनिएको आँधी विस्तारै अघि बढिरहेको छ।

भीषण आँधीका कारण उद्धार प्रयासहरु प्रभावित भएका छन् र लाखौँ मानिसहरु बिजुली विना बसिरहेका छन्। हालसम्म रकपोर्ट नगरमा एकजनाको मृत्यु भएको पुष्टि भएको छ।

अधिकारीहरुले भत्किएका घरमा केही मानिसहरु फसेको हुनसक्ने बताएका छन् र व्यापक रुपमा विद्युत् आपूर्ति बन्द भएको जानकारी दिएका छन्। टेक्ससको मध्य तथा माथिल्लो क्षेत्रमा १ मिटरभन्दा बढ्ता पानी पर्ने अमेरिकी आँधी केन्द्रको भनाई छ।
