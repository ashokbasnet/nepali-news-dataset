अपरेशन गर्नुपर्ने डरले आफैंलाई गोली हानेर आत्महत्या

श्रीमतीले श्रीमानको लामो आयुका लागि तीजको ब्रत राखेकै दिन श्रीमानले भने आफैंलाई गोली हानेर आत्महत्या गरेका छन् । उनले आत्महत्या गर्नुको कारण झनै आश्चर्यलाग्दो छ । ती व्यापारीले अपरेशन गर्नुपर्ने गरले आफैंलाई गोली हानेर आत्महत्या गरेको अन्तर्राष्ट्रिय संचारमाध्यमले जनाएका छन् । 

ती व्यापारीले तीजको दिन आफैंलाई गोली हानेका थिए । श्रीमतीले तीजको पूजाको तयारी गर्दै गर्दा अचानक गोली चलेको आवाज सुनेपछि हेर्न जाँदा उनका श्रीमानले आफैंलाई गोली हानेको अवस्थामा भेटिएका थिए । भारतको लखनउका ती व्यक्तिलाई गम्भीर घाइते अवस्थामा उपचारका लागि अस्पताल भर्ना गरिएकोमा तीन दिनपछि उनको ज्यान गएको हो । 

राजेन्द्र केसरवानी नामका ती व्यक्तिलाई पित्तथैलीको क्यान्सर भएको थियो । २५ अगष्टमा दिन उनलाई अपरेशनको लागि अस्पताल भर्ना गर्नुपर्ने थियो । अस्पताल भर्ना गर्नुभन्दा १ दिनअघि उनले आत्महत्या गरेका हुन् । राजेन्द्रलाई सुई लगाउनसमेत डर लाग्थ्यो । यस्तो अवस्थामा अपरेशन गरेर पित्तथैली नै निकाल्ने थाहा पाएपछि उनले आत्महत्या गरेको उनका छोरा अखिलेशले बताएका छन् ।
