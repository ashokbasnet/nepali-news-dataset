राम रहीम काण्डको चीनको कडा प्रतिक्रिया, भारतको आन्तिरिक मामिलामा किन बोल्यो चीन? 

एजेन्सी।  भुटानको डोकलाम विवादलाई लिएर कडा प्रतिक्रिया जनाउँदै आएको चीनले भारतको आन्तरिक मामिलामा पनि हस्तक्षेप गर्न थालेको भारतीय संचार माध्यमले आरोप लगाएका छन्। सोही कारण डेरा प्रमुख राम रहीम मामिलामा चीनले टिप्पाणी गरेको संचारमाध्यमले उल्लेख गरेका छन्। 

चिनियाँ संचारमाध्यमले पंचकुला हिंसाप्रति चासो व्यक्त गर्दै भारतलाई पहिला आफ्नो आन्तरिक समस्या समाधान गर्न सुझाव दिँदै त्यसपछि डोकलामबाट आफ्ना सैनिक फिर्ता बोलाउन सुझाव दिएको छ। 

चीनको सरकारी पत्रिका ग्लोबल टाइम्सले डेरा हिंसा भारतको आन्तरिक समस्या भएको उल्लेख गर्दै अगाडि लेखेको छ,  डेरा हिंसा भारतको आन्तरिक समस्या हो।  चीन आशा गर्र्छ भारतले यो विषयलाई चाँडै समाधान गर्नेछ। चीन के विषयमा चिन्तित छ भने भारत आफ्नो आन्तरिक हिंसाबाट ध्यान भड्काउन डोकलाम कार्ड खेल्न सक्छ।’ यद्यपी सो विषयमा कुनै प्रमाण नमिलेको पत्रिकाले उल्लेख गरेको छ।  ग्लोबल टाइम्सले डेरा हिंसापछि  भारतको राजनीतिक अवस्था उजार भएको उल्लेख गरेको छ। 

दुई देशबीचको विवादलाई लिएर चीनले फेरि एक पटक आफ्नो पुरानो अडान दोहोर्याएको छ।  चीनले डोकलाम विवादलाई लिएर कुनै पनि छलफल हुनुपूर्व भारतले आफ्ना सैनिक फिर्ता लैजानुपर्ने सर्त दोहोर्याएको हो।  पत्रिकाले लेखेको छ, ‘भारतले चाँडो भन्दा चाँडो डोकलामबाट आफ्ना सैनिक फिर्ता लैजान्छ र आफ्नो आन्तरिक विषयमा ध्यान दिन्छ भन्ने चीनको अपेक्षा छ।’

चीन–भारत र भुटानको सीमा क्षेत्र डोकलाममा भारत र चीनबीच दुई महिनादेखिको विवाद जारी छ। चीनले लगातार भारतले आफ्ना सेना फिर्ता गर्नुपर्ने अडान राख्दै आएको छ ।
