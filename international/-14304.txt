अफिस ढिलो जाँदा दिइएको सजायले यी किशोरीको ज्यानै लियो 

एजेन्सी। चीनको गुआङडोङमा एक किशोरीको आफ्ना हाकिमले दिएको सजायका कारण मृत्यु भएको छ । एक रियल स्टेट कम्पनीमा काम गर्ने ती किशोरीलाई अफिस ढिलो गएको भन्दै सजाय दिइएको थियो । 

१५ वर्षकी जियो फी नामकी ती किशोरी सनी गार्डेन नामको रियल स्टेट कम्पनीमा विगत केही समयदेखि कार्यरत थिइन् । परिवारमा समस्या रहेका कारण उनलाई अफिस पुग्न ढिलो हुन्थ्यो । यही कारण उनका हाकिमले उतलाई सताइरहन्थे । केही दिनअघि पनि जब उनी अफिस ढिलो पुगिन् उनका हाकिमले उनलाई १०० पटक उठबस गर्न लगाए । 

यो सजायका कारण उनको स्वास्थ्यमा समस्या आयो र उनलाई अस्पताल भर्ना गरियो । १० दिनसम्म उनको अस्पतालमा उपचार गरियो तर गत अगष्ट ७ का दिन उनको मृत्यु भयो । परिवारले कम्पनीले आफ्नी छोरीको हत्या गरेको आरोप लगाएका छन् । तर कम्पनीका म्यानेजर लीले भने आरोपको खण्डन गरेका छन् । डाक्टरले पनि ती किशोरीको मृत्यु कसरी भयो भन्ने पुष्टि गर्न सकेका छैनन् ।
