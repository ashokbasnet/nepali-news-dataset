जेलमा बलात्कारी बाबाको पहिलो रातः खानामा आधा रोटी, त्यही पनि जबरजस्ती

रोहतक। बलात्कार प्रमाणित भएपछि जेल गएका बाबा राम रहीमलाई जेलमा कैदी नब्बर ८६७४ को नामले चिनिन थालेको छ । अदालतले फैसला सुनाउँदै गर्दा उनले रुँदै आफूमाथि दयाको भिख मागेका थिए । अदालतले उनलाई सश्रम कारावासको सजाय सुनाएको छ । 

पहिलो रात जेलमा राम रहीमलाई खानामा ४ रोटी र तरकारी दिइएको थियो । उनले खाना खान अस्वीकार गरेका थिए । त्यसपछि जेलका स्टाफले उनलाई सञ्चो भए÷नभएको बारे सोधेका थिए । राम रहीमले स्वास्थ्य ठिक नभएको बताएपछि डाक्टरलाई बोलाइएको थियो । 

डाक्टरले जाँचपछि उनी बिनाकारण तनाबमा रहेको बताउँदै एक चक्की औषधी दिएका थिए । त्यसपछि जेलका स्टाफले उनलाई पटक पटक खाना खान भने पनि उनले आधा रोटी मात्र खाएका थिए । जेल स्टाफका अनुसार राम रहीम पूरै रात या त सेलमा घुमिरहे या बिस्तरामा यता उता कोल्टे फेरिरहे । उनी रातभर ननिदाएको जेल स्टाफले जनाएका छन् ।
