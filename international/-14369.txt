अब निशानामा आसारामः राम रहीमभन्दा धेरै छन् पैसा र समर्थक, यस्तो छ आरोप

जोधपुर। राम रहीमले बलात्कार मुद्दामा सजाय पाएपछि अब सबैको आँखा अब अर्का बाबा, १० हजार करोडका मालिक, आसाराममाथि टिकेको छ । आसाराममाथि नाबालिक स्कुले छात्रामाथि यौन शोषणको आरोप लागेको छ । राम रहीमभन्दा धेरै समर्थक र पैसा भएका आसाराम ४ वर्षदेखि जोधपुर जेलमा बन्द छन् । 

आसाराममाथि उनकै गुरुकुलमा पढ्ने एक नाबालिग छात्राले १५ अगष्ट २०१३ का दिन जोधपुरनजिकैको एक फार्महाउसमा यौन शोषण गरेको आरोप लगाएकी छिन् । २० अगष्ट २०१४ मा ती बालिकाले दिल्लीको कमलानगर प्रहरी चौकीमा उजुरी दर्ता गराएकी थिइन् । जोधपुरको घटना भएकोले दिल्ली प्रहरीले प्राथमिकी दर्ता गरेर उनलाई जोधपुर पठाएको थियो । 

जोधपुर प्रहरीले आसारामविरुद्ध यौन शोषणको मुद्दा दर्ता गरेर कारबाही अगाडि बढायो । ३१ अगष्ट २०१३ मा इन्दौरबाट आसारामलाई गिरफ्तार गरेर जोधपुर ल्याइयो । यसपछि आसाराम लगातार जोधपुर जेलमा छन् र उनीविरुद्ध अदालतमा मुद्दा चलिरहेको छ । यो क्रममा आसारामले ९ पटक जमानतमा रिहा हुने प्रयास गरेका थिए तर उनले जमानत पाएका छैनन् । 

आसाराम मुद्दाका ९ जना ‘गवाह’माथि ज्यानै लिने किसिमले आक्रमण भइसकेका छन् । यो क्रममा दुई जनाको ज्यान गइसकेको छ । ती बालिकाका पितालाई पटक पटक निशाना बनाइसकिएको छ । आसारामसँग ४ सय ट्रस्ट छन् । यिनै ट्रस्टका माध्यमबाट उनले आफ्नो पूरा साम्राज्यमाथि नियन्त्रण राख्छन् । आसारामको सबै कारोबारको मूल्य १० हजार करोड भएको अनुमान गरिएको छ ।
