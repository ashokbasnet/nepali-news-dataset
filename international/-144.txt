पाकिस्तानमा आत्मघाती बम हमला: कम्तीमा ७२ को मृत्यु, २५० बढी घाइते 

पाकिस्तान, ०६ फागुन - पाकिस्तानको सिन्ध प्रान्तस्थित एक सूफी समाधिस्थलमा गरिएको एक आत्मघाती बम हमलामा कम्तीमा ७२ जनाको ज्यान गएको छ भने २५० बढी घाइते भएका छन्। मृत्यु हुनेमा ४३ जना पुरुष, २० बालबालिका र नौँ महिला रहेको त्यहाँका अधिकारीले बताएका छन्।

पाकिस्तानको सबैभन्दा प्रसिद्ध सूफी धार्मिकस्थलहरुमध्ये एक सहवानस्थित सन्त लाल शाहबाज कलन्दरको समाधिस्थलमा सो हमला गरिएको स्थानीय अधिकारीहरुले जनाएका छन्। प्रत्यक्षदर्शीहरुले बिहीबार बेलुका उक्त समाधिस्थलनमा भक्तजनहरुको भीड लागेका बेला सो हमला गरिएको बताएका छन्।

विष्फोट पछि भागदौड
विष्फोट पछि त्यहाँ भागदौड मच्चिएको थियो। त्यसक्षेत्रमा केवल एउटा सानो अस्पताल रहेको र चिकित्सकहरुले घाइतेहरुको उपचार गर्न प्रयास गरिरहेको बताइएको छ। हताहतिको संख्या अरु बढ्न सक्ने आशँका गरिएको छ। आफुलाई इस्लामिक स्टेट भन्ने एक संगठनले सो हमलाको जिम्मा लिएको छ।

पाकिस्तानका प्रधानमन्त्रीको निन्दा

पाकिस्तानका प्रधानमन्त्री नवाज शरीफले सो हमलाको निन्दा गरेका छन्। पाकिस्तानमा केही समय यता लगातार उग्रवादी हमलाहरु गरिँदै आएका छन्। गत सोमबार लाहोर शहरमा गरिएको एक बम हमलामा वरिष्ठ प्रहरी अधिकारीहरु सहित कम्तीमा १३ जनाको ज्यान गएको थियो भने ८० जना भन्दा बढी घाइते भएका थिए। पन्जाब प्रान्तीय विधानसभा बाहिर सैयौं मानिसहरुले विरोध जनाइरहेका बेला उक्त विष्फोट गराइएको थियो। बीबीसीको सहयोगमा
