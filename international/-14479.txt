१० वर्षमा यति शक्तिशाली बन्यो उत्तर कोरिया, यसरी शक्तिशाली बनाए किमले आफ्नो देश

एजेन्सी। उत्तर कोरिया अन्य देशहरुले सोचेको भन्दा निकै शक्तिशाली भएको जासुसी एजेन्सीहरुले रिपोर्ट दिएका छन् । यो देश कति शक्तिशाली छ भन्ने विषयमा अझै पनि अमेरिकी र युरोपियन देशहरु अन्योलमा छन् । अमेरिका र उसका सहयोगीहरुको धम्कीलाई बेवास्ता गर्दै उत्तर कोरियाले मंगलबार अर्को मिसाइल परीक्षण गरिदियो । यो परीक्षणका क्रममा जापानमाथिबाट मिसाइल उडाइदिएपछि निकै तनावपूर्ण अवस्थाको सृजना भएको छ । 

उत्तर कोरियाको मिसाइल कार्यक्रम १९७० मा सुरु भएको हो । यो कार्यक्रमलाई रुसले सहयोग गरेको थियो । यतिबेला रुस र अमेरिकाबीच शीतयुद्ध चलिरहेको थियो । जसका कारण रुसले अमेरिकाका दुश्मन देशहरुलाई सहयोग गरिरहेको थियो । उत्तर कोरियाले १९८७ देखि ९२ सम्मको समयमा ५ सय किलोमिटरदेखि २५ सय किलोमिटरसम्म प्रहार गर्न सक्ने मिसाइल बनाएको थियो । यसपछि परमाणु मिसाइल बनाउन सुरु गरेको उत्तर कोरियाले २००६ मा पहिलो परमाणु मिसाइलको सफल परीक्षण गरेको थियो । 

२०११ मा तत्कालीन शासक किम जोङ इलको निधन भएपछि उनका छोरा किम जोङ उनले सत्ता सम्हाले । यसपछि देशमा मिसाइल परीक्षणका क्षेत्रमा क्रान्ति नै आयो । किमले सत्ता सम्हाल्नेबित्तिकै सेनालाई बलियो बनाउने काम पहिलो प्राथमिकतामा राखे । लगातार परमाणु मिसाइलको सफल परक्षिण गरिरहेको उत्तर कोरियाले २०१६ मा हाइड्रोजन बमको पनि सफल परीक्षण गरेको थियो । यसको सफलतापनि छै उत्तर कोरियाले अमेरिकालाई ठाडो शब्दमा चुनौती दिन थालेको हो । 

अहिले उत्तर कोरियासँग २० भन्दा बढी परमाणु हतियार भएको अन्य देशलाई जानकारी छ । तर, अरुलाई जानकारी नदिइ यहाँ कति हतियार बनाइएका छन् भन्ने कुरा गोप्य छ । उत्तर कोरियाले आफूले चाहेर जानकारी दिएका हतियार बाहेक अन्य हतियारको बारेमा कसैलाई थाहा छैन । यसरी बनाइएका हतियार पनि यहाँ थुप्रै भएको अनुमान गरिएको छ । उत्तर कोरियासँग अहिले ७ हजार किलोमिटर टाढासम्म हान्नसक्ने मिसाइल भएको अनुमान गरिएको छ ।
