बलात्कारी बाबाकी ‘प्यारी छोरी’ हनीप्रित एकाएक बेपत्ता, जेलमा बाबाले रातभर चिच्याएर हैरान

चण्डीगढ। बलात्कारको अभियोगमा जेल गएका बाबा राम रहीमकी सबैभन्दा नजिककी भनिएकी छोरी हनीप्रित एकाएक बेपत्ता भएकी छिन् । बाबा जेल जाँदा सँगसँगै जेल जान खोजेकी हनीप्रितलाई प्रशासनले जेल जान दिएको थिएन । 

बाबा जेल गएपछि हनिप्रितले के गर्छिन् भन्ने चर्चा चलिरहेका बेला उनी एकाएक बेपत्ता भएकी हुन् । बाबासँग जेलमा भेट्न चाहनेहरुको सूचीमा उनको नाम नदेखिएपछि उनीबारे चासो राखेर खोजी सुरु गरिएको थियो । तर, उनी सबैतिरबाट सम्पर्कविहीन भएकी छिन् । बाबासँग भेट्न उनका वास्तविक दुई छोरीहरुको नाम भने लिस्टमा छ । तर बाबाको सबैभन्दा नजिककी भनिएकी हनीप्रत बेपत्ता छिन् । 

सजाय काट्न सुरु गरेका बाबा राम रहीमले जेलमा रातभर चिच्याएर जेल स्टाफलाई हैरान बनाउने गरेका छन् । उनले अहिलेसम्म जेलमा फलफुल मात्र खाएर बसेका छन् । उनले जेलमा बस्दा ‘मैले के गरें ? मेरो गल्ती के हो ?’ भन्दै चिच्याउने गरेको जेलमा उनीसँगै रहेका अर्का कैदीले बताएका छन् । 

जेलमा बाबा राम रहीमसँगैदलित नेता स्वदेश किराड र अर्का एक कैदीलाई राखिएको थियो । सरकारी सवारी साधनलाई तोडफोड गरेको अभियोगमा जेल परेका स्वदेश किराड बाबासँग दुई दिन सँगै जेलमा बसेपछि जमानतमा रिहा भएका छन् । किराडका अनुसार जेलमा आफ्नो सेलको ढोका बन्द गर्न लागेपछि बाबा हात जोडेर रोएका थिए । 

बाबाले सेलमा आफूलाई डर लाग्छ भन्दै नथुन्न बिन्ती गरेको किराडले बताएका छन् । त्यसपछि उनी रातभर चिच्याउन थालेका हुन् । अहिलेसम्म बाबाका कोही आफन्त जेलमा भेट्न आएका छैनन् । रोहतक जेलमा करिब १३ सय बन्दी छन् । दैनिक एक सय ५० को अदालतमा पेशी हुन्छ ।
