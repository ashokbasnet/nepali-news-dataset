बलात्कारी बाबाकी छोरी हनिप्रितमाथि देशद्रोहको मुद्दा, खोजी गर्न सुचना निकालियो

एजेन्सी । भारतको हरियाणा प्रहरीले बलात्कारी बाबा राम रहिमले छोरी स्वीकार गरेका हनिप्रितमाथि देशद्रोहको मुद्दा दर्ता गर्दै उनलाई खोजी गर्न सुचना जारी गरेको छ। 

हनिप्रितमाथि बलात्कारको आरोपमा दोषी ठहर भएका बाबा राम रहिमलाई अदालतबाट भगाउन योजना बनाएको आरोप लागेको छ। अगष्ट २५ मा डेरा प्रमुख राम रहिमलाई अदालतले बलात्कारको आरोपमा दोषी ठहर गरेको थियो। दोषी ठहर भएका बाबा राम रहिमलाई त्यहाँबाट भगाउनका लागि हनिप्रितले योजना बनाएको स्रोतले जनाएको थियो। हरियाणा प्रहरी र सुरक्षामा खटिएका सेनाले उनको योजनालाई विफल पारेका थिए। 

गत सोमबार अदालतले उनलाई २० वर्षको जेल सजाय सुनाएको थियो। उनलाई सजाय सुनाएपछि हनिप्रित सम्पर्कविहिन भएको त्यहाँका अधिकारीलाई उदृत गर्दै भारतीय सञ्चारमाध्यमले जनाएका छन्।
