यस्तो हुनेछ संसारको सबैभन्दा ‘हाइटेक’ सहर, ४३०० अर्ब हुनेछ खर्च (फोटोफिचर)

एजेन्सी। यो शताब्दीकै सबैभन्दा ‘हाइटेक’ सहर कस्तो होला ? अहिले अनुमान मात्र गर्न सकिने यो सहर २०१९ सम्म बनेर तयार हुनेछ । कतारले आफ्नो सहर लुसैललाई २०१९ सम्म संसारकै सबैभन्दा हाइटेक सहर बनाउने तयारी गरिरहेको छ । 

यो सहरलाई फिफा विश्वकप फुटबलको लागि तयार गरिँदैछ । यहाँ स्टेडियम, शपिङमल, अस्पताल घरसहित सबै सुविधा हुनेछ । यो प्रोजेक्टमा करिब ४३०० अर्ब नेपाली रुपैयाँ खर्च हुने अनुमान गरिएको छ । यो प्रोजेक्टका लागि कतार सरकारका साथै कैयौं निर्माण एजेन्सीले काम गरिरहेका छन् । यो सहरमा २०२२ मा हुने फिफा विश्वकपको फाइनल खेल हुनेछ । 

३८ वर्गकिलोमिटर क्षेत्रमा बनाइएको यो शहरमा स्टेडियम, आयल्याण्ड, जू, गल्फ कोर्स लगायतका सुविधा पनि हुनेछन् । सहरमा २ लाख ५० हजार मानिसहरु बस्ने व्यवस्था मिलाइनेछ । राजधानी दोहाबाट २३ किलोमिटर टाढा यो सहरलाई समुद्र र मरुभूमिमा बसाइँदैछ जसका कारण सहर बनाउन चुनौती धेरै हुनेछन् । 

लुसैलमा इलेक्ट्रोनिक सामानदेखि ट्राफिक सिग्नलसम्म सबै कम्प्युटराइज्ड हुनेछन् । पर्यटक यहाँ पुग्नका लागि ट्रेन, वाटर ट्याक्सी वा पैदल यात्रीको लागि अण्डरग्राउण्ड पासेजको उपयोग गर्नेछन् । ट्राफिकको व्यवस्था स्मार्ट सिटिजस्तो हुनेछ यहाँ आवश्यकताअनुसार गाडीहरुलाई सहजै डाइभर्ट गर्न सकिनेछ । सडकको हरेक कुनाकाप्चा देखिने गरी यहाँ क्यामेरा जडान गरिनेछन् । यहाँ पर्यावरण जोगाउनको लागि सोलार विद्युत उपयोग गरिनेछ ।
