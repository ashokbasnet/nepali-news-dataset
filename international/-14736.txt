उत्तर र दक्षिण कोरिया भीडन्तको संघारमा, दक्षिणले मिसाइलले नै धम्क्यायो उत्तरलाई

एजेन्सी। उत्तर कोरियाले छैटौं हाइड्रोजन बम परीक्षण गरेको भोलिपल्टै दक्षिण कोरियाले पनि परमाणु मिसाइलले नै उत्तर कोरियालाई धम्की दिएको छ । दक्षिण कोरियाले उत्तर कोरियाको न्यूक्लियर परीक्षण गरिएको ठाउँलाई लै लक्षित गरेर सैन्य अभ्यास गरेको हो । 


आइतबार उत्तर कोरियाले छैटौं क्षेप्यास्त्र परीक्षण गर्दा दक्षिण कोरियामा भूकम्प गएको खबर अन्तर्राष्ट्रिय संचारमाध्यममा आएको थियो । त्यसको भोलिपल्टै आज दक्षिण कोरियाले मिसाइलसहित सैन्य अभ्यास गरेको छ । अहिले दक्षिण कोरियाका सेनाले मात्र अभ्यास गरेको र भित्रभित्रै अमेरिकी सेनासँग मिलेर युद्धको तयारी गरिएको दक्षिण कोरियाका सैन्य प्रवक्ताले जनाएका छन् । 


उत्तर कोरियाले आइतबार आफ्नो अहिलेसम्मकै सबैभन्दा शक्तिशाली बमको परीक्षण गरेको थियो । यो बम निकै शक्तिशाली भएको दावी गरिएको छ । यसको क्षमता सयौं किलोटन भएको बताइएको छ । पछिल्लो समय उत्तर कोरियाका शासन किम जोंग उन आफैं हतियार निर्माण कार्यको निरीक्षण गरिरहेका छन् ।
