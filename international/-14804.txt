कति बलियो होला बाबाको ‘डेरा’को ताला ? फुटाउनलाई मात्रै बोलाइयो २२ जना ‘लोहार’

चण्डीगढ। बलात्कारी बाबा राम रहीमको सिरसामा रहेको डेराको ताला कतिसम्म बलियो होला भन्ने विषयले अहिले निकै चर्चा पाएको छ । किनकि यहाँको प्रहरी टिमले ताला तोड्नको लागि मात्रै २२ जना लोहार (फलामको काम गर्ने व्यक्ति) बोलाएको छ । 


प्रहरीले उच्च अदालतमा डेराको खानतलासी लिनको लागि निवेदन दिएको थियो । सोही निवेदनमाथि सुनुवाइ गर्दै अदालतले तलासीको अनुमति दिएको छ । खानतलासी गर्ने टिमको कामको निगरानी गर्नको लागि अदालतले सेवानिवृत्त न्यायाधीश एसके पवारलाई नियुक्त गरेको छ । अहिले सिरसाको सुरक्षाको लागि ४० फरक फरक सुरक्षा बल तैनाथ गरिएको छ । 


सरकारले बाबाका अन्य स्थानमा रहेका डेराको तलासी गरिसकेको जनाउँदै यस विषयमा पारदर्शिताको सवाल नउठोस् भनेर न्यायिक छानबिनको लागि अदालतमा निवेदन दिएको थियो । अहिलेसम्म बाबाका अन्य अड्डाहरुको खानतलासी गरिसकिएको भएपछि डेराको हेडक्वार्टरको तलासी लिन बाँकी नै छ । अदालतको पूर्ण इजलासले यो निवेदनमा सुनुवाइ गर्दै तलासीको अनुमति दिएको हो ।
