५ वर्षकी छोरी स्कुलमै बलात्कृत, रगताम्य गुप्तांगसहित घर पुग्दा आमाको बेहाल

स्कुल गएकी ५ वर्षकी छोरी घर फर्किंदा उनको गुप्तांगबाट रगत बगिरहेको थियो । पीडाले उठ्न हिँडडुल गर्न पनि निकै मुस्किल अवस्थामा घर आएकी छोरीलाई देखेर आमाको होसहवास उठ्यो । तत्काल अस्पताल पुर्‍याएपछि खुल्यो ती बालिकालाई स्कुलमै बलात्कार गरिएको थियो । 

बालिकाले बताएको हुलियाका आधारमा प्रहरीले आरोपीलाई गिरफ्तार गरेको छ । ती व्यक्ति स्कुलकै कार्यालय सहयोगी भएको पाइएको छ । विकास नाम गरेका ती व्यक्तिलाई प्रहरीले गिरफ्तार गरी थप अनुसन्धान गरिरहेको जनाएको छ । 

दिल्लीको शहादरामा रहेको एक निजी विद्यालयमा अध्ययनरत ती बालिकालाई ४० वर्षका ती अभियुक्तले स्कुलको कक्षाकोठामै बलात्कार गरेको बताइएको छ । विकास विगत ३ वर्षदेखि स्कुलमा कार्यरत रहेको बताइएको छ । बालिकालाई मनोवैज्ञानिक परामर्शको लागि बाल विशेषज्ञकहाँ पठाइएको छ । दुई दिनअघि पनि गुडगाँवमा ८ वर्षका बालकलाई अप्राकृतिक बलात्कार गरी हत्या गरिएको थियो ।
