शोकाकुल गाउँः एकसाथ उठे १९ लाश, जहाँ मृत्यु भएको थियो त्यहीँ अन्तिम संस्कार

एकसाथ १९ वटा लाश उठ्दा सिंगो गाउँ शोकमग्न थियो । एउटै गाउँमा १९ जनाको मृत्यु भएपछि सबै लाश एकसाथ लिएर श्मसानघाट लगियो । यी १९ जनको यही श्मसानघाटमै मृत्यु भएको थियो । सबैको मृत्यु भएकै ठाउँमा अन्तिम संस्कार गरियो । आज बिहान भारतको बिहारको बागपत जिल्लाको कोठी गाउँमा देखिएको दृश्य हो यो । यहाँको कुनै घरमा पनि चुलो बलेन । जुन नदीमा डुबेर सबैको मृत्यु भएको थियो त्यही नदीमा सबैको अन्तिम सँस्कार गरिएको थियो । 

हिजो यमुना नदी पार गर्ने क्रममा डुंगा पल्टिँदा यहाँका १९ जनाको मृत्यु भएको थियो । मृत्यु हुने सबै काठा गाउँका हुन् । यहाँका जनता धेरैजसो यमुना नदी पार गरेरै काममा जान्छन् । नदी पार गर्नको लागि डुंगाको सहारा लिने गर्छन् । गाउँबाट २–३ किलोमिटर टाढा पुल पनि छ । तर गाउँलेका लागि यो बाटो निकै लामो हुने हुँदा उनीहरु डुंगामै निर्भर छन् । बिहीबार पनि यस्तै भएको थियो । डुंगाको क्षमता कम भए पनि डुंगामा धेरै जना व्यक्ति बसेका थिए । जसका कारण नदीको बीचमा पुग्नासाथ डुंगा हल्लियो र पूरै पल्टियो ।
