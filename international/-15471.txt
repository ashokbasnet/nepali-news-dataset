उत्तर कोरियाको मिसाइलले महाशक्तिबीच फाटो, अमेरिका–जापान एकातिर, रुस–चीन अर्कोतिर

एजेन्सी। उत्तर कोरियाको मिसाइल परीक्षणले विश्व महाशक्ति मानिएका देशहरुबीच फाटो ल्याइदिएको छ । अहिले महाशक्ति मानिएका देशहरुमध्ये अमेरिका र जापान एकातिर छन् भने रुस र चीन अर्कोतिर भएका छन् । केही दिनअघि उत्तर कोरियामाथि सुरक्षा परिषद्ले प्रतिबन्ध लगाउँदा एकजुट भएका यी शक्तिहरु मिसाइल परीक्षणपछि दुईतिर भएका हुन् । 

मिसाइल परीक्षणसँगै अमेरिकाले भनेको छ ‘उत्तर कोरियालाई सम्झाउने जिम्मेवारी रुस र चीनको हो । किनकि चीन उत्तर कोरियाको मुख्य सहयोगी हो र रुसको उत्तर कोरियासँग राम्रो सम्बन्ध छ ।’ तर अमेरिकाले यसो भनेलगत्तै चीनले अमेरिकामाथि आफ्नो जिम्मेवारीबाट बच्न चाहेको आरोप लगाएको छ । रुसले पनि अमेरिकाको बयानको निन्दा गरेको छ । 

उता उत्तर कोरियाले मिसाइल छोडेको केही मिनेटपछि नै दक्षिण कोरियाले पनि २ वटा मिसाइल छोडेको थियो । दक्षिण कोरिया यस क्षेत्रमा अमेरिकाको मुख्य सहयोगी हो । जापानी प्रधानमन्त्री शिंजो आबेले दक्षिण कोरियाको यो कदमको विरोध गर्दै आफ्नो देशले यस्ता उक्साउने खाले कामको बिरोध गर्ने बताए । अमेरिका रुस र चीनले पनि यसको निन्दा गरेका छन् ।
