३ छोरीलाई काखमा राखेर गर्भवती महिलाले लगाइन् आफैंलाई आगो, यस्तो छ दर्दनाक कारण

एक गर्भवती महिलाले आफ्ना तीन छोरीलाई काखमा राखेर आफूमाथि मट्टितेल खन्याएर आफैंलाई आगो लगाएकी छिन् । आगोमा जलेर गर्भको बच्चा र आमासहित तीनै जना छोरीको मृत्यु भएको छ । दुई छोरीको घटनास्थलमै र एकको अस्पतालमा मृत्यु भएको हो । गम्भीर घाइते महिलालाई अस्पताल भर्ना गरिएकोमा उनको पनि मृत्यु भएको हो । 

भारतको मध्यप्रदेश भोपालमा यस्तो घटना भएको हो । हिजो दिउँसो ती महिलाले आफूसहित ३ छोरीहरुलाई आगो लगाएकी थिइन् । ती महिलाका तीन छोरी पहिल्यै थिए । अहिले उनी ५ महिनाकी गर्भवती थिइन् । उनको गर्भमा भएको बच्चा छोरा हो वा छोरी भनेर जान्न उनका परिवारले अल्ट्रासाउण्ड गराएका थिए । तर, यसपटक पनि छोरी भएका कारण परिवारले उनलाई सधैं लान्छना लगाउने गर्थे । यही सहन नसकी ती महिलाले आत्महत्या गरेको हुन सक्ने बताइएको छ । 

यहाँकी ३० वर्षीया रानी सिंह नामकी महिलाले बिहान ९ बजे सासुलाई आफ्नो पेट दुखेको भन्दै औषधी लिन पठाएकी थिइन् । सासु गएपछि उनले कोठा बन्द गरेर ठूली छोरी ७ वर्षकी मुस्कान, माइली छोरी ३ वर्षकी मानसी र कान्छी छोरी डेढ वर्षकी तुलसालाई काखमा राखेर करिब १५ लिटर मट्टितेल खन्याएर आगो लगाएकी थिइन् ।
