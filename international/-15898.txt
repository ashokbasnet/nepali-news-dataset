श्रीमतीसँगको रिस अबोध बालिकामाथि पोख्दा...

आफ्नी श्रीमतीसँगको रिस ७ महिनाकी अबोध छोरीमाथि पोख्दा छोरीको ज्यान गएको छ । छोरीको मृत्यु भएपछि ती पिताले शवलाई गाडेर घटना लुकाउने प्रयाससमेत गरेको पाइएको छ । तर, शवलाई कुकुरले बाहिर निकालिदिएपछि घटनाको खुलासा भएको छ । 

आफ्नी छोरीलाई सुतिरहेको अवस्थामा छोडेर श्रीमती बाहिर गएको केही समयपछि छोरी उठेर रुँदा रिस उठेपछि भारतको उत्तर प्रदेशको मेरठका कृष्ण नाम गरेका व्यक्तिले ती छोरीको घाँटी थिचेर हत्या गरेका थिए । छोरीको मृत्यु भएपछि उनले घरनजिकैको खाल्डोमा शव राखेर माटोले पुरिदिएका थिए । घटना आज बिहान भएको हो । 

बिहान शव भेटिएपछि गाउँलेले प्रहरीलाई खबर गरेका थिए । शंकाको आधारमा प्रहरीले हिरासतमा लिएका कृष्णले प्रहरीले कडाइ गरेपछि सबै कुरा बताएका हुन् । आज बिहान गाउँलेहरु पानी लिन जाँदा नाबालिकाको शवलाई कुकुरले तानेर लिएर हिँडेको देखेपछि घटनाको खुलासा भएको थियो । हत्या आरोपी कृष्णका अनुसार हिजो साँझ उनको श्रीमती रानीसँग झगडा परेको थियो । बिहान रानीले छोरीलाई सुतिरहेको अवस्थामा छोडेर गएकोमा छोरी उठेर रोएपछि आफूलाई रिस उठेर छोरीको घाँटी थिचेको कृष्णले प्रहरीसँगको बयानमा बताएका छन् । थप कानुनी प्रक्रिया चलिरहेको प्रहरीले जनाएको छ ।
