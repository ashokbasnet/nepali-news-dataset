संयुक्त राष्ट्रसंघमा रुसले उत्तर कोरिया र अमेरिकाको खिल्ली उडाएपछि...

एजेन्सी। संयुक्त राष्ट्रसंघको जारी महासभामा रुसले उत्तर कोरिया र अमेरिकाको खिल्ली उडाएको छ । रुसका विदेशमन्त्री सर्गेइ लावरोवले महासभालाई सम्बोधन गर्दै दुई देशका सरकार प्रमुखहरुको शैली स्कुले बालबालिकाहरुको जस्तो भएको टिप्पणी गरे । 

उनले भने ‘दुई शक्तिशाली देशका नेताहरु यसरी लडिरहेछन् मानौं दुई स्कुले बच्चाहरु लडिरहेका छन् ।’ लावरोवले दुवै नेताहरुको दिमाग तातेको भन्दै दुवैलाई अहिले ‘विराम’को आवश्यकता रहेको बताए । उनले अहिलेको संकटबाट मुक्ति पाउनको लागि राजनैतिक प्रक्रियाको आवश्यकता रहेको र यही संयुक्त राष्ट्रसंघ सुरक्षा परिषदको अंश रहेको बताए । 

उनले आफूहरु चीनसँग मिलेर ‘लोजिकल’ रुपमा समस्या समाधान गर्न अघि सर्ने बताए । तर दुई स्कुले बच्चाहरु लड्न थाले भने उनीहरुलाई कुनै पनि तर्कले सम्झाउन नसकिने उनको टिप्पणी थियो । केही दिनअघि उत्तरु कोरियाका शासक किम जोंग उनले अमेरिकी राष्ट्रपति डोनाल्ड ट्रम्पलाई पागल भनेको थिए । लगत्तै ट्रम्पले पनि उनलाई सनकी भनेका थिए ।
