शहीदको रगत र महिनावारीको रगत एउटै भनेपछि...

शहीदको रगतलाई महिनावारीको रगतसँग तुलना गर्ने एक सुन्दरीलाई कारबाही गरिएको छ । १८ वर्षीया यी सुन्दरीले एक वर्षअघि गरेको यो टिप्पणीका कारण उनको उपाधि खोसिएको छ । 

टर्कीकी ब्युटी क्वीन आइतिर एसेनले अघिल्लो वर्ष टर्कीमा भएको सशस्त्र विद्रोहको सम्बन्धमा ट्वीट गरेकी थिइन् । उनले ट्वीटमा शहीदको रगतको तुलना महिनावारीको रगतसँग गरेकी थिइन् । जसका कारण अहिले उनी आलोचनाको शिकार भएकी थिइन् । अन्ततः उनीबाट अहिले ‘ब्युटी क्वीन’को ताज खोसिएको छ । 

एसेनले १५ जुलाइ २०१६ मा यो ट्वीट गरेकी थिइन् । यतिबेला टर्कीमा सेनाले सत्ता हत्याउने कोसिस गरेको थियो । यो विद्रोहमा २५० जनाको मृत्यु भएको थियो । त्यतिबेलादेखि अहिलेसम्म हल्ला नभएको यो विषय अस्तिदेखि चर्चामा आएको थियो । अस्ति सेप्टेम्बर २१ का दिन एसेनले ब्युटी क्वीनको उपाधि जितेसँगै विवाद बढेको थियो । आलोचना बढेपछि आयोजकले उनलाई दिइएको उपाधि खोस्ने निर्णय गरेका हुन् ।
