१ अर्ब ६० करोडको सम्पत्ति त्यागेर सन्त बने यी व्यक्ति, यस्तो छ कारण

एजेन्सी। आज भारतको इन्दौरका एक व्यापारीले १०० करोड भारु (१ अर्ब ६० करोड नेपाली रुपैयाँ)को सम्पत्ति त्यागेर सन्त बनेका छन् । सुमित राठौर नामका यी व्यक्तिले आफ्नो सबै सम्पत्ति त्यागेर आज सूरतमा दीक्षा ग्रहण गरेका छन् । सुमित अब सुमति महाराजको नामले चिनिनेछन् ।

उनकी पत्नी अनामिकाले पनि दीक्षा लिने भनिए पनि कानुनी अड्चनका कारण दक्षिा लिइनन् । उनको दीक्षाको बारेमा कानुनी अड्चन सकिएपछि निर्णय लिने बताइएको छ । सुमितले भने आज सन्त समाज र आफ्ना ३ सय जना आफन्तहरुको उपस्थितिमा दीक्षा ग्रहण गरेर सांसारिक मोहलाई त्यागेका छन् । सुमितलाई आचार्य श्री रामलाल मसाले दीक्षा दिएका हुन् । 

नीमच शहरमा सेठ नाहरसिंह राठौरका छोरा सुमित र बुहारी अनामिकाले सन्त बन्ने निर्णय गरेका हुन् । उनीहरुले यसका लागि १०० करोड भारुको सम्पत्ति त्यागेका छन् । अनामिका भाजपाका पूर्व जिल्ला अध्यक्ष अशोक चण्डालियाकी छोरी हुन् । उनीहरुकी २ वर्ष १० महिनाकी छोरी छन् । छोरीको गर्भ रहेदेखि नै आत्मकल्याणको बोध भएकोले सन्त बन्ने निर्णय लिएको यी दम्पत्तिले बताएका छन् । यसका लागि उनीहरुले छोरी ८ महिनाकी भएदेखि नै ब्रह्मचर्य र सात्विक संस्कारको पालना गरेका थिए । 

उनीहरुको नीमच सहरमा १.२५ लाख वर्गफिट क्षेत्रफल जमिन छ । उनीहरुको परिवार राजसी सुखसयलमा बस्थे । सुमितका हजुरबुवाको निमच शहरमा ठूला ठूला बंगला छन् । यिनीहरुको सिमेन्ट उद्योगका साथै व्यवसायिक कृषि र वित्तिय संस्थाहरुमा लगानी छ ।
