कोचिङ गएको छोरा पर्खिरहेकी आमाको फोनले उडायो होस

कोचिङ पढ्नका लागि गएका छोरालाई पर्खिरहेकी आमालाई अचानक एउटा फोन आयो । फोनमा अर्कोतर्फबाट आएको आवाज सुन्नासाथ उनको होसहवास उड्यो । ९ वर्षका उनका छोरालाई कोचिङबाट निस्किएलगत्तै अपहरण गरिएको थियो । त्यसपछि अपहरणकारीले परिवारसँग १ करोड रुपैयाँ मागेका थिए । 

अपहरणकारीले त्यो परिवारलाई पटक पटक फोन गर्दै फिरौती रकम एक करोडबाट झारेर २० लाखसम्म मागेका थिए । ओम सन्दिप खरात नामका ती बालक भारतको पुणेको ग्लोबल इन्टरनेशनल स्कुलमा ३ कक्षामा पढ्ने विद्यार्थी हुन् । अपहरणकारीले यति ठूलो रकम मागेपछि परिवार प्रहरीको शरणमा गएको थियो । प्रहरीले ७५ घण्टापछि उनलाई सकुशल उद्धार गरेको छ । 

सन्दिपको खोजीका लागि ४ सय प्रहरी परिचालन गरिएको थियो । अपहरणकारीले दिनहुँ फरक फरक ठाउँबाट फोन गर्दा उनीहरुको लोकेसन पत्ता लगाउन निकै गाह्रो भएको थियो । प्रहरीको खोजी अभियान निकै कडा भएपछि अपहरणकारीले ओमलाई शहरमा ल्याएर छोडेका थिए । प्रहरी अहिले अपहरणकारीको खोजीमा लागेको छ ।
