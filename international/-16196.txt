रिसाएको उत्तर कोरियालाई चिढ्याउँदै ट्रम्प दक्षिण कोरियामा, के गर्ला उत्तर कोरियाले ?

एजेन्सी। उत्तर कोरियाले लगातार धम्की दिइरहेको बेला उसलाई अझै रिस उठाउने गरी अमेरिकी राष्ट्रपति डोनाल्ड ट्रम्प दक्षिण कोरिया, जापानसहित एसियाली देशको भ्रमणमा आउन लागेका छन् । उनी ३ नोभेम्बरदेखि १४ नोभेम्बरसम्म एसियाली देशको भ्रमणमा आउँदैछन् । 

ट्रम्प दक्षिण कोरिया, जापान, चीन, भियतनाम, फिलिपिन्स लगायतका देशमा आउनेछन् । रोयटर्सले जनाएअनुसार ट्रम्प भियतनाममा हुने एसिया प्यासिफिक इकोनोमिक कोअपरेशन र फिलिपिन्समा हुने आसियानको सभामा भाग लिन आउन लागेका हुन् । यस क्रममा उनले एसियाली देशसँग सम्बन्ध सुधारको प्रयास पनि गर्नेछन् । सोही कामका लागि उनी चीन, जापान र दक्षिण कोरिया जान लागेका हुन् । ट्रम्पको भ्रमणका बेला सुरक्षा व्यवस्था बढाइने तयारी गरिएको छ । ट्रम्पले यसअघि नै अमेरिका उत्तर कोरियामाथि आक्रमण गर्न तयार रहेको र आफूलाई यसअघि नै उत्तर कोरियालाई तह लगाउनुपर्ने महसुस भएको अभिव्यक्ति दिएका थिए । सोही कारण उनीमाति आक्रमण हुनसक्ने आशंका गरिएको छ ।
