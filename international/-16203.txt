६ महिनाअघि जुन पिताले गरिदिए छोरीको प्रेम विवाह, उनैले उजाडिदिए छोरीको सिन्दुर

६ महिनाअघि आफैंले छोरीको प्रेमविवाह गराइदिएका युवकको उनै पिताले ६ महिनापछि नै घाँटी रेटेर हत्या गरेका छन् । ती पिताले आफ्ना ज्वाइँलाई ६ महिनाअघि नै मार्न चाहेको भए पनि त्यतिबेला आफूमाथि शंका हुने डरले ६ महिना पर्खेर अहिले बल्ल ज्वाइँको हत्या गरेको बताएका छन् । 
आफ्नी छोरीको प्रेम सम्बन्ध रहेका युवक आफूलाई मन नपरेको भए पनि ती पिताले आफ्नो मनको कुरालाई लुकाएर मौका पर्खिँदै ६ महिनासम्म बसेका थिए । उनले ती युवकलाई मार्नकै लागि योजनाबद्ध रुपमा पहिले तिनै युवकसँग आफ्नी छोरीको बिहेसमेत गरिदिएका थिए । भारतको अमृतसरको मनिजमाराका सौदागर नामका व्यक्तिले आफ्ना ज्वाइँ रफत अलीको घाँटी रेटेर हत्या गरेका हुन् । उनले ६ महिनाअघि रफतसँग प्रेम सम्बन्ध भएकी आफ्नी छोरी मिनुको उनैसँग बिहे गरिदिएका थिए । 
रफत मनीजमारामै एक पसलमा काम गर्थे । बिहीबार सौदागरले पसलमा गएर रफतलाई आफूसँग लिएर गएका थिए । त्यही क्रममा उनले रफतलाई जंगलमा लगेर मारिदिएका थिए । उनले पसलमा भोलिपल्ट रफत नआउने भन्दै सँगै लिएर गएका थिए । भोलिपल्ट घरमा छोरीले रफतलाई सोध्दा उनले पसलबाटै घरमा नआएको बताएका थिए । उनले छोरीसँगै प्रहरीमा गएर रफत हराएको उजुरी पनि दिए । पछि प्रहरीले पसलमा सोध्दै जाँदा पसलेले रफतलाई सँगै लिएर गएको भन्दा सौदागरले अस्वीकार गरे । तर, सिसिटिभी फुटेजमा उनी आएको देखिएपछि प्रहरीले गडाइ गर्दा सौदागरले सबै कुरा बताएका हुन् ।
