लस भेगास गोलीकाण्डः मृत्यु हुनेको संख्या ५८ पुग्यो, ४ सयभन्दा बढी घाईते

तस्बिर: डेभिड बेकर/गेटी इमेज

लस एन्जेलस। अमेरिकी राज्य नेभादाको लस भेगासमा आइतबार राति भएको एक कन्सर्टमा भएको गोलीकाण्डमा मृत्यु हुनेको संख्या ५८ पुगेको छ।

उक्त घट्नामा परी घाईते हुनेको संख्या पनि चार सय भन्दा बढी नाघेको विभिन्न अन्तर्राष्ट्रिय संचारमाध्यमले जनाएको छ। 
लस भेगासको मन्डालय बे होटलमा कन्सर्ट भइरहेको बेला गोली चलेको थियो। 

सो होटलको ३२ औँ तल्लामा उक्त कन्सर्ट चलेको थियो। सो कन्सर्टमा एकजना आक्रमणकारीले गोली चलाएर आम हत्या गरेको प्रहरीले जनाएको छ। 

गोली हान्ने व्यक्तिको बारेमा प्रहरीले दिएको जानकारी अनुसार उक्त व्यक्ति ६४ बर्षको स्टेफन प्याडक हुन्। उनी स्थानीय नागरिक हुन्। ती आक्रमणकारीलाई पनि पछि प्रहरीले गोली हानी मारेको थियो। 

प्रहरीले उनी आतंककारीसँग सम्बन्धित रहेको कुनै समाचार भने बाहिर आएको छैन भनेको छ। तर उनको सम्बन्ध कोसँग थियो भन्ने बारेमा खोजी गरिरहेको पनि प्रहरीले बताएको छ। 

साथै प्रहरीले सो घटनामा संलग्नताको आशंकामा एकजना एसियाली महिलाको पनि खोजी गरिरहेको जनाएको छ।
