हराएको ३९ दिनपछि भेटिइन् बलात्कारी बाबाकी छोरी ‘हनीप्रीत’

चण्डीगढ। भारतमा मोस्ट वान्टेड घोषित गरिएकी बलात्कारी बाबा राम रहीमकी कथित छोरी हनिप्रित फरार भएको ३९ दिनपछि भेटिएकी छिन् । हनीप्रित बाबा राम रहीमलाई सिबिआइ अदालतले २५ अगष्टका दिन दोषी ठहर गरेसँगै गायब भएकी थिइन् । उनी यति लामो समयपछि मिडियामा आएकी छिन् । 

हनीप्रीतले दुई समाचार च्यानललाई अन्तरवार्ता दिएकी छिन् । अन्तरवार्तामा उनले भनेकी छिन् –‘यो पूरै घटनाक्रमबाट म निकै डराउन थालेकी छु ।’ उनले आफूलाई देशद्रोही भन्नु गलत भएको दावी गरिन् । हनीप्रीतले आज आत्मसमर्पण गर्ने सम्भावना भएको बताइएको छ । हनीप्रीतले आफू डिप्रेसनमा गएको बताएकी छिन् । जसले आफ्ना पिता (बाबा राम रहीम)सँग देशभक्तिको कुरा गरेको थियो उनै पिता जेल गए । पछि उसैमाथि देशद्रोहको आरोप लाग्यो । मलाई कानुनको प्रक्रियाको ज्ञान थिएन । मानिसहरुले जस्तो गाइड गरे त्यस्तै गर्दै गएँ । म अब हरियाणा पंजाब हाइकोर्ट जान्छु पछि हटेकी छैन’ उनले भनेकी छिन् ।

उनले बाबा राम रहीमसँगको आफ्नो सम्बन्धको बारेमा गलत प्रचार गरिएको बताएकी छिन् । बाबुछोरीको पविज्ञ नातालाई अनेक लान्छना लगाएर गलत सावित गर्न खोजिएको उनको आरोप छ । उनले आफू अनुमति लिएरै अदालत गएको र दंगामा कुनै संलग्नता नभएको दावी गरेकी छिन् । ‘कस्ती हनीप्रीतलाई कस्ती बनाएर प्रस्तुत गरियो’ उनले भनिन् ‘मैले दंगा फैलाएको भन्ने प्रमाण कोसँग छ ?’ हनीप्रीत अहिले कहाँ छिन् भन्ने थाहा छैन । तर, अन्तरवार्ताका कुराहरुका आधारमा उनले आज आत्मसमर्पण गर्न सक्ने सम्भावना भएको अनुमान गरिएको छ ।
