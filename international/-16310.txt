यसकारण तयारी गरेर पनि उत्तर कोरियामाथि आक्रमण गर्न डरायो अमेरिका

एजेन्सी। उत्तर कोरिया र अमेरिकाको दुश्मनी निकै बढेको छ । दुई देशबीचको तनाव र अन्तर्राष्ट्रिय दवावका कारण कैंयो देशले उत्तर कोरियाली राजदूतलाई फिर्ता पठाएका छन् । मेक्सिको, स्पेन, कुवेत, पेरु र अब इटलीले पनि उत्तर कोरियाली राजदूतलाई फिर्ता पठाइदिएको छ । इटलीका विदेश मन्त्रीका अनुसार अब उनको देशले उत्तर कोरियासँग कुटनैतिक सम्बन्ध राख्ने छैन । इटलीले यो फैसला उत्तर कोरियाको सबैभन्दा शक्तिशाली परमाणु परीक्षणपछि लिएको हो । 
उत्तर कोरियाबाट जस्तो खतरा अहिलेका अमेरिकी राष्ट्रपति डोनाल्ड ट्रम्पले महसुस गरेका छन् त्यस्तै खतरा ९० को दशकमा तत्कालीन राष्ट्रपति बिल क्लिन्टनले पनि महसुस गरेका थिए । यतिमात्र होइन क्लिन्टनले त्यतिबेला पनि उत्तर कोरियामाथि आक्रमण गर्ने पूरै योजना बनाइसकेका थिए र सैनिक तयारी समेत गरेका थिए । यो विषयमा एउटा गोप्य योजना र आक्रमणको पूरै तयारी गरिएको थियो । तर आक्रमणभन्दा ठिक अगाडि क्लिन्टन एक्कासी पछि हटे । यो कुरा अहिले यसकारण पनि जरुरी छ कि उत्तर कोरियाबाट अमेरिकालाई जुन खतरा १९९४ मा थियो त्यस्तै खतरा अहिले पनि छ । अहिले त झन् उत्तर कोरिया पहिलेभन्दा निकै शक्तिशाली भइसकेको छ ।
२००६ मा गरेको पहिलो परमाणु परक्षिणपछि उत्तर कोरियाले लगातार आफ्नो परमाणु हतियारको भण्डार बढाइरहेको छ । यस्तोमा उसको शक्ति अहिले १९९४ को तुलनामा निकै बढेको छ । उत्तर कोरियाको विषयमा कुरा गर्दै तत्कालीन अमेरिकी राष्ट्रपति क्लिन्टनले भनेका थिए उत्तर कोरिया हरेक वर्ष ६ परमाणु हतियार बनाउने योजना बनाइरहेको छ । उनले यो पनि मानेका थिए अमेरिकाले उसको परमाणु हतियार बनाउने संयन्त्रलाई ध्वस्त पार्न चाहन्छ तर यसबाट पछाडि हट्नुको कारण पनि निकै खास छ ।
अमेरिकी एयरफोर्सका रिटायर्ड कर्नल सेम गार्डनरले क्लिन्टन पछि हट्नुको कारणबारे एटलान्टिक म्यागजिनलाई दिएको एउटा अन्तरवार्तामा चर्चा गरेका थिए । उनका अनुसार १९९४ मा अमेरिकी राष्ट्रपति क्लिन्टनले उत्तर कोरियाको योंगबायोन रिएक्टरमा बम वर्षा गर्ने योजना बनाएका थिए । तर दुई कारणले गर्दा अन्तिम समयमा उनले आफ्नो योजना रोकेका थिए । पहिलो कारण रेडियो एक्टिभ पदार्थ लिक हुँदा छिमेकी देशमा पर्ने प्रभाव थियो भने अर्को कारण उत्तर कोरियाले जवाफ दिँदा दक्षिण कोरिया ध्वस्त हुने खतरा थियो ।
जुन कारणले क्लिन्टनले आक्रमण रोकेका थिए त्यही कारण अहिले पनि भएको विदेश मामिलाका जानकारहरु स्वीकार्छन् । यी विज्ञहरुले प्रस्ट भनेका छन् कोरियाली प्रायद्वीपमा युद्ध हुनु भनेको सिंगो विश्वको लागि खतरा हो । किनकि अहिले अमेरिका र उत्तर कोरिया दुवै परमाणु हतियार सम्पन्न देश हुन् ।  यस्तोमा युद्ध निकै भयानक रुप लिन सक्छ ।
