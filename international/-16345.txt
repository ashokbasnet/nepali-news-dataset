‘फूल खस्यो’ भन्दा अर्कै सुनेपछि भयानक दुर्घटना, तत्कालै गयो २३ जनाको ज्यान

एजेन्सी। कहिलेकाहीँ मानिसले भनेका सामान्य कुराहरुले पनि निकै ठूलो परिणाम ल्याउँछन् । कहिलेकाहीँ ती परिणाम निकै भयानक हुन्छन् । यस्तै एउटा कुरा भन्दा अर्कै कुरा सुनेपछि २३ जनाको ज्यान जानेगरी भयानक दुर्घटना भएको खुलासा भएको छ । 

२९ सेप्टेम्बरका दिन भारतको सबैभन्दा बढी जनसंख्या भएको शहर मुम्बइको रेलवे स्टेशनमा भएको दुर्घटना पनि यस्तै कारणले भएको खुलासा भएको छ । यो दुर्घटनामा २३ जनाको ज्यान गएको थियो । दुर्घटनाकी एक प्रत्यक्षदर्शी युवतीले भनेअनुसार यहाँ एक जना मानिसले मराठीमा ‘फूल पडला’ (फूल खस्यो) भनेका थिए । तर सुन्नेहरुले ‘पुल पडला’ (पुल ढल्यो) भनेको सुने । पुल ढलेको खबर फैलिनेबित्तिकै पुलमा भएका मानिसहरुमा भागदौड मच्चियो । यही भागदौडमा २३ जनाको ज्यान गएको थियो ।

दुर्घटनाको जाँच गर्नको लागि ३ जनाको जाँच समिति बनाइएको छ । यो समितिले दुर्घटनाको कारण खोजिरहेको छ । यही समितिलाई प्रत्यक्षदर्शी शिल्पा विश्वकर्मा नामकी युवतीले यस्तो सनसनिखेज जानकारी दिएकी हुन् । शिल्पाले भनेकी छिन् ‘म सिढीको बीचमा थिएँ । माथिबाट पनि दबाब आइरहेको थियो र तलबाट पनि । पानी परिरहेको थियो जसका कारण ट्रेनबाट झरेका मानिसहरु पनि स्टेशनबाट बाहिर गएका थिएनन् । मानिसहरु नवरात्रको लागि तयार भएर आएका थिए र उनीहरु भिज्न चाहँदैनथे । ठूलो भीडको बीचमा एकजना फूलवाला पनि सिढीमा चिप्लिएर लडे । चिप्लिएर लड्नासाथ उनले चिच्याए ‘फूल पडला’ (फूल खस्यो) । त्यहाँ उभिएका सबैलाई लाग्यो पुल ढल्यो । त्यसपछि भागदौड मच्चियो ।’

भागदौडमा शिल्पा पनि पुलबाट खसेकी थिइन् । उनलाई पनि केही व्यक्तिले कुल्चेका थिए । तर, एकजना व्यक्तिले उनलाई भीडबाट बाहिर तानेर बचाए । दुर्घटनामा शिल्पाको हात खुट्टा र पेटमा चोट लागेको छ । शिल्पाका अनुसार उनलाई बचाउने व्यक्ति भने आफैं बाँच्न सकेनन् । उनी त्यही दुर्घटनाको शिकार भए । अहिलेसम्म जाँच समितिले शिल्पासहित २० जनाभन्दा बढी प्रत्यक्षदर्शीको बयान लिइसकेको छ । यी प्रत्यक्षदर्शीमध्ये चारजनाले शिल्पाले भनेको कुराको पुष्टि गरेका छन् ।
