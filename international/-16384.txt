बाली ज्वालामुखीका कारण डेढ लाख जना विस्थापित

जाकार्ता । इन्डोनेसियाको बालीमा आएको ठुलो ज्वालामुखीका कारण विस्थापित हुनेहरुको संख्या बढ्दै गएर अहिले सम्म एक लाख ४७ हजार पुगेको छ। 

माउन्ट अगुङ नामक ज्वालामुखीले यती धेरै जनालाई विस्थापित गराएको विपद व्यवस्थापन निकायका अधिकारीहरुले बिहीबार जानकारी दिएका छन्। 

स्थानीय काराङ असेम भन्ने ठाँउमा आएको ज्वालामुखी तीन हजार ३१ मिटर माथी सम्म आएको अधिकारीहरुले बताएका छन्। उनीहरुले घटनास्थलको क्षेत्रलाई अति उच्च जोखिम क्षेत्रको रुपमा घोषणा गरेका छन्। 

विस्थापितहरुलाई चार सय भन्दा बढी शरणार्थी शिविरहरुमा राखिएको राष्ट्रिय विपद व्यवस्थापन कार्यालयका प्रवक्ता सुटोपो पुर्वो नुग्रोहोले सिन्ह्वालाई जानकारी दिए।

घटनास्थलबाट झण्डै १२ किलोमिटर बरिपरीको क्षेत्रलाई प्रवेश निषेध क्षेत्रको रुपमा घोषणा गरिएको छ। यस्तै प्रकारको ज्वालामुखी गत सन् १९६३मा पनि गएको थियो। त्यस ज्वालामुखीका कारण झण्डै एघार सय जनाको मृत्यु भएको थियो। रासस/सिन्ह्वा
