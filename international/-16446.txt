विद्यार्थीलाई कपाल काट्न पठाउँदा शिक्षकको यो हाल

शिक्षकले आफूलाई कपाल काट्न पठाएको रिसमा एक विद्यार्थीले दुईजना शिक्षकलाई धारिलो हतियारले आक्रमण गरेका छन् । एक शिक्षकमाथि आक्रमण गर्दा बचाउन आएका अर्का शिक्षकमाथि पनि उनले आक्रमण गरेका हुन् । उनलाई सुरुमा एक शिक्षकले कपाल काट्न पठाउँदै गाली गरेका थिए । 

११ कक्षामा पढ्ने सुनिल पोपट नामका यी विद्यार्थी भारतको पुणेमा जोगेश्वरी माता सेकेण्डरी स्कुलमा पढ्छन् । यहाँका शिक्षक धनंजय आबनाबेले शुक्रबार उनलाई कपाल काट्न भनेका थिए । यही रिसमा सुनिलले धनंजयमाथि आक्रमण गरेका थिए । धनंजयलाई बचाउन अर्का शिक्षक दर्शन चौधरी आएकोमा सुनिलले दर्शनमाथि पनि आक्रमण गरेका हुन् । आरोपी सुनिललाई यसअघि पनि कक्षाकै दुई विद्यार्थीसँग मारपीट गरेको आरोप लागिसकेको छ । 

घाइते दुवै शिक्षकको उपचार भइरहेको छ । बिहान स्कुलमा प्रार्थनाको समयमा धनंजयले सुनिललाई बदमासी गरेको देखेका थिए । त्यसपछि उनले यस्तो नगर्न र कपाल काट्न भने । सबैको अगाडि शिक्षकले गाली गरेको सुनिललाई मन परेन र उनले आक्रमण गरे । घटनापछि सुनिल फरार छन् । विद्यालय प्रशासनले प्रहरीमा सूचना दिएपछि प्रहरीले अनुसन्धान अगाडि बढाएको छ ।
