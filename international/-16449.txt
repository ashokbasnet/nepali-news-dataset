अमेरिकाको पश्चिमी क्षेत्र खतरामा, उत्तर कोरियाको तयारीबारे रुसको सनसनीपूर्ण खुलासा 

एजेन्सी। उत्तर कोरियाले अहिले आफूसँग भएको भन्दा अझै शक्तिशाली मिसाइलको परीक्षण अमेरिकाको पश्चिमी क्षेत्रमा हानेर गर्ने रुसले खुलासा गरेको छ । उत्तर कोरियाले अहिले त्यही मिसाइलको निर्माण गरिरहेको रुसमा एक सांसदले खुलासा गरेका हुन् । 

उत्तर कोरियाले अन्तर्राष्ट्रिय दवावलाई बेवास्ता गर्दै परमाणु हतियार निर्माणलाई तीब्रता दिइरहेको छ । हाइड्रोजन बम परक्षिण गरेर उत्तर कोरियाले आफ्नो उद्देश्यमा अघि बढ्न नछोड्ने प्रस्ट पारिसकेको छ । यही बीचमा रुसका सांसद आन्तोन मोरोजोवले उत्तर कोरिया लामो दूरीको मिसाइल परीक्षणमा जुटिरहेको खुलासा गरेका हुन् । 

मोरोजोव रुसी संसदको अन्तर्राष्ट्रिय मामिलासम्बन्धी कमिटीका सदस्य पनि हुन् । मोरोजोव र २ अन्य सांसदले २ देखि ६ अक्टोबरसम्म उत्तर कोरियाको भ्रमण गरेका थिए । सोही भ्रमणका क्रममा आफूले यो जानकारी पाएको उनले बताएका छन् । उत्तर कोरियाले बनाउँदै गरेको मिसाइलले अमेरिकाको पश्चिमी क्षेत्रसम्म प्रहार गर्न सक्ने उनले बताए ।
