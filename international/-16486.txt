परमाणु ध्वस्त पार्ने अभिव्यक्तिपछि पाकिस्तानले दियो भारतलाई सनसनी पूर्ण चेतावनी !

बीबीसी । भारतले पाकिस्तानभित्र सर्जिकल स्ट्राइक वा परमाणु केन्द्रमाथि हमला गरे पाकिस्तान चुप लागेर नबस्ने पाकिस्तानी विदेशमन्त्री ख्वाजा मोहम्मद आसिफले चेतावनी दिएका छन्।

वाशिङटनमा आयोजित एउटा कार्यक्रममा बोल्दै उनले आक्रमण गरिएको अवस्थामा पाकिस्तानबाट कुनै किसिमको धैर्यको अपेक्षा नगर्न सुझाव दिए।

भारतीय वायु सेनाका प्रमुख वीरेन्द्र सिंह धनोआले पाकिस्तानका परमाणुसहितका केन्द्रहरुलाई ध्वस्त पार्ने क्षमता भारतसँग रहेको बताएपछि पाकिस्तानी विदेशमन्त्रीले त्यसको जवाफ दिएका हुन्।

अमेरिका भ्रमणका क्रममा विदेशमन्त्री ख्वाजाले आफ्ना अमेरिकी समकक्षी रेक्स टिलर्सन र राष्ट्रिय सुरक्षा सल्लाहकार एच आर म्याकमास्टरसँग भेटवार्ता गरेका छन्।

तनाव
पाकिस्तान र अमेरिकाबीचको सम्बन्धमा पछिल्लो समय देखिएको तनाव अन्त्य गर्ने प्रयासमा ख्वाजाको भ्रमण केन्द्रित रहेको बताइएको छ।
गत अगष्टमा दक्षिण एसियासम्बन्धी आफ्नो नीतिबारे बोल्दै राष्ट्रपति डोनल्ड ट्रम्पले आतंकवादीहरुलाई आश्रय दिने काम पाकिस्तानले बन्द गर्नुपर्ने बताएका थिए।

उनले त्यस विषयमा अमेरिका चुप लागेर बस्न नसकिने चेतावनी समेत दिएका थिए। आतंकवादीहरुलाई आश्रय दिने काम पाकिस्तानले बन्द नगरे कडा कदम चाल्न सकिने ट्रम्पले बताएका थिए।
