उत्तर कोरियालाई तह लगाउने ट्रम्पको ‘एक चीज’ के हो ?

बीबीसी।  अमेरिकी राष्ट्रपति डोनाल्ड ट्रम्पले उत्तर कोरियासँगको वार्ताबाट कुनै पनि नतिजा ननस्किएपछि अब एक चीजले मात्र काम गर्ने चेतावनी दिएका छन्।

राष्ट्रपति ट्रम्पले ट्विट गर्दै भनेका छन्, ‘राष्ट्रपति र उनका सरकार विगत २५ वर्षदेखि उत्तर कोरियासँग वार्ता गरिरहेका छन्। तर यसबाट कुनै पनि नतिजा निस्किएको छैन।’

यद्यपी राष्ट्रपति ट्रम्पले त्यो एक चीज के हो जसले उत्तर कोरियामा काम गर्छ भन्ने विषयमा भने केही खुलाएका छैनन्। अमेरिका र उत्तर कोरियाबीच भड्काउ किसिमका वाक्युद्ध चलिरहेको छ। अमेरिका चाहन्छ, उत्तर कोरिया आफ्नो मिसाइल कार्यक्रम रोकोस्। उत्तर कोरियाले लामो दूरीको मिसाइलमा लगाइने साना हतियारको विकास गरेको दाबी गरेको छ।

राष्ट्रपति ट्रम्पले यसअघि पनि अमेरिकाको राष्ट्रिय हित र क्षेत्रीय सहयोगीको रक्षाकालागि आवश्यक परे उत्तर कोरियालाई नष्ट गर्ने चेतावनी दिइसकेका छन्।

वासिंटनस्थित बीबीसी संवाददाता लौरा बिकर भन्छिन्, ‘ शनिबार गरिएका ती ट्विट अमेरिकी नेताको सांकेतिक घोषणामध्ये एक हो।’ गतहप्ता पनि यस्तो संकेत देखा परेको थियो। अमेरिकी विदेश मन्त्री रेक्स टिलरसनले उत्तर कोरियासँग सिधा वार्ता गर्ने कोशिस गरिरहेका छन्। सो विषयमा राष्ट्रपति ट्रम्पले ट्विट पनि गर्दै भनेका थिए, ‘आफ्नो उर्जा बनाएर राख्नुस् रेक्स, हामीले जे गर्नुपर्ने हो त्यो गर्छौं।’

शनिबार राष्ट्रपति ट्रम्पले जोड दिँदै भनेका थिए, मेरो र विदेशमन्त्रीबीच सम्बन्ध सुमधुर छ।’ यसअघि टिलरसनले आफू र राष्ट्रपतिबीच मतभेद भएको समाचारको खण्डन गरेका थिए। राष्ट्रपति ट्रम्पको उत्तर कोरियामाथिको ताजा धम्की महंगो पर्न सक्छ।

तर उत्तर कोरिया यो धम्कीलाई खतरा मान्न पनि सक्छ।’ सेप्टेम्बरमा उत्तर कोरियाले अन्तर्राष्ट्रिय आलोचनालाई बेवास्ता गर्दै आफ्नो छैटौं परमाणु परीक्षण गरेको थियो, र प्रशान्त महासागरमा अर्को परमाणु परीक्षण गर्ने घोषणा गरेको थियो। सेप्टेम्बरमा नै संयुक्त राष्ट्रसंघमा दिएका आफ्नो भाषणमा राष्ट्रपति ट्रम्पले उत्तर कोरियालाई पूर्णरुपमा ध्वस्त पार्ने धम्की दिएका थिए।

ट्रम्पले भनेका थिए, ‘उत्तर कोरियाका नेता किम जोङ उन आत्मघाती मिसनमा छन्।’ त्यसको जवाफमा किमले भनेका थिए, ‘मानसिक रुपले विक्षिप्त आगोसँग खेल्नेको शोखिन अमेरिकी बुढोलाई मेरो वशमा पार्छु।’
