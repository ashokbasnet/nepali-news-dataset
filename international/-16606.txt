इतिहासको दर्दनाक घटनाः ७२ दिनसम्म आफ्नै साथीको मासु खाएर बाँचे खेलाडीहरु

एजेन्सी। संसारमा अहिलेसम्म विभिन्न घटनाहरु भएका छन् जहाँ मृत्युसँग निकै दर्दनाक संघर्ष गरी मानिसहरु बाँचेका छन् । यस्तै एक दर्दनाक घटनाको ३ दिनपछि ४५ वर्ष पूरा हुँदैछ । यो घटना १३ अक्टोबर १९७२ मा भएको थियो । अरुग्वेको ओल्ड क्रिश्चियन क्लवको रग्बी फुटबल टोली चिलीको सेन्टियागोमा खेल्नको लागि जाँदै थियो । तर उठानको केही समयपछि नै मौसक खराब भयो र पाइलटले केही नदेख्दा विमान दुर्घटना भयो । विमानमा ४५ जना थिए । तीमध्ये १२ जनाको तत्कालै मृत्यु भएको थियो । अन्य १७ जना घाइते भएका थिए जसले केही समय मृत्युसँग संघर्ष गरे तर मृत्युलाई जित्न सकेनन् । 

तर, यो घटनामा २९ जनाको मृत्युपछि बाँचेका अन्य १६ जनाले मृत्युभन्दा दर्दनाक कष्ट भोगेका थिए । बाँचेकाहरुले सुरुमा ज्यान बचाउनका लागि भएको खानेकुरालाई सानो सानो भागमा बाँडे ताकि धेरै दिनसम्म बाँच्न सकियोस् । उनीहरुको विमान हिउँ नै हिउँ भएको ठाउँमा दुर्घटना भएकोले पानीको अभाव थियो । पानीको अभाव कम गर्न उनीहरुले विमानको अवशेषबाट यस्तो धातुको टुक्रा खोजे जो घामले चाँडै तात्थ्यो । त्यही टुक्रामा हिउँ राखेर पगाल्दै उनीहरुले पानी जम्मा गर्थे । 

समस्या तब सुरु भयो जब उनीहरुसँग भएको खानेकुरा सकियो । त्यसपछि उनीहरु दुर्घटनामा मरेका आफ्नै साथीको मासु खान बाध्य भए । दुर्घटनामा बाँचेका डा. रोबटरे कानेसाले एक अन्तरवार्तामा भनेका छन् ‘मलाई आफू जिउँदै रहनको लागि आफ्नै साथीको मासु खानुपर्यो ।’ दुर्घटनाका पीडितहरुलाई माइनस ३० डिग्री सेल्सियसको चिसोमा ७२ दिन बिताउनु परेको थियो । 

हेर्दाहेर्दै ६० दिन बितिसक्दा पनि संसारको नजरमा मरिसकेका यी पीडितहरुले मद्दतको कुनै आशा देखेनन् । यस्तो अवस्थामा दुई खेलाडी न्यान्डो पेरेडो र रोबटरे केनेसाले सोचे ‘बसीबसी मर्नुभन्दा सहयोगको खोजीका लागि निस्किनु ठिक हुन्छ ।’ शारीरिक रुपमा निकै कमजोर भइसकेका दुई खेलाडी सहयोगको खोजीमा हिउँमै हिँड्न थाले । निरन्तरको संघर्षपछि उनीहरुले विशाल एंडिज पर्वतलाई हराउँदै चिलीको बस्ती भएको क्षेत्रमा पुगे । यहाँ पुगेपछि सुरक्षाकर्मीलाई खबर गरियो र उनीहरुले उद्धार टोलीलाई आफ्ना साथीहरु भएको ठाउँको बारेमा बताए । त्यसपछि बाँकी बचेकाहरुलाई २३ डिसेम्बर १९७२ का दिन उद्धार गरिएको थियो । यो भयानक घटनाको विषयमा पियर्स पल रिडले १९७४ मा ‘अलाइभ’ नामको किताब लेखेका थिए । यही विषयमा १९९३ मा निर्देशक फ्रेंक मार्शलले फिल्म पनि बनाएका थिए ।
