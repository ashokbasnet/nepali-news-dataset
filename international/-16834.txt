नोबेल पुरस्कार विजेताले दिए यस्तो मार्मिक प्रवचन, सुनेर रोए सबै विद्यार्थी

एजेन्सी। नोबेल शान्ति पुरस्कार विजेता कैलाश सत्यार्थीले बाल यौन दुराचारको विषयमा प्रवचन दिँदै गर्दा यस्तो घटनाको उल्लेख गरे जसले उनको प्रवचन सुन्न बसेका सबैजसो विद्यार्थी रोएका छन् । भारतको चण्डीगढमा पंजाब विश्वविद्यालयका विद्यार्थीहरुको लागि दिएको प्रवचनमा यस्तो घटना भएको हो । 

सत्यार्थीले भारतको शिमलामा १४ वर्षीया बालिका ‘गुडिया’को बलात्कारको घटना सुनाएका थिए । सत्यार्थीले भने ‘छोरीको बलात्कारको एक महिनापछि पनि उनकी आमा सधैं रोइरहन्थिन् । पिता निकै रिसाइरहेका थिए । तर, एक दिन पिता पनि डाँको छोडेर रोए । ती बालिका जसले आफ्ना पितालाई सधैं भन्थिन् मेरो दाइजोको लागि पैसा जम्मा गर्ने चिन्ता नगर्नू । मलाइ त आइएएस (भारतीइ प्रशासकीय सेवा) बन्नु छ । तर त्यस दिन उनी घर फर्किइनन् । पिताले जब छोरीलाई भेटे त्यतिबेला उनको लाश मात्र थियो जसको हरेक अंगका कुकुरले टोकेको जस्तै घाउहरु मात्र थिए । कस्तो छ गुडियाको कथा ?’ सत्यार्थीको कुरा सकिँदासम्म सबैजसो विद्यार्थीको आँखामा आँसु थियो । 

कैलाश सत्यार्थी यतिबेला बाल यौन दुराचार रोक्ने अभियान अन्तर्गत अहिले यात्रामा छन् । यो यात्राको माध्यमबाट उनले संसारभरी हुने बाल यौन दुव्र्यवहार कम गर्ने अभियान चलाइरहेका छन् । यही दौरानमा उनले पंजाब विश्वविद्यालयमा विद्यार्थीहरुलाई प्रवचन दिएर बाल यौन दुराचार रोक्ने शपथ खुवाए । यस क्रममा उनले चण्डीगढ, शिमला र दिल्लीमा भर्खरै भएका घटनाहरु उल्लेख गरेका थिए । सत्यार्थी १४४ भन्दा बढी देशमा बाल अधिकार रक्षाको अभियानमा सक्रिय छन् । सत्यार्थीले २०१४ मा नोबेल शान्ति पुरस्कार पाएका थिए ।
