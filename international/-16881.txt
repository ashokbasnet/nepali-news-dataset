उत्तर कोरियासँग अमेरिका एकाएक नरम

एजेन्सी। परमाणु कार्यक्रमलाई लिएर उत्तर कोरियामाथि कडा नीति अख्तियार गर्दै आएको अमेरिकाले नरम नीति अपनाएको छ। त्यतिमात्र होइन अमेरिकाले प्योङयाङसँग वार्ता गर्नसमेत तयार रहेको जनाएको छ।

अन्तर्राष्ट्रिय सञ्चारमाध्यमका अनुसार अमेरिकी राष्ट्रपति डोनाल्ड ट्रम्पले उत्तर कोरियाको परमाणु हतियार कार्यक्रम लिएर वार्ता गर्न आफू तयार रहेको बताएका हुन्। ट्रम्पले शुक्रबार ह्वाइट हाउसमा संवाददातासँग कुरा गर्दै भने, ‘हामी उत्तर कोरियासँग के गर्न सक्छौं भनेर हरिरहेका छौं। हामी जस्तो सुकै कदम चाल्न पनि तयार छौं।’

उनले अगाडि भने, ‘हामी वार्ता गर्न सक्छौं। त्यसकालागि म सधैं तयार छु। यदि वार्ता बाहेक अन्य कुरा गर्नुपर्यो भने पनि हामी तयार छौं।’ दुई हप्ता अगाडि ट्रम्पले आफ्ना विदेश मन्त्री रेक्स टिलरसनको टिप्पणीलाई अस्विकार गर्दै भनेका थिए, ‘अमेरिका सिधै उत्तर कोरियासँग सम्पर्क वा वार्ता गर्न तयार भएको कुरामा सत्यता छैन।’ उनले उत्तर कोरियासँग वार्ताको कोसिस गरे समय बर्वाद गरेको बताएका थिए। 

ट्रम्पले प्योङयाङलाई १९ सेप्टेम्बरमा संयुक्त राष्ट्रसंघ महासभामा आफ्नो पर्दापण भाषणमा चेतावनी दिँदै आवश्यक परे उत्तर कोरियालाई नष्ट गर्न सक्ने चेतावनी दिएका थिए।
