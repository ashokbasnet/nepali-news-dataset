साइकल चढेर राजालाई भेट्न पुगेका प्रधानमन्त्रीले भने ‘नयाँ सरकार बनाएँ’

एजेन्सी। सामान्यतया कुनै देशको प्रधानमन्त्री जब सडकमा निस्किन्छन्, उनीसँग पूरै लावालश्कर हुन्छन् । साथमा सुरक्षा गार्डको ठूलै फौज रहन्छ । तर, एक देशका प्रधानमन्त्री यस्ता छन् जो आफ्नो सरकार गठनको सूचना राजालाई दिनको लागि साइकलमा गए त्यो पनि बिना लावालश्कर ।

यी प्रधानमन्त्री नेदरल्याण्डका हुन् । यहाँका प्रधानमन्त्री मार्क रुट राजालाई नयाँ सरकार गठनको सूचना दिन साइकलमा राजमहल पुगेका हुन् । उनको यो कामप्रति एउटा कमेन्ट आएको थियो ‘रुटले महलभित्र पनि आफ्नो साइकलको चाबी लगाउन बिर्सेनन् ।’ रुट २०१० देखि प्रधानमन्त्री छन् । १५ मार्चमा भएको चुनावमा यहाँ कुनै पार्टीले बहुमत पाएन । अहिले ४ पार्टीले गठबन्धन बनाएर रुटलाई नेता चुनेका हुन् । उनले २६ अक्टोबरका दिन शपथ लिने सम्भावना छ । रुट आफ्नो कार्यालय जाँदा पनि साइकलमै जान्छन् ।
