लेबनानमा कलम बेच्थे यी सिरियाली शरणार्थी, एउटा फोटोले बदलिदियो भाग्य

एजेन्सी। सिरियामा चलिरहेको गृहयुद्धले कैयौंको जिन्दगी बर्बाद पारिदिएको छ । कैयौं जनताले अन्य देशहरुमा शरण लिनु परेको छ । सिरियाली शरणार्थी अब्दुल हलीमसँग पनि यस्तै भएको थियो । उनी पनि आफ्नो देशमा बस्न नसकेपछि उनी आफ्नी छोरीसँग लेबनानको राजधानी बेरुत आए । जहाँ उनले सडकमा घुमेर कलम बेच्थे । तर, यहाँ एउटा फोटोले उनको भाग्य बदलिदिएको छ । 

अब्दुलको यो तस्वीर सामाजिक संजालमा भाइरल भएको थियो । मध्य दिउँसोको गर्मीका उनले आफ्नी छोरीलाई काँधमा बोकेर आउने जाने मान्छेहरुसँग कलम किनिदिन अनुरोध गर्दै आएका थिए । कसैले उनको यो तस्वीर खिचेर सामाजिक संजालमा अपलोड गरिदिए । जहाँ यो फोटो निकै भाइरल भयो । हेर्नेहरुको मनमा यी पिताप्रति सहानुभूति जाग्यो । नर्वेका वेवसाइट डिजाइनर गिस्सुर सिमोनारसोले अब्दुलको लागि आर्थिक संकलन अभियान चलाए जसबाट झण्डै १ करोड ९० लाख नेपाली रुपैयाँ बराबरको कोष जम्मा भएको छ । 

अब्दुलले सहयोगस्वरुप यसरी प्राप्त भएको पैसाबाट आफ्नै व्यवसाय सुरु गरे । त्यसपछि अब्दुलले बाँकी शरणार्थीको सहयोग गर्ने बारेमा सोचे । उनले आफ्नो व्यवसायमा १६ शरणार्थीलाई सामेल गराए । अहिले अब्दुलले आफूले व्यवसाय त चलाएका छन् नै अन्य १६ जना शरणार्थीलाई रोजगारी दिएका छन् । उनले अब अन्य शरणार्थीलाई पनि सहयोग गर्ने योजना बनाउँदैछन् । लेबनानमा अहिले १२ लाख सिरियाली शरणार्थी रहेको अनुमान छ ।
