फूलले सजिएको कार दुर्घटना, उद्धार गर्न गएको प्रहरी 'सरप्राइज' 

एजेन्सी । कच्ची सडकमा फूलले सजिएको कार दुर्घटना भएको खबर पाएपछि प्रहरी टोली घटना स्थल पुग्यो। विवाहको गाडी होला भन्ने अनुमान गरेको प्रहरी टोली दुर्घटना भएको स्कारपियो उठाउदा चकित भयो। 

यो घटना भारतको अलवर भन्ने स्थानको हो। हरियाणा नम्बरको दुर्घटना भएको कारमा बेहुला-बेहुली चढेको अनुमान प्रहरीको थियो। तर उक्त कारमा कुनै बेहुला-बेहुली पनि थिएनन् भने चालक पनि भेटिएनन्। भित्र मान्छेको साटो चार वटा गाई थिए। 

दुर्घटनामा ३ वटा गाई मृत भेटिए भने १ गाई घाइते अवस्थामा फेला परेको थियो। कारमा ड्राइभरको सिट बाहेक अरु सिट पनि थिएनन्। फेला परेका गाई तस्करीका भएको प्रहरीले जनाएको छ। गाडी दुर्घटनापछि पक्राउ पर्ने डरले चालक फरार भएको हुन सक्ने प्रहरीको अनुमान छ।  

प्रहरीले दुर्घटना भएको गाडी नियन्त्रणमा लिएर अनुसन्धान गरिरहेको भारतीय सञ्चारमाध्यमले जनाएका छन्।
