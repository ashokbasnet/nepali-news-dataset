युवतीको फोटो फेसबुकमा शेयर हुँदा हंगामा, ३ युवतीविरुद्ध प्रहरीमा उजुरी

एजेन्सी। मेक्सिकोमा एउटा फोटोसुटका कारण हंगामा भएको छ । यो फोटोसुटका कारण फोटो खिच्ने ३ जना युवतीविरुद्ध प्रहरीमा उजुरी परेको छ । फोटोसुटमा ३ जना युवतीले कब्रिस्तानमा चिहानमा फरक फरक पोजमा फोटो खिचाएका छन् । यी फोटो फेसबुकमा पोस्ट हुनासाथ मेक्सिकोको कार्देनासकी एक युवतीले प्रहरी र प्रशासनमा उजुरी गरेकी छिन् । 

उजुरी गर्ने युवती एन्सी हर्नान्देजका अनुसार यो चिहान उनका हजुरबुवाको हो । उनले यसरी फोटो खिचेर ती युवतीले आफ्नो मृत हजुरबुवाको अपमान गरेको भन्दै उजुरी दर्ता गराएकी हुन् । यी फोटोहरु मेकअप टिचर एग्सो अर्टेगाले फेसबुकमा शेयर गरेकी थिइन् । उनका फेसबुकमा ४ लाखभन्दा बढी फलोअर छन् । यो फोटोलाई २० हजारभन्दा बढी पटक शेयर गरिएको छ र धेरैले यसमा नकारात्मक टिप्पणी गरेका छन् ।
