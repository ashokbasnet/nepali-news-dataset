स्पेनबाट छुट्याएर क्याटलोनियालाई स्वतन्त्रत बनाउने अभियानमा लागेका ८ मन्त्री पक्राउ 

बीबीसी । स्पेनबाट क्याटलोनियाको स्वतन्त्रताका लागि दबाब दिएर बर्खास्त भएका ८ जना क्षेत्रीय मन्त्रीहरुलाई थुनामा राखेको विरोधमा हजारौं क्याटलनहरु सडकमा उत्रिएका छन्।

स्पेनको उच्च अदालतमा उपस्थित भएका ती मन्त्रीहरुमाथि सार्वजनिक सम्पत्तिको हिनामिना गरेको आरोप लगाइएको छ। स्पेनी न्यायाधीश कारमेन लामेलाले ती मन्त्रीहरुले देश छोड्न वा प्रमाणहरु नष्ट गर्नसक्ने भन्दै उनीहरुलाई थुनामा राख्न आदेश दिएका थिए।

अभियोजनकर्ताहरुले उनीहरुमाथि स्पेनबाट क्याटलोनिया छुट्याउने प्रयास गरेर देशद्रोह गरेको आरोप लगाएका छन्।

स्पेनबाट स्वतन्त्र हुनका लागि गत अक्टोबर १ मा भएको जनमत संग्रह यता स्पेन संवैधानिक संकटबाट गुज्रिरहेको छ। उक्त जनमत संग्रहलाई त्यहाँको संवैधानिक अदालतले गैरकानुनी भनेको थियो।

गत साता स्पेनका प्रधानमन्त्री मारिआनो राखोयले क्याटलोनियाको क्षेत्रीय संसद विघटन गरेर त्यहाँ प्रत्यक्ष शासन लागू गरेका थिए। उनले डिसेम्बर २१ तारिखमा त्यहाँ स्थानीय निर्वाचनको आह्वान समेत गरेका छन्।

क्याटलन सांसदहरुले उत्तर पूर्वको सम्पन्न क्षेत्र क्याटलोनियालाई स्वतन्त्र घोषणा गर्ने पक्षमा मतदान गरेपछि प्रधानमन्त्री राखोयले यस्तो घोषणा गरेका थिए।

बिहीबार बार्सिलोनास्थित क्याटलोनियाको क्षेत्रीय संसद भवनबाहिर हजारौं मानिसहरु भेला भएका छन्। ती मध्ये थुप्रैले क्याटलन झण्डा र राजनीतिक बन्दीहरुका लागि स्वतन्त्रता भन्ने नाराहरु लेखिएका प्लेकार्ड बोकेका थिए।
