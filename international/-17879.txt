यसरी हरपल मृत्युसँग लड्छन् शरणार्थी, यति भयानक छ उनीहरुको हाल (फोटोफिचर)

एजेन्सी। म्यानमारको रखाइन प्रान्तमा केही महिनादेखि हिंसा भड्किरहेको छ । हिंसाका कारण अहिलेसम्म लाखौं रोहिंग्या मुसलमान भागेर बंगलादेशमा शरण लिन पुगेका छन् । यो सिलसिला लगातार जारी छ । ‘इन्टरनेशनल रेफ्युजी अर्गनाइजेशन’को रिपोर्ट बनुसार यहाँ हरेक मिनेटमा सयौं रोहिंग्या शरणार्थीहरु पुगिरहेका छन् । जसका कारण शरणार्थी शिविरको हालत निकै दयनीय बन्दै गइरहेको छ । शरणार्थी शिविरको चारैतिर पानी र दलदल छ । नदीको पानी घट्दै जाँदा त्यहाँको क्षेत्र अब दलदलमा परिणत भइरहेको छ । यसले म्यानमारको नदी पार गरेर यहाँ पुगेका मानिसहरुको हालत निकै दयनीय बन्दैछ । 

बंगलादेश र म्यानमारको सीमामा शरणका लागि पुगेका ६ लाख रोहिंग्यामध्ये ५८ प्रतिशत बालबालिका छन् । युनिसेफका अनुसार यी बालबालिकामा संक्रामक रोगको खतरा निकै बढी छ । युनिसेफका कार्यकारी निर्देशक एन्टोनी लेकले भनेका छन् ‘म्यानमारमा रोहिंग्या बालबालिकाले यस्तो अत्याचार देखेका छन् जुन अहिलेसम्म कुनै पनि बालबालिकाले देखेका छैनन् होला ।’ यहाँका २० प्रतिशत बालबालिका कुपोषण र रोगको शिकार भएका छन् ।
