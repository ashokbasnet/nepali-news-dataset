दक्षिण कोरियाले राख्यो १८ उत्तर कोरियाली नागरिकलाई कालोसूचीमा

बीबीसी । दक्षिण कोरियाले उत्तर कोरियामा पैसा पठाउने गरेको आरोप लागेका १८ जना उत्तर कोरियालीविरुद्ध एकतर्फी प्रतिबन्ध लगाएको छ।

अमेरिकी राष्ट्रपति डोनल्ड ट्रम्प दक्षिण कोरिया पुग्नु एक दिनअघि यस्तो निर्णय लिइएको हो। अमेरिकाले दक्षिण कोरियाले प्योङयाङविरुद्ध कडा रवैया अपनाउनुपर्नेमा जोड दिइरहेको छ।

सोलबाट बीबीसीका मार्क लोवेन भन्छन्, पछिल्लो प्रतिबन्धले कुनै व्यवहारिक प्रभाव पार्दैन किनभने दुई देशबीचको व्यापारमा पहिल्यैदेखि नै बन्देज छ।

दक्षिण कोरियाको कालोसूचीमा परेका व्यक्तिहरु पाँचवटा उत्तर कोरियाली ब्यांकका प्रतिनिधिहरु हुन्। उनीहरु चीन, रुस र लिबियामा खटिएका थिए। उनीहरुमाथि उत्तर कोरिया खासगरी उसको हतियार कार्यक्रमका लागि रकम जुटाउन मद्दत गरेको आरोप छ।

अमेरिका र संयुक्त राष्ट्रसंघले उनीहरुलाई यसअघि नै कालोसूचीमा राखिसकेका थिए। पछिल्लो कदमको सांकेतिक महत्त्वमात्रै रहेको ठानिएको छ। सन् २०१० मा दक्षिण कोरियाली नौसेनाको पानीजहाजलाई उत्तर कोरियाले डुबाइदिएको आरोप लगाइएयता दुई देशबीचको आर्थिक कारोबार बन्द गरिएको छ।
