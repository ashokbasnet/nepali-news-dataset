गोप्य रुपमा उत्तर कोरिया छिरेर किमको हत्या गर्ने अमेरिकी प्रयास, यसरी भयो खुलासा

एजेन्सी। उत्तर कोरियाली शासक किम जोङ उनमाथि नयाँ खतरा उत्पन्न भएको छ । यो खतरा अरु कोहीबाट होइन संसारकै सबैभन्दा खतरनाम जासुसी एजेन्सी सिआइएबाट छ । अमेरिकी जासुसी एजेन्सी सिआइएले आफ्नो अर्को ‘टार्गेट’ किमलाई बनाएको छ । अमेरिकाका अनेकौं धम्कीका बावजुद किमले लगातार परमाणु परीक्षण गरिरहेका छन् र अमेरिकालाई नै उडाइदिने धम्की दिएका छन् । यही कारण सिआइएले किमलाई नै निशाना बनाएको छ । 

विगत केही दशकमा अमेरिकाको सामना कुनै पनि यस्तो दुश्मनसँग भएकै छैन जो अमेरिकासँग नडराओस् । तर कोरियाली पेनिसुलाको सानो देशका यी शासक अमेरिकासँग डराउँदैनन् बरु उल्टै अमेरिकालाई तर्साउँछन् । अमेरिकालाई अहिले किमसँग कसरी प्रस्तुत हुने भन्ने बुझ्नै कठिन भएको छ । किनकि धम्कीले उनी डराउँदैनन् र हतियारको भण्डार नै तयार गरेका छन् । जसका कारण अमेरिकाले अहिले बुझिसकेको छ किमलाई धम्क्याएर वा हतियारको डर देखाएर रोक्न सम्भव छैन । यही कारण अमेरिकाले किमको हत्याको लागि खुफिया हत्याराहरु पठाएको छ जसले अहिलेसम्म कैयौं असफल प्रयाससमेत गरिसकेका छन् ।

अमेरिकाको यो गोप्य मिशनको खुलासा उत्तर कोरियाको राष्ट्रिय समाचार एजेन्सी केसिएनले गरेको हो । केसिएनका अनुसार यस वर्षको मे महिनामा सिआइए र दक्षिण कोरियाको जासुसी एजेन्सीको आदेशमा केही आतंकवादीहरुले उत्तर कोरियामा किमको मुख्यालयमा रासायनिक आक्रमण गर्ने उद्देश्यले घुसपैठ गरेका थिए । ती आतंकवादीलाई आक्रमणअघि नै पक्राउ गरिएपछि अमेरिकी मिसनको रहस्य खुलेको केसिएनले दावी गरेको छ । यो रहस्य खुलेपछि उत्तर कोरियाले तिनै हतियारको प्रयोग गर्न थालेको छ जुन हतियार अमेरिकाले अन्य देशलाई बदनामा गर्नको लागि गथ्र्यो । यसो गर्दा अमेरिकालाई नै बदनाम गर्न सकिने उसको ठम्याइ छ । उत्तर कोरियाले आफ्ना शासकविरुद्धको यो अमेरिकी कदमलाई आतंकवादी कदम र अमेरिकी जासुसी एजेन्सी सिआइएलाई आतंकवादी संगठन भनेको छ । 

अन्य देशको सरकार आफू अनुकूल बनाउन अनेक प्रयास गर्ने अमेरिका आफैं आतंकवादीको संरक्षक भएको उत्तर कोरियाको आरोप छ । अफगानिस्तान, इराक र लिबियामा आफूले गरेको हस्तक्षेपलाई सही हठर गर्नको लागि अमेरिकाले आतंकवाद विरुद्धको लडाइँलाई माध्यम बनाएको उत्तर कोरियाको आरोप छ । अहिले रासायनिक हतियारले किमलाई मार्ने प्रयासले आतंकवादीको संरक्षक अमेरिका आफैं रहेको प्रमाणित भएको उत्तर कोरियाको दावी छ । उत्तर कोरियाली जासुसी एजेन्सीका अनुसार अमेरिका र दक्षिण कोरिया मिलेर किमलाई उनकै देशमा उनकै जनताको सामु मार्ने योजना बनाएका थिए । अहिले उनको हत्या गर्नको लागि जुन तालिम प्राप्त व्यक्तिलाई पठाइएको छ ती व्यक्तिको नाम पनि किम हो । जानकारी अनुसार ती व्यक्ति उत्तर कोरिया छिरिसकेका छन् । तर यो एक्लो योजना होइन । यसअघि पनि अमेरिकाले यस्तो योजना बनाएको दावी गरिएको छ ।
