किन एकाएक यति नरम देखिए उत्तर कोरियासँग अमेरिकी राष्ट्रपति ट्रम्प ?

बीबीसी । जापान भ्रमणपछि दक्षिण कोरिया भ्रमका लागि पुगेका अमेरिकी राष्ट्रपति ट्रम्प एकाएक उत्तर कोरियासँग नरम देखिएका छन्।  

अमेरिकी राष्ट्रपति ट्रम्पले उत्तर कोरियालाई टेबलमा आएर आफ्ना परमाणु हतियारहरु परित्याग गर्ने विषयमा छलफल गर्न आह्वान गरेका छन्।

यसअघि निकै उत्तेजक भाषण गर्ने गरेका ट्रम्पले ईश्वरको नाम लिंदै अमेरिकी सेनाले प्योङयाङविरुद्ध सेना परिचालन गर्ने अवस्था नचाहेको बताएका छन्।

एसिया भ्रमणमा रहेका ट्रम्प दक्षिण कोरियामा आफ्ना समकक्षी मुन जे-इनसंगै एक पत्रकार सम्मेलनमा बोल्दै थिए। ट्रम्पले उत्तर कोरियाविरुद्ध भीषण आक्रमण गर्ने चेतावनी यसअघि दिइसकेका छन्। उनी अहिले एसियाका पाँच देशको भ्रमणको क्रममा छन्।

भ्रमणमा उत्तर कोरियाको परमाणु हतियारको महत्वाकांक्षा प्रमुख मुद्दा बनेको छ। दक्षिण कोरियाको पत्रकार सम्मेलनमा ट्रम्प र मुनले उत्तर कोरिया परमाणु हतियारविहीन बन्नु पर्नेमा जोड दिए।

ट्रम्पले चाहिँ उत्तर कोरिया 'वार्ताको टेबलमा' उचित हुने बताए। उनले भने, उत्तर कोरियाले आफ्नो लागि मात्रै होइन, मानव जाति र संसारकै लागै सही काम गर्नै पर्छ।

एसिया प्रसान्त क्षेत्रमा अमेरिकाको ठूलो सैनिक उपस्थिति छ। तर ट्रम्पले ईश्वरको नाम लिंदै भने, त्यो सैनिक शक्ति उत्तर कोरियाविरुद्ध खटाउन नपरोस्। ट्रम्प र मुनले चीन र रुसलाई पनि प्योङयाङविरुद्ध दबाब बढाउन आग्रह गरे। दुबै मुलुकहरुले दक्षिण कोरियाली क्षेप्यास्त्रले बोक्ने भारमा लगाइएको सीमालाई खुकुलो बनाउने सहमति गरेका छन्।
