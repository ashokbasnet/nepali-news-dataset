 दक्षिण काेरियाबाट  उत्तर कोरियालाई ट्रम्पको खुला चेतावनी

एजेन्सी। यतिबेला अमेरिकी राष्ट्रपति डोनाल्ड ट्रम्प एसिया भ्रमणका क्रममा चीनमा छन्। चीन पुग्नु अगाडि ट्रम्पले दक्षिण कोरियामा आफ्नो भाषणका क्रममा  उत्तर कोरियाली नेता किम जोङ उनलाई कडा चेतावनी दिएका छन्।

ट्रम्पले दक्षिण कोरियाको नेशनल एसेम्बलीलाई सम्वोधन गर्दै उत्तर कोरियाको उश्रृखंल गतिविधिको परिणाम विनासकालागि भएको बताएका हुन्। किमलाई चेतावनी दिँदै ट्रम्पले भने, ‘जुन हतियार तपाइँले देशमा राख्नु भएको छ, त्यो तपाइँका देशकालागि विनाशकारी नै हो।’

उनले अमेरिकाको शक्तिलाई कम आँकलेको भन्दै त्यस्तो भुल नगर्न चेतावनी दिएका छन्। अन्य देशको सहयोगप्रति इसारा गर्दै ट्रम्पले भने, ‘ म केवल आफ्नो देशकातर्फबाट मात्रै बोलिरहेको छैन, म यो सन्देश सबै देशकोतर्फबाट दिँदैछु तपाइँ हामीलाई कमजोर ठानेर परीक्षा नदिनुस्।’

ट्रम्प बुधबार चीन पुगेका छन्। सो भ्रमणका क्रममा ट्रम्पले व्यापार एवं उत्तर कोरियासँग जारी तनावका विषयमा छलफल गर्ने अन्तर्राष्ट्रिय संचारमाध्यमले जनाएका छन्।
