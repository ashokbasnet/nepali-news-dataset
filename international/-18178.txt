निर्वाचनलाई राष्ट्र निर्माणको अवसरका रुपमा लिन राष्ट्रपतिको अपील

काठमाडौं। राष्ट्रपति विद्या भण्डारीले आसन्न प्रदेश सभा र प्रतिनिधि सभा निर्वाचन स्वतन्त्र, निष्पक्ष र शान्तिपूर्ण रुपमा सम्पन्न हुने विश्वास व्यक्त गरेकी छन्।

राष्ट्रपति भण्डारीले आसन्न प्रदेशसभा र प्रतिनिधि सभा निर्वाचनलाई राष्ट्र निर्माणको महत्वपूर्ण अवसरको रुपमा लिन पनि आम मतदातालाई आह्वान गरिन्। गणेशमान सिंहको १ सय ३ औं जन्मजयन्तिको अवसर पारेर शुक्रबार काठमाडौंमा आयोजित एक कार्यक्रमलाई सम्बोधन गर्दै उनले सबै तहको निर्वाचन सम्पन्न भएपछि मुलुकमा राजनीतिक स्थायित्व कायम हुने, संघीय लोकतन्त्र गणतन्त्र संस्थागत हुने र मुलुक आर्थिक–सामाजिक रुपान्तरणको दिशामा अघि बढ्ने विश्वास व्यक्त गरिन्।

राष्ट्रपति भण्डारीले संविधानले निर्देश गरे अनुसार संविधान कार्यान्वयनमा दलहरु प्रतिवद्ध भएर अघि बढेकोमा खुसी पनि व्यक्त गरिन्। 

राष्ट्रपति भण्डारीले स्वर्गीय गणेशमान सिंहले नेपालको लोकतान्त्रिक आन्दोलनमा दिनु भएको नेतृत्वदायी भूमिका नेपाल राष्ट्र र नेपाली जनताको स्मृतिमा सदा ताजै रहने पनि उल्लेख गरे। त्यस अवसरमा राष्ट्रपति भण्डारीले पूर्व राष्ट्रपति डा. रामवरण यादवलाई जनआन्दोलन स्वर्ण पदकबाट सम्मान  गरेकी थिइन्।
