मैनको टुक्राले यसरी पक्रियो बालिका बलात्कार गरी मार्ने हत्यारालाई

एजेन्सी। मैनको उपयोग मैनबत्ती बाल्न मात्र हुन्छ भन्ने सोच्नुभएको छ ? यसले खतरनाक अपराधिलाई पनि पक्रन सक्छ । मैनको एक टुक्राले १३ वर्षीया बालिकालाई बलात्कारपछि हत्या गरी फरार रहेका एक व्यक्तिलाई पक्राउ गरेको छ । 

भारतको इन्दौर शहरको देवासमा यस्तो घटना भएको हो । यहाँ ७ कक्षामा पढ्ने १३ वर्षकी एक बालिकालाई बलात्कार गरी हत्या गरिएको थियो । यो घटनामा मैनको एउटा टुक्रा निकै सहयोगी बनेको छ । घटनामा बलात्कारीले बलात्कारको क्रममा ती बालिकाको छातीमा टोकेका थिए । प्रहरीले अपराधिसम्म पुग्नको लागि मैनको टुक्रामा दाँतको नमूना लिएर त्यसको जाँच गर्दै जाँदा अपराधि भेटिएको हो । 

ती बालिकालाई बलात्कार गरी हत्या गरेको अभियोगमा प्रहरीले उनकै छिमेकी लोकेश जगन्नाथ देसवालीलाई पक्राउ गरेको छ । देसवाली आफू पक्राउ नपर्नेमा यतिसम्म ढुक्क थिए कि उनी अनुसन्धानका क्रममा प्रहरीको जाँच टोलीसँगै घुमिरहेका थिए । प्रहरीको टिमले अपराधिको खोजीका लागि त्यहाँका १५ देखि ३० वर्षका आवारा र गलत कामको रेकर्ड भएका युवाहरुको सूचि बनाएको थियो । सूचिमा लोकेशको नाम सबैभन्दा सुरुमा थियो । प्रहरीले लोकेश र अन्य शंकास्पद युवाहरुलाई हिरासतमा लिएर अनुसन्धान अगाडि बढायो । 

हिरासतमा भएका सबै शंका लागेका व्यक्तिहरुको दाँतको नमूना मिलाउँदै जाँदा बालिकाको छातीमा भएको दाँतको निशानसँग लोकेशको दाँत मिल्यो । यति भएपछि प्रहरीले सोधपुछमा कडाइ गर्दा लोकेशले सबै कुरा बताएका हुन् । यही आइतबार ती बालिकाको शव बलात्कार गरी हत्या गरिएको अवस्थामा भेटिएको थियो । ती बालिका खेतमा आफ्ना पितालाई खाना दिन गएकी थिइन् । बालिकाको शव निर्वस्त्र थियो र हात, खुट्टा र मुख बाँधिएको थियो ।
