थाहै नपाइ मृत्युको सामान बोकेर प्लेनमा चढिन् वृद्ध महिला, अञ्जानमै लिइन् ४० जनाको ज्यान

एजेन्सी। विमानस्थललाई सुरक्षाको दृष्टिले निकै संवेदनशील मानिन्छ । आतंकवादीको निशानामा समेत विमानस्थल नै धेरै पर्ने गरेकोले यहाँ सुरक्षा व्यवस्था निकै कडा पारिएको हुन्छ । अहिले विमानस्थलमा जति कडा सुरक्षा व्यवस्था हुन्छ त्यति कडा सुरक्षा पहिलेपहिले हुँदैनथ्यो । १ नोभेम्बर १९५५ मा भएको विमान दुर्घटनामा सबैले सुरुमा पाइलटको गल्ती सम्झिरहे तर अनुसन्धान एजेन्सी एफबीआइको अनुसन्धानपछि यो घटनामा निकै आश्चर्यजनक खुलासा भएका थिए । 
यो घटनामा ४० जनाको ज्यान गएको थियो । घटनामा ज्यान गुमाउनेहरुमध्ये ती महिला पनि थिइन् जो यो घटनामा जिम्मेवार थिइन् । तर आश्चर्यको कुरा ती महिलालाई पनि थाहा थिएन उनको ब्यागमै मृत्युको सामान थियो । यो घटनाको वास्तविकता निकै आश्चर्यजनक थियो । 
विकान दुर्घटना भएपछि त्यसको अवशेष जम्मा गरेर जाँच गर्दा यसको खुलासा भएको थियो । युनाइटेड एयरलाइन्सको फ्ल्याइट ६२९ हावामा हुँदा नै विमानमा विष्फोट भएको थियो । जाँचका क्रममा फ्लाइटकी यात्रु ५३ वर्षकी डेजी किंगको सामानको जाँच गर्दा उनको ब्यागमै विष्फोटक पदार्थ भएको खुलेको थियो । 
अनुसन्धानमा प्राप्त जानकारीअनुसार विमानमा चढ्ने बेलामा डेजी आफंलाई पनि आफ्नो ब्यागमा भएको विष्फोटकबारे थाहा थिएन । त्यो विष्फोटक डेजीका छोरा जोन गिल्बर्टले राखिदिएका थिए । उनले डेजीको बिमाको पैसा पाउनका लागि उनको हत्या गरेका थिए । वास्तविकता खुलेको केही समयमै जोनलाई पक्राउ गरिएको थियो ।
