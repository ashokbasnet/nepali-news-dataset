क्यालिफोनियाको एक स्कुलनजिकै अन्धाधुन्ध गोली प्रहार, पाँच जनाको मृत्यु 

लस एन्जेलस। क्यालिफोनियाको रन्चो तेहामा नामक एक प्राथमिक विद्यालयनजिकै मङ्गलबार भएको आमहत्यामा पाँच व्यक्तिको मृत्यु भएको छ। 

एक बन्दुकधारीले गरेको जथाभावी गोलाबारीमा परी ती व्यक्तिहरुको मृत्यु भएको बताइएको छ। स्थानीय एक टेलिभिजनका अनुसार विद्यालयको नजिकै अचानक ती व्यक्तिले गोली प्रहार गर्न शुरु गरेका थिए। यद्यपि यस घटनाका आक्रमणकारी प्रहरीको कारबाहीमा मारिएका छन्। 

स्थानीय समयानुसार मङ्गलबार बिहान ८ बजे भएको यस घटनामा पाँच व्यक्तिको मृत्यु हुनुका साथै अन्य १० घाइते भएका थिए । घाइते हुनेमा दुई जना बालबालिकासमेत रहेको जनाइएको छ । यस आक्रमणमा मारिएका व्यक्तिमा बालबालिका भने नरहेका जनाइएको छ। 

प्रान्तीय राजधानी सक्रामेन्टोबाट करिब १९४ किलोमिटर टाढा रहेको ग्रामीण क्षेत्रमा सो घटना भएको थियो। 

विद्यालयनजिकै भएको यस हत्याको आवाजको प्रहरीले सुनेपछि तत्काल त्यस स्थानमा पुगेको बताइएको छ। सक्रामेन्टो बी समाचारपत्रका अनुसार आक्रमणकारी ४३ वर्षका रहेका थिए। सिन्ह्वा
