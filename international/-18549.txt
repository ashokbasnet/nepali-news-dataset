शिकार गरेर मारेको बँदेलको मासु खाँदा पूरै परिवार ‘कोमा’मा

जंगलमा शिकार गरी मारिएको बँदेलको मासु खाँदा पूरै परिवार ‘कोमा’मा पुगेका छन् । अहिले उनीहरु अस्पतालमा जीवन र मृत्युको बीचमा छन् । उनीहरुले गत मंगलबार जंगली बँदेलको शिकार गरी खाएका थिए । न्यूजील्याण्डमा बस्ने यो परिवार भारतीय मूलको भएको बताइएको छ । उनीहरु मूल रुपमा भारतको केरल राज्यका भएको बताइएको छ । 

केरलका ३५ वर्षका शिभु कोचुममेन झण्डै ५ वर्ष पहिले श्रीमती सुबी र आमा अलेकुट्टी र २ वर्षकी छोरीका साथमा भारत छाडेर न्यूजील्याण्ड गएका थिए । उनीहरु त्यहाँ बस्दा बस्र्दै अर्की छोरी जन्मेकी थिइन् । ती कान्छी छोरी अहिले २ वर्षकी छिन् । गत मंगलबार उनीहरु सबै ‘हन्टिङ ट्रिप’मा गएका थिए । त्यहाँ उनीहरुले एउटा जंगली बँदेल मारे र त्यसको मासु पोलेर खाए । दुई छोरीहरु भने निदाइरहेका कारण उनीहरुले मासु खाएनन् । 

लगत्तै उनीहरुको स्वास्थ्य बिग्रिन थाल्यो । निकै नाजुक अवस्थामा शिभुले एम्बुलेन्सलाई फोन गरे लगत्तै तीनैजना बेहोस भए । उद्धार टिमले उनीहरुलाई भेट्दा तीनैजना बेहोस थिए । अस्पताल ल्याउँदासम्म उनीहरु कोमाको स्थितिमा पुगिसकेका थिए । डाक्टरका अनुसार अहिले तस्नैजनाको अवस्था निकै गम्भीर छ । जाँचमा बँदेल विषालु भएको पत्ता लागेको छ ।
