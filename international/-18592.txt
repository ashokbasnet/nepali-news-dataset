ट्रम्पलाई फाँसीको सजाय दिने उत्तर कोरियाको चेतावनी

एजेन्सी। उत्तर कोरिया र अमेरिकाबीचको विवाद अब वाक युद्धमा परिणत हुन थालेको छ। उत्तर कोरियाले आफ्ना नेता किम जोङ उनको अपमान गरेको भन्दै अमेरिकी राष्ट्रपति डोनाल्ड ट्रम्पलाई फाँसीको सजाय दिनुपर्ने बताएको छ। यतिमात्र होइन, उत्तर कोरियाले कोरियाली सीमा रेखा नजिक प्रस्तावित भ्रमण रद्द गर्न ट्रम्पलाई चेतावनी पनि दिएको छ। 

उत्तर कोरियाको सरकारी समाचार संस्थाका अनुसार गत हप्ता ट्रम्पको दक्षिण कोरियाको भ्रमणलाई लिएर चर्को असन्तुष्टि व्यक्त गरेको छ। आफ्नो एसिया भ्रमणका क्रममा ट्रम्पले दक्षिण कोरियाको राजधानी सोलमा भाषणका क्रममा उत्तर कोरियाली नेताप्रति आक्रोश व्यक्त गरेका थिए।  उत्तर कोरियाका सरकारी संचारमाध्यमले ट्रम्पको अभिव्यक्तिलाई अपराधको संज्ञा दिएका छन्।

सो अभिव्यक्तिबारे ट्रम्पलाई माफी दिन नसकिने संचारमाध्यमले उल्लेख गरेका छन्। सरकारी संचारमाध्यमलाई उद्धृत गर्दै अन्तर्राष्ट्रिय संचारमाध्यमले लेखेका छन्, ‘किम जोङ उन हाम्रा सर्वोच्च नेता हुन्। र उनको अपमान हामीे सहन सक्ने विषय होइन। ट्रम्पलाई के जानकारी हुनुपर्छ भने यो एक यस्तो अपराध हो, जसलाई उत्तर कोरियामा मानिस मृत्युदण्ड दिन्छन्।’

ट्रम्पले हनोइबाट एक ट्विट गर्दै किम जोङ उनको उचाइ र मोटाइको विषयमा टिप्पणी गरेका थिए।  टिव्टमार्फत ट्रम्पले भनेका थिए, ‘किम जोङ उन, मलाइ बुढो बनेर मेरो अपमान किन गर्छन, जबकि म उनलाई होचो र मोटो भन्दिन?’  ट्रम्पको सो ट्विटलाई लिएर उत्तर कोरियाली संचारमाध्यमले कडा विरोध जनाएका छन्।

 दुवै देशको सीमा क्षेत्रमा प्रस्तावित ट्रम्पको भ्रमणलाई रद्द गर्ने विषयमा अमेरिकाले कुनै प्रतिक्रिया दिएको छैन। अहिलेसम्मको इतिहास हेर्ने हो भने अमेरिकी उच्च अधिकारी दक्षिण कोरियामा आउँदा दुई देशको सीमा क्षेत्रको पनि भ्रमण गर्ने परम्परा छ। तर ट्रम्प चढेको हेलिकप्टर खराब मौशमका कारण पाँच मिनेट मै सो क्षेत्रबाट फिर्ता भएको थियो।
