घरपछाडिको फोहरको थुप्रोबाट आयो आवाज, हेर्न जाँदा परिवारमाथि नै बज्रपात

घरपछाडि भएको फोहरको थुप्रोबाट आवाज आएपछि एक परिवारका सदस्य हेर्न गए । परिवारका सदस्यलाई त्यतिबेलासम्म थाहा थिएन त्यहाँको वास्तविकताले उनीहरुको घरमै निकै ठूलो बज्रपात पर्नेछ । तर जब उनीहरु त्यहाँ हेर्न गए त्यसपछि बल्ल वास्तविकता थाहा भयो । त्यहाँ भर्खरै जन्मेको बच्चा थियो । उनीहरुले नवजात शिशुलाई घरमा ल्याए । घरमा ल्याउँदासम्म उनीहरुलाई अझै थाहा थिएन यो बच्चाले घरमा कतिसम्म ठूलो हलचल ल्याउनेछ । 

जब त्यो बच्चा कसको हो भनेर खोजी भयो त्यसपछि खुल्यो त्यो बच्चा त्यही परिवारकी १५ वर्षकी छोरीले जन्माएकी थिइन् । बच्चा जन्माएर ती किशोरीले फोहरको थुप्रोमा छाडेकी थिइन् । भारतको छत्तीसगढको कांकेरमा १५ नोभेम्बरका दिन साँझ ७ बजे ती किशोरीले बच्चा जन्माएकी थिइन् । शिशु छोरा थियो । बच्चा जन्मिनासाथ उनले त्यहीँ फोहरमा फ्याँकदिइन् । बच्चा रोएको आवाज सुनेपछि अरु मानिसहरु त्यहाँ पुगे । बच्चा भेटिएपछि गाउँभरी हल्लाखल्ला भयो । 

गाउँलेहरुले बच्चा कसको हो भनी खोज्न थाले । नजिकैको घर आसपास रगतका धब्बा भेटिएपछि शंका भयो र गाउँलेहरुले त्यो घरकालाई सोधे । त्यो घरकाले आफ्नो घरमा यस्तो घटना नभएको बताए । सोधपुछको क्रममा विवाद बढ्न थाल्यो । लगभग एक घण्टाको वादविवादपछि ती किशोरी आफैंले बच्चा आफूले जन्माएको स्वीकार गरिन् । तीन घण्टाजति वादविवादपछि एम्बुलेन्स बोलाएर बच्चालाई अस्पताल लगियो । 

बच्चालाई अहिले आइसियुमा राखेर उपचार भइरहेको छ । अस्पताल ल्याउँदा बच्चाको हालत निकै गम्भीर भए पनि अहिले सुधार भइरहेको डाक्टरले जनाएका छन् । बच्चा जन्माउने किशोरी घटनाको अघिल्लो दिन पनि स्कुल गएको बताइएको छ । ती किशोरी १० कक्षामा पढ्ने छात्रा हुन् । बिहीबार प्रहरी जिल्ला अस्पतालमा ती किशोरीसँग सोधपुछ गर्न गएको थियो । प्रहरीसँग ती किशोरीले गाउँकै आकाश निषाद नामका २१ वर्षीया युवकले बिहेको आश्वासन दिएर आफूलाई बलात्कार गरेको बताएकी छिन् । 

आकाश ती किशोरीको घरमा आउने जाने गरिराख्ने भए पनि परिवारलाई उनीहरुको सम्बन्धको बारेमा जानकारी नभएको बताइएको छ । उनीहरुले छोरी गर्भवती भएकोबारे पनि थाहा नभएको दावी गरेका छन् । तर स्त्रीरोग विशेषज्ञ डा. सिमा सिंहले भने कुनै बालिका गर्भवती हुँदा परिवारलाई जानकारी नहुनु असम्भव भएको भन्दै उनीहरुले झुट बोलेको दावी गरेकी छिन् । 

ती किशोरीको बयानका आधारमा प्रहरीले आरोपी आकाशलाई पक्राउ गरेको छ । आकाशले उनलाई आफ्नो प्रेममा फसाएर बलात्कार गरेको बताइएको छ । आकाशले लुकिछिपी उनीसँग शारीरिक सम्बन्ध राख्ने र इन्कार गर्दा बिहे गर्ने आश्वासन दिने गर्थे । तर, ती किशोरी गर्भवती भएपछि आकाशले उनको वास्ता गर्न छाडेका थिए । प्रकरीले आकाशविरुद्ध बलात्कार मुद्दा दायर गरी कारवाही अगाडि बढाएको छ ।
