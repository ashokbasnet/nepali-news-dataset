भारतमा फेरि अर्का पत्रकारको गोलीहानी हत्या 

नयाँ दिल्ली ।  भारतको दक्षिणूर्वी राज्य त्रिपुरामा एकजना भारतीय पत्रकारको हत्या गरिएको समाचार छ। प्राप्त समाचारअनुसार सो राज्यमा मङ्गलबार एउटा राष्ट्रिय दैनिक पत्रिकामा कामगर्ने पत्रकारको गोलीहानी हत्या गरिएको प्रहरीले जानकारी दिएको छ। 

उनी प्रहरीको गोली लागेर मारिएका बताइएको छ । त्रिपुरा राज्याको प्रहरी प्रमुख कार्यालय, त्रिपुरा स्टेट राइफलमा गएको बेला सोही कार्यालयका प्रहरीले गोली हानेको बताइएको छ। उक्त प्रहरी प्रधान कार्यालय सो राज्यको राजधानी अगरतलाबाट करिब २० किलोमीटर पश्चिममा पर्दछ। समाचारको कामका लागि नै उनी त्यहाँ गएको बताइएको छ। 

उक्त कार्यालयका एकजना वरिष्ठ प्रहरी अधिकारी अभिजित सप्तऋषिले भने, हिजो एकजना पत्रकार प्रहरीको गोली लागेर त्रिपुरा स्टेट राइफलको हेडक्वाटरमा मारिएका छन्। यसरी पत्रकार मारिएपछि उनलाई गोली हान्ने प्रहरी जवानलाई पनि प्रहरी थुनामा लिइएको छ। उक्त कार्यालयको परिसरमा नै सो घटना भएको पनि उनले स्वीकार गरेका छन्। 

सुदिप दत्त भौमिक नाम गरेका ४८ बर्षका ती पत्रकार भारतीय दैनिक पत्रिका सिन्दन दैनिकका वरिष्ठ समाचारदाता थिए। उक्त पत्रिका बङ्गाली भाषाको पत्रिका हो। त्रिपुरा प्रहरीले उक्त दुर्घटनाको कारणका बारेमा अनुसन्धान गरिरहेको जनाएको छ। वरिष्ठ प्रहरी अधिकारी सप्तऋषिले भने, प्रहरी हेड क्वाटरमै यो हत्या कसरी हुन पुग्यो भनेर अनुसन्धान सुरु गरेको छ। 

गोली हान्ने प्रहरी जवान हाल प्रहरीको नियन्त्रणमै रहेका छन्। ती प्रहरी जवान र पत्रकारका बीचमा के कस्तो अवस्थाको सिर्जना भयो र जसका कारण गोली हानेर हत्या गर्नेसम्मको स्थिति आयो भन्ने बारेमा प्रहरीले अनुसन्धान थालेको बताएको छ। सो दैनिक पत्रिकाका सम्पादक सुबल कुमार दायले उक्त प्रहरी मुख्यालयका अधिकारीको औपचारिक अनुमति लिएर नै आफ्नो सम्वाददाता सो कार्यालयमा गएको जानकारी दिए।

उनले केही स्थानीय सञ्चारमाध्यममा भनेका छन्, भौमिकले उक्त प्रहरी मुख्यालयका अधिकारीको औपचारिक अनुमति र समय लिएर नै त्यहाँ गएको हो तर के कसरी त्यस्तो दुर्घटनाको अवस्था आइलाग्यो भन्ने बारेमा मलाई आश्चर्य लागेको छ। 

तर सोही बमोजिम उक्त कार्यालयमा भेट्न गएलगत्तै प्रहरीले ती सम्वाददातालाई मुख्यालयमा नै गोली हानेर हत्या गरेका समाचारमा जनाइएको छ। उक्त मुख्यालयका प्रमुखको अंगरक्षक (सुरक्षा गार्ड) ले उनीसँगको सामान्य वादविवादपछि गोली हानेको समाचार आफुले पाएको उनले भारतीय दैनिक पत्रिका इन्डियन एक्सप्रेससँग बताए।

यो पत्रकार हत्याको घटना दुई महिनाअघि एकजना टेलिभिजनका पत्रकारको हत्यापछि भएको छ। दुई महिनामात्र अघि एक आन्दोलनको समाचार सङ्कलनका क्रममा आन्दोलनकारीले टिभी पत्रकारको त्रिपुरामा नै हत्या गरेका थिए।

त्यसको महिनादिनमात्र अघि पनि एकजना महिला सम्पादकको हत्या भएको थियो। उनको हत्या भने आफ्नै घरको भान्सा कोठामा भएको थियो। भारतमा पछिल्लो समयमा पत्रकार हत्याका घटनामा बृद्धि भइरहेको पाइएको छ। रासस/सिन्ह्वा
