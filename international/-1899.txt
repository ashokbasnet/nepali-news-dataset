 नेदरल्याण्डमाथि प्रतिबन्ध लगाउन एर्डोगानको आह्वान

अङ्कारा । एक -यालीलाई सम्बोधन गर्न टर्कीका दुईजना मन्त्रीलाई नेदरल्यान्डस् सरकारले रोक लगाएपछि टर्कीका राष्ट्रपति रेसेप तायिप एर्डोगानकाले नेदरल्यान्डस्विरुद्ध अन्तर्राष्ट्रिय रुपमा प्रतिबन्ध लगाउन आह्वान गरेका छन्। आगामी महिना टर्कीमा हुन गइरहेको जनमत सङ्ग्रहको लागि नेदरल्याण्डमा चुनावी प्रसारप्रचारको लागि आफ्ना गृह मामिलासम्बन्धी र विदेश मन्त्रीहरुलाई रोक लगाएपछि एर्डोगानले सो आह्वान गरेका हुन।

ती दुई मन्त्रीहरुलाई आफ्नो दूतावासनजिकै आयोजना हुने भनिएको -याली हुनेस्थलमा जानको लागि डच प्रहरीले रोक लगाएपछि सो तनाव सुरु भएको छ । टर्कीमा आगामी महिना हुन गइरहेको जनमत सङ्ग्रहमा राष्ट्रपति रेसेप तायिप एर्डोगानको पक्षमा मत अधिकतम प्राप्त गर्ने उद्देश्यले विदेशमा पनि समर्थन जुटाउन एर्डोगान सरकार प्रयासरत छ।

यसै क्रममा नेदरल्याण्डस्मा बसोवास गरिरहेका टर्केली नागरिकको समर्थन जुटाउन आयोजित -यालीमा सम्बोधनका लागि आएका मन्त्रीलाई रोक लगाइएको जनाइएको छ । यस घटनालाई लिएर टर्कीका राष्ट्रपति रेसेप तायिप एर्डोगानले डच सरकारको आलोचना गर्दै नेदरल्याण्ड्स सरकारले नाजीहरूको अवशेष र फासिष्टवादको पराकाष्ठा प्रदर्शन गरेको भनी टिप्पणी गरेका छन् । यस टिप्पणीको पनि अन्तर्राष्ट्रिय जगतमा नै विरोध भएको छ।

टर्कीले युरोपेली देशहरूमा जनमतसंग्रहलाई लक्षित गरेर -याली आयोजना गर्न गरिरहेको विवादास्पद प्रयासको कैयौ युरोपेली नेताहरुले टर्कीको आलोचना गरेका हुन्। फ्रान्स वा संयुक्त राज्य अमेरिकामा विगतका धेरै वर्षदेखि लागू हुँदै आइरहेको राजनीतिक प्रणालीले अङ्गिकार गरेसरह मुलुकका राष्ट्रपतिलाई कार्यकारी अधिकार दिन हुन्छ वा हुँदैन (येस अर नो) भन्ने प्रश्न राखी आगामी १६ अप्रिलका दिन टर्कीमा संविधान संशोधन गर्ने विषयमा जनमत सङ्ग्रह सम्पन्न हुन गइरहेको छ ।

जनमत सङ्ग्रहमा राष्ट्रपतिलाई कार्यकारी अधिकार दिने गरी संविधान संशोधन गर्न हुन्छ (येस) पक्षमा परिणाम आएमा वर्तमान राष्ट्रपति एर्डोगानको राजनीतिक शक्ति स्थायी र मजबुत हुने हुँदा सरकार र राष्ट्रपति एर्डोगान समर्थकले प्रचारप्रसारलाई तीव्रता दिइरहेका छन्।

राष्ट्रपति एर्डोगानको सत्तारुढ दल जस्टिस एन्ड डेभेलप्मेन्ट पार्टी (एकेपी) ले हुन्छ (येस) भन्ने पक्षमा प्रचारप्रसार अभियानको नेतृत्व लिएको छ । संविधान संशोधन गरी राष्ट्रपतिलाई कार्यकारी अधिकार प्रदान गरिएमा मुलुकमा राजनीतिक स्थायित्व आउने एकेपी पार्टीको दाबी छ।
