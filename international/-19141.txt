बिहे गरेर घर जाँदै गर्दा चलिरहेको गाडीबाट बेहुली बेपत्ता

भर्खर बिहे गरेर बेहुली लिएर घर जाँदै गर्दा चलिरहेको गाडीबाटै बेहुली बेपत्ता भएपछि बेहुला तनाबमा परेका छन् । बेपत्ता भएकी बेहुली माइतीको सम्पर्कमा पनि आएकी छैनन् । बेहुला र बेहुली तर्फका पूरै परिवार र जन्तीसमेत बेहुली खोज्न लागिपरेका छन् । बेहुली बेपत्ता भएको उजुरी प्रहरीमा दिइएको छ । तर बेहुली अझै भेटिएकी छैनन् । 

बेहुली शनिबार बिहान बेपत्ता भएकी हुन् । शुक्रबार साँझ जन्तीहरुसँगै बेहुला पनि गाडीमै निदाएका थिए । बिहान हेर्दा बेहुली थिइनन् । भारतको बिहारको राजधानी पटनाबाट बेहुली बिहे गरेर मुम्बइ लैजाने क्रममा बेहुली हराएकी हुन् । मुम्बइ जाने क्रममा निदाएका जन्ती र बेहुलाले बेहुली हराएको थाहा पाएपछि पूरै ट्रेनमा खोजतलासी गरेका थिए तर बेहुली कतै भेटिइन् । बीचमा ट्रेन मध्य प्रदेशको खण्डवा जंक्शनमा रोकिएपछि उनीहरु त्यहाँ झरेर फर्केर मध्यप्रदेशकै इटारसी जंक्शनसम्म पुगे तर बेहुली कतै थिइनन् । 

उनीहरु पाटलीपुत्र लोकमान्य तिलक एक्सप्रेस सुपर फास्ट ट्रेनको एसी कोचमा मुम्बइ जाँदै थिए । बाटोमा बेहुली हराएको थाहा पाएपछि उनीहरुले खण्डवा जंक्सनमा रेलवे प्रहरीमा उजुरी दिएका छन् । उनीहरुले दुवै स्टेशनको सिसिटिभी फुटेजमा पनि कुनै सुराग नभेटिएको बताएका छन् । मुम्बइका छत्रपति शर्माले पटनाकी प्रिति शर्मासँग बिहे गरेका थिए । 

बाटोमा बेहुली हराएपछि ट्रेनका अन्य यात्रुलाई सोध्दा एक यात्रीले इटारसी जंक्शनमा बेहुली ट्रेनबाट झरेको देखेको बताएपछि उनीहरु खोज्दै इटारसी पुगेका थिए । उनीहरुको विवाह २३ नोभेम्बर राति पटनाको सिंगरौलीमा भएको थियो । भोलिपल्ट शुक्रबार साँझ उनीहरु बेहुली लिएर हिँडेका थिए । बिहेको क्रममा बेहुलीको अनुहारमा कुनै किसिमको तनाव नदेखिएको बताइएको छ । ५ महिना अगाडि उनीहरुको इंगेजमेन्ट भएको थियो । त्यसपछि उनीहरु दुवै सँगसँगै धुम्ने गरेको र दुवैले एकअर्कालाई मन पराएको दुवै परिवारले बताएका छन् । दुवैलाई बिहे गर्न कुनै आपत्ति भएजस्तो ५ महिनासम्म नदेखिएको दुवै परिवारको दावी छ ।
