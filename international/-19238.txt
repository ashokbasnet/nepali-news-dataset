ट्रम्पले गरे आफ्नै प्रसंसा, दश महिनामा सबै भन्दा धेरै काम गर्ने राष्ट्रपति

एजेन्सी।  अमेरिकी राष्ट्रपति डोनाल्ड ट्रम्प बेला मौकामा आफ्नो तारिफ आफैं गर्छन्। ट्रम्पले फेरि एक पटक आफ्नो तारिफ गर्दै आफू दश महिनामा सबै भन्दा धेरै काम गर्ने राष्ट्रपति भएको बताएका छन्। अन्तर्राष्ट्रिय संचारमाध्यमका अनुसार ट्रम्पले आफूले राष्ट्रपति पद सम्हाले पछि मुलुकको आर्थिक स्थितिमा सुधार आएको दाबी गरेका छन्।

ट्रम्पले आइतबार ट्विट गर्दै आफ्नो तारिफ गरेका हुन्। उनले लेखेका छन्, ‘ जतिबेलादेखि मैले आफ्नो कार्यकाल सम्हाले, त्यतिबेला नक्कली डेमेक्रेटहरुले आफ्नो हारमा रुसलाई रुसलाई जिम्मेवार ठहर्याएको पनि सुने। त्यसका बावजुद पनि देशको अर्थव्यवस्था द्रूत गतिमा अगाडि बढिरहेको छ। र संभवतः मैले दश महिनामा विश्वका अन्य राष्ट्रपतिको भन्दा धेरै काम गरेको छु।’ ट्रम्पले आफ्नो ट्विटको अन्तिममा ‘मेक अमेरिका ग्रेट अगेन’ लखेका छन्।

संचारमाध्यमका अनुसार ट्रम्पले यो ट्विट विषेश सल्लाहकार रोबर्ट म्युलरको एक जाँचपछि गरेका हुन्। सो जाँचमा रार्बटले अमेरिकामा २०१६ मा भएको राष्ट्रपति चुनावमा रुसले हस्तक्षेप गरेको बताएका थिए।

यो हप्ता ट्रम्प भिन्ना भिन्नै ट्विटका कारण चर्चामा छन्। यसअघि ट्रम्पले ट्विट गर्दै आफूलाई टाइम्स म्यागेजिनले ‘पर्सन अफ द इयर’ बन्नेको अफर गरेको तर आफूले अस्विकार गरेको बताएका थिए। पछि टाइम्स म्यागेजिनले ट्विट गर्दै ट्रम्पको दाबी झुठो भएको बताएको थियो। यो हप्ता ट्रम्पले एक समाचार संस्थाको विरुद्ध पनि ट्विट गरे।  उनले सो समाचार संस्थालाई अमेरिकाको बारेमा गलत तरिकाबाट समाचार देखाएर अमेरिकाको छवि खराब गर्ने काम गरिरहेको आरोप लगाएका थिए।
