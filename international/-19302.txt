इन्डोनेसियाको बालीमा ज्वालामुखीको त्रास उस्तै : वरपरका बस्ती खाली, विमानस्थल बन्द

सिन्ह्वा ।  इण्डोनेसियाको बाली द्वीपमा अझै पनि ज्वालामुखी विस्फोट हुने खतरा नटरेको इन्डोनसियाली अधिकारीहरुले जनाएका छन्। 

उनीहरुले बालीमा यसको खतरा अझै पनि कायमै रहेको चेतावनी दिएका कारण बालीस्थित एकमात्र विमानस्थल मङ्गलबार पनि खुलेको छैन। 

केही समययतादेखि सो क्षेत्रमा ज्वालामुखीको खतराको बारेमा भविश्यवाणी गरिएको थियो। त्यसैले मङ्गलबार दोस्रो दिन पनि सो विमानस्थल बन्द राखेका बताइएको छ। 

यसअघि इन्डोनेसियाको सरकारले यसको वरिपरि बस्ने करिब एक लाख मानिसलाई सुरक्षित रुपमा अन्यत्र सर्न आग्रह पनि गरिरहेको छ। तर बालीको पनि पहाडी क्षेत्रका मानिसहरु सरिसकेका भने छैनन्। बाली द्वीपको माउण्ट आगुङ्गनामक एक पहाडबाट केही दिनयतादेखि कालो ग्यास र धुवाँ निस्किरहेको देखिएको छ। यसैकारण भूगर्भविद्हरुले ज्वालामुखीको खतराको भविश्यवाणी गरेका छन्। 

अधिकारीहरुले यसरी धुवाँ र खरानी निस्किनु भनेको छिट्टै नै ठूलो मात्रामा विस्फोट हुन सक्ने अनुमान गरिएको जनाएका छन्। सो क्षेत्रमा बस्ने नागरिकलाई सरकारले मास्क वितरण गरिरहेको छ। सरकारले सर्वसाधारण नागरिकहरुलाई नआत्तिन र शान्त रहन भनेको छ। साथै उनीहरुलाई सकेसम्म आफ्नो सुरक्षित स्थान खोजेर सर्न र सतर्क रहन पनि भनिएको समाचारमा उल्लेख छ। 

ज्वालामुखीको खरानी निकै ठूलो मात्रामा निस्किएको छ। यसका कारण बालीमा रहेको एकमात्र अन्तर्राष्ट्रिय विमानस्थलबाट उडान पनि हुन सकिरहेको छैन। खरानीका कारण मानवीय समस्या त छँदैछ, यसले जहाजको इञ्जिनमा समेत क्षति पु¥याउने बताइन्छ। त्यसैले आज दोस्रो दिन पनि उक्त विमानस्थलबाट उडान रोकिएको हो। रासस
