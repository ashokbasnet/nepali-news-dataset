अमेरिकाको कुना–कुनामा मिसाइल प्रहार गर्न उत्तर कोरिया सक्षम

बीबीसी।  उत्तर कोरियाले अन्तरमहादेशीय ब्यालेस्टिक मिसाइल परीक्षण गरेपछि अमेरिकी राष्ट्रपति डोनाल्ड ट्रम्पले कडा प्रतिक्रिया जनाएका छन्। मंगलबार राति उत्तर कोरियाले शक्तिशाली आइसीबीएम मिसाइल परीक्षण गरेको थियो।

राष्ट्रपति ट्रम्पले उत्तर कोरियाको परमाणु परीक्षणलाई लिएर चिनियाँ राष्ट्रपति शी जिनपिङसँग संवाद गरेका छन्। ट्रम्पले उत्तर कोरियामाथि थप प्रतिबन्ध लगाउनुपर्ने चिनियाँ राष्ट्रपतिसमक्ष प्रस्ताव गरेको बीबीसीले जनाएको छ।  चीनको सरकारी समाचार संस्था सिन्ह्वाका अनुसार शी जिनपिङले ट्रम्पसँग चीन कोरियाली प्रायद्वीपमा शान्ति र परमाणु निशस्त्रीकरवणलाई लिएर प्रतिबद्ध रहेको जनाएका थिए।

उत्तर कोरियाको पछिल्लो गतिविधिलाई लिएर संयुक्त राष्ट्रसंघ सुरक्षा परिषदको बैठक बस्न सक्ने जनाइएको छ। संयुक्त राष्ट्रसंघका महासचिव एन्टोनियो गुटेसरले उत्तर कोरियाले परीक्षण गरेको लामो दूरीको मिसाइल सुरक्षा परिषदको प्रस्तावको ठाडो उल्लघंन भएको जनाएका छन्।

उत्तर कोरियाले नयाँ तरिकाको अन्तरमहादेशीय ब्यालेस्टिक मिसाइलको सफल परीक्षण गरेको दाबी गरेको थियो।
उत्तर कोरियाका अनुसार सो मिसाइल पहुँच अमेरिकासम्म हुन्छ। उत्तर कोरियाको सरकारी टेलिभिजनले आफ्नो परमाणु कार्यक्रम परमाणु शक्ति सम्पन्न हुने बाटोमा आफ्नो लक्ष्य भेटाएको जनाएको छ।



द ह्वासोङ–१५ मिसलाइललाई सबैभन्दा शक्तिशाली मिसाइल भनिएको छ। यो मिसाइलको परीक्षण बुधबार राति अँध्यारोमा गरिएको थियो।
सो मिसाइल परीक्षणपछि जापानको समुन्द्रमा खसेको थियो। उत्तर कोरियाले हालसम्म जतिपनि मिसाइल परीक्षण गरेको थियो,ती मध्ये बुधबार राति गरिएको मिसाइल सबैभन्दा उचाइमा थियो।

उत्तर कोरिया अन्तर्राष्ट्रिय प्रतिबन्धको लगातार उल्लघंन गरिरहेको छ। उत्तर कोरियामाथि परमाणु कार्यक्रम रोक्नकालागि धेरै प्रकारका अन्तर्राष्ट्रिय प्रतिबन्ध लगाइएको छ। प्रतिबन्धका बावजूत उत्तर कोरिया लगातार मिसाइल परीक्षण गरिरहेको छ।



सो मिसाइल परीक्षणपछि संयुक्त राष्ट्रसंघ सुरक्षा परिषदको आकस्मिक बैठक बोलाइएको छ। उत्तर कोरियाको सो परीक्षणपछि दक्षिण कोरियाले पनि कडा आपत्ति जनाएको छ। दक्षिण कोरियाले युद्धाभ्यास गरेको छ र आफ्नो ब्यालेस्टिक मिसाइलको पनि परीक्षण गरेको छ।

उत्तर कोरियाको सो मिसाइल परीक्षणको सूचना देशको सरकारी टेलिभिजनमार्फत गराइएको थियो।  उत्तर कोरियाका अनुसार सो मिसाइल ४,४७५ किलोमिटरको उचाइसम्म पुगेको थियो। सो मिसाइल ५३ मिनेटमा ९५० किलोमिटरसम्म पुगेको थियो। दक्षिण कोरियाले पनि सो मिसाइलको बारेमा सोही अनुमान लगाएको थियो।

जापानी अधिकारीका अनुसार सो मिसाइल आकाशतर्फ प्रहार गरिएको थियो।  पहिलाको परीक्षण जस्तै मिसाइलको उडान जापानमाथि थिएन र सो मिसाइल उत्तरी तटबाट २५० किलोमिटर टाढा गएर खसेको थियो।



उत्तर कोरियाले यसअघि सो मिसाइलले अमेरिकालाई ध्वस्त बनाउन सक्ने बताएको थियो। तर यतिबेला उत्तर कोरियाले पहिलोपटक आफूले यो पटक नयाँ प्रकारको मिसाइलको परीक्षण गरेको र पहिलाको भन्दा धेरै शक्तिशाली भएको जनाउको छ।

उत्तर कोरियाली समाचार एजेन्सी केसीएनएले उत्तर कोरियाली नेता किमजोङ उनको उपस्थितिमा मिसाइल परीक्षण गरेको जनाएको छ। यो परीक्षणपछि किमले मिसाइलको सफल परीक्षण उत्तर कोरियाकालागि गौरवको विषय भएको बताएका छन्। उत्तर कोरियाले सो परमाणु परीक्षणपछि आफू परमाणु शक्ति सम्पन्न बन्ने बाटोमा ऐतिहासिक मोडमा पुगेको जनाएको छ।

एक विश्लेषणका अनुसार उत्तर कोरियाको मिसाइल १३ हजार किलोमिटरसम्म पुग्न सक्छ। अर्थात उत्तर कोरियाको मिसाइल अमेरिकाको कुनै पनि कुनासम्म पुग्न सक्छ।

योसँगै उत्तर कोरियाको मिसाइलमाथि शंका पनि गर्न थालिएको छ। उत्तर कोरियासँग मिसाइलको पहुँच छ तर, त्यसको मार हान्न सक्ने क्षमताबारे जानकारी छैन। अर्थात उत्तर कोरिया परमाणु हतियार लैजान असक्षम छ।

अर्कोतर्फ उत्तर कोरियाको भनाइ अनुसार ह्वासोङ–१५ मिसाइल अमेरिकी जमिनमा परमाणु हतियार प्रहार गर्न सक्छ। उता विशेषज्ञका अनुसार उत्तर कोरियालाई अन्तरमहादेशीय ब्यालेस्टिक मिसाइलको सफलतापूर्वक प्रयोग गर्न अब तीन वर्ष लाग्न सक्छ।
