रूसले उत्तर काेरियाकाे पक्ष लिएपछि...

बीबीसी। रुसका विदेशमन्त्री सर्गेई लावरोफले उत्तर कोरियालाई परमाणु हतियार बनाउ अमेरिकाले उक्साइरहेको आरोप लगाएका छन्।  उनले संयुक्त राष्ट्रसंघमा अमेरिकी राजदूत निक्की हेलीले उत्तर कोरियाको पछिल्लो परमाणु कार्यक्रमपछि विश्वको सबै मुलुकले उत्तर कोरियासँगको सम्बन्ध तोड्न गरेको आग्रहलाई अस्विकार गरेका छन्।

रुसले उत्तर कोरियामाथि प्रतिबन्ध लगाएर कुनै परिणाम ननिस्किएको भन्दै उसँग वार्ता गर्नुपर्ने अडान लिएको छ। अमेरिकाले उत्तर कोरियासँग युद्ध भयो भने उत्तर कोरियाली सरकार पूरै ध्वस्त हुने चेतावनी दिएको थियो।

बुधबार उत्तर कोरियाले एक नयाँ ब्यालेस्टिक मिसाइलको परीक्षण गरेको दाबी गरेको थियो। उत्तर कोरियाका अनुसार सो मिसाइलले अमेरिकासम्म मार हान्ने क्षमता राख्छ।  यद्यपी सुरक्षा अधिकारीहरुले भने उत्तर कोरियाको दाबीमाथि शंका गरेका छन्।
उनीहरुले उत्तर कोरियासँग यस्ता मिसाइल लन्च गर्ने प्रविधि छ, जसमार्फत कुनै पनि हतियार जमिनको वातावरणमा पुन प्रवेश गर्न सक्छ भन्दै प्रश्न उठाएका छन्।

बेलारुसको राजधानीमा बोल्दै रुसी विदेश मन्त्री लावरोफले के  अमेरिका उत्तर कोरियालाई ध्वस्त गर्न लागेको हो भन्दै प्रश्न उठाएका छन्। लावरोफले भने, ‘कुनै एक योजन अनुसार किमजोङ उनलाई गलत काम गर्न उक्साउने काम भइरहेको छ, उनलाई सही सल्लाह दिने काम भएको छैन।’

लावरोफले अमेरिकाले सबैलाई खुलस्त रुपमा सबैलाई आफूले चाहेको के हो सो कुरा बताउनुपर्ने बताए। ‘यदि अमेरिका उत्तर कोरियालाई ध्वस्त पार्ने कुनै वहाना खोजिरहेको छ? अमेरिकी राजदूतले  संयुक्त राष्ट्रसंघ सुरक्षा परिषद संकेत गरेको कुरालाई खुलस्त रुपमा राख्नुपर्छ र अमेरिकी शीर्ष नेतृत्वले पनि यो कुरालाई पुष्टि गर्नुपर्छ,’ लावरोफले भने।

उत्तर कोरियासँग नयाँ ढंगले वार्ता गर्नुपर्ने पक्षमा अभिव्यक्ति दिँदै लावारोफले भने, ‘हामीले पहिला पनि धेरै पटक भनिसकेका छौं, उत्तर कोरियामाथि प्रतिबन्ध लगाउँदा परिणाम हाम्रा सामु छ। प्रतिबन्ध लगाउने प्रस्तावमा पनि नेताहरुबीच बृहत रुपमा छलफल हुनु पथ्र्यो। तर अमेरिकाले त्यो कुराको आवश्यकता महशुस गरेन, मेरो विचारमा त्यो निकै ठूलो गल्ती थियो।’ चीन वाहेक रुस ती प्रमुख देशमा पर्छ जसको उत्तर कोरियासँगको सम्बन्ध राम्रो छ।

संयुक्त राष्ट्रसंघमा अमेरिकी राजदूत निक्की हेलीले सवै देशले उत्तर कोरियासँग राजनीतिक र व्यापारिक सम्बन्ध तोड्नुपर्ने प्रस्ताव गरेकी थिइन्।



अमेरिकी राष्ट्रपति डोनाल्ड ट्रम्पले चीनका राष्ट्रपति शी जिनपिङसँग उत्तर कोरियालाई तेल आपूर्ति रोक्न आग्रह गरेका थिए। निक्की हेलीले भनिन्, ‘उत्तर कोरियाको परमाणु कार्यक्रम रोक्न कति आवश्यक छ भन्ने कुरा हामी सबैलाई जानकारी छ।’ उत्तर कोरियामा सबै भन्दा धेरै तेलको आपूर्ति चीनबाट हुन्छ।

चीन उत्तर कोरियाको धेरै पुरानो साथी हो। र, ठूलो व्यापारिक सहयोग पनि।  उत्तर कोरिया आफूलाई चाहिने भन्दा बढी तेल चीनबाट आपूर्ति गर्छ।
उत्तर कोरियासँगको सम्बन्ध विच्देछ गर्ने अमेरिकी प्रस्तावमाथि चीनका विदेश मन्त्रीले भने, ‘ हाम्रो देशमा जहिले पनि गम्भीर, पारदर्शी, आवश्यक र पूरै जानकारी दिने प्रस्तावमाथि मात्रै काम हुन्छ।’



उत्तर कोरियाले बुधबार परीक्षण गरेको ह्वासोङ–१५ मिसाइल यसअघि परीक्षण गरिएका मिसाइल भन्दा धेरै शक्तिशाली थियो।
उत्तर कोरियाली सरकारका अनुसार सो मिसाइल ४ हजार ४ सय ७५ किलोमिटरसम्मको उचाइमा पुगेको थियो। जुन, अन्तर्राष्ट्रिय अन्तरिक्ष स्टेशनको उचाइ भन्दा दश गुणा धेरै हो।

एमआइटीमा राजनीतिक विज्ञानका एसोसिएट प्रोफेसर विपिन नारंग भन्छन्, ‘ उत्तर कोरियाले सीमा यति धेरै बढाइदियो कि यकिनसँग भन्न सकिने अवस्था छैन की उत्तर कोरियासँग अमेरिकामाथि आक्रमण गर्न सक्ने क्षमता छ वा छैन।’

यद्यपी अमेरिकाका एक गैरनाफामुखी संस्था युनियन अफ कन्सन्र्ड साइन्टिस्टका डेविड राइटले आफ्नो ब्लगमा लेखेका छन्, ‘उत्तर कोरियाको मिसाइलमा कुनै हल्का र नकली हतियार राखिएको हुनसक्छ। जसको अर्थ हुन्छ, मिसाइल परमाणु बमलाई यतिलामो दूरीसम्म लैजान सकियोस्। किनभने असली बमको वजन किनै धेरै हुन्छ।’

सेक्टेम्बरमा उत्तर कोरियाले यस्तो परमाणु हतियारको सफल परीक्षण गरेको दाबी गरेको थियो, जसलाई कुनै लामो दूरीको मिसाइलमा लोड गर्न सकिन्छ। २००६ पछि उत्तर कोरियाको यो छैटौं परमाणु परीक्षण थियो।
