आफ्नो जल, स्थल वा आकासमा छुनेमात्र प्रयास गरे नराम्रो हुने उत्तर कोरियाको चेतावनी

सौल। उत्तर कोरियाले सोमबारबाट सुरु भएको दक्षिण कोरिया र अमेरिकाको संयुक्त हवाई सैन्य अभ्यास रोक्न चेतावनी दिएको छ। 
उक्त सैन्य अभ्यासले अन्तर्राष्ट्रिय कानुनको उल्लंघन गरेको भन्दै उत्तर कोरियाले अभ्यास रोक्न चेतावनी दिएको हो। 

उत्तरले यसलाई सार्वभौमसत्तामाथिको हमलाको रुपमा लिएको जनाइएको छ। साथै यस सैन्य अभ्यास बन्द नगरे आफूहरु पनि त्यसको जवाफका लागि बाध्य हुनुपर्ने चेतावनी उत्तरले दिएको छ। 

सैन्य अभ्यासका क्रममा दक्षिण कोरिया र अमेरिकाको सेनाले उत्तर कोरियाको जल, स्थल वा आकासमा छुनेमात्र प्रयास ग–यो भने पनि आफूले नसहने र त्यसको प्रतिकारात्मक कारबाही गर्ने उसले जनाएको छ। 

दक्षिण कोरिया र अमेरिकाका सेनाले सोमबारबाट राजधानी सौलमा संयुक्त हवाई सैन्य अभ्यास सुरु गरेको हो। यस सैन्य अभ्यासलाई अहिलेसम्मकै सबैभन्दा ठूलो अभ्यासका रुपमा लिइएको जनाइएको छ। 

सैन्य अभ्यास कोरियाली प्रायद्वीपमा शान्तिका साथै उक्त क्षेत्रमा देखिएको अस्थिरताको नियन्त्रण गरी दक्षिण कोरिया र अमेरिकाको सम्बन्ध विस्तारका लागि गरिएको बताइएको छ। 

दक्षिण कोरिया, संयुक्त राज्य अमेरिका तथा संयुक्त राष्ट्रसंघले बारम्बार आग्रह गर्दा पनि उत्तर कोरियाले आणविक परीक्षण रोकेको छैन।
