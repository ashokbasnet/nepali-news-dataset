काठमाडौं क्षेत्र नम्बर पाँचमा ईश्वर पोखरेल विजयी

काठमाडौं। काठमाडौं निर्वाचन क्षेत्र नम्बर पाँचमा वाम गठबन्धनका साझा उम्मेद्वार एमाले महासचिव इश्वर पोखरेल विजयी भएका छन्। पोखरेलले आफ्ना प्रतिद्वन्द्वी भन्दा झण्डै दश हजार मतान्तरले विजयी भएका हुन्। 

पोखरेलले २३ हजार २९ मतसहित जित दर्ता गराएका हुन्। उनको प्रतिद्वन्द्वी नेपाली कांग्रेसका उम्मेद्वार डा. प्रकाशशरण महतले १३ हजार ६९ मत प्राप्त गरे।

पोखरेल यसअघि दुई वटा संविधानसभा निर्वाचनमा सोही क्षेत्रबाट कांग्रेसका नरहरि आचार्यसँग पराजित भएका थिए। आचार्यले स्वास्थ्यका कारण उम्मेद्वारी नदिएपछि सो क्षेत्रबाट कांग्रेसले प्रकाशशरण महतलाई उम्मेदवर बनाएको थियो। 

पोखरेलको यो जितसँगै काठमाडौंका दश वटै निर्वाचन क्षेत्रको मतपरिणाम सार्वजनिक भइसकेको छ। दश क्षेत्र मध्ये  एमालेले ६ वटा निर्वाचन क्षेत्रमा हित हासिल गरेको छ भने कांग्रेसले चार वटा  निर्वाचन क्षेत्रमा जित हासिल गरेको छ।
