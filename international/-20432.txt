भारतीय मिडियाको बुझाई– ‘कांग्रेस र मधसकेन्द्रित सांसदले वाम-मनोमानी रोक्नेछन्’

काठमाडौं । नेपालको चुनावी परिणामलाई लिएर भारतमा मिडिया बहस सुरु भएको छ। भारतका प्रभावशाली मिडियामा नेपालको चुनावी परिणाम र अव बन्ने सरकारका बारेमा चर्चा चुलिएको छ । वाम गठबन्धनको सरकार भारतमैत्री नहुने र चीनको प्रभाव नेपालमा हावी हुने भारतीय मिडियाको एक स्वर छ ।

भारतको चर्चित दैनिक जागरणले  नेपालको बाम सरकार भारतको लागि चुनौती हुने लेखेको छ । तर समानुपातिकतर्फ नेपाली कांग्रेसले ल्याउने सिट र मधेसबाट विजयी सांसदले वाम मनोमानी रोक्ने अपेक्षा रहेको दैनिक जागरणमा उल्लेख छ ।

जागरण लेख्छ– ‘नेपालमा बाम गठबन्धनको जीत भारतको लागि कुटनैतिक चुनौती हुन सक्छ । नेपालका बामपन्थी दलको झुकाव चीनतिर छ । यस्तोमा नेपालमा चीनका गतिविधि बढ्न सक्छन् । माल्दिभ्स र चीनको नजिकिँदो सम्बन्ध पहिले नै भारतको लागि टाउको दुखाइको विषय बनिसकेको छ ।’

ओली सरकार ढलाउन भारतले भूमिका खेलेको आरोप लागेको उल्लेख गर्दै जागरण लेख्छ ‘ओली सरकारका बेला संविधानविरुद्ध तराइमा आन्दोलन भएको थियो । नेपालमा बाम दल यसका लागि पनि भारतलाई जिम्मेवार ठान्छन् ।’

जागरणमा अगाडि लेखिएको छ– ‘मधेस आन्दोलनका बेला ट्रकको आवागमनमा रोक लगाउँदा ओली सरकारको भारतसँग सम्बन्ध सबैभन्दा तल्लो स्तरमा आएको थियो । यस्तोमा ओलीले चीनतर्फ हात बढाए । चीन नेपालको भारतसँग निर्भरता हटाउन हरसम्भव सहयोगको लागि तयार छ । भारतको लागि राहतको कुरा यत्ति हो कि प्रत्यक्ष चुनावमा नेपाली कांग्रेस तेस्रो स्थानमा पुगे पनि अप्रत्यक्ष (समानुपातिक) चुनावमा उसले धेरै सिट जित्ने आशा छ । यतिमात्र होइन पहिलो पटक २१ मधेसी नेता पनि संसद पुगेका छन् । यस्तोमा मजबुत विपक्षले बाम दलको मनोमानी रोक्न सफल हुन सक्छ ।’
