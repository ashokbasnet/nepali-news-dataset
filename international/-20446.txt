सिरियामा अमेरिकाआवद्ध हवाई कारबाहीमा परी २३ सवसाधारणको मृत्यु

बेरुत। सिरियाको पूर्वी प्रान्त देइर इजोर प्रान्तमा भएको अमेरिकाआवद्ध हवाई कारबाहीमा परी कम्तीमा २३ सर्वसाधारणको मृत्यु भएको मानव अधिकारवादी संस्थाले जनाएको छ। 

आइएइस लडाकूको नियन्त्रणमा रहेको एक गाउँलाई लक्ष्यगरी गरिएको यस कारबाहीमा परी मारिएका सर्वसाधारणमा आठ बालबालिका र छ महिला रहेका सिरियन अब्जरभेटरी फर ह्युम्यान राइट्सले जानकारी दिएको छ। 

प्रत्यक्षदर्शी अब्जरभेटरीकै एक सदस्यका अनुसार मारिएका ती सर्वसाधारण एकै भवनमा लुकेर बसेका संयुक्त परिवारका सदस्य रहेका थिए। 

सिरियामा आइएसले नियन्त्रण गरेको इलाकाहरुमा अमेरिका आवद्ध सुरक्षाबलले कारबाही गर्ने क्रममा सर्वसाधारणको ज्यान जाने गरेको छ। 

सन् २०१४ बाट सिरिया र इराकभरी अमेरिकाआवद्ध सेनाको हवाई कारबाहीमा परी ८०१ सर्वसाधारणको मृत्यु भइसकेको छ। 

सिरियामा सन् २०११ को मार्चबाट यहाँका राष्ट्रपति बसर अल असदको राजिनामाको माग गर्दै सुरु भएको जनआन्दोलन केही समयपछि गृहयुद्धमा परिणत भएको थियो। 

सो गृहयुद्धमा अल कायदा र इस्लामिक स्टेट्स जस्ता आतङ्ककारी समूहको पनि संलग्नता बढ्दै गएको बताइन्छ। जारी यस द्वन्द्वमा परी सन् २०११ देखि हालसम्म चार लाख २० हजारभन्दा बढी व्यक्तिको मृत्यु भएको छ। 

त्यसैगरी जारी द्वन्द्वको कारण लाखौँ व्यक्ति घाइते भएका छन् भने अरु लाखौँ आफ्नो देश र छिमेकी देशमा शरणार्थी बन्न बाध्य भएका छन्। एएफपी
