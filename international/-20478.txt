'ट्रम्पका विपक्षीद्वारा अमेरिकालाई खतरा'

बीबीसी । रुसी राष्ट्रपति भ्लादिमिर पुटिनले उनका अमेरिकी समकक्षी डोनल्ड ट्रम्पका विरोधीहरुले रुससँगको साँठगाँठबारे बनावटी कुराहरु गरेर अमेरिकालाई हानी पुर्‍याएको आरोप लगाएका छन्।

हरेक वर्षको अन्ततिर आयोजना गरिने पत्रकार सम्मेलनमा बल्दै पुटिनले गत वर्ष भएको अमेरिकी राष्ट्रपतीय चुनावपूर्व ट्रम्पको चुनावी अभियान टोली र रुसी अधिकारीहरुबीचका सम्पर्कहरु सामान्य भएको टिप्पणी गरे।

ट्रम्पलाई राष्ट्रपतिमा चुनेकाहरुलाई अमेरिकी विपक्षीले सम्मानपूर्वक व्यवहार नगरेको रुसी राष्ट्रपति पुटिनले बताए। राष्ट्रपति ट्रम्पको चुनावी अभियान टोलीमाथि रुससँग साँठगाँठ गरेको भनिएको बारे अनुसन्धान भइरहेको छ। राष्ट्रपतीय चुनावी नतिजा ट्रम्पको पक्षमा पार्नका लागि मस्कोले प्रयासहरु गरेको निष्कर्ष अमेरिकी गुप्तचर निकायहरुले निकालेका छन्, तर रुसी राष्ट्रपतिले त्यस्ता आरोपहरुको अस्वीकार गर्दै आएका छन्।

अनुसन्धानका बारे प्रश्न गरिंदा पुटिनले जवाफमा भने, यो सबै उनका कार्यहरुलाई अवैधानिक देखाउन ट्रम्पको विपक्षमा रहेकाहरुले बुनेका कुरा हुन्। केही गम्भीर उपलब्धिहरुका लागि ट्रम्प जिम्मेवार रहेको तर रुससँग सम्बन्ध सुधार्ने स्थितिमा ट्रम्प नरहेको उनले भने। सहकार्यका लागि उत्तर कोरिया एउटा सम्भावित क्षेत्र रहेको पुटिनले बताए। तर अमेरिकाका विगतका केही कार्यहरुले उत्तर कोरियालाई समझदारीको उल्लंघन गर्न उक्साएको र सबै पक्षहरु शान्त हुन आवश्यक रहेको उनले बताए।

यसअघि पुटिनले आगामी वर्षको मार्चमा हुने रुसी राष्ट्रपतीय चुनावी सभाबारे बोल्दै उनी चौथौ कार्यकालका लागि लड्ने बताए। राष्ट्रपतीय चुनावका लागि बलियो प्रतिस्पर्धीको सामना उनले किन गर्नु नपरेको भन्ने प्रश्नमा पुटिनले जनताको जीवन सुधार्न विपक्षीहरु निश्चित प्रस्तावहरुका साथ आउन नसकेको बताए।
