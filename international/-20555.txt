चर्चित आरुषी–हेमराज हत्याकाण्डः गुल्मीबाट दिल्ली पुगिन् खुमकला

काठमाडौं। नेपालीसमेत मारिएको र सिंगो भारत हल्लाउने दिल्लीको चर्चित हेमराज–आरुषी हत्याकाण्डले नयाँ मोड लिएको छ । 
गुल्मीका हेमराज बञ्जाडेसमेत मारिएको यो मुद्दामा इलाहाबाद हाइकोर्टले हालै फैसला उल्ट्याइदिएपछि यो घटना निकै चर्चामा छ । 

भारतीय अपराध जाँच एजेन्सी सिबिआइको अनुसन्धानबाट आरुषीका मातापिता नै हत्यामा संलग्न भएको देखिएपछि सिबिआइ अदालतले उनीहरुलाई जन्मकैदको सजाय सुनाएको थियो । त्यसपछि उनीहरुलाई जेलमा राखिएकोमा २ महिनाअघि इलाहाबाद हाइकोर्टले सिबिआइ अदालतको फैसला उल्ट्याउँदै उनीहरुलाई निर्दोष ठहर गरी रिहा गर्ने फैसला गरेको थियो । 


मृतक हेमराजकी पत्नी खुमकला दिल्ली पुगेर उच्च अदालतको फैसलालाई चुनौती दिँदै सर्वोच्च अदालतमा पुनरावेदन गरेकी छिन् । दिल्लीमा मिडियासँग कुरा गर्दै खुमकलाले सर्वोच्च अदालतले आफूलाई न्याय दिने विश्वासका साथ आफू नेपालबाट दिल्ली पुगेको बताएकी छिन् ।


यही बीचमा फैसला उल्ट्याउने इलाहाबाद हाइकोर्टविरुद्ध नै हेमराजकी पत्नी खुमकला बञ्जाडेले सर्वोच्च अदालतमा पुनरावेदन गरेकी छिन् । घटना सन् २००८ मा भएको थियो । त्यतिबेला भारतको नोयडाका उच्च वर्गका डाक्टर दम्पत्ती राजेश तलवार र नुपुर तलवारकी छोरी आरुषी र उनको घरमा काम गर्ने नेपाली घरेलु कामदार हेमराज बञ्जाडेको मे महिनामा हत्या भएको थियो । मे १६ को राती यी दुईको घरमै हत्या भएकोमा सुरुमा आरुषीको मात्र शव भेटिएपछि उनका मातापिताले हेमराजमाथि हत्याको आरोप लगाएका थिए । तर हेमराजको पनि शव छतमा भेटिएको थियो । 

उच्च घरानाको यो हत्याकाण्डले सिंगो भारतमा हंगामा भएपछि यसको जाँचको जिम्मा प्रहरीबाट फिर्ता लिइ भारतको उच्चस्तरीय जाँच एजेन्सी सिबीआइलाई दिइएको थियो । सिबिआइ जाँचबाट आरुषीका मातापिता राजेश तलवार र नुपुर तलवारलाई दोषी ठहर गरी जेलमा राखिएको थियो । यही अक्टोबरमा भएको सुनुवाइमा अदालतले तलवार दम्पत्तीलाई निर्दोष ठहर गरेपछि यो विषय फेरि चर्चामा आयो । 

अदालतले तलवार दम्पत्तीलाई निर्दोष ठहर गरेपछि उनीहरुलाई यही १३ अक्टोबरका दिन रिहा गरिएको थियो । २ महिनापछि मृतक हेमराजकी पत्नी खुमकला दिल्ली पुगेर उच्च अदालतको फैसलालाई चुनौती दिँदै सर्वोच्च अदालतमा पुनरावेदन गरेकी छिन् । दिल्लीमा मिडियासँग कुरा गर्दै खुमकलाले सर्वोच्च अदालतले आफूलाई न्याय दिने विश्वासका साथ आफू नेपालबाट दिल्ली पुगेको बताएकी छिन् ।



हेमराजकी पत्नी खुमकला।


खुमकलाले सर्वोच्च अदालतमा दिएको पुनरावेदनमा तलवार दम्पत्तीलाई रिहा गर्ने निर्णय गलत भएको बताएकी छिन् । उनले इलाहाबाद हाइकोर्डको फैसला खारेज गर्न माग गरेकी छिन् । यसका लागि उनले केही आधारहरु पनि दिएकी छिन् । यो मुद्दामा इलाहाबाद हाइकोर्टले सबुतको अभाव भएको भन्दै तलवार दम्पत्तीलाई रिहा गरेर सिबिआइ जाँचमाथि नै प्रश्न उठाएको थियो । 

४ वर्ष पहिले सिबिआइ अदालतले सुनाएको जन्मकैदको फैसला इलाहाबाद हाइकोर्टले उल्ट्याएको हो । खुमकलाले इलाहाबाद उच्च अदालतले कसैलाई पनि दोषी ठहर नगरेकोप्रति आपत्ति जनाएकी छिन् । उच्च अदालतले आरुषी र हेमराजको हत्या भएको मानेको थियो । तर, हत्या कसले गरेको हो भन्ने नबताइ तलवार दम्पत्तीलाई निर्दोष ठहर गरेको थियो । यो हत्याकाण्डमा दुवैको हत्या भएको भनेको अदालतले कसैलाई पनि हत्यारा ठहर नगरी मुद्दा बन्द गरेको थियो । 

खुमकलाले तलवार दम्पत्तीमाथि नै आरोप लगाएकी छिन् । घरभित्र भएको यति ठूलो घटनामा तलवार दम्पत्तिले समेत उनीहरुको हत्या कसले र किन गरेको हो भन्ने पत्ता लगाउन नसकेको र हत्याबारेमा तथ्य पत्ता लगाउन चासो नदिएको हुँदा उनीहरु नै हत्यामा संलग्न भएको हुन सक्ने उनको दावी छ ।
