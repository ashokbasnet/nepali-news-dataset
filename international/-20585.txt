महिलाका लागि भारत कति सुरक्षित ?

बीबीसी । भारतको दिल्लीकी एक २३ वर्षिया विद्यार्थीको बलात्कार र हत्या भएको पाँच वर्ष पुगेको छ।

तर के भारत अहिले पनि महिलाका लागि सुरक्षित स्थल बनेको छ त ? १६ डिसेम्बर २०१२ मा एक युवती र उनका पुरुष साथी रातको ९ बजे लगत्तै बस चढेका थिए।

त्यसपछि उनलाई चालक र बसमा रहेका अन्य पाँच पुरुषले बलात्कार गरे। उनीहरुले ती युवतीका पुरुष साथीलाई नराम्ररी कुटे। उनीहरुलाई मरणासन्न हुने गरी नग्न र रगताम्मे अवस्थामा सडकछेउमा छाडियो।

केही बटुवाले फेला पारेपछि उनीहरुलाई अस्पताल पुर्याए र प्रहरीलाई खबर गरे। उनको उपचारका क्रममा १५ दिनपछि मृत्यु भयो। उनको पुरुष मित्र भने बाँच्न सफल भए तर जिन्दगीभर मनमा दाग लिएर।

उक्त घटनाको बर्बरताले पूरै भारतलाई स्तब्ध तुल्यायो। भारतीय सञ्चारमाध्यमले ती युवतीलाई 'निर्भया' नाम दियो जसको अर्थ हो निडर। तर मैले मेरो आफ्नै 'निर्भया'लाई चाहिँ त्यसको एक दशकभन्दा अघि नै भेटेको थिए जब म भारतमा बलात्कारसम्बन्धी एउटा रेडियो कार्यक्रम बनाउन लागिरहेकी थिएँ।

मध्य दिल्लीमा एउटा गैरसरकारी संस्थाद्वारा सञ्चालित आश्रयस्थलमा मैले उनलाई भेटेकी थिएँ। उनी गुजरातको एउटा गरिब परिवारकी थिइन्। उनी निश्चित ठेगाना नभएको घुमन्ते समुदायकी सदस्य थिइन्।

आफ्ना पति र सानो बच्चासँग उनी राजधानी आएकी थिइन्। केही महिना उक्त दम्पत्तिले दैनिक ज्यालादारी मजदुरको रुपमा काम गर्यो। एउटा भ्रमणको सिलसिलामा उनीहरु गुजरात फर्कदैं थिए।
