ब्रजिल र क्यानेडाका कूटनीतिज्ञलाई देश निकाला, यस्तो छ कारण 

बीबीसी । भेनेजुएलाले ब्रजिलका राजदूत र क्यानेडाका कार्यवाहक राजदूतलाई देश निकाला गर्ने निर्णय गरेको छ। भेनेजुएलाको शक्तिशाली संविधानसभाकी प्रमुखले क्यानेडाले भेनेजुएलाको आन्तरिक मामिलामा निरन्तर हस्तक्षेप गरेको र आफ्नी पूर्व राष्ट्रपति जिल्मा रुसेफविरुद्ध महाभियोग लगाउँदा ब्रजिलले कानून मिचेको आरोप लगाएकी छन्।

ब्रजिलले उक्त कदमले भेनेजुएलाका राष्ट्रपति निकोलास मडुरोको प्रशासनको अधिनायकवादी चरित्र पुन: प्रकट भएको प्रतिक्रिया दिएको छ। क्यानेडाले उक्त कदमबाट डराएर भेनेजुएलाविरुद्ध नरम नीति नअंगाल्ने बताएको छ।

भेनेजुएलाको संविधानसभाकी प्रमुख डेल्सी रोड्रिगेसले क्यानेडामाथि भेनेजुएलाको आन्तरिक मामिलामा हस्तक्षेप गरेको र ब्रजिलमाथि कानूनको शासन उल्लंघन गरेको आरोप लगाइन्। केही महिनाअघि मात्रै भ्रष्टाचार र मानवअधिकार उल्लंघनलाई देखाउँदै क्यानेडाले भेनेजुएलाका उच्च अधिकारीहरुमाथि प्रतिबन्धको घोषणा गरेको थियो।

ब्रजिलले हालै राष्ट्रपति मडुरोले विपक्षीहरुमाथि निरन्तर दुर्व्यवहार गरिरहेको बताएकाले उसका राजदूतलाई देश निकाला गरिएको ठानिएको छ। मध्य दक्षिणपन्थी नेता मिसेल टेमेयरले ब्रजिलकी वामपन्थी नेतृ रुसेफलाई सत्ताबाट विस्थापित गरेयता भेनेजुएला र ब्रजिलबीचको कूटनीतिक सम्बन्ध विग्रिएको छ।

रुसेफमाथिको महाभियोगलाई मडुरोले दक्षिणपन्थी कूको संज्ञा दिएका थिए। शनिवार आयोजित पत्रकार सम्मेलनमा संविधानसभाकी प्रमुख रोड्रिगेसले संवैधानिक प्रक्रिया पुन: कायम नगर्दासम्म ब्रजिलसँग कूटनीतिक सम्बन्ध कायम नराख्ने बताइन्। उनले क्यानेडाले भेनेजुएलाको आन्तरिक मामिलामा क्रुर र अश्लील ढङ्गले हस्तक्षेप गरेको बताइन्।
