छोटा राजनलाई जेलमै मार्ने दाउद इब्राहिमको तयारी, अर्का डनलाई दिए ‘सुपारी’

एजेन्सी। आफ्ना दुश्मन अण्डरवल्र्ड डन छोटा राजनलाई जेलमै मार्नको लागि डन दाउद इब्राहिमले अर्का डनसँग हात मिलाएका छन् । दाउदको ‘डी कम्पनी’ले दिल्लीका अर्का डन नीरज बवानालाई छोटा राजनको हत्याको लागि सुपारी दिएको भारतीय जासुसी एजेन्सीले जनाएको छ । 

छोटा राजन भारतको तिहाड जेलमा छन् । एजेन्सीले तिहाड जेल प्रशासनलाई यसबारे जानकारी गराएपछि गृह मन्त्रालयले तिहाड प्रशासनसँग आपतकालीन बैठक राखेको छ । जेल प्रशासनले पनि राजनको सुरक्षा बढाएको छ । पैसा लिएर हत्या गर्न चर्चित नीरजलाई दाउदले छोटा राजनलाई मार्न सुपारी दिएको र नीरजका साथीहरु तिहाड जेलमा कैद छोटा राजनको हत्याको योजना बनाइरहेको जासुसी एजेन्सीले जनाएको छ । 

२००४ मा पहिलो हत्या गरेका नाबालिग निरज अहिले दिल्लीका सबैभन्दा ठूला डन बनिसकेका छन् । अमेरिकी अटोमेटिक हतियार राख्ने निरजलाई दिल्लीको फिरौती किंग पनि भनिन्छ । प्रहरीले निरजको टाउकोको मूल्य १ लाख तोकेको थियो । निरज पनि अहिले तिहाड जेलमै भएका कारण दाउदले उनलाई सुपारी दिएको बताइएको छ ।
