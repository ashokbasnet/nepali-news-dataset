बर्थ डे पार्टी चलिरहँदा भयानक आगलागी, 'बर्थडे गर्ल'सहित १४ जनाको गयो ज्यान

बीबीसी । जन्मदिनमा लामो आयुको कामना गरिन्छ । तर त्यही जन्मदिन उत्सवले धेरैको ज्यान लिन्छ भन्ने कसैले कल्पना गरेको हुँदैन्। तर मुम्बईको लोअर परेल क्षेत्रमा भने जन्मदिन पार्टीले धेरैको ज्यान लिएको छ। मुम्बईको लोअर परेल क्षेत्रमा शुक्रबार एउटा भवनमा आगलागी हुँदा २८ औं जन्मदिन उत्सव मनाइरहेकी युवतीसहित १४ जनाको ज्यान भएको हो।  मृत्यु हुनेमा अधिकांश रमाइलो गर्न भेला भएका महिला छन्। 

लोकप्रिय कमला मिल्स रेष्टुराँ र किनमेल केन्द्र रहेको भवनमा मध्यरात १२ बजेपछि आगलागी शुरु भएको थियो। त्यसको आधा घण्टापछि आगो फैलिएको स्थानीय सञ्चारमाध्यमले जनाएका छन्।

६ जनालाई अस्पताल भर्ना गरिएको मुम्बईको विपद् व्यवस्थापन महाशाखाले बीबीसीलाई बताएको छ। भारतीय सञ्चारमाध्यमहरुका अनुसार वान अबोभ रुफटप रेष्टुराँबाट आगलागी सुरु भएको थियो।

टाइम्स अफ इण्डियाका अनुसार कतिपय आगन्तुकले शौचालयमा शरण लिन खोजेका थिए र त्यहीं थुनिन पुगेका थिए।

कमला मिल्स पुनर्निर्माण गरिएको औद्योगिक हाता हो जहाँ थुप्रै महँगा रेष्टुराँ, बार तथा कार्यालयहरु छन्।
