उत्तर कोरियामाथि परेन नाकाबन्दीको असर, बैकल्पिक माध्यमबाट आयात–निर्यात जारी

एजेन्सी। संयुक्त राष्ट्रसंघले उत्तर कोरियामाथि नाकाबन्दी लगाए पनि यसको असर परेको छैन । उसले आफ्नो मिसाइल र आणविक कार्यक्रम सुचारु रुपमा अघि बढाइरहेको छ । राष्ट्रसंघले प्रतिबन्ध लगाए पनि किन असर परेन त उत्तर कोरियामाथि ? यसको मूल कारण दुई ठूला देश रुस र चीन हुन् । 

उत्तर कोरियाको सबैभन्दा धेरै व्यापार यिनै दुई देशसँग हुन्छ । यी दुई देशसँग मात्रै उत्तर कोरियाको ९० प्रतिशत व्यापार हुने विशेषज्ञहरु बताउँछन् । यही कारण अमेरिकी राष्ट्रपति डोनाल्ड ट्रम्पले यसै साता चीनमाथि उत्तरु कोरियालाई पेट्रोलियम पदार्थ दिएको आरोप लगाएका थिए । तर, चीनले आफूले पेट्रोलियम नदिएको बताएको थियो । अमेरिकी राष्ट्रपति ट्रम्पले चीनसँग लगातार उत्तर कोरियामाथि दबाब बढाउन आग्रह गरिरहँदा चीनले भने आफ्नो व्यापारिक स्थिति स्पष्ट गरेको छैन । 

उत्तर कोरियाबाट चीन र रुसले कोइला, फलाम, सिसा, टेक्सटाइल, केमिकल, स्टिल, सिमेन्टजस्ता सामान आयात गर्छन् । यो उत्तर कोरियाको मुख्य आयस्रोत हो । यसका अलावा उत्तर कोरियाले पछिल्लो समय माछापालन व्यवसाय पनि तीब्र रुपमा बढाएको छ र पछिल्लो समय ठूलो परिमाणमा माछा पनि चीन निर्यात गरिन्छ । यसको बदलामा उत्तर कोरियाले चीन र रुसबाट पेट्रोलियम पदार्थ, मेसिनरी, सैन्य उपकरण, खाद्यान्न आयात गर्छ । 

विशेषत्रहरुका अनुसार यी ३ देशको व्यापार यतिसम्म गहिरो छ कि यहाँ ठूलो परिमाणमा स्मगलरहरु सक्रिय छन् जसले लुकिछिपी यी चीजहरु आयात निर्यात गरिरहन्छन् । यिनै स्मगलरहरुका कारण नाकाबन्दीपछि पनि चीन रुस र उत्तर कोरियाको आयात निर्वात प्रभावित भएको छैन र उत्तर कोरियाले आफूलाई चाहिने सामान सजिलै पाइरहेको छ । यी तीन देशको सीमा आपसमा जोडिने हुनाले यहाँ अवैध चोरीनिकासी रोक्न निकै कठिन भएको विशेषज्ञहरु बताउँछन् ।

न्यूयोर्क टाइम्सका अनुसार २०११ मा हालका शासक किम जोंग उन सत्तामा आएपछि उत्तर कोरियाको बजार विस्तार भएको हो । सरकारले अनुमति दिएपछि उत्तर कोरियामा निकै तीब्र गतिमा शपिङ सेन्टरहरु खुलिरहेका छन् । यसले लाखौं जनतालाई रोजगारी दिएको छ । राजधानी प्योंगयांगमा कारको संख्यामा तीब्र वृद्धि भइरहेको छ । यसका अलावा देशका ३० लाख भन्दा धेरै जनताले मोवाइल फोन प्रयोग गर्न थालेका छन् । अन्तर्राष्ट्रिय व्यापार बढ्दै जाँदा उत्तर कोरियाको जीवनस्तर पनि निकै विकसित हुँदै गएको छ ।
