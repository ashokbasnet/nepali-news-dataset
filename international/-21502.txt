२०१७ का सबैभन्दा शक्तिशाली १० फोटोहरु जसले पूरै विश्वको ध्यान ताने

एजेन्सी। आज २०१७ सालको अन्तिम दिन । यस वर्ष विश्वमा केही महत्वपूर्ण घटनाहरु भए । सबैभन्दा शक्तिशाली देश अमेरिकाको राष्ट्रपति परिवर्तनदेखि वर्षौंसम्म शासन गरिरहेका शासकको सत्ता खोसिनेसम्मका घटनाहरु विश्वमा भए । अमेरिकाले एकैपटक तीन तुफानको विनाश झेल्यो भने रोहिंग्या मुसलमान लाखौंको संख्यामा आफ्नो देशबाट विस्थापित हुनुपर्यो । उत्तर कोरियाको हाइड्रोजन बम परीक्षणले सिंगो संसार त्रसित बन्यो । हेरौं २०१७ का १० शक्तिशाली फोटो जसले सिंगो संसारको ध्यान आफूतिर ताने ।

 

१. यो फोटो अफगानिस्तानको काबुलमा अगष्टमा भएको आतंकवादी आक्रमणपछिको हो । शिया मस्जिदमा केही आतंकवादीहरुले आत्मघाती बम विष्फोट गरेका थिए । आतंकवादी र अफगानी सैनिकको संघर्षका बेला यी एक्ला बालक मस्जिदभित्र फसे । फोटोमा अफगानी सुरक्षाकर्मी उनको उद्धार गर्ने प्रयास गर्दैछन् । चार वर्षका यी बालक आफ्ना हजुरबुवासँग मस्जिद गएका थिए । हजुरबुवाको विष्फोटमा मृत्यु हुँदा यी बालक सुरक्षित रहे । 

 

२. यो फोटो बंगलादेशमा खिचिएको हो । फोटोमा रोहिंग्या मुसलमानले भोग्नु परेको सास्ती देखिन्छ । म्यानमारको रखाइन राज्यमा हिंसा भड्किएपछि करिब ६ लाख २० हजार रोहिंग्या मुसलमानले देश छोडेर भाग्नु परेको थियो । यो तस्वीर तिनैमध्ये केही परिवारको हो जो नदी पार गरेर बंगलादेशको शरणार्थी शिविर जाँदै थिए । त्यही क्रममा यिनीहरु हिलोमा फसेपछि फोटोग्राफरले त्यहाँबाट निस्किन सहयोग गर्दै थिए । 

 

३. यो फोटो सिरिया सिभिल वारको ६ वर्ष पूरा हुनुभन्दा ठिक एक हप्ता अगाडि ९ मार्चका दिन सिरियामै खिचिएको हो । ७० वर्षका अबु उमर युद्धका कारण खण्डहर बनिसकेको आफ्नो घरमा पाइप पिउँदै गरेका देखिएका छन् । उनी ध्वस्त भइसकेको आफ्नो बेडरुममा गायक मोहम्मद दिया अलदिनका गीत सुनिरहेका छन् । यो युद्धमा उनको घर र कार कलेक्सन पूरै बर्बाद भएको थियो । उनी आफ्नो घरमा तहसनहस भएका चीजहरु हेर्न गएका थिए । 

 

४. यो फोटो सेप्टेम्बरमा खिचिएको हो जब उत्तर कोरियाका नेता किम जोंग उनले ब्यालेस्टिक मिसाइल ‘ह्वाङसाङ १२’ लञ्च गरेका थिए । यो मिसाइल जापानमाथिबाट हुँदै समुद्रमा खसेको थियो । परीक्षण भएसँगै नेता उनले परीक्षण हेरिरहेको यो फोटो जारी गरिएको थियो । यो परक्षिणपछि अमेरिका र उत्तर कोरियाबीच युद्धको अवस्था आएको थियो । संयुक्त राष्ट्रसंघले पनि मिसाइल कार्यक्रम रोक्न उत्तर कोरियामाथि अनेकौं प्रतिबन्ध लगाएको थियो । 

 

५. यो फोटो अमेरिकाको क्यालीफोर्नियामा खिचिएको हो । यहाँ ५० हजार एकड क्षेत्रमा फैलिएको आगोले अमेरिका मात्र नभइ पूरै संसारलाई चिन्ताग्रस्त बनाएको थियो । यसलाई इतिहासकै सबैभन्दा ठूलो आगलागी भनिएको छ । यो आगलागीको फोटो लिनका लागि फोटोग्राफर क्रिष्टी म्याकुलर खाली मैदानमा जाँदा उनले आफूलाई गल्फ कोर्समा पाइन् । यहाँ खेल चलिरहेको थियो र पृष्ठभूमिमा भयानक आयो र धुवाँ थियो । 

 

६. यो फोटो अष्ट्रेलियाको संसद भवनमा खिचिएको हो । अष्ट्रेलियन ग्रीन्स पार्टीकी सिनेटर लेरिसा वाटर्सले संसद भवनमा संसद बैठक चलिरहँदा आफ्नी २ महिनाकी छोरी आलियालाई स्तरपान गराएर संसारभरका आमाहरुको लागि उदाहरण बनेकी थिइन् । आलिया संसदमा स्तनपान गर्ने पहिलो बालिका बनिन् । लेरिसाले यसको एक महिनापछि कोइलाखानी र फोक्सोको रोगसम्बन्धी भाषण गर्ने क्रममा पनि छोरीलाई स्तनपान गराएकी थिइन् । उनको यो कदमले संसारभरबाट प्रशंशा पाएको थियो । 

 

७. यो फोटो अमेरिकाको लस भेगासमा म्युजिक फेस्टिभलमा भएको गोलीबारीका बेला खिचिएको हो । स्टिफन पेडक नामक बन्दुकधारीले २२ हजार जनाको भीडमा अन्धाधुन्ध गोली चलाउँदा ५९ जनाको मृत्यु भएको थियो र ५ सय २७ जना घाइते भएका थिए । यो फोटो फोटोग्राफर डेभिड बेकरले खिचेका हुन् । फोटोमा जमिनमा ढलेकी एक युवतीलाई सुरक्षित राख्न अर्का युवकले उनलाई माथिबार पूरै कभर गरेका थिए । 

 

८. यो फोटो २० जनवरीको हो । अमेरिकी राष्ट्रपति डोनाल्ड ट्रम्प राष्ट्रपति पदको शपथ लिएपछि फस्र्ट लेडी मलेनियाका साथ ह्वाइट हाउस पुगेका थिए । ट्रम्प मुख्य द्वारमा रहेका पूर्व राष्ट्रपति बाराक ओबामा र उनकी पत्नी मिशेरसँग भेटेर भित्र जाँदा उनकी पत्नी मलेनिया बाहिरै रहेपछि ओबामा दम्पतीले उनलाई भित्र लैजाँदैछन् । संसारको सबैभन्दा शक्तिशाली मानिएको यो पदमा यस वर्ष भएको फेरबदलको यो घटनाको फोटो फोटोग्राफर केभिन डाइटेशले खिचेका हुन् । 

 

९. जिम्बाब्बेमा ३७ वर्षसम्म चलेको रोबर्ट मुगाबेको शासनको यसै वर्ष अन्त्य भयो । सेनाले सत्ता कब्जामा लिएपछि मुगाबेलाई आफ्नै घरमा नजरबन्दमा राखियो । यसपछि उनलाई राजीनामा दिन बाध्य पारियो । उनले २१ नोभेम्बरमा राष्ट्रपति पदबाट राजीनामा दिए । उनको राजीनामासँगै राजधानी हरारेको इन्टरनेशनल कन्फ्रेन्स सेन्टरमा भित्ताका टाँसिएको मुगाबेको फोटो झिकेर उत्सव मनाउँदै गरेका जनताको यो फोटोले तानाशाहीको अन्त्यको उत्कृष्ट नमूना पेश गर्छ । 

 

१०. फिल्मी क्षेत्रमा संसारकै सबैभन्दा ठूलो पुरस्कार ओस्कार अवार्ड घोषणा गर्दै गर्दा यस वर्ष निकै ठूलो भूल भयो । यो फोटो त्यही बेलाको हो । वर्षको उत्कृष्ट फिल्मको पुरस्कार यस वर्ष ‘मुनलाइट’लाई दिइएको थियो । तर, अवार्ड ओषणा समारोहमा उद्घोषकले गल्ती गर्दा उत्कृष्ट फिल्मको रुपमा ‘ला ला ल्याण्ड’को नाम घोषणा गरियो । पछि यो गल्ती सुधार गरियो र मुनलाइटलाई ३ अवार्ड दिइयो ।
