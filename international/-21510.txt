हरमहिना ५ अर्ब खर्च गर्ने राजकुमार, मुछिएका छन् अनेकौं यौनकाण्डमा

एजेन्सी। ब्रुनाइका सुल्तान हसनल बोलकियालाई संसारका सबैभन्दा धनी शासकमा गनिन्छ । उनका भाइ राजकुमार जेफरी बोलकियाका कर्तुतको चर्चा पनि निकै चल्ने गरेका छन् । प्लेब्वाय जेफरी तीब्रगतिका कारहरु, सुन्दरी र पैसा खर्च गर्न शौखिन छन् । १७८८ कोठा भएको विशाल महलमा बस्ने उनको ग्यारेजमा सयभन्दा बढी कारहरु छन् । कैयौं यौनकाण्डमा मुछिएका कारण उनले संसारभ बदनामी झेल्नु परेको थियो । 

१९८३ मा उनी ब्रुनाइ इन्भेष्टमेण्ट एजेन्सीका प्रमुख थिए । त्यतिबेला उनले देशको पेट्रोलियमबाट हुने आयआर्जनको काम हेर्ने गर्थे । एक वर्षपछि देश ब्रिटिस उपनिवेशबाट मुक्त भयो लगत्ते जेफरीको पनि स्वतन्त्रताका दिन सुरु भए । १९८६ मा जेफरी देशका अर्थमन्त्री बने र दाजु हसनल संसारका सबैभन्दा धनी व्यक्ति बने । देशका अर्थमन्त्री हुँदा उनीमाथि भ्रष्टाचारका आरोप पनि लागे । उनीमाथि देशको अर्थमन्त्री हुँदा १४.८ बिलियन डलर भ्रष्टाचार गरेको आरोप लगाइएको थियो । उनले यो रकम राज्यकोषबाट चोरेर आफ्नो विलासी जीवनका लागि खर्च गरेको आरोप लाग्यो । 

जेफरीले १५ वर्षको अवधिका यति ठूलो रकम भ्रष्टाचार गरेका थिए । यस्तोमा उनले हरेक महिना ५० मिलियन डलर खर्च गरेको अनुमान गरिएको छ । प्रिन्स जेफरीको आफ्नो छुट्टै महल छ जसका सुनको जलप लगाइएका शौचालयदेखि ब्रस र ट्वाइलेट पेपरसमेत सुनका छन् । उनको आफ्नै याट, प्राइभेट एयरबस ए–३४० जेट विमान, फर्मुला वन रेसिङ कार र सिओरस्की हेलिकप्टर छ । यसको अलावा १२ फिट अग्दा २ कांस्य घोडा र दुई प्राचीन तोप छन् । 

१९९७ मा ब्रनाइको हरम र सेक्स पार्टीको कुरा सार्वजनिक भएको थियो । त्यतिबेला पूर्व मिस युएस शैनन् मार्केटिकले जेफरी र सुल्तान हसनलविरुद्ध मुद्दा दायर गरेकी थिइन् । शैननका अनुसार उनले ब्रुनाइमा एक एजेन्सीको माध्यमबाट जागिर पाएकी थिइन् । उनलाई प्रमोशनल काम गर्नको लागि ब्रुनाइ बोलाइए पनि आफूलाई त्यहाँ कैद गरिएको शैननले आरोप लगाएकी थिइन् । ब्युटी क्विनका अनुसार उनलाई त्यहाँ आफ्नो यौन खेलौनाजस्तो बनाएर राखिएको थियो र हरेक रात राजकुमार जेफरको प्राइभेट डिस्कोमा राती १० बजेदेखि ३ बजेसम्म डान्स गर्न बाध्य पारिएको थियो । 

शैननले पीपुल म्यागजिनलाई बताएअनुसार त्यतिबेला उनलाई यौनजन्य हिंसाको शिकार हुनु परेको थियो । उनलाई घिसार्ने र अनेक किसिमको यातना दिइने गरेको उनले आरोप लगाएकी थिइन् । यो घटनामा परेको मुद्दा यो राजपरिवारले अदालत बाहिरै मिलाएको थियो । यसका लागि राजपरिवारले ठूलो रकम खर्च गरेको थियो । त्यसपछि हवाइमा २ महिलाले राजकुमारविरुद्ध अर्को यस्तै मुद्दा दर्ता गरेका थिए ।
