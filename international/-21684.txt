अमेरिका र उत्तर काेरियाबीच युद्धकाे तयारी !

बीबीसी। अमेरिकी राष्ट्रपति डोनाल्ड ट्रम्पले आक्रामक भाषामा उत्तर कोरियाली नेता किम जोङ उन जवाफ दिएका छन्। ट्रम्पले ट्विटरमा लेखेका छन्, ‘किम जोङ उनलाई कसैले बताइ दियोस् परमाणु बटम मसँग पनि छ र मेरा बटनले पनि काम गर्छ।’

यसअघि उत्तर कोरियाली नेता किम जोङ उनले नयाँ वर्षको अवसर पारेर अमेरिकालाई चेतावनी दिँदै भनेका थिए, ‘परमाणु बम परीक्षण गर्ने बटन सधैं मेरो टेबलमा हुन्छ। अमेरिकाले युद्ध सुरु गर्न पाउँदैन।’

त्यसको दुई दिनपछि त्यसको जवाफ दिँदै अमेरिकी राष्ट्रपति ट्रम्पले ट्विटरमा लेखेका छन्, ‘उत्तर कोरियाका नेना किम जोङ उनले न्युक्लियर बमको बटन सधैं आफ्नो टेबुलमा हुने बताएका छन्। उनको कमजोर र खानकालागि तड्पिरहेको साम्राज्यमा कसैले उनलाई बताइदियोस् मसँग पनि परमाणु बटम छ, जुन उत्तर कोरियाको भन्दा धेरै शक्तिशाली छ। र मेरो परमाणु बटन काम पनि गर्छ।’

किम जोङ उनले आफ्नो भाषणमा भनेका थिए, ‘पूरा अमेरिका उत्तर कोरियाको परमाणु हतियारको चपेटामा छ, र यो धम्की होइन वास्तविकता हो।’ उत्तर कोरियाले लगातार  मिसाइल र परमाणु परीक्षण गरेपछि उ माथि आर्थिक प्रतिबन्ध लगाइएको छ।

विश्वका धेरैजसो देशले उत्तर कोरियासँग दूरी कायम गरेका छन्। तर त्यसको बेवास्ता गर्दै उत्तर कोरियाले ६ वटा भूमिगत परमाणु परीक्षण गरिसकेको छ। नोभेम्बर २०१७ मा उत्तर कोरियाले ह्वासोङ–१५ नामक मिसाइल परीक्षण गरेको थियो। यो मिसाइल ४ हजार ४७५ किलोमिटर माथिसम्म गएको थियो, जुन अन्तर्राष्ट्रिय अन्तरिक्ष स्टेशनभन्दा पनि दश गुणा धेरै उचाइ हो।

किम जोङ उनले आफ्नो भाषणमा आफ्नो हतियार नीतिको चर्चा गरेका थिए। उनका अनुसार उत्तर कोरियाले ठूलो मात्रामा परमाणु हतियार र ब्यालेस्टिक मिसाइल बनाउनुपर्छ र त्यसलाई तैनाथ गर्ने काम द्रूत रुपमा गर्नुपर्छ।
