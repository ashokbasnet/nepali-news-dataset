बलात्कारीलाई मृत्युदण्ड

तेहरान। इरानमा एक सात बर्षीया बालिकालाई बलात्कार गरेर हत्या गरेको अभियोगमा एकजना युवालाई मृत्युदण्ड दिइएको छ। 

अफगानिस्तानकी ती बालिकालाई उक्त युवकले अपहरण गरेर लगी बलात्कार गरेर हत्या गरेको थियो। सो घटनाको समाचार सार्वजनिक भएपछि इरानमा राष्ट्रिय रुपमा नै शोक छाएको छ। 

स्थानीय सञ्चारमाध्यमहरुका अनुसार अमिर होसिन् पिलाई बिहीबार झुण्ड्याएर मारिएको छ। उसको मृत्युदण्डलाई स्थानीय सञ्चारमाध्यमहरुले बडो राम्रो कामका भएको भनी प्रचार प्रसार गरेका छन्। 

सन् २०१६ को अप्रिल महिनामा अफगान बालिका सत्यस गोर्सेईलाई सो १७ वर्षको सो युवकले अपहरण गरेको थियो। सो अपहरणपछि उनको खोजी भयो र पछि उनलाई मृत अवस्थामा भेटिएको थियो। 

ती बालिकाका परिवारले उनका हत्यारालाई मृत्युदण्डको सजाय माग गरेका थिए। अदालतले पनि बालिकाको हत्यारा सोही व्यक्ति भएको प्रमाणित भएपछि उसलाई मृत्युदण्डको सजाय दिने फैसला गरेको थियो। 

उनलाई बिहीबार बिहान मृत्युदण्ड दिइएको समाचार उक्त अदालतले सार्वजनिक गरेको छ। इरानमा हत्या, बलात्कार, लागूऔषधका कारोबारीलाई मृत्युदण्डको सजाय दिने कानुनी व्यवस्था छ। 

इरानमा १८ वर्षभन्दा कमका नागरिकलाई मृत्युदण्डको सजाय दिन नपाइने कानुनी प्रावधान छ। त्यसैले सो व्यक्तिले ती बालिकालाई बलात्कार र हत्या गरेको प्रमाणित पहिले नै भएको भए पनि १८ वर्ष नपुग्दासम्म यो सजायँ दिइएको थिएन। एएफपी
