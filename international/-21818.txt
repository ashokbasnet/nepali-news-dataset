पाकिस्तानलाई दिँदै आएको सैन्य सहयोग रोक्ने अमेरिकाको घोषणा

बीबीसी।  अमेरिकाले पाकिस्तानलाई दिँदै आएको सम्पूर्ण सैन्य सहयोग रोक्ने घोषणा गरेको छ।  अमेरिकी विदेश विभागका अनुसार पाकिस्तान आफ्नो मुलुकमा भइरहेको आतंकवादी गतिविधि रोक्न असफल भएपछि उनलाई दिँदै आएको सम्पूर्ण सैन्य सहयोग रोक्का गरिएको हो। 

बीबीसीका अनुसार पाकिस्तानले हक्कानी नेटवर्क  र अफगानिस्तान तालिबान विरुद्ध कारवाही नगरेसम्म पाकिस्तानलाई दिँदै आएको सैन्य सहयोग रोक्ने अमेरिकाले घोषणा गरेको हो।  नयाँ वर्षको अवसरमा ट्विट गर्दै अमेरिकी राष्ट्रपति ट्रम्पले  पाकिस्तानमाथि झुट बोलिरहेको र आतंकवादलाई प्रश्रय दिइरहेको आरोप लगाएका थिए।



‘पाकिस्तान अमेरिकाबाट अरर्वौं डलर सहयोग लिएर आतंकवादलाई पालिरहेको छ,’ ट्रम्पले भनेका थिए। ट्रम्प प्रशासनले पाकिस्तानलाई दिन तयारी गरिएको २५५ मिलयन डलर सहयोग पनि रोक्का गरेको छ।

पत्रकारसँग कुरा गर्दै अमेरिकी विदेश विभागका प्रवक्ता हैदर नावर्टले भनिन्, ‘आज म यो विषयको पुष्टि गर्दैछु हामी पाकिस्तानलाई दिने सैन्य सहयोग अब रोक्दैछौं। जहिलेसम्म पाकिस्तानी सरकार हक्कानी नेटवर्क र अफगान तालिबानसमेत अन्य आतंकवादी समूह विरुद्ध निर्णायक कदम उठाउँदैन।’

ती आतंकवादी समूहले पाकिस्तान र अफगानिस्तानलाई अस्थिर बनाइरहेको भन्दै उनीहरुले अमेरिकी सैनिकलाई निशाना बनाइरहेको उनले आरोप लगाइन्।

केही दिन अगाडि अमेरिकी राष्ट्रपतिकातर्फबाट जारी गरिने राष्ट्रिय सुरक्षा नीतिमा भनिएको थियो, ‘हामी पाकिस्तानमाथि आतंकवाद अन्त्यगर्नलागि जारी प्रयासलाई तिव्रता दिन दवाब सृजना गर्छौं। किनभने कुनै पनि  देशका आतंकवादी र उसका समर्थकलाई कुनै पनि भूमिका हुनुहुन्न।’

अमेरिकाले पाकिस्तानीभित्रबाट काम गर्ने आतंकवाद र चरमपन्थीबाट आफूलाई खतरा भएको जनाएको थियो। अमेरिकाको सुरक्षा नीति सार्वजनिक भएपटि अमेरिकी उपराष्ट्रपति माइक पेन्सले आफ्नो अफानिस्तान भ्रमणका क्रममा  पाकिस्तानलाई अफगानिस्तान सरकार विरुद्ध लडिरहेका समूहलाई आश्रय नदिन आग्रह गरेका थिए।

अमेरिकी उपराष्ट्रपतिको सो प्रतिक्रियाको पाकिस्तानले कडा जवाफ दिएको थियो। पाकिस्तानले जारी गरेको विज्ञप्तिमा भनिएको थियो, ‘उपराष्ट्रपतिको यो प्रतिक्रिया अमेरिकी प्रशासनसँग हुने गम्भीर वार्ताको विरुद्ध छ । र सहयोगी दल एक अर्कालाई यसरी चेतावनी दिँदैनन्।’
