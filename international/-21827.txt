लालु यादवलाई जेलमै बिहेको प्रस्ताव, अदालतमा गुनासो सुनाउँदा हाँसोमा उडाइयो

एजेन्सी। चारा घोटाला अभियोगमा जेल गएका भारतीय पूर्व केन्द्रीय रेलमन्त्री लालुप्रसाद यादवको सजाय सुनाउने दिन हिजो बिहीबार अदालतमा निकै रोचक घटनाहरु भएका छन् । न्यायाधीश शिवपाल सिंहसँग कुरा गर्दा लालुले निकै रमाइला रमाइला कुरा गरेपछि अदालतमा हाँसो गुञ्जिइरह्यो । 

सुनुवाइकै क्रममा लालु विशेष न्यायाधीशको नजिकै गए । त्यसपछि लालुले भने ‘हजुर जेलमा तेस्रो लिंगी पनि छन् । म उनीहरुसँग हालखबर सोधिरहन्छु । जब उनीहरुको नजिक जान्छु उनीहरुले विवाहको प्रस्ताव गर्छन् ।’ यो सुन्नासाथ अदालतमा भएका सबै मजाले हाँसे । लालुले जेलमा अन्य २ जना न्यायाधीश पनि कैद सजाय काटिरहेको भन्दै उनीहरुले उच्च श्रेणीको सुविधा दिन आदेश दिन पनि अनुरोध गर्न भ्याए । 

लालुले आफ्ना छोरा तथा बिहारका पूर्व उपमुख्यमन्त्री तेजस्वी यादवसहित आफ्नो पार्टी राष्ट्रिय जनता दलका बरिष्ठ नेता रघुवंश प्रसाद सिंह, कांग्रेसका बरिष्ठ नेता मनिष तिवारी र शिवानन्द तिवारी विरुद्ध अदालतले जारी गरेको अदालतको अवहेलनासम्बन्धी आदेश फिर्ता लिन पनि बिन्ती गरे । लालुले भने ‘हजुर मान्छेहरुले पनि के भन्लान् । सबै राजनीतित्र हुन् । हामीले हजुरको अपमान कहिल्यै गर्ने छैनौं ।’

जवाफमा न्यायाधीश सिंहले २३ जनवरीसम्म पर्खिन भने । अवहेलना मुद्दामा अदालतले सबै आरोपीलाई २३ जनवरीका दिन अदालत उपस्थित हुन आदेश दिएको छ । लालुले न्यायाधीश सिंहलाई आफ्नो दिमाग ‘कूल’ राख्न पनि सुझाव दिए । न्यायाधीशले लालुलाई ‘तपाइँका कैयौ शुभचिन्तकले अहिले पनि पटक पटक फोन गरेर हैरान पार्छन् । त्यसलाई बन्द गर्नुस्’ भने । लगत्तै लालुले भने ‘यस्तो त नहुनुपर्ने हजुर । कसले बदमासी गरेको रैछ खोजौंला ।’ लालुले आफू जेलमा शान्तिसँग बस्ने बताए ।
