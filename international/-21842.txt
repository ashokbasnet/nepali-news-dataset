हनीप्रीतका बारेमा बोल्दा राखी सावन्तलाई लाग्यो ५ करोडको झट्का

एजेन्सी। बलिउड अभिनेत्री राखी सावन्तलाई बाबा राम रहीम र हनीप्रीतका विषयमा टेलिभिजनमा बोल्नु निकै महंगो सावित भएको छ । राखीको बयानलगत्तै हनीप्रीतकी आमा आशा तनेजाले राखीलाई ५ करोड रुपैयाँको नोटिस पठाएकी छिन् । नोटिस उनका वकिल मोमिन मलिकले पठाएका हुन् । आशाले पत्रकार सम्मेलनमा राखीले ३० दिनभित्र माफी नमागेमा अदालतमा मुद्दा दायर गर्ने बताएकी छिन् । 

राखीले एक टेलिभिजनलाई दिएको अन्तरवार्तामा बाबा राम रहीम र हनीप्रीतसँग आफ्नो ३–४ वर्ष अगाडिदेखि चिनजान भएको बताएकी थिइन् । राखीले बाबाले आफ्नो जन्मदिनमा आफूलाई गुफामा लिएर गएको र त्यहाँ हनीप्रीत आफू र बाबा नजिकिएको देखेर डराएको बताएकी थिइन् । राखीले बाबा राम रहीम र हनीप्रीतको विषयमा फिल्म बनाउँदैछिन् । उनले आफूलाई हनीप्रीतको नामबाट फोन आएको र साथी हुँदाहुँदै किन फिल्म बनाउन लागेको भनेर सोधिएको पनि बयान दिएकी थिइन् । फिल्ममा हनीप्रीतको भूमिकामा स्वयं राखी छिन् ।
