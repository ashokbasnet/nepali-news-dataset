हुक्का पिउँदा उडेको आगोको झिल्कोले लियो १४ जनाको ज्यान

रेष्टुरेण्टमा हुक्का पिउँदा उडेको आगोको झिल्कोले भयानक आगलागी हुँदा १४ जनाको ज्यान गएको तथ्य सार्वजनिक भएको छ । भारतको मुम्बइमा कमला मिल्स कम्पाउण्डमा २९ डिसेम्बरका दिन भयानक आगलागी हुँदा १४ जनाको ज्यान गएको थियो । 

यो घटनाको जाँचका लागि फायर ब्रिगेड डिपार्टमेन्टले बनाएको जाँच टोलीले यस्तो खुलासा गरेको हो । रिपोर्टका अनुसार आगलागी मोजोस ब्रिस्टो पबबाट सुरु भएको थियो । यहाँ ग्राहकले हुक्का पिउँदा उडेको आगोको झिल्कोले एउटा कपडाको पर्दा सल्किएको थियो जुन आगो पछि पूरै बारमा फैलियो । यो भयानक दुर्घटनामा १४ जनाको ज्यान गयो । रिपोर्टका अनुसार यहाँ आगो सल्केपछि फैलिँदै गयो किनकि मोजोस ब्रिस्टो र वन अबब रेष्टुरेण्ट बिल्डिङको छतमा थिए र यिनीहरुको छानो प्लाष्टिक तथा बाँस र काठबाट बनाइएको थियो । 

रिपोर्टका अनुसार आगलागीको सुरुवात बारको दक्षिण पूर्वी कुनाबाट सुरु भएको थियो । यहाँ नयाँ वर्षको तयारी भइरहेको हुँदा कागज, प्लाष्टिकका सामान र कपडाका पर्दाहरु सजावटका लागि प्रयोग भएका थिए जसले आगो फैलिन सजिलो भयो । रिपोर्टमा प्रत्यक्षदर्शलाई उद्धृत गर्दै यहाँ हुक्का प्रयोग गर्न निषेध गरिएको बेलामा पनि हुक्का सर्भ गरिएको बताइएको छ । रिपोर्टका अनुसार मोजोसमा आगो लागेपछि यहाँ हल्लाखल्ला मच्चियो तर त्यतिबेला वन अबबमा भने ठूलो स्वरमा डिजे बजिरहेको थियो जसका कारण त्यहाँका मानिसहरुले आगलागीको हल्लाखल्ला सुनेनन् । 

यी दुवै रेष्टुरेण्टबाट बाहिर जाने एउटै बाटो लिफ्ट थियो । आगो लागेपछि सबै लिफ्ट भएको ठाउँमा आए । लिफ्टमा एक पटकमा ५ जनामात्र जान सक्थे तर त्यहाँ त्यतिबेला २ सयदेखि २५० मानिसहरु थिए । धेरै जना भएका कारण उनीहरु समयमा भाग्न सकेनन् र १४ जनाको मृत्यु भयो । आगलागीपछि वन अबब रेष्टुरेण्टका मालिक क्रिपेश मनसुखलाल संघवी, जिगर मनसुखलाल संघवी र अभिजित अशोक मानकर फरार छन् । प्रहरीले उनीहरुको जानकारी दिने व्यक्तिलाई १ लाख रुपैयाँ पुरस्कारको घोषणा गरेको छ ।
