२ मिनेटमा भएको बिहे १५ मिनेटमै तोडियो

हामीले कैयौं बिहे देखेका छौं । बिहेपछिको सम्बन्ध तोडिएको पनि देखेका छौं । तर, १५ मिनेटसम्म मात्रै टिकेको बिहे भने शायद देखेका छैनौं होला । तर, भारतको उज्जैनमा यस्तै भएको छ । यहाँ एउटा बिहे १५ मिनेट मात्रै टिकेको छ । 

प्रहरीले यहाँकी काजल नामकी महिला र उनका पति सन्तोषलाई पक्राउ गरेको छ । काजलले ३० डिसेम्बरका दिन राजस्थानमा सज्जनसिंहसँग इन्दौरकी अनिता शर्मा र उज्जैनका मुकेश शर्माको माध्यमबाट भेटेकी थिइन् । काजल र सज्जनसिंह दुवैले एक अर्कालाई मन पराएपछि उनीहरुको बिहे गर्ने पक्का भयो । अढाइ लाखमा बिहे पक्का गरिदिएपछि उनीहरुले त्यहीँ मन्दिरमा २ मिनेटमै बिहे गरे । बिहे गराएपछि मुकेश र अनिता अढाइ लाख पैसा लिएर गए । सज्जनसिंह पनि बेहुलीलाई लिएर घरतर्फ लागे । 

१५ मिनेटपछि नै बेहुली काजलले आफूलाई जबरजस्ती अपहरण गरेर लैजान लागेको भन्दै हल्ला मच्चाइन् । हल्लाखल्ला भएपछि स्थानीयले प्रहरी बोलाए । प्रहरीले उनीहरुलाई चौकीमा ल्याएर २ दिनसम्म जाँच गरेपछि थाहा भयो बेहुला त सही थिए तर बेहुली लुट्ने गिरोहकी थिइन् । बेहुलाका अनुसार उनकी फुपुका छोराको बिहे हुन नसकिरहेको अवस्थामा डेढ वर्ष पहिले अनिताले उनको बिहे गराइदिएकी थिइन् । दुवै अहिले पनि खुसीसाथ बसेका छन् । उनै फुपुका छोराले उनलाई अनितासँग भेट्न सल्लाह दिएका थिए । 

फुपुका छोराको सल्लाहअनुसार सज्जनसिंहले अनितालाई भेटे । अनिताले बिहे गराइदिने तर अढाइ लाख लाग्ने बताइन् । सज्जनसिंहले स्वीकार गरे । ३० डिसेम्बरका दिन उनी आफ्ना दाजु भाउजुसँग उज्जैन पुगे । त्यहाँ अनिता र मुकेशसँग भेटेपछि उनीहरुले काजललाई बोलाए । त्यसपछि उनीहरुले सज्जनसिंह र काजलको मन्दिरमा बिहे गरिदिए । त्यसपछि अनिताले ५० हजार लिइन् र २ लाख मुकेशलाई दिन लगाइन् । सज्जनसिंहले पैसा दिए । त्यसपछि अनिताले तत्काल त्यहाँबाट जान पठाइन् । त्यहाँबाट १५ मिनेट अगाडि जाँदा नै काजलले हल्ला मच्चाएकी थिइन् । 

काजलका अनुसार उनलाई १० मिनेट नाटक गर्न भनिएको थियो । यसको बदलामा १० हजार रुपैयाँ दिने सम्झौता भएको थियो । उनको पहिल्यै बिहे भइसकेको थियो र उनका ३ सन्तान छन् । पैसाको लोभमा उनीहरुको कुरा मानेकी काजललाई गाडीमा राखेर लैजान लागेपछि डर लागेर हल्ला मच्चाएको उनले बताएकी छिन् । उनको वास्तविक नाम किरण भएको बताइएको छ ।
