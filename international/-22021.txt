आफ्नै बाबुलाई पुलिसबाट कुटाउन भन्दै १२ वर्षका बालक प्रहरी चौकी पुगेपछि... 

आफ्नै बाबुलाई पुलिसबाट कुटाउन भन्दै एक बालक प्रहरी चौकी पुगे । उनले प्रहरीलाई आफ्ना बाबुलाई सबक सिकाइदिन अनुरोध गरे । प्रहरीले ती बालकसँग उनका पितालाई कुट्नुपर्ने कारण सोधे । बालकले कारण बताउँदा चौकीमा भएका सबै चकित परेका छन् । 

ती बालकलाई उनका पिताले महोत्सव देखाउन लैजान नमानेपछि रिसाएका ती बालक प्रहरीकहाँ गएका थिए । १२ वर्षका ती बालकले यस्तो विचित्रको गुनासो गरेपछि प्रहरीले ती बालकका पितालाई बोलायो । पछि प्रहरीले नै अन्य केही बालबालिका समेत जम्मा गरेर सबैलाई मेला देखाउन लिएर गयो । घटना भारतको उत्तर प्रदेश इटावाको हो । 

अहिले इटावामा महोत्सव चलिरहेको छ । पिताले यही महोत्सवमा लैजान नमानेपछि ओमनारायण गुप्ता नामका ती बालक गुनासो गर्न प्रहरीसम्म पुगेका थिए । महोत्सव लैजान भन्दा पिताले गाली गरेपछि ती बालक रिसाएका थिए । इटावाका एसएसपी वैभव कृष्णका अनुसार ती बालकले आफ्ना पिताले पसल चलाउने र निकै व्यस्त भएर कतै घुमाउन नलैजाने बताएका थिए । उनले आफ्ना पितालाई गाली गरेर वा पिटेर भए पनि आफूलाई महोत्सव लैजान मनाउन प्रहरीमा अनुरोध गरेका थिए ।
