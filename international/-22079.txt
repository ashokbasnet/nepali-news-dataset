उत्तर कोरियाका नेता किम जोङ उनप्रति डोनाल्ड ट्रम्प एकाएक किन नरम भए? 

बीबीसी।  अमेरिकी राष्ट्रपति डोनाल्ड ट्रम्पले उत्तर कोरियाली नेता किम जोङ उनसँग फोनमा कुरा गर्न तयार रहेको बताएका छन्। उनले आगामी हप्ता उत्तर र दक्षिण कोरियाबीच हुने वार्तापछि कोरियाली प्रायद्वीपमा तनाव कम हुने विश्वास गरेका छन्।

शनिबार क्याम्प डेविडमा पत्रकार सम्मेलनका क्रममा राष्ट्रपति ट्रम्पले आफू वार्तामा विश्वास गर्ने भएकाले किम जोङ उनसँग सिधा कुरा गर्न कुनै समस्या नहुने बताएका थिए। यद्यपी उनले त्यस्तो वार्ताको कही शर्त पहिला नै तय हुने बताए।



अमेरिकी राष्ट्रपति ट्रम्पले दुई कोरियाली मुलुकबीच दुई वर्षमा पहिलो पटक हुने भेटघाट शीत ओलम्पिकमा उत्तर कोरियाले भाग लिने भएपछि सम्बन्ध सुधार हुने विश्वास व्यक्त गरेका छन्। सही समय आएपछि अमेरिकाले पनि सो संवादमा भाग लिने उनको भनाइ थियो। हालसम्म राष्ट्रपति ट्रम्प र उत्तर कोरियाली नेता किम जोङ उन एकअर्काप्रति आक्रमक अभिव्यक्ति दिने नेताका रुपमा चर्चामा छन।

ट्रम्पले किमलाई ‘रकेटम्याम आत्महत्याको बाटोमा छन्’ सम्म भन्न भ्याएका छन्। गत वर्ष अमेरिकी राष्ट्रपतिले उत्तर कोरियालाई पूर्णरुपमा ध्वस्त पार्ने धम्की दिएका थिए। नयाँ वर्षको सुरुवातमा किम जोङ उनले ट्रम्पलाई लक्षित गर्दै भनेका थिए, ‘परमाणु हतियारको बटन मेरो टेवलमा छ।’ जवाफमा ट्रम्पले आफूसँग त्यो भन्दा ठूलो बटन रहेको र त्यसले काम पनि गर्ने बताएका थिए।


कसरी भयो छलफलको सुरुवात?

नयाँ वर्षको सम्वोधनमा उत्तर कोरियाका नेता किम जोङ उनले दक्षिण कोरियामा हुन गइरहेको शीत ओलम्पिक खेल सफल हुने विश्वास व्यक्त गरेका थिए। यो खेल ९ फेब्रुअरीदेखि २५ फेब्रुअरीसम्म प्योङच्याङमा हुँदैछ। किमले सो खेलमा आफ्नातर्फबाट एक प्रतिनिधिमण्डल पठाउने विषयमा छलफल भइरहेको बताएका थिए। 

त्यसको जवाफमा दक्षिण कोरियाका राष्ट्रपति मुन जेइ–इनले उत्तर कोरियासँग यो विषयमा विस्तृत रुपमा छलफल गर्न बैठक बस्न सुझाव दिएका थिए। ओलम्पिक खेलप्रति मुनको प्रस्ताव र किमको टिप्पणी दुई देशका खेलप्रतिनिधिबीच भएको गोप्य छलफलको नतिजा हो। जुन बैठक गत वर्ष डिसेम्बरको अन्तिममा चीनमा भएको थियो। सो बैठकमा दुवै कोरियाली अधिकारीले २०१८ मा हुने खेलमा भाग लिने विषयमा सहमति जनाएका थिए। 



के विषयमा हुन्छ छलफल?
 

यही हप्ता उत्तर कोरियाले सो बैठकमा सहभागी हुने प्रस्ताव स्वीकार गरेको थियो।  जसमा शीत ओलम्पिकका खेलाडी पठाउने विषयमा छलफल हुनेछ। विगत दुई वर्षमा यस प्रकारको यो पहिलो बैठक हो। र यो बैठक प्यानमुनजोममा हुने अनुमान गरिएको छ। जहाँ दुवै पक्ष ऐतिहासिक रुपमा वार्ताकालागि तयार भएका छन्।

दक्षिण कोरियाका राष्ट्रपति कार्यलयका एक अधिकारीका अनुसार यो बैठकको प्राथमिकता प्योङच्याङमा हुने शीत ओलम्पिक खेल हुनेछ।
यद्यपी उनले दक्षिण कोरियाको समाचार संस्था योनहापलाई दिएको जानकारी अनुसार उत्तर कोरिया ओलम्पिकमा भाग लिन तयार भए दुई देशबीचको सम्बन्ध सुमधुर बनाउने विषयमा पनि बैठकमा छलफल हुनसक्छ।


यो ठूलो प्रगति हो?

जतिबेला उत्तर कोरिया र दक्षिण कोरियाबीचको सम्बन्ध ओलम्पिक खेलमार्फत सुधार्ने प्रयास भइरहेको छ, अमेरिकाले दक्षिण कोरियाकातर्फबाट गरिएको संयुक्त युद्ध अभ्यास रोक्न गरिएको आग्रह स्वीकार गरेको छ। यसअघि यही हप्ता उत्तर कोरियाले आफ्नो सिमानामा टेलिफोन हटलाइन फेरि सुरु गरेको थियो।  यद्यपी धेरैले आगामी हप्ता हुने वार्ता उत्तर कोरिया दक्षिण कोरियामा हुने ओलम्पिक खेलमा सहभागी हुने विषयको ठूलो महत्व हुने कुरामा संदेह गरिरहेका छन्।
