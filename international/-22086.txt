लालुको सेवा गर्न आफैंविरुद्ध झुटो मुद्दा लगाउँदै जेल जाँदै लालुका विश्वासपात्र

एजेन्सी। जेल सजाय पाएर भारतको बिहारमा पूर्व मुख्यमन्त्री लालुप्रसाद यादवको सेवा गर्न लालुका विस्वासपात्रहरु आफैंविरुद्ध झुटो मुद्दा लगाउँदै जेल जान थालेका छन् । जेल प्रसाशनले लालुर्ला जेलमा के काम दिने भन्ने अहिलेसम्म निश्चित गर्न सकेको छैन । उता लालुका विश्वासपात्र लक्ष्मण कुमार र मदन यादव आफैंविरुद्ध झुटो मुद्दा लगाएर लालुभन्दा २ घण्टा अगाडि नै जेल पुगेका छन् । 

यी दुवै राँचीका स्थानीय भएको र लालुका विश्वासपात्र भएका कारण जेल जानको लागि यी दुईलाई नै रोजिएको बताइएको छ । लालुको सेवा गर्नका लागि उनका सेवक पनि जेल गएको यो पहिलो पटक भने होइन । लालु अघिल्लो पटक जेल पर्दा पनि मदन जेलमा गएका थिए । ६ जनवरीका दिन अदालतले लालुविरुद्ध साढे ३ वर्षको जेल र १० लाख जरिवानाको फैसला सुनाएको छ । 

२३ डिसेम्बरका दिन लालुलाई अदालतले जेल पठाउने आशंका भएपछि मदनले आफू जेल जानको लागि तयारी गरे । मदनले छिमेकी सुमित यादनलाई यसका लागि मनाए । सुमितले मदन र लक्ष्मणविरुद्ध कुटपिट र १० हजार रुपैयाँ लुटेको मुद्दा प्रहरीमा दर्ता गरे । तर प्रहरीले यति बल्का मुद्दामा जेल पठाउन मानेन । 

सुमितले थानामा दिएको उजुरीमा बाँकी पैसा माग्दा लक्ष्मण र मदनले कुटपिट गरेर खल्तीमा भएको १० हजार लुटेको उल्लेख छ । पहिलेदेखि नै तयारी अवस्थामा रहेका वकिलले थानामा उजुरी दर्ता हुनासाथ दुवै आरोपीलाई अदालतमा आत्मसमर्पण गराइ जेल जाने बाटो तयार गरे । त्यसदिन लालु साढे ४ बजे जेल पुगेका थिए तर लक्ष्मण र मदन साढे २ बजे नै जेल पुगिसकेका थिए ।
