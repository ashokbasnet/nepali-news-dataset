भयानक आगोले कमजोर भएको माटो पानी पर्दा बग्यो, १५ जनाको मृत्यु ५० बेपत्ता

एजेन्सी। भयानक आगोका कारण कमजोर भउको पहाडको माटो झरी पर्दा बगेपछि यसले ठूलो विनाश मच्चाएको छ । अमेरिकाको क्यालिफोर्नियाको पहाडबाट यसरी बग्दै आएको माटोले सयौं घर पनि बगाएको हो । अहिलेसम्म १५ जनाको मृत्यु भएको छ । ५० जनाभन्दा बढी बेपत्ता छन् । ५० भन्दा धेरैलाई हेलिकप्टरबाट उद्धार गरिएको छ । हिलोको बाढीका कारण ४८ किलोमिटर क्षेत्रमा हाइअलर्ट जारी गरिएको छ । यहाँ सवारी आवागमन पनि बन्द गरिएको छ । 

१० डिसेम्बर २०१७ का दिन क्यालिफोर्नियाको जंगलमा अहिलेसम्मकै सबैभन्दा भीषण आगो लागेको थियो । आगोले हजारौं एकड जंगल सखाप पारेको थियो । यहाँका सबै रुखबिरुवा जलेर नष्ट भएको र खरानीको थुप्रो लागेकोले माटोको पानी सोस्ने क्षमता निकै कम भएको थियो । यही कारण यहाँको माटो वर्षाका कारण बग्यो ।  प्रशासनले ठूलो वर्षाको आशंका गर्दै सांता बारबरा काउन्टि क्षेत्र खाली गराउन निर्देशन दिएको थियो । तर राजमार्ग किनारको मोन्टेसिटो शहरलाई सुक्षित मान्दै खाली गराइएको थिएन । यही शहरमा पहाडबाट बगेको हिलो बाढीले विनाश मच्चाएको हो ।
