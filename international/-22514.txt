रनवेमा हिउँ जमेपछि १६८ यात्रु बोकेको विमान ल्याण्ड गर्न लाग्दा दुर्घटना

एजेन्सी। टर्कीको ट्रेब्जोन विमानस्थलमा ल्याण्ड गर्न लागेको विमान दुर्घटना भएको छ । २ पाइलट र चालकदलका अन्य ४ सदस्यसहित १६८ यात्रु बोकेको विमान ल्याण्ड गर्ने बेला रनवेबाट चिप्लिएर समुद्रको डिलसम्म पुगेको हो । विमान समुद्रमा पुग्नुभन्दा ६० मिटर अगाडि नै रोकिएपछि कसैको ज्यान भने जान पाएन । 

रनवेमा हिउँ जमेका कारण सोही हिउँमा चिप्लिएपछि विमान दुर्घटना भएको थियो । चिप्लिएको विमान हुत्तिएर ब्ल्याक सागरतर्फ गएको थियो । टर्कीमा मिडियाका अनुसार दुर्घटना शनिबार राति भएको हो । एक प्रत्यक्षदर्र्शका अनुसार दुर्घटनापछि निकै कोलाहल मच्चिएको थियो । दुर्घटनाको २० मिनेटपछि मात्र उद्धार टोली पुगेको थियो । 

क्याबिनमा धुवाँ उटिरहेको थियो र इन्धनको गन्ध फैलिएको थियो । लामो समय उद्धार टोली नपुग्दा विष्फोटको खतरा थियो । खराब मौसमका कारण ल्याण्ड गर्न लागेपछि यात्रु खुसी थिएनन् । केहीले ल्याण्ड गर्ने बेलामा विमानसँग चरा ठोक्किएको पनि बताएका छन् तर यसको पुष्टि हुन सकेको छैन । विमान टर्कीको राजधानी अंकाराबाट उडेको थियो ।
