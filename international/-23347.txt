प्रहरीको वर्दी र गाडी लुटेर बनाए बन्धक, त्यही वर्दी लगाएर प्रहरीकै गाडीमा युवतीको अपहरण

ड्युटीमा रहेका प्रहरीहरुलाई बन्धक बनाएर ती प्रहरी अधिकारीहरुको बर्दी र गाडी लुटेर त्यही वर्दी लगाइ प्रहरीकै गाडीमा एक युवतीलाई अपहरण गरेको सनसनीखेज घटना बाहिरिएको छ । भारतको मध्य प्रदेशमा ती अपहरणकारीहरुले यस्तो फिल्मी शैलीमा अपहरण गरेका हुन् । उनीहरुले पहिले प्रहरीको गाडी कब्जा गरे । गाडीमा भएका प्रहरी अधिकारीहरुलाई बन्धक बनाएर उनीहरुको वर्दी खोल्न लगाए । 

प्रहरीको वर्दी लगाएर ५ जना अपहरणकारीहरु युवतीको घर पुगे । त्यसपछि उनीहरुले युवतीलाई अपहरण गरेर प्रहरीकै गाडीमा लिएर गए । पूरै घटनाक्रम चलिरहँदा उनीहरुले सबै प्रहरी अधिकारीहरुलाई अर्को जीपमा बन्धक बनाएर राखे । अन्त्यमा जाने बेला उनीहरुले प्रहरी अधिकारीहरुलाई वर्दी र गाडी फिर्ता दिएर फरार भए । उनीहरुले फर्केर आएपछि प्रहरीको गाडी र वर्दी छोडेर आफ्नो जीपमा युवतीलाई लिएर फरार भएका थिए । 

स्थानीय डन देवराज सिंहले आफ्ना ४ साथीहरुसँग मिलेर अपहरण गरेको बताइएको छ । शनिबार घटना भएकोमा प्रहरीले दुई दिन बितिसक्दा पनि कसैलाई पक्राउ गर्न सकेको छैन । बन्धक बनाइएका प्रहरीका अनुसार २७ जनवरीका दिन राती साढे ११ बजे प्रहरी चौकीमा फोन आएको थियो । फोन गर्नेले एक व्यक्तिले मदिराको नशामा होहल्ला गरेको बताएको थियो । सूचना पाएपछि प्रहरीको टिम घटनास्थल पुग्यो । जहाँ सडकको किनारमा एक व्यक्ति लडेका थिए । 

प्रहरीले गाडीबाट ओर्लेर उनलाई उठाउन खोज्दा उनले प्रहरीमाथि पेस्तोल सोझ्याए । यत्तिकैमा वरिपरिबाट अन्य ४ जना पनि बन्दुकसहित आए । उनीहरुले सबै प्रहरीहरुलाई बन्धक बनाए । उनीहरुको बर्दी खोल्न लगाए र उनीहरुलाई अर्को जीपमा राखे । त्यसपछि ती अभियुक्तहरु प्रहरीको वर्दी लगाइ प्रहरीकै जीप लिएर बमुरहा गाउँ गए । 

गाउँ पुगेपछि उनीहरुले एउटा घरको ढोका ढक्ढक्याए । ढोका खोल्न युवतीका पिता आए । प्रहरीको वर्दी लगाएका उनीहरुले युवतीका पितालाई थानाबाट फोन आएको र थानेदारले बोलाएको भन्दै प्रहरी चौकी जान भने । पीडित परिवारले आनाकानी गरे तर उनीहरुले युवतीका पिता, काका र १८ वर्षकी युवतीलाई जबरजस्ती लिएर हिँडे । बाटोमा आएपछि उनीहरुले प्रहरीको गाडीमा वर्दी र युवतीका पिता र काकालाई छोडे । त्यसपछि युवतीलाई लिएर अर्को गाडीमा फरार भए ।
