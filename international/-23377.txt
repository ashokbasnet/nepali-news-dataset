आज गान्धी पुण्यतिथिः सम्झनामा गान्धीको त्यो अन्तिम दिन

बीबीसी। शुक्रबार ३० जनवरी १९४८ को सुरुवात अन्य दिन जस्तै गरी भयो। सधैंझैं महात्मा गान्धी बिहानै तीन बजे उठे। प्रार्थना गरे, दुई घण्टा आफ्नो डेस्कमा कांग्रेसको नयाँ जिम्मेवारीको मस्यौदामाथि काम गरे। र, अन्य मानिस उठ्नुपूर्व ६ बजे फेरि सुत्न गए। 

काम गर्ने क्रममा उनी आफ्ना सहयोगी आभा र मनुले बनाएको कागती र मह मिसाएको तातो पानी र गुलियो कागती पानी पिए। ६ बजे सुतेर उनी आठ बजे उठे। उनले सबै अखबारमा आँखा दौडाए र फेरि ब्रजकृष्णले उनलाई तेल लगाएर मालिस गरे। नुहाएपछि उनले बाख्राको दूध, उमालेको तरकारी, टमाटर र मुला खाए। अनि सुन्तलाको जुस पनि पिए। शहरको अर्को कुनाको पुरानो दिल्ली रेलवे स्टेशनको वेटिङ रुममा नाथूराम गोड्से, नारायण आप्टे र विष्णु करकरे त्यतिबेलासम्म गहिरो निन्द्रामा थिए। 

पटेलसँग किन भेट्दै थिए गान्धी ? 

दक्षिण अफ्रिकाको डरबनका पुराना साथी रुस्तम सोराबजी सपरिवार गान्धीसँग भेट्न आए। त्यसपछि सधैं जस्तै उनले दिल्लीका मुस्लिम नेताहरुसँग भेट गरे। ‘म तपाइँहरुको सहमति विना वर्धा जान सक्दिन,’ मुस्लिम नेताहरुसँग गान्धीले भने। गान्धीका नजिकका सुधीर घोष र उनका सचिव प्यारेलालले नेहरु र पटेलबीचको मतभेदका विषयमा लन्डन टाइम्समा छापिएको टिप्पणीमाथि उनको राय मागे। सो विषयमा गान्धीले भने, ‘यो विषयमा पटेलसँग कुरा राख्छु।’ जो चार बजे गान्धीसँग भेट गर्न आउँथे। त्यसपछि उनले सो विषयमा नेहरुसँग पनि कुरा गर्ने बताए। नेहरुसँग साँझ सात बजे भेट्ने तय भएको थियो। 

उता, विरला हाउसकालागि निस्किनु पूर्व नथुराम गोड्सेले बदाम खाने इच्छा व्यक्त गरे। आप्टे बदाम खोज्न निस्किए। तर, केही बेरपछि खाली हात आएका आप्टेले भने, ‘पूरै दिल्लीमा कतै पनि बदाम पाइएन के काजूले काम चल्छ ?’ तर, गोडसेलाई केवल बदाम नै चाहिएको थियो। आप्टे फेरि बाहिर निस्किए र यो पटक बदाम लिएर फर्किए। गोड्से बदाम खान थाले। तर आप्टेले जाने समय भइसकेको बताए। 



चार बजे वल्लभभाइ पटेल आफ्नी छोरी मनीबेनकासाथ गान्धीलाई भेट्न पुगे। र प्रार्थना पहिला अर्थात साँझ पाँच बजेसम्म उनी बसिरहे। सवा चार बजे गोड्से र उनका साथीहरुले कटान प्लेससम्मका लागि एउटा टाँगा लिए र त्यँहाबाट फेरि अर्को टाँगा लिए र, विरला हाउसभन्दा दुई समय गज पहिला नै उत्रिए। उता, पटेलसँगको बातचितका क्रममा गान्धी चर्खा चलाइ रहे। र आभाले पस्किएको साँझको खाना बाख्राको दूध, काँचो गाजर, उमालेको तरकारी र तीन वटा सुन्तला खाए। 

आभालाई प्रार्थनासभामा ढिला गरी पुग्नु गान्धीलाई मन पर्दैन थियो। उनी चिन्तित भइन्। पटेलसँग भन्ने उनको हिम्मत थिएन। आखिर उनी भारतका लौह पुरुष थिए। उनले गान्धीलाई प्रार्थनामा जाने बेला भयो भनेर भन्ने हिम्मत पनि गर्न सकिनन्। 

जब सभाका लागि निस्किए गान्धी 

जेहोस् उनले गान्धीको घडी उठाइन् र बिस्तारै हल्लाउँदै गान्धीलाई प्रार्थनाको समय भएको सम्झाउन खोजिन्। अन्ततः मनीबेनले हस्तक्षेप गरिन् । गान्धी जब प्रार्थनका लागि जान उठे त्यतिबेला पाँच बजेर दश मिनेट भएको थियो। गान्धीले तत्काल आफ्नो चप्पल लगाए र आफ्नो बायाँ हात मनु र दायाँ हात आभाको काँधमा राखेर सभातर्फ अगाडि बढे। बाटोमा उनले आभासँग मजाक पनि गरे। 

गोडसेले मनुलाई धक्का दिए र... 

गान्धीले भने, ‘म आफ्नो घडीतर्फ किन हेरौं,’ गम्भीर हुँदै गान्धीले भने, ‘तिम्रो कारणले मलाई दश मिनेट ढिला भयो। नर्सको कर्तव्य के हो भने आफ्नो काम गर्नुपर्छ, चाहे त्यहाँ इश्वर नै उपस्थित भएपनि। प्रार्थनाको समयमा एक मिनेट ढिला भएको पनि मलाइ मन पर्दैन।’ यस्तै कुरा गर्दै गान्धी प्रार्थना स्थल पुगिसकेका थिए। दुवै बालिकाको काँधबाट हाट हटाएर गान्धीले त्यहाँ उपस्थित मानिसलाई अभिवादन गरे। 

बायाँ तर्फबाट नाथूराम गोड्से गान्धीतर्फ झुके। मनुलाई के लाग्यो भने उनी गान्धीलाई ढोग्न खोज्दैछन्। आभाले ढिला भइसकेको भन्दै झन ढिला नगर्न गोड्सेलाई भनिन्। तर, गोडसेले मनुलाई धक्का दिए र उनको हातको माला र फूल भुँइमा झर्यो। पुस्तक र माला उठाउन मनु निहुरिएको मौका पारेर गोडसेले पेस्तोल निकाले र एकपछि अर्को गर्दै तीन गोली गान्धीको शरीरमा प्रहार गरे। त्यसपछि गान्धीको मुखबाट राम... रा...म निस्कियो र जीवनहीन शरीर भूँइमा ढल्न थाल्यो। आभाले ढल्दै गरेको गान्धीको शीरलाई आफ्नो हातले सहारा दिइन्। 

पछि नाथूराम गोडसेले आफ्ना भाइ गोपाल गोड्सेलाई भनेका थिए, ‘दुई युवती गान्धीसँगै देखेर म चिन्तित भएको थिँए। फायर गरेपछि मैले बेस्सरी पेस्तोल समाएर आफ्नो हाथ माथि उठाएँ र पुलिस पुलिस भन्दै कराएँ। म के चाहन्थे भने योजना बनाएर गान्धीको हत्या भएको जस्तो देखियोस्। मैले आवेशमा आएर यस्तो काम गरेको थिइन। म यस्तो पनि चाहन्न थिएँ मैले घटनास्थलबाट भाग्ने वा पेस्तोल फाल्ने प्रयास गरेँ। तर त्यसपछि सबै कुरा एकाएक रोकिएको जस्तो भयो। एक मिनेटसम्म त कुनै पनि मानिस म भएको ठाउँसम्म पनि आएनन्,’ उनले भनेका थिए। नाथूरामलाई पक्राउ गरिएपछि त्यहाँ उपस्थित माली रघुनाथले आफ्नो खुर्पाले नाथूरामको शीरमा प्रहार गरेका थिए। तर गोपाल गोडसेले आफ्नो किताव ‘गान्धी वध और मैं’ मा यसको खण्डन गरेका छन्। 

माउन्टबेटनले गान्धीलाई चिन्न सकेनन् 

गान्धीको हत्याको केही मिनेटभित्र वायसराय लर्ड माउन्टबेटन त्यहाँ पुगे। कसैले गान्धीको स्टिल रिमको चश्मा खोलिदिएका थिए। मैनबत्तीको उज्यालोमा गान्धीको निष्प्राण शरीर बिना चश्मा देखेर माउन्टबेटनले चिन्न सकेनन्। कसैले माउन्टबेटनको हातमा गुलाबको कोही पात समाउन दिए। त्यही पात गान्धीको पार्थिव शरीरमा झर्यो। मनुले गान्धीको शीर आफ्नो कोखमा राखेकी थिइन्। र, उनको निधारलाई चलाइरहेकी थिइन्। बर्नाड शाले गान्धीको हत्यामाथि भने, ‘यसले के देखाउँछ भने राम्रो हुनु कति खतरनाक काम हो।’ दक्षिण अफ्रिाकादेखि गान्धीका विरोधी फिल्ड मार्शनल जैन स्मट्सले भने, ‘हामी बीचको राजकुमार अब रहेनन्।’
