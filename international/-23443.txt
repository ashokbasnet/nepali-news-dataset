राहुल गान्धीको ज्याकेटले पूरै भारतमा हंगामा

एजेन्सी। भारतीय कांग्रेसका अध्यक्ष राहुल गान्धीले लगाएको ज्याकेटका कारण पूरै भारतमा हंगामा भएको छ । मंगलबार राहुल भारतको मेघालय राज्यका कांग्रेसको आमसभामा पुगेका थिए । सभामा जाँदा राहुलले लगाएको ज्याकेटका कारण हंगामा भएको हो । यो ज्याकेटको मूल्य ७० हजार भारु पर्ने बताइएको छ ।
 
भारतका अधिकांश राज्य र केन्द्र सरकारमा भारतीय जनता पार्टी सत्तामा हुँदा मेघालयमा भने विगत १५ वर्षदेखि कांग्रेस सत्तामा छ । यो राज्यका कांग्रेसको पकड छ । यहाँ २७ फेब्रुअरीमा विधानसभा चुनाव हुँदैछ । यही चुनावलाई लक्षित गर्दै आयोजित सभामा राहुल पुगेका थिए । सभामा राहुल ५ मिनेट मात्रै बोले । लगत्तै भाजपा मेघालयले ट्वीटरमा ज्याकेटको फोटो र मूल्य पोस्ट गर्दै लेखेको छ ‘हाम्रो गल्ती गन्नुभन्दा तपाइँले मेघालयको असफल सरकारको रिपोर्ट कार्ड दिनुपर्छ । तपाइँको वास्तविकता खुलिसकेको छ ।’

राहुलको ज्याकेट बेलायती लग्जरी फेशन ब्राण्ड बरबरीको हो । ब्लुमिंगडेल वेबसाइटका अनुसार यो ज्याकेटको मूल्य ६८ हजार १४५ भारु पर्छ । मेघालय भाजपाले यसको मूल्य ७० हजार पर्ने दावी गरेको छ । २०१५ मा प्रधानमन्त्री नरेन्द्र मोदीले लगाएको सुटको बारेमा राहुलले यस्तै टिप्पणी गरेका थिए । सोही कारण भाजपाले अहिले यो मुद्दा उठाएको छ । त्यतिबेला प्रधानमन्त्री मोदीले अमेरिकी राष्ट्रपति बाराक ओबामालाई स्वागत गर्न जाँदा सुनको धागो प्रयोग गरिएको जोधपुरी सुट लगाएका थिए । राहुलले त्यतिबेला मोदीलाई लक्षित गर्दै सुटबुटवाला सरकार भनेका थिए । पछि मोदीको यो सुट लिलामी गरियो । ११ लाख भारु न्यूनतम मूल्य राखिएको यो सुट ४ करोड ३१ लाख भारुमा बिक्री भएको थियो ।
