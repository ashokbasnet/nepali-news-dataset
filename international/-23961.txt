ताइवानमा शक्तिशाली भूकम्प, ठूला भवनमा ठूलो क्षति

बीबीसी। ताइवानको हुआलीन सहरमा ६ दशमलव ४ रेक्टर स्केलको शक्तिशाली भूकम्प गएको छ। भूकम्पका कारण सो सहरका ठूला भवनमा ठूलो क्षति पुगेको बीबीसीले जनाएको छ।

ताइवानका अधिकारीका अनुसार भूकम्पमा परी अहिलेसम्म दुई जनाको मृत्यु भइसकेको छ। अन्य सयौं मानिस घाइते भएको बताइएको छ।
भूकम्प स्थानीय समय अनुसार राति ११ बजेर ५० मिनेटमा आएको थियो। सामाजिक संजालमा आएका तस्बीरमा ठूला भवन र सडकमा निकै ठूलो क्षति पुगेको देखाइएको छ। 

संचारमाध्यमका अनुसार आंशिक रुपमा क्षति भएको होटलमा मानिसहरु फसेका छन्। उनीहरुलाई उद्धार गर्ने प्रयास भइरहेको छ।
स्थानीय संचारमाध्यमका अनुसार दश तले मार्शेल होटलको बेसमेन्ट र गाउन्ड फ्लोरमा कम्तिमा तीन कर्मचारी फसेका छन्।
एक प्रत्यक्षदर्शी जीना स्टारबकका अनुसार होटलमा धेरै मानिस फसेका छन्। उनीहरु आफ्नो मोबाइल फोनबाट उद्दार गर्न मानिसहरुलाई सम्पर्क गरिरहेका छन्।

हुआलीन दमकल विभागका अनुसार कम क्षति भएका भवनबाट २८ जनाको उद्दार गरिएको छ। भूकम्पका कारण हाइवे र पुलमा निकै ठूलो क्षति भएको छ। ताइवानको भौगोलिक स्थिति यस्तो अवस्थामा छ, जहाँ भूगर्भीय प्लेट आपसमा ठोक्किँदा भूकम्प नियमित रुपमा जाने गर्छ।
