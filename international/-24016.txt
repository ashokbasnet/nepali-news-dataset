कमाण्डरसहित आठ तालिबान मारिए

फाइल तस्विर
                                
                                        
                        तालुक्वान, अफगानिस्तान। अफगानिस्तानको राष्ट्रिय सुरक्षा समूहले गरेको कारबाहीमा अफगानिस्तानको तालिबान सशस्त्र आतङ्ककारी समूहका एकजना कमाण्डर सहित आठजना तालिबान लडाकू मारिएको समाचार छ। 

अफगानिस्तानको उत्तरी क्षेत्रमा अवस्थित यांगीक्वाला जिल्लामा हवाई सैनिकले गरेको हवाई कारबाहीमा ती लडाकू मारिएको प्राप्त समाचारमा जनाइएको छ। 

उक्त समूहले गरेको स्थलगत कारबाहीका क्रममा ती कमाण्डर मारिएका हुन्। कारबाहीमा मारिएका ती कमाण्डरसँग उनका दुई जना अंगरक्षक र अरु दुई जना वरिष्ठ तहमा रहेका लडाकू पनि मारिएका बताइएको छ। 

अफगानिस्तानको गुप्तचर निकायको सूचनाको आधारमा गरिएको त्यस कारबाहीका क्रममा कमाण्डर मुल्लाह जिन्दानीको ज्यान गएको बताइएको छ। 

त्यस क्रममा अरु केही लडाकू घाइते पनि भएका छन्। उक्त जिल्लाको चाहल चिनल क्षेत्रमा भएको कारबाहीका क्रममा उनीहरु मारिएका अपगान गृहमन्त्रालयले बुधबार प्रकाशन गरेको विज्ञप्तिमा जनाइएको छ। 

मुल्लाह तालिबान आतङ्ककारी संगठनको क्षेत्रीयस्तरका कमाण्डर रहेको खुलेको छ। सो समाचार अफगान सेनाका एकजना अधिकारीले यसअघि नै दिइसकेका थिए। 

अफगानिस्तानको कुन्दुज प्रान्त नजिकै पर्ने सो क्षेत्रमा पछिल्लो समयमा यहाँको सुरक्षा निकायले तालिबानका विरुद्धमा कडा कारबाही जारी राखेको छ। 

यसअघि पनि गतहप्ता मात्र सोही प्रान्तमा तालिबानका एक क्षेत्रीयस्तरका कमाण्डर मारिएका थिए। त्यस घटनापछि अरु केहीले अफगान सेनासमक्ष आत्मसमर्पण गरेका थिए। सिन्ह्वा
