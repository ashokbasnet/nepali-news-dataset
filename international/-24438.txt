७१ जनासहित उडेको विमान केही मिनेटमै दुर्घटना, सबैको मृत्यु

एजेन्सी। मस्कोबाट रसियाको पश्चिमी क्षेत्रका लागि छुटेकोे एक विमान दुर्घटना हुँदा विमानमा सवार सबै यात्रुको मृत्यु भएको जनाइएको छ। मस्कोको डोमोडेडोभो विमानस्थलबाट उडान भरेको केही मिनेटमै उक्त विमान दुर्घटना भएको अन्तर्राष्टिय संचारमाध्यमले जनाएको छ।

सारातोभ एयरलाइन्सको उक्त विमानमा चालकदलका ६ जना सदस्यसहित ७१ जना यात्रु सवार थिए। रसियन समाचार एजेन्सी टासको अनुसार विमानमा सवार सबै यात्रुको मृत्यु भएको छ।

१४८ यात्रुभार क्षमताको उक्त विमान रसियाको राजधानी मस्कोस्थित डोमोडेडोभो विमानस्थलबाट रसियाकै पश्चिमी ओरेन्वर्ग क्षेत्रको ओस्र्कका लागि छुटेको थियो।

रसियाली यातायात मन्त्रालयले इन्टरफ्याक्सलाई दिएको जानकारी अनुसार विमान दुर्घटना मौसम खराब भएका कारण वा मानवीय कमजोरीका कारणलगायतका केही अन्य कारणले भएको हुनसक्ने देखिएको छ। यद्यपि यसबारे थप अनुसन्धानपछि मात्र भन्न सकिने मन्त्रालयले बताएको छ। 

रसियिाली छानविन समितिले दुर्घटनाको कारण अध्ययन गरी प्रशासनलाई प्रतिवेदन बुझाउन काम शुरु गरिसकेको बताएको छ।
