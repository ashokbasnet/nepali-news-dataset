विश्वकै सबैभन्दा जेठी व्यवसायिक मोडल ८९ वर्षीया ड्याफने

एजेन्सी। मोडलिङलाई व्यक्तिको उमेरसँग दाँजेर हेर्ने गरिन्छ। विशेषगरी किशोरावस्था र युवा अवस्थालाई मोडालिङ करियरको उमेर मानिन्छ। अझ महिलाको हकमा कुरा गर्दा त, विवाहपछि मोडलिङ र फिल्मी करियरको अन्त्य नै भएको अनुमान गरिन्छ।

बेलायतकी ड्याफने सेल्फी भने यो मान्यतालाई चुनौती दिएकी मोडल हुन् । ८९ वर्षीया ड्याफने विश्वकै सबैभन्दा धेरै उमेरकी व्यवसायिक मोडल हुन्।

मोडलिङ सुरु गर्दा ड्याफनेको उमेर २१ वर्ष थियो। मोडालिङलाई नै करियर मानेकी उनले आफ्नो विवाह पछि पनि कामलाई निरन्तरता दिइन्। तर पछि श्रीमान बिरामी पर्न थालेपछि उनले आफ्नो काम छोडेर घरको काम र श्रीमानको हेरविचारमा समय बिताइन्। लामो समयको बिरामीपछि श्रीमानको मृत्यु भयो। 

श्रीमानको मृत्यु हुँदा ड्याफने ७० वर्षकी थिइन्। श्रीमानसँगको बिछोडको पीडा भुलाउन र आफ्नो रुचिको क्षेत्र पनि भएकोले उनी फेरि मोडलिङको दुनियाँमा फ़र्किइन् र आफ्नो कामलाई निरन्तरता दिइन्। उनी अहिले विभिन्न फेशन तथा मोडलिङ कार्यक्रममा व्यस्त छिन्।

ताजा तरकारी तथा खाद्यवस्तु आफैले घरमै पकाएर खानु नै उनले आफू स्वस्थ रहिरहनुको कारण मान्छिन् । उनको विचारमा मानिसको आत्मविश्वास नै सुन्दरता हो।
