अमेरिकाको क्यालिफोर्नियामा भीषण आँधी, चारको मृत्यु, सयौँ घर जोखिममा

क्यालिफोर्निया, ८ फागुन - अमेरिकाको क्यालिफोर्नियामा भीषण आँधीका कारण चार जनाको ज्यान गएको छ। अन्य थुप्रै घाइते भएका छन्।

बोम्बोजेनेसिस नाम दिइएको यो आँधी केही वर्षयताकै ठूलो मानिएको छ। आँधीसँगै ठूलो पानी र बाढी समेत आएको छ। आँधी, पानी र बाढीका कारण डेढ लाखभन्दा धेरै घरमा बिजुली आपूर्ति बन्द भएको त्यहाँका सञ्चारमाध्यमले जनाएका छन्।

लस एन्जलस नजिक पहिरोको जोखिम बढेपछि सयौं घर खाली गरिएको छ। आँधी र बाढीको खतरा अझै उच्च रहेको मौसमविदहरुले बताएका छन्।

आँधीका कारण लस एन्जलस अन्तर्राष्ट्रिय विमानस्थलबाट हुने तीन सयभन्दा बढी उडान रद्द भएको बीबीसीले जनाएको छ। अमाचार अनुसार बाटोमा पानी जमेकाले मूख्य सडकमार्ग बन्द रहेको छ भने कयौँ गाडी समेत डुबानमा परेका छन्।

वैज्ञानिकहरुले यस आँधीलाई वेदर बमको संज्ञा दिएका छन्। पाँच वर्ष लामो खडेरीपछि यो अतिवृष्टि भएको मौसमविदहरुले बताएका छन्।
