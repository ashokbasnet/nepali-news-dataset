बन्दुक राख्न पाउने व्यवस्थामा कडाइ गर्न माग गर्दै प्रदर्शन

बीबीसी । फ्लोरिडाको एउटा विद्यालयमा बुधवार गराइएको गोलीकाण्डमा बाँच्न सफल युवाहरू बन्दुक राख्न पाउने व्यवस्थामा कडाइको माग गर्दै निकालिएको र्‍यालीमा सहभागी भएका छन्।

फोर्ट लवडुरडेल शहरमा प्रदर्शनकारीले अमेरिकी सांसद र राष्ट्रपति डोनल्ड ट्रम्पलाई इंगित गर्दै उनीहरूले लाज मान्नुपर्ने भन्ने नारा लगाए।गोलीकाण्डका सन्दिग्ध निकोलस क्रुजले १७ जनाको ज्यान जाने गरी पार्कलेण्डस्थित मर्जोरी स्टोनमेन डग्लस हाइ स्कूलमा बुधवारको आक्रमण आफूले गराएको स्वीकार गरिसकेका छन्।

यो अमेरिकी विद्यालयमा गराइएको सन् २०१२ यताकै सबैभन्दा हिंसात्मक आक्रमण हो। र, उक्त गोलीकाण्डले बन्दुक नियन्त्रणसम्बन्धी कडा व्यवस्था हुनुपर्ने लामो समयदेखिएको बहसलाई पुनः सतहमा ल्याइदिएको छ।

पार्कलेण्ड नजिकै आयोजना गरिएको र्‍यालीमा विद्यार्थी र उनीहरूका अभिभावकका साथै राजनीतिज्ञहरू पनि सहभागी थिए। समाचार संस्था एपीका अनुसार र्‍यालीमा हजारौं मानिसहरूले सहभागिता जनाएका थिए।

सबैभन्दा अवीस्मरणीय पल त्यतिबेला आयो जब उच्च विद्यालयकी छात्रा एम्मा गोञ्जालेज मञ्चमा उक्लिन् र उनले बन्दुक राख्न पाउने पक्षमा वकालत गर्दै आएको न्याश्नल राइफल असोसिएशन (एनआरए) बाट चन्दा लिने गरेकोमा राष्ट्रपति डोनल्ड ट्रम्प र अरू राजनीतिज्ञहरूको आलोचना गरिन्।
