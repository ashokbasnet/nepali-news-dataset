‘भारतले नै गराएको थियो मुम्बई आक्रमण’

बीबीसी। पाकिस्तानबाट प्रकाशित हुने उर्दू पत्रिकामा यो हप्ता मानवअधिकार कार्यकर्ता आसमा जहाँगीरको मृत्यु, पाकिस्तानी सेनालाई साउदी अबर पठाउने फैसला चर्चामा रहे। योसँगै एक पाकिस्तानी पत्रिकाले जर्मन लेखकको सनसनीपूर्ण दाबीलाई पनि प्राथमिकता दिएका छन्, जसमा २६ नोभेम्बर २००८ को मुम्बई आक्रमण भारत स्वयंले गराएको उल्लेख छ।

सबैभन्दा पहिला  पाकिस्तानका चर्चित मानवअधिकारवादी कार्यकर्ता आसमा जहाँगीरको मृत्युको  चर्चा गरिएको छ। ६६ वर्षीया आसमा जहाँगीरको आइतार ११ फेब्रुअरीमा हृदयघातका कारण निधन भएको थियो। आसमा पाकिस्तान सर्र्वाेच्च अदालत बार असोसिएशनकी बार अध्यक्ष हुने पहिलो महिला वकिल थिइन्।

जंग पत्रिकाले उनलाई श्रद्धाञ्जली दिँदै लेखेको छ, ‘मानवअधिकार र कानुन र स्वतन्त्रताको गतिलो आवाज, आसमा जहाँगीरको निधन भएको छ।’ सो पत्रिकाले जहाँगीरको अन्तिम संस्कारमा ठूलो जनसहभागीता  रहेको कुरालाई मुख्य प्राथमिकतामा स्थान दिएको छ।

उर्दू पत्रिका नवा–ए–वक्तमा एक सनसनीपूर्ण समाचार प्रकाशित भएको छ। सो पत्रिकाका अनुसार जर्मनीका एक लेखकले आफ्नो नयाँ पुस्तकमा दाबी गरे अनुसार मुम्बईमा २६ नोभेम्बर,२००८ मा भएको आक्रमण पाकिस्तानमा सक्रिय चरमपन्थी संगठनले गरेका थिएनन् बरु भारतले इजराइल र अमेरिकी  सहयोगमा सो आक्रमण गरेको थियो।

सो  पत्रिकका अनुसार जर्मन लेखक एलिस डेविडसनले आफ्नो किताव ‘भारतको धोकाधडडी, २६ नोभेम्बरको प्रमाणमाथि पुनर्विचार’ मा मुम्बई आक्रमणका सबै प्रमाणको गहन अध्ययन गरिएको छ। सो पत्रिकाले नरीमन हाउसका विषयमा इजराइल र भारतले झूटो प्रमाण तयार पारेको दाबी गरको छ। पत्रिकाले जर्मन लेखिकाले आफ्नो कितावमा मुम्बई आक्रमणबाट भारतमात्र होइन, अमेरिका र इजराइलका व्यापारी र नेताले फाइदा उठाएको उल्लेख गरेको छ।
