यी बालिकालाई देख्नेजतिले भने ‘यी नानी मलाई दिनुस्’, यसकारण लाग्यो माग्नेको लाइन

६ महिनाकी सुन्दर बालिका जसलाई देख्नेजतिले भन्थे ‘यी बालिका मलाई दिनुस् ।’ उनलाई लिन चाहनेहरुको लाइन लाग्यो । झण्डै अढाइ सय व्यक्तिहरुले ती बालिका लिन चाहन्थे । ती बालिकालाई लिन चाहनेहरुको लाइन लाग्नुको पछाडि निकै रोचक कारण थियो । 

९ फेब्रुअरी २०१८ को दिन बिहान साढे ६ बजेको समय । शहरबाट १५ किलोमिटर टाढाको गाउँ । बाटोमा हिँडिरहेकी एक महिलाले झाडीबाट सडकको छेउमा रहेको झाडीबाट एक बालिका रोएको आवाज सुनिन् । जायदा नाम गरेकी ती महिला जब आवाज आएको ठाउँमा पुगिन् त्यहाँ करिब ६ महिनाकी एक बालिका धोप्टो अवस्थामा थिइन् । चिसो निकै बढी थियो । जायदाले बालिकालाई उठाएर काखमा राखिन् । 

बालिकालाई लावारिस अवस्थामा भेटेकी जायदा भन्छिन् ‘यो मेरी छोरी भइदिएको भए...।’ भारतको उत्तर प्रदेश मुरादाबादबाट झण्डै १५ किलोमिटर परको गाउँ कुलवाडामा भेटिएकी यी बालिका अहिले रामपुर राजकीय शिशु गृहमा छिन् । जायदाका तीन छोरी र तीन छोरा छन् । तर, जब यी अबोध बालिकालाई काखमा लिइन् उनलाई लाग्यो उनी आफ्नै छोरीलाई काखमा खेलाउँदैछिन् । 

जायदाले बालिकाको बारेमा गाउँलेलाई बताएपछि गाउँकै शब्बो नामकी महिलाले भनिन् ‘मलाई देउ ।’ जायदाले बालिकालाई शब्बोको काखमा दिइन् । शब्बोले बालिकालाई चुलोनजिकै बसेर सेक्न थालिन् । शब्बोका दुधे छोरा पनि छन् । शब्बोले बालिकालाई आफ्नै दूध पिलाउन चाहन्थिन् । तर पुलिस केस भएकोले उनी डराइन् र भैंसीको दूध पिलाइन् । घरबाट प्रहरी चौकीसम्मको यात्रामा झण्डै ५ घण्टा बालिका शब्बोको काखमै रहिन् । बालिका यति प्यारी थिइन् कि उनलाई छोड्नै मन लाग्दैनथ्यो । उनले प्रहरी अधिकारीसँग पनि बालिका आफूलाई दिन आग्रह गरिन् तर अधिकारीले भने यत्तिकै बालिका कसैलाई दिन नमिल्ने बताए । 

बालिका भेटिएको क्षेत्रमा गस्तीमा हिँडिरहेका प्रहरी संग्राम यादव र सन्दिप सिंहले घटनाको जानकारी पाएपछि लगत्ते घटनास्थल पुगेका थिए । संग्राम यादवका अनुसार बालिकालाई लिएर प्रहरी चौकी जाँदा झण्डै ५ घण्टाको समयमा बालिकालाई माग्न कैयौं व्यक्ति आए । तीमध्ये १ प्रहरीका सिपाही पनि थिए । बालिकालाई लिएर अस्पताल जाँदासमेत माग्नेको लाइन लाग्यो । संग्राम यादवका अनुसार उनीहरुले ९ फेब्रुअरीका दिन नै बालिका बाल कल्याण समिति मुरादाबादको जिम्मा लगाएका थिए । 

बालकल्याण समितिका अध्यक्ष गुलजार अहमदका अनुसार यो एक हप्ताको अवधिमा बालिका माग्नेको संख्या अढाइ सय नाघिसकेको छ । गुलजारका अनुसार अझै २ महिनासम्म बालिकाका वास्तविक मातापिताको प्रतिक्षा गरिनेछ । त्यसपछि भने कसैले बालिकालाई सन्तानसरह लैजान चाहेमा दिन सकिनेछ । यसका लागि सेन्ट्रल एडप्सन रिसोर्स अथोरिटीमा निवेदन दिनुपर्ने उनले बताए । त्यसरी पनि यही बालिका पाइने कुनै ग्यारेन्टी छैन । किनकि निवेदकले रोलक्रममा जुन बच्चा पाइन्छ त्यही बच्चा नै लिनुपर्ने नियम छ । रामपुरको राजकीय बाल शिशु गृहमा बालिकाको नाम परी राखिएको छ । यहाँ परीसमेत ३५ बालबालिका छन् । यहाँ कूल १४ जना कर्मचारी कार्यरत छन् ।
