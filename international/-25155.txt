संसारको सबैभन्दा सुरक्षित ‘सेफ’, यहाँ राखिएको छ ४६ हजार क्विन्टल सुन

एजेन्सी। हामीले सुन, चाँदी, हीरा लगायतमा बहुमूल्य सामानहरु सुरक्षित रुपमा ‘सेफ’मा राख्ने गर्छौं । सेफलाई कसरी मजबुत र सुरक्षित बनाउन सकिन्छ भनेर धेरै अनुसन्धान भएका छन् र यसको सुरक्षाको लागि अनेकौं प्रणालीहरु प्रयोग गरिएका हुन्छन् । 

संसारमा सबैभन्दा धेरै सुन अमेरिकासँग भएको मानिएको छ । अमेरिकासँग भएको आधिकारिक सुनको ठूलो परिमाण केन्टुकीको फोर्ट नक्सस्थित बुलियन डिपोजिटमा राखिएको छ । यहाँ करिब ४६ हजार क्विन्टल सुन राखिएको बताइएको छ । फोर्ट नक्स एउटा सैन्य पोस्ट हो जो १ लाख ९ हजार एकड क्षेत्रफलमा फैलिएको छ । यसभित्र रहेको ‘गोल्ड भल्ट’ बाक्लो ग्रेनाइटको भित्ताले बनेको छ । 

यसको छल बम प्रुफ (बमले असर नगर्ने) बनाइएको छ । यो संसारका सबैभन्दा सुरक्षित भवनमध्ये एक हो । फेडरल रिजर्भका अनुसार यहाँ ४६ हजार क्विन्टल सुनको इटा राखिएको छ । यसलाई युनाइटेड स्टेट बुलियन डिपोजिट पनि भनिन्छ । यहाँको फोर्ट नक्स बिल्डिङ थुप्रै सुरक्षा अलार्म जडित पर्खालले घेरिएको छ । यसलाई अपाचे हेलिकप्टरले निरन्तर निगरानी गर्छन् । यो भवनको कम्पाउण्डमा १२ टन तौलका ढोका जडान गरिएका छन् । 

यहाँ कार्यरत १० सुरक्षाकर्मीको अलग अलग कोडबाट यो ढोका लक गरिएको छ । १० जनाकै सुरक्षा कोड फरक फरक हुन्छ र ती १० जनालाई आफ्नो बाहेक अर्कोको कोड थाहा हुँदैन । यदि कोही यो भवनको नजिक जान खोजेमा तत्काल अलार्म बज्छ र यहाँको सुरक्षा हेलिकप्टरदेखि सबै सुरक्षा संयन्त्र सक्रिय हुन्छ । यसलाई दोस्रो विश्व्युद्धको बेला सबैभन्दा महत्वपूर्ण भण्डारण स्थलको रुपमा रोजिएको थियो ।
