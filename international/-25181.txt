राहत बाँड्न गएकाहरुको कुकर्मः खानेकुरा दिएको बदलामा बालिकाहरुको यौनशोषण 

विपत्तिमा परेका जनतालाई राहत बाँड्न भनेर समाजसेवाको नाममा गएका कर्मचारीले नै पीडित बालबालिकालाई खानेकुरा दिएको बदलामा यौनशोषण गरेको सनसनीपूर्ण घटना बाहिरिएको छ । 

सन्डे मिररको रिपोर्टका अनुसार अफ्रिकी देशका संकटग्रस्त क्षेत्रमा काम गर्न गएका राहतकर्मीले नै अन्न र अत्यावश्यक औषधीको बदलामा बालबालिकालाई यौनशोषण गरेका हुन् । १८ वर्षभन्दा बम उमेरका किशोरीहरुलाई यौनधन्दाको लागि बाध्य बनाइयो । केही कर्मचारीले किशोरीहरुको नग्न तस्वीर खिचे । यो काममा करारमा गएका कर्मचारीदेखि सरकारी अधिकारी, राष्ट्रसंघीय स्वयंसेवक, शरणार्थी नेता र शिक्षकसमेत सहभागी थिए । 

रिपोर्टमा भनिएको छ, लाइबेरिया र सिएरालियोनमा यस्ता घटना धेरै देखिएका छन् । १३ वर्षकी अनाथ बालिकालाई यहाँ लक्षित गरिएको थियो । लाइबेरियाकी एक किशोरीले अनुसन्धानकर्तालाई बताएअनुसार यस्ता व्यक्तिको पञ्जाबाट बच्नु निकै मुस्किल थियो । उनीहरु खानालाई हतियार बनाएर यौनधन्दाको लागि बाध्य पार्थे । खानेकुरा अरु केही नभएकोले उनीहरुको कुरा मान्नुको विकल्प थिएन । 

युएनएचसीआरको जाँच र सेभ द चिल्ड्रेनको जाँचका अनुसार यहाँ खाना र औषधीको बदलामा यौनधन्दा चरम अवस्थामा थियो । बालबालिकाका अनुसार खाना र अन्य जरुरी कुरा पाउने एकमात्र बाटो यही थियो । अभिभावक पनि परिवारलाई जिवित राख्नको लागि यही एकमात्र तरिका अपनाउन बाध्य थिए । अभिभावकले यसको लागि स्वीकृति दिएका थिएनन् तर आँखा बन्द गरेर सहेका थिए । केही परिवारले भने आफ्ना छोरीहरुलाई यस्ता काममा सहभागी हुन प्रेरितसमेत गरेका थिए ताकि परिवारको आम्दानी बढोस् ।
