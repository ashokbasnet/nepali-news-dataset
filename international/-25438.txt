क्यानडाका प्रधानमन्त्रीको भारत भ्रमण, डिनरमा ‘आतंकवादी’ बोलाएको भन्दै खैलाबैला

एजेन्सी। भारत प्रमणमा आएका क्यानडामा प्रधानमन्त्रीले आफ्नो डिनरमा ‘आतंकवादी’ बोलाएको भन्दै भारतभर खैलाबैला मच्चिएको छ । क्यानडाका प्रधानमन्त्री जस्टिन ट्रुडो अहिले भारत भ्रमणमा छन् । पत्नी र एक मन्त्रीसँग भारत भ्रमणमा आएका प्रधानमन्त्री ट्रुडोसँग खालिस्थान समर्थक जसपाल अटवाल देखिएको भन्दै भारतभर हंगामा भएको हो । 

अटवाललाई भारतले आतंकवादी मान्दै आएको छ । खालिस्तान भारतको पंजाब क्षेत्रमा रहने शिखहरुले माग गर्दै आएको अलग राष्ट्रको नाम हो । यहाँका शिखहरुले खालिस्तान माग गर्दै गरेको आन्दोलनलाई भारतले सैन्य कारवाही गरेर दबाएको थियो । तर, अहिले पनि खालिस्तानको माग गर्नेहरुको आन्दोलन चलिरहेको छ । क्यानडामा ठूलो संख्यामा भारतीय मूलका शिखहरु छन् जसले खालिस्तानको मागलाई समर्थन गर्दै आएका छन् । सोही आन्दोलनका समर्थक अटवाललाई क्यानडाका प्रधानमन्त्री ट्रुडोले डिनरमा पनि बोलाएको भारतीय मिडियाहरुले दावी गरेका छन् । 

ट्रुडो एक हप्ताको भारत भ्रमणमा छन् । आज उनको भ्रमणको छैटौं दिन हो । भोलि उनले प्रधानमन्त्री नरेन्द्र मोदीसँग भेट्ने कार्यक्रम छ । मंगलबार मुम्बइमा खिचिएको एक फोटोमा अटवाल ट्रुडोकी पत्नीसँग देखिएका छन् । भारतमा पृथकतावादी आन्दोलन चलाएका कारण जसपाललाई भारतले आतंकवादी घोषित गरेको छ ।
