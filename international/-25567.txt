संसद भवनमा भूत आतंक, हवन गराउन सांसदहरुको माग

एजेन्सी। छिमेकी देश भारतमा संसद भवनमा भूत काण्डले हंगामा मच्चिएको छ । सांसदहरुले संसद भवनबाट भूत भागाउन हवन गराउन माग गरेका छन् । उनीहरुले मुख्यमन्त्रीलाई यसबारे बताइसकेको पनि बताए । भारतको राजस्थानको विधानसभा भवनमा भूत भएको भन्दै बिहीबार सांसदहरुले यस्तो माग गरेका हुन् । 

बिहीबार दिउँसो करिब साढे १ बजे संसदका मुख्य सचेतक कालुलाल गुर्जर र बीजेपी विधायक हबीबुर्रहमान अशरफीले मिडियासँग भने ‘विधानसभामा खराब आत्माको छायाँ छ । त्यही कारण अहिलेसम्म सदनमा २०० जना विधायक एकसाथ रहेनन् । कहिले कसैको मृत्यु हुन्छ त कहिले कोही जेल जान्छ । आत्माको शान्तिको लागि हवन र पण्डितलाई भोजन गराउनुपर्छ ।’

विधायकले फैलाएको यो अंधविश्वास राती करिब आठ बजे सदनमा चर्को रुपमा उठ्यो । सदनमा अन्य विषयमा छलफल भइरहेका बेला कांग्रेस विधायक धीरज गुर्जरले यस विषयमा कुरा उठाएर भने ‘सचेतक र विधायक अन्धविश्वास फैलाउँदैछन् ।’ विवाद बढ्दै गएपछि भूत प्रेतको जाँच गराउनेसम्म कुरा पुग्यो । अन्त्यमा कुरा हाँसोमा उडाइयो ।
