ससुराले साढे १६ करोड दाइजो दिन खोज्दा बेहुलाले गरे अस्वीकार  

एजेन्सी। ससुराले दाइजोमा साढे १६ करोड रुपैयाँ दाइजो दिन खोज्दा अस्वीकार गर्दै एक बेहुलाले विवाह गरेका छन् । ती बेहुलाले दाइजोको प्रक्रिया पूरा गर्न मात्रै एउटा चाँदीको सिक्का लिए । २० फेब्रुअरीका दिन भारतको मध्यप्रदेशको छतरपुर जिल्लाकी प्रतिमा राणासँग बिहे गर्ने शेर सिंह राणाले यति ठूलो दाइजो अस्वीकार गरेका हुन् । उनलाई ससुराले १० करोड भारु बराबरको सम्पत्ति र ३० लाख भारु नगद दिन चाहेका थिए ।

राजनीतिशास्त्रमा एमए गरेकी बेहुली प्रतिमा राजनीतिक पृष्ठभूमिकी हुन् । केही समय अघि ग्वालियसमा भएको एक सभामा उनको भेट शेरसिंहसँग भएको थियो । यहाँ बेहुली प्रतिमाकी काकी सन्ध्याले शेरसिंहलाई ज्वाइँ बनाउन रोजेकी थिइन् । शेरसिंह राणा २५ जुलाइ २००१ मा समाजवादी पार्टीकी सांसद फुलनदेवीको हत्या गरेपछि चर्चामा थिए । उनलाई दिल्ली अदालतले आजीवन कारावासको सजाय सुनाएको थियो तर पछि २०१७ मा यही अदालतले उनलाई जमानतमा रिहा गरेको थियो ।
