युवतीले युवक बनेर २ युवतीसँग बिहे गरी लाखौं ठगिन्, ५ वर्षसम्म कसैले थाहै पाएनन्

एक युवतीले युवक बनेर एक होइन २÷२ जना युवतीसँग बिहे गरिन् । यतिमात्र होइन उनले व्यवसायको नाममा ती २ युवतीको परिवारसँग लाखौं ठगी समेत गरिन् । पाँच वर्षपछि बल्ल ती युवतीको पोल खुलेको छ । अहिले ती युवतीलाई प्रहरीले गिरफ्तार गरेको छ । कृष्णा भनिने स्वीटी सेन नामकी ती युवती अहिले प्रहरी हिरासतमा छिन् ।

कृष्णा नामबाट चिनिएकी उनले २०१३ मा फेसबुकमार्फत काठ गोदाम व्यवसाय गर्ने परिवारकी युवतीलाई प्रेमजालमा फसाइन् । १४ फेब्रुअरी २०१४ मा यी दुईको बिहे भयो । कृष्णाले व्यवसायको नाममा ससुरालीबाट साढे ८ लाख भारु लिइन् । पत्नीको गरगहना समेत उनले बेचेकी थिइन् । बिहेपछि उनी पत्नीसँग टाढै रहन्थिन् । यही कारण दुईबीच हात हालाहाल पनि भयो र पत्नी माइती गइन् । 

२०१६ मा कृष्णाले दोस्रो बिहे गरिन् । यही बीचमा उनकी पहिलो पत्नी काठगोदाममा पुगेपछि उनले दुवैको परिवारलाई मार्ने धम्की दिइन् । त्यसपछि दुवै चुप भए । चार महिनासम्म कृष्णा दुवै पत्नीसँगै बसे । प्रहरीले अहिले उनलाई पक्राउ गरेको छ । कृष्णालाई सानैदेखि युवकजस्तै बनेर रहने सोख थियो । उनले आफ्ना सरकारी कागजातमा पनि लिंग कहीँ महिला त कहीँ पुरुष लेखाएकी थिइन् ।
