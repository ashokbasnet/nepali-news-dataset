रुँदै बेहोस आमालाई उठाइरहे ११ महिनाका बालकले, मानिसहरु तमाशा हेरिरहे 

एजेन्सी। हाम्रो संवेदना मरिसकेको हो ? या दर्दना दृश्य देख्दादेख्दै पनि बेवास्ता गर्ने प्रवृत्ति बढिरहेको हो ? भारतको राजस्थानको भीलवाडा जिल्लाको बसपार्कबा शनिबार राती देखिएको दृश्यको एक भिडियो सार्वजनिक भएसँगै यस्ता प्रश्नहरु उठ्न थालेका छन् । 

शनिबार राती करिब सवा ८ बजे सडकमा एक आमा बेहोस भएर लडेकी थिइन । उनका ११ महिनाका छोराले भोक प्यासले तड्पिँदै उनलाई उठाइरहेका थिए । ती बालकले पटक पटक आमालाई सुम्सुम्याउँथे र हात झिक्थे तर आमा अचेत थिइन् । बालक लगातार राइरहेका थिए तर कसैको मन पग्लिएन । मानिसहरु तमासे बनेर हेरिरहे । केहीले भने आमालाई होसमा ल्याउनको लागि पानी छ्यापे तर उनी केवल चलमलाइन् । कैयौं मानिसहरु यसको भिडियो बनाउने र भाइरल गराउनेमा तल्लीन थिए । 

भीड जम्मा भएको देखेपछि प्रहरी पुग्यो र ती महिलालाई अस्पताल लिएर गयो । ती महिला यसरी अचेत हुनुको कारण थाहा भइसकेको छैन । ती महिलाका पति बसपार्कको आसपासमै थिए । मानिसहरुले उनलाई समातेर आमा र बच्चा भएको ठाउँमा ल्याए तर उनी मदिराको नशामा लठ्ठ थिए ।
