ट्रम्पका अगाडि झुके किम जोङ उन !

एजेन्सी। उत्तर कोरियाली नेता किम जोङ उन अमेरिकासँग वार्ताका लागि तयार भएका छन् । यससँगै अमेरिका र उत्तर कोरियाबीच लामो समयदेखि जारी तनाव अब सकिने संकेत देखिएको छ । शुक्रबार मात्र अमेरिकाले उत्तर कोरियामाथि थप प्रतिबन्ध लगाएको थियो । आफूमाथि अमेरिकाले प्रतिबन्ध लगाएकै बेला अमेरिकासँग वार्ताका लागि तयार हुनुलाई अन्तर्राष्ट्रिय जगतमा किम जोङ उन झुकेको भनी विश्लेषण गरिएको छ । 

दक्षिण कोरियाले उत्तर कोरिया वार्ताको लागि तयार भएको बताएको हो । दक्षिण कोरियाका राष्ट्रपति मुन जे इन स्वयंले उत्तर कोरिया अमेरिकासँग वार्ताका लागि इच्छुक रहेको बताएका हुन् । मुन जे इन का अनुसार उनले प्योंगचांगमा विन्टर ओलम्पिकको समापनका बेला उत्तर कोरियाली जनरल किम यांग चोलसँग भेटेका थिए । यतिबेलै उत्तर कोरिया वार्ताका लागि तयार भएको सन्देश पाएको राष्ट्रपति इनको दावी छ । 

उता अमेरिकाले भने उत्तर कोरियामाथि लगातार प्रतिबन्ध लगाइरहेको छ । अहिले अमेरिकाले उत्तर कोरियामाथि सबैभन्दा ठूलो प्रतिबन्ध लगाउने घोषणा गरेको छ । पछिल्लो समय अमेरिकाले २८ पानीजहाज कम्पनी र ९ परिबहनसँग सम्बन्धित कम्पनीमाथि प्रतिबन्ध लगाएको छ । यी कम्पनीहरु उत्तर कोरिया, चीन र सिंगापुरमा दर्ता भएका छन् । अमेरिकी राष्ट्रपति ट्रम्पले उत्तर कोरियामाथि अझै प्रतिबन्ध लगाउने बताएका छन् ।
