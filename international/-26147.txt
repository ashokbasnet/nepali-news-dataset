मरिसकेकी महिलालाई बचाउन भन्दै डेढ महिनासम्म झारफुक, दुर्गन्धले खुल्यो मृत्युको रहस्य

एजेन्सी। अन्धविश्वासका कारण ३५ वर्षकी मृत्यु भइसकेकी एक महिलाको शरीरलाई तान्त्रिकहरुले डेढ महिनासम्म उनको घरमै राखेर ‘उपचार’ गरी जीवित गर्ने प्रयास गरेको सनसनीखेज घटना सार्वजनिक भएको छ । तान्त्रिकहरुले ती महिलालाई उपचार गर्ने भन्दै घरको एक कोठामा बन्द गरेर राखेका थिए । भारतको राजस्थान जयपुरकी अनिता नामकी ती महिलाको मृत शरीरबाट दुर्गनध फैलिन नदिन निरन्तर अगरबत्ती जलाइरहे । तर, धेरै दुर्गन्ध फैलिन थालेपछि अनिताकी बहिनी मोहिनीले उनको मृत्यु भइसकेको थाहा पाइन् । 

दिदीको मृत्यु भइसकेको थाहा पाएपछि मोहिनी भागेर घरबाहिर निस्किन् र आफ्ना दाजु श्याम सिंहलाई यसबारे बताइन् । त्यसपछि यी दाजुबहिनीले घरमा प्रहरी लिएर गएपछि घटनाको रहस्य खुलेको छ । अहिले दाजुले प्रहरीमा ज्यान मुद्दा दर्ता गराएका छन् । प्रहरीले घरमा गएर हेर्दा अनिताको लाश कोठामा थियो ।

शरीरमा कुनै वस्त्र थिएन । शरीरमा ठाउँठाउँमा पट्टी बाँधिएको थियो । अनिता बिरामी भएपछि उपचारको लागि ती तान्त्रिक घरमा आएका थिए । उनीहरुले उपचारको नाममा अनितालाई त्यो कोठाबाट बाहिर निकाल्नै दिएनन् । यही बीचमा अनिताको मृत्यु भइसकेको थियो तर तान्त्रिकहरुले उनी जीवित नै भएको बताउँदै निरन्तर उपचार गरिरहे । 

तान्त्रिकहरुले परिवारलाई लगातार डर देखाउँदै आफ्नो काम जारी राखेका थिए । उनीहरुले डर देखाएरै अनिताको अन्यत्र उपचार गर्न दिएनन् । मोहिनीले दिदी अनिताको मृत्यु भइसकेको चाल पाएर घरबाहिर निस्केपछि उनलाई खोज्दै मुख्य आरोपी तान्त्रिक गजेन्द्र भनिने पप्पु शर्मा पनि बाहिर निस्केका थिए । फर्कंदा घरबाहिर प्रहरी देखेपछि उनी बाहिरैबाट फरार भएका छन् । अन्य तीन तान्त्रिक गोपाल सिंह, सन्दिप शर्मा र नीटू चौधरीलाई प्रहरीले पक्राउ गरेको छ । 

तान्त्रिकहरुले अनिताकी आमा उर्मिला देवी र पिता ताराचंदलाई पूरै अन्धविश्वासमा डुबाएका थिए । उनीहरुले अनिताको उपचार भइरहेको र उनमा देवीको प्रवेश भएको भ्रम फैलाएका थिए । ताराचंदका तीन छोराहरु घरमा तान्त्रिक आएपछि रुष्ट भएका थिए । उनीहरुले आमाबाबुलाई सम्झाउने प्रयास गर्दा नमानेपछि उनीहरु घर छाडेर बाहिर भाडामा बस्न थालेका थिए ।
