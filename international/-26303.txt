प्रहरी कारवाहीमा दश माओवादीको मृत्यु

बीबीसी। भारतको छत्तीसगढको बीजापुरमा प्रहरी कारवाहीमा दश माओवादीको मृत्यु भएको छ। प्रहरीले मृतक माओवादीको संख्या बढ्न सक्ने बताएको छ। प्रहरीले मारिएका माओवादीकासाथबाट ठूलो मात्रामा हतियार बरामद गरेको दाबी गरेको बीबीसीले जनाएको छ। सो भीडन्तमा  प्रहरीतर्फ ग्रेहाउण्ड दस्ताका एक प्रहरीको निधन भएको छ।

बीजापुरका डिआइजी सुन्दरराज पीले बीबीसीलाई बताए अनुसार  उसुर थाना क्षेत्रको पुजारीपारमा छत्तीसगढ र तेलंगानाका सुरक्षाबलको एक समूहले माओवादी विरुद्ध अपरेशन चलाइरहेको थियो। सो अपरेशनका क्रममा माओवादीसँग मुठभेड भएको र सोक्रममा दश माओवादीको मृत्यु भएको हो।

‘सो क्षेत्रमा अहिले पनि सर्च अपरेशन जारी र मृतक माओवादीको संख्या बढ्न सक्छ,’ उनले भने। मृतक माओवादीको पहिचान नभएको र मृत्यु भएकामध्ये संगठनका केही ठूला नेतापनि मारिएको हुनसक्ने बताइएको छ।

यो मुठभेढलाई प्रहरीले आफ्नो सफलता मानेको छ। किनभने एकवर्षमा प्रहरीले माओवादीतर्फ ठूलो क्षति पुर्याएको यो पहिलो घटना हो। बीजापुर क्षेत्रमा माओवादीहरुले गत महिनाभरी धेरै आक्रमण गरेका थिए। सडक निर्माणमा संलग्न कयौं सवारी साधनलाई माओवादीले आगो लगाइ दिएका थिए, जसका कारण सडक निर्माण कार्य ठप्प भएको छ।
