सिरियाको विनाशकारी युद्धमा उत्तर कोरियाले सहयोग गरिरहेको खुलासा 

एजेन्सी। सिरियामा भइरहेको गृहयुद्धमा उत्तर कोरियाले रासायनिक हतियार सहयोग गरिरहेको संयुक्त राष्ट्रसंघले दावी गरेको छ । राष्ट्रसंघको एक रिपोर्टका अनुसार उत्तर कोरियाले रासायनिक हतियारमा प्रयोग हुने उपकरणहरु सिरिया पठाइरहेको छ । सिरियाली सुरक्षा बलले क्लोरिन ग्यासको प्रयोग हुने हतियार प्रयोग गरेपछि यो आरोप लगाइए पनि सिरिया सरकारले भने उत्तर कोरियाको सहयोगको दावीलाई अस्वीकार गरेको छ ।

बीबीसीले बुधबार रिपोर्टको हवाला दिँदै उत्तर कोरियाले यस्ता उपकरण सिरिया आपूर्ति गरेको दावी गरेको छ । बीबीसीका अनुसार उत्तर कोरियाले आफ्ना मिसाइल विशेषज्ञलाई सिरियाका हतियार निर्माण इकाइमा पठाएको छ । संयुक्त राष्ट्रसंघको यो रिपोर्ट अझैसम्म सार्वजनिक भने गरिएको छैन । यतिबेला उत्तर कोरिया आफ्नो परमाणु कार्यक्रमका कारण कैयौं प्रतिबन्धमा परेको छ । 

यसैबीच सिरियामा विद्रोहीहरुको कब्जामा रहेको पूर्वी घौतामा रुसद्वारा प्रस्तावित ५ घण्टाको युद्धविरामका बावजुद बम वर्षा रोकिएको छैन । युद्धविरामको पहिलो दिन कमसेकम ७ नागरिक मारिएका थिए । १८ फेब्रुअरीपछि मात्र सिरियामा ५१० जनाको ज्यान गइसकेको छ । मंगलबार मात्र ५ बालबालिकासहित १४ जनाको शवलाई भत्किएका अवशेषबाट निकालिएको थियो ।
