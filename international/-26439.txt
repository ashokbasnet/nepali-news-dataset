मुकेश अम्बानीको आफ्नै अफिसमा छैन क्याबिन, खुल्लामा बसेर गर्छन् काम 

एजेन्सी। रिलायन्स कम्पनीका मालिक तथा भारतका सबैभन्दा धनी व्यक्ति मुकेश अम्बानीको ‘जियो’को नयाँ मुख्य अफिसका केही फोटोहरु सार्वजनिक भएका छन् । यी फोटोले धेरैलाई आश्चर्यमा पारेका छन् । यहाँ अम्बानी अन्य आम कर्मचारीजस्तै खुल्लामा बस्छन्, उनको लागि कुनै क्याबिन बनाइएको छैन । 

अम्बानीले आफ्नो कार्यालयमा ‘क्याबिन कल्चर’ बन्द गरेका छन् । नवी मुम्बइको ठाँणेमा बनेको रिलायन्स जियोको कमर्सियल भवनले हर्मन मिलर रिच अवार्ड जितिसकेको छ । यो आठ तले भवनमा यस्ता अनेकौं विशेषता छन् जसले यसलाई खास बनाउँछन् । जियोको कार्यालयमा सबै कुरा हाइटेक छन् । 

मिडिया रिपोर्टका अनुसार यो भवनको लागत २१ अर्ब भारु छ । मुम्बइको रिलायन्स कर्पोरेट पार्कमा बनेको यो कार्यालय रिलायन्सका अहिलेसम्मका अफिसहरुमा सबैभन्दा ठूलो भएको बताइएको छ । यहाँ हरेक भवन काँचका छन् र यहाँ ठूलो पार्क गेष्ट हाउस र होटल पनि छन् । मुकेश अम्बानी प्रतिमिनेट २ लाख ३५ हजार कमाउँछन् । यो एक भारतीयको औसत वार्षिक कमाइभन्दा बढी हो ।
