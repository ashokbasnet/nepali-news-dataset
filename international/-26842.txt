श्रीलंकामा किन भयो संकटकालको घोषणा ?

बीबीसी । मुसलमान र बहुसंख्यक सिंहला बौद्धमार्गीहरूबीच तनाव बढेपछि श्रीलंकाको क्यान्डी सहरमा थप फौज परिचालन गरिएको छ।

श्रीलंकामा भएका पछिल्ला हिंसा र सन् २०११ यता पहिलो पटक लगाइएको संकटकालबारे जान्नै पर्ने कुराहरू के छन् ?

मध्यश्रीलंकाको लोकप्रिय पर्यटकीय गन्तव्य क्यान्डीमा ट्राफिकसम्बन्धी विवादका क्रममा केही मुसलमानहरूको कुटपिटबाट एक जना बौद्धमार्गीको ज्यान गएपछि पछिल्लो कलह सुरु भएको हो।

अघिल्लो हप्ता पूर्वी सहर अम्परामा एक जना मुसलमानको पसलमा भएको विवादका क्रममा मुसलमान विरोधी प्रदर्शन भयो। तर त्यसअघि पनि उक्त क्षेत्रमा तनाव र हिंसा भएका थिए।

सन् २०१४ मा दक्षिण(पश्चिममा भएका हिंसामा चार जनाको मृत्यु भएको थियो भने दर्जनौँ घाइते भएका थिए। सन् २०१७ मा जस्तै अहिले पनि बौद्धभिक्षुहरूले तनाव फैलाइरहेको आरोप खेपिरहेका छन्।

समाजिक सञ्जालमा एक जना अग्रणी कट्टर बौद्धभिक्षुले क्यान्डीमा बौद्धमार्गी र मुसलमानहरू बीचको तनाव मत्थर पार्ने प्रयास गरेका अर्का भिक्षुलाई हप्काएको भिडियो सार्वजनिक भएको थियो।

पूर्वराष्ट्रपति राजपाक्षेको कार्यकालमा एउटा समूह बोदु बाला सेनाले तनाव बढाउने गरी नियमित रूपमा मुसलमानविरोधी र्‍याली आयोजना गरेको बताइन्छ। श्रीलंकामा देशको कुल जनसंख्याको ९ प्रतिशत मुसलमानहरू छन्।

पछिल्ला वर्षहरूमा उनीहरु धार्मिक रूपमा अझ रूढीवादी हुन थालेको अरूलाई लाग्ने गरेको छ। यसो हुनुमा कडा प्रकृतिको इस्लाम धर्मको बढ्दो प्रभाव भूमिका रहेको विश्वास गरिन्छ।

केही मस्जिद र मदरसाहरूले साउदी अरेबिया वा अन्य खाडी मुलुकहरूबाट सहायता पाइरहेको भन्ने गरिन्छ। तर कतिले त्यस्तो सहयोग पाएका छन् भन्ने स्पष्ट छैन। आक्रमणलाई समर्थन गर्न र हल्ला फिजाउँन फेसबुकको प्रयोग भइरहेको छ।

सरकारमै भएका केहीले समाजिक सञ्जालमा अपवाह र घृणा फैलाउने खालका सन्देशहरू आएको बताएका छन्। प्रधानमन्त्री रनिल विक्रमासिंघेले संसद्‌मा मंगलवार बोल्दा पनि उक्त विषयलाई औँल्याएका थिए।

क्यान्डीमा ठूलो संख्यामा प्रहरी परिचालन गरिएको भए पनि हिंसात्मक गतिविधिहरू भएका थिए। त्यही भएर राजनीतिज्ञहरूले प्रहरी शान्ति सुव्यवस्था कायम गर्न विफल भएको वा उसले त्यसो गर्न नचाहेको भन्ठानेका छन्।
