दाउद इब्राहिमलाई ठूलो झड्का, सहयोगी टकला पक्राउ

एजेन्सी। अण्डरवल्र्ड डन दाउद इब्राहिमका सहयोगी फारुख टकला पक्राउ परेका छन्। सीबीआईको टिमले विहीबार विहान दुबईबाट मुम्बई ल्याइएको भारतीय संचारमाध्यमले जनाएका छन्।  उनलाई मंगलबार दुबईमा पक्राउ गरिएको थियो। टकला १९९३ मा मुम्बईमा भएको श्रृंखलाबद्ध बम विस्फोटका आरोपी हुन्। उनी विरुद्ध १९९५ मा रेड कर्नर नोटिस जारी गरिएको थियो।

फारुखलाई विमानस्थलबाट सिधै सीबीआइ मुख्यालय लगिएको छ र उनीसँग पुछताछ भइरहेको छ। उनलाई आजै स्पेशल टाडा कोर्टमा उपस्थित गराइने संचारमाध्यमले जनाएका छन्। फारुखमाथि १९९३ मा मुम्बईमा भएको श्रंखलाबद्ध बम आक्रमणको योजनाकार, हत्या, आंकतकारी गतिविधिमा शामिल भएको आरोप लगाइएको छ।

१२ मार्च १९९३ मा मुम्बईमा दुई घण्टाभित्र १२ विस्फोट भएका थिए। सो विस्फोटमा परी २५७ जनाको मृत्यु भएको थियो भने ७१३ जना गम्भीर घाइते भएका थिए।

६ सय जनाको बयानपछि २००७ मा भएको सुनुवाईको पहिलो फेजमा टाडा अदालतले याकूब मेनन र संजय दत्तसमेत एक सय जनालाई दोषी  ठहर गरेको थियो भने १२ जना निर्दोष भन्दै छोडिएको थियो। मेननलाई फाँसी दिइसकीएको छ। अवैध हतियार राखेको अभियोगमा संजय दत्तले आफ्नो जेल सजाय पूरा गरिसकेका छन्। ४ नोभेम्बर १९९३ मा १० हजार पेजको चार्जशीत दायर गरिएको थियो।
