यी बालिकाको आँखाबाट निरन्तर कमिला निस्किन्छन्, डाक्टरले बताए यस्तो विचित्र कारण 

एजेन्सी। ११ वर्षकी एक बालिकाको आँखाबाट निरन्तर कमिला निस्किन थालेपछि सबै चकित परेका छन् । ती बालिकालाई लागेको यतिसम्म विचित्र रोगका कारण उनी निकै समस्याग्रस्त छिन् । उनका आँखाबाट निरन्तर मरेका कमिला निस्कन्छन् । जसका कारण उनको आँखामा निरन्तर जलन त हुन्छ नै लगातार पानी पनि निस्किन्छ । 

अश्विनी नामकी ती बालिकालाई डाक्टरकहाँ लगिएको भए पनि डाक्टरले उपचार गर्न सकेका छैनन् । अहिले उनको समस्या जस्ताको तस्तै छ । ५ कक्षामा पढ्ने ती बालिकालाई यो समस्या गएको महिनाको २८ तारिखबाट सुरु भएको हो । बिहान सुतेर उठ्दा उनको आँखामा दुई तीन कमिला देखिएका थिए । उनले समस्यालाई सुरुमा वास्ता गरिनन् । तर यो क्रम रोकिएन । मिडिया रिपोर्टका अनुसार ती बालिकाको आँखाबाट अहिलेसम्म कम्तीमा ४० कमिला निस्किइसकेका छन् । 

बालिकालाई यस्तो समस्या भएपछि उनलाई डाक्टरकहाँ लगियो । डाक्टरले सुतेको समयमा उनको कानबाट कमिला छिर्ने भएकोले तिनै कमिला आँखाबाट निस्केको हुन सक्ने बताए । तर उनले यसको ठोस कारण भने दिन सकेनन् । परिवार ज्योतिषीकहाँ पनि गए । ज्योतिषीले बालिकालाई नागदोष भएको बताए । तर यसको समाधान भने भएको छैन ।
