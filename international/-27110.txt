दक्षिण सुडानमा मस्तिष्क ज्वरोले २८ को मृत्यु, सय जना भन्दा बढि सिकिस्त

जुबा । दक्षिण सुडानको पूर्वीय भूमध्य भागमा पर्ने राज्यमा फैलिएको मस्तिष्क ज्वरोका कारण कम्तीमा २८ जनाको मृत्यु भएको छ।

विश्व स्वास्थ्य संगठन (डब्लूएचओ) ले बिहीबार दिएको जानकारीअनुसार मस्तिष्क ज्वरोबाट प्रभावित हुनेको संख्या हाल १०७ पुगेको छ।

केही दिनदेखि फैलिँदै गएको रोगको प्रकोप नियन्त्रणमा नआएमा मृत्यु हुनेको संख्या अझ बढ्ने खतरा रहेको डब्लूएचओको आपतकालीन, र सहायता प्राविधिक अधिकृत रमादान ओटीमले बताए।

अहिले इमाटोङ प्रदेशको तोरिट जिल्लामा पर्ने लिरे र इमुरोक पायाममा मस्तिष्क ज्वरोको प्रकोप बढी फैलिएको बताइएको छ। पायाम भन्ने ठाँउ त्यस जिल्लाको दोस्रो ठूलो प्रशासनिक केन्द्र मानिन्छ ।

“हामीलाई प्राप्त विवरणअनुसार अहिलेसम्म मस्तिष्क ज्वरोका कारण २८ जनाको मृत्यु भएको र १०७ जना बिरामी भएका छन्, यी घटनाहरू टोरिटको लिरे र इमुरोक पायाममा भएका हुन्,” ओटीमले भने।

रोग प्रभावित ठाँउहरूमा रोगका बारेमा अनुसन्धान गर्न, पहिचान गर्न र त्यसका विरुद्धमा रोकथामका उपायहरू अपनाउन विभिन्न टोलीहरू पनि खटाइएको उनले बताए।

दक्षिण सुडान जस्तै अरू २६ वटा अफ्रिकी मुलुकलाई पनि ‘मस्तिष्क ज्वरोको इलाकाको रूपमा चिनिन्छ। ती देशहरूमा यस्ता सरुवा रोगहरूका कारण हरेक वर्ष धेरै जनाको मृत्यु हुने गरेको छ।
