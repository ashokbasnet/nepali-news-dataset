लाशको पोष्टमार्टम गर्न लाग्दा अचानक आएको आवाजले खोलिदियो सनसनीखेज रहस्य

अस्पतालमा पोष्मार्टमका लागि ल्याइएको लाशलाई चिर्नको लागि डाक्टरले चिन्ह लगाइसकेका थिए । लाशलाई चिर्न ठिक्क परेका बेला अचानक आवाज आयो । डाक्टरहरुले आवाज आएपछि त्यो आवाज कहाँबाट आयो भनेर खोज्दै जाँदा पोष्टमार्टम गर्न लागेको लाश भनिएका व्यक्ति जीवितै भएको रहस्य खुलेको छ । 

घटना स्पेनमा भएको हो । यहाँको ओडिवो शहरको इन्ष्टिच्युट अफ लिगल मेडिसिनमा एक युवकको लाश पोष्टमार्टमको लागि ल्याइएको थियो । शरीरलाई पोष्टमार्टमको लागि चिर्नै लाग्दा अचानक लाशले घुरेको आवाज आयो । आवाज सुनेपछि डाक्टर झस्किए र उनीहरुले शरीर जाँच गर्दा ती युवक जीवितै भएको रहस्य खुलेको छ । पोष्टमार्टमका लागि ल्याइएका ती व्यक्तिको नाम गोन्जालो मोटोला जिमेनेज हो । 

स्पेनको टेलिभिजन च्यानल टेलिसिन्कोका अनुसार ती व्यक्ति जेलमा सजाय भोगिरहेका कैदी हुन् । ती युवालाई जेलमै बिहान उठाउने धेरै प्रयास गर्दा उनी नउठेपछि जेल प्रशासनले डाक्टरलाई खबर गरेको थियो । डाक्टरले पनि उनलाई मृत सम्झेर पोष्टमार्टमका लागि पठाएका थिए । गोंजालो जीवितै रहेको थाहा पाएपछि उनलाई उपचारको लागि पठाइएको छ ।
