चार महिनाको हुँदा आगोबाट बचाएका व्यक्ति ४६ वर्षमा भेट हुँदा

एजेन्सी। क्यालीफोर्नियामा एक परिवारले घरमा लागेको आगोबाट बचाएका व्यक्तिसंग ४६ वर्षपछि भेट हुने अवसर पाएको छ।

सन् १९७१ को एक राती रिक फ़्रेइउन्ड घर फर्किंदै गर्दा, एउटा घरमा आगो लागिरहेको र, बच्चा भित्र छ भनेर चिच्याईरहेको देखे।त्यसपछि रिक आगो दन्किरहेको घरभित्र पसे र चार महिनाको बच्चालाई बचाएर ल्याए। बच्चालाई बचाउँन खोज्दा उनको शरीरमा चोट लागेको थियो। तर उनले बच्चालाई आमाको काखमा राखिदिए र केही नबोली हिंडे।

अहिले उक्त बच्चा ४६ वर्षको भएपछि उनीहरुको भेट भएको छ। ४६ वर्षीय रोबर्ट म्यागीले आफूलाई बचाएका रिकको सम्झनामा विगत १८ वर्षदेखि ब्लड बैंक संचालन गरिरहेका छन्।

रोबर्ट म्यागीको परिवारले रिकलाई भेट्नको लागि विभिन्न मिडियामा विज्ञापन तथा समाचार छापेका थिए।

त्यसपछि मात्र विभिन्न व्यक्तिहरुको सहयोगमा म्यागी परिवार र रिकको भेट भयो। त्यो भेट जीवनको सबैभन्दा खुशीको दिन भएको उनीहरुले बताएका छन् । रिकलाई म्यागी परिवारले विभिन्न उपहारले स्वागत गर्दै पर्वको रुपमा उक्त दिनलाई मनाएका थिए।
