हात्तीको आक्रमणमा परी १० रोहिन्ज्या शरणार्थीको मृत्यु

जेनेभा । खानाको खोजीमा रोहिन्ज्या शरणार्थी वस्तीमा पसेका हात्तीको आक्रमणमा परी विभिन्न स्थानमा १० जना शरणार्थीको मृत्यु भएको संयुक्त राष्ट्रसंघले मङ्गलबार जनाएको छ।

शरणार्थी शिविरको सुरक्षामाथि चासो व्यक्त गर्दै राष्ट्रसंघको शरणार्थी मामिला हेर्ने संस्था (यूएनएचसीआर) ले भनेको छ, “हात्ती आक्रमणले रोहिन्ज्या शरणार्थीको वसोवास रहेका वस्तीमाथि खतरा रहेको बिषयमा राष्ट्रसंघको ध्यानाकर्षण भएको छ।” राष्ट्रसंघले शरणार्थी वस्ती रहेका उक्त क्षेत्रलाई सुरक्षा प्रदान गर्न छिट्टै नयाँ योजना ल्याउने बताएको छ। 

म्यानमारको रोहिन्ज्या समुदायमाथि सेनाले गरेको कारबाहीबाट रोहिन्ज्या समुदायका हजारौँ नागरिकले ज्यान गुमाएका छन् भने झण्डै सात लाख रोहिन्ज्या नागरिक विस्तापित भै बङ्गलादेश लगायतका छिमेकी मुलुकमा पुगेका छन्। 

पछिल्लो समय रोहिन्ज्या शरणार्थीविरुद्ध म्यानमारको सेनाले कडा कारबाही चलाएपछि देश छोडी विदेशिने शरणार्थी सङ्ख्यामा उल्लेख्य वृद्धि भएको थियो। 

यसको बङ्गलादेश लगायतका देशमा नकारात्मक प्रभाव परेपछि सम्वन्धित मुलुकले आफ्ना देशका नाकामा सुरक्षास्थितिलाई मजबुत बनाएको छ। कतिपय शरणार्थीले ज्यानका लागि जङ्गली क्षेत्रमा वस्ती बसाएका कारण उक्त क्षेत्रमा जङ्गली जनावरको आक्रमणबाट कैयौँ शरणार्थीले ज्यान गुमाएका खबर बाहिरिने गरेका छन् । 

पछिल्लो समय बङ्गलादेशको कुटुपालुङ शरणार्थी शिविर र वरपरका क्षेत्रमा हात्तीको आक्रमणमा परी १० शरणार्थीले ज्यान गुमाएका यूएनएचसीआरको दावी छ।
 
उक्त क्षेत्रमा करिब ४० हात्तीको हुल पसी शरणार्थीमाथि आक्रमण गरेका थिए। आक्रमणबाट दर्जनौ शरणार्थी घाइतेसमेत बनेका राष्ट्रसंघले जनाएको छ।
