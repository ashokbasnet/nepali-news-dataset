अरबपति व्यवसायीको छोरा थिए लादेनः यसरी बने ‘मोस्ट वान्टेड’ आतंकवादी

एजेन्सी। आतंकवादी संगठन अल कायदाका प्रमुख तथा संसारमै सबैभन्दा खतरनाक मानिएका आतंकवादी ओसामा बिन लादेन निकै धनी व्यवसायीको परिवारमा जन्मेर संसारका सबैभन्दा खतरनाक आतंकवादी बनेका थिए । साउदी अरबमा धनाढ्य निर्माण व्यवसायीको छोराको रुपमा जन्मिएका लादेन पढाइका क्रममा धार्मिक कट्टरपन्थीको सम्पर्कमा आएका थिए । यहीबाट उनको झुकाव आतंकवादतर्फ भयो र उनले १९८८ मा अल कायदाको स्थापना गरे । कैयौं साना ठूला आतंकवादी आक्रमणकै क्रममा २००१ को सेप्टेम्बर ११ मा अमेरिकाको पेन्टागन र वल्र्ड ट्रेड सेन्टर आक्रमणपछि उनी ‘मोस्ट वान्टेड’ आतंकवादी भएका थिए । 

१९५७ मा लादेनको जन्म साउदी अरेबियाको जेद्दाहमा यमनी निर्माण व्यवसायी मोहम्मद बिन लादेनको घरमा भएको थियो । मोहम्मद साउदीका अहिलेका राजा फैजलका नजिकका साथी थिए र उनको कम्पनी बिन लादेन ग्रुपले मक्का मदिनाका मस्जिदको मर्मतसम्बन्धी काम गथ्र्यो । १९६८ मा पिताको मृत्युपछि १३ वर्षको उमेरमा लादेन र उनका दाजुभाइले ३ सय मिलियन डलर (३० अर्ब नेपाली रुपैयाँ) बराबरको सम्पत्ति पाए । विद्यालय तहको पढाइपछि लादेनले सिभिल इन्जिनियरिङ पढ्नको लागि किंग अब्दु अजीज विश्वविद्यालयमा भर्ना भए । लादेनका पूर्व सहपाठहिरुका अनुसार त्यतिबेला लादेन नाइट क्लव पनि जान्थे र साउदीका धनी सहयोगीहरुसँग मदिरा पनि पिउँथे । 

लादेन इन्जिनियरिङको पढाइ सकेपछि आफ्नो पारिवारिक व्यवसायमा सक्रिय हुने सोचाइमा थिए । तर, उनले धेरै समय आफ्नो पढाइ जारी राख्न सकेनन् । त्यतिबेला लादेन धार्मिक राजनीति पढाउने मुस्लिम कट्टरपन्थी शेख अब्दुल्लाह आजमको सम्पर्कमा आए र उनको विचारबाट प्रभावित भए । आजम सधैं कुरा गर्दा इस्लामिक राष्ट्रहरुलाई विदेशी दखलबाट स्वतन्त्र बनाउने कुरा गर्थे र आफ्ना विद्यार्थीहरुलाई धार्मिक कट्टरपन्थ मान्न पठाउँथे । आजमको मान्यता थियो इस्लामा आफ्नो जरातर्फ फर्किनुपर्छ र यसलाई नमान्नेहरुविरुद्ध जेहाद (युद्ध) सुरु गर्नुपर्छ । 

१९८० को दशकमा विद्रोही समूह मुजाहिदीनले सोभियत युनियन र अफगान सेनाविरुद्ध युद्ध सुरु गरेको थियो । यसअघि १९७० का दशकमै लादेन कैयौं कट्टरपन्थी मुस्लिम गुटसँग जोडिएका थिए । लादेन यो युद्धमा आफगान लडाकुको सहयोगका लागि पाकिस्तानको पेशावर पुगे र उनीहरुलाई साउदीको तर्फबाट आर्थिक सहयोग पनि दिलाउन थाले । यहाँ लादेनले अरब अफगानीहरुको लागि सहयोग गर्न ‘द बेस’ नामको एक गुट बनाए । यही गुटलाई पछि अल कायदाको नामले चिनिन थालेको हो । १९८९ मा अफगानिस्तानमा सोभियत युनियन पछि हटेपछि लादेन आफ्नो पारिवारिक निर्माण कम्पनीमा काम गर्ने उद्देश्यले साउदी अरब फर्किए । 

यही बीचमा आफ्नो संगठनलाई बलियो बनाउन उनले आर्थिक कोष जुटाउन सुरु गरे र अल कायदा विश्वव्यापी संगठन बन्यो । यसको मुख्य कार्यालय अफगानिस्तानमा थियो र यसका सदस्यहरु झण्डै ६० देशमा थिए । त्यतिबेला सुडानमा आफ्नो संगठन बलियो बनाउन लादेनले विदेशी आर्थिक सहयोग लिएर लडाकूहरुको लागि तालिम क्याम्प सुरु गरे । उनको पहिलो प्राथमिकता मुस्लिम देशहरुबाट अमेरिकीलाई धपाउनु थियो । 

मिडिया रिपोर्टका अनुसार १९९२ मा अल कायदाले पहिलो आक्रमण यमनको अदेनको एक होटलमा गरेको थियो जहाँ दुई अस्ट्रेलियाका पर्यटक मारिएका थिए । त्यसपछि १९९३ मा अमेरिकाको वल्र्ड ट्रेड सेन्टरमा आक्रमण गरियो । यहाँ ट्रक बम विष्फोटमा ६ जनाको ज्यान गएको थियो र सयौं घाइते भएका थिए । अमेरिकीलाई लक्षित गर्दै अल कायदाले १९९५ मा केन्याको नैरोबी र तान्जिनियाको दार–ए–सलाममा अमेरिकी दूतावासबाहिर बम विष्फोट गरायो । 

१९९६ मा अमेरिकाले दबाब दिएपछि सूडानले लादेनलाई देशनिकाला गरिदियो । लादेन १० छोराछोरी र तीन पत्नी लिएर अफगानिस्तान पुगे । यहाँ उनले अमेरिकी सैन्यबलको विरुद्ध जिहाद (युद्ध)को घोषणा गरे । १९९८ मा अमेरिकाको एक अदालतले दूतावासमा आक्रमण गरेको आरोपमा लादेनलाई दोषी ठहर गर्यो । त्यसपछि उनको टाउकोको मूल्य तोकियो । त्यतिबेला उनीमाथि ५० लाख डलरको इनाम राखिएको थियो ।

१९९९ मा लादेनलाई संसारका सबैभन्दा खतरनाक १० आतंकवादीको सूचीमा सामेल गरियो । २००१ को सेप्टेम्बर ११ मा अल कायदाले वल्र्ड ट्रेड सेन्टर र पेन्टागनमा आक्रमण गर्यो । यो आक्रमणमा ३ हजारभन्दा बढी मानिसको ज्यान गएको थियो । त्यसपछि अमेरिका सरकारले लादेनलाई मोस्ट वान्टेड आतंकवादी घोषणा गर्यो र उनको खोजीमा अफगानिस्तानमा कैयौं अपरेशन गरियो । अन्ततः २०११ मा अमेरिकाको मिशन सफल भयो र पाकिस्तानको एवटाबादमा लादेनको हत्या गरियो ।
