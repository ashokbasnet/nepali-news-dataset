दुर्घटनामा खुट्टा काटिएका घाइतेको त्यही खुट्टालाई अस्पतालले बनाइदियो ‘सिरानी’ 

दुर्घटनामा खुट्टा काटिएपछि उपचारको लागि अस्पताल भर्ना भएका घाइतेसँग अस्पतालले निकै गैरजिम्मेवार व्यवहार गरेको खुलेको छ । अस्पताल भर्ना भएका ती घाइतेको फोटोमा अस्पतालको गैरजिम्मेवारी प्रस्ट भएको हो । ती घाइतेको खुट्टा टुक्रिएको थियो र त्यसलाई जोड्न अस्पताल ल्याइएको थियो । तर त्यही खुट्टालाई अस्पतालको बेडमा बिरामीको सिरानी बनाइदिएर राखेको खुलेको हो । 

लापरवाही सार्वजनिक भएपछि त्यस अस्पतालका सिनियर आवासीय डाक्टरसहित ४ जनाको जागिर गएको छ । जाँचको लागि विशेष समिति बनाइएको छ र अस्पताल प्रशासनले दोषीविरुद्ध कडा कारवाही गर्ने बताएको छ । दुर्घटना शनिबार भएको थियो । ती घाइते स्कुल बसमा सरसफाइकर्मी थिए । भारतको उत्तर प्रदेशको झाँसीको त्यो स्कुल बस शनिबार स्कुले बालबालिकालाई लिएर जाँदै थियो । बाटोमा एउटा ट्याक्टरलाई बचाउने क्रममा बस पल्टियो । 

दुघएटनामा अन्य ६ जना बालबालिका पनि घाइते भएका थिए । सोही दुर्घटनामा घनश्याम नामका ती युवकको खुट्टा काटियो । घाइते सबैलाई उपचारको लागि झाँसीकै महारानी लक्ष्मी बाइ मेडिकल कलेजको आकस्मिक कक्षमा ल्याइयो । जहाँ उपचारको क्रममा डाक्टरको लापरवाहीको तस्वीर सार्वजनिक भयो । तर, अस्पतालले भने ती युवकका साथीहरुले उनको खुट्टा सिरानीमा राखेको दावी गरेको छ ।
