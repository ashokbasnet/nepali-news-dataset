संयुक्त राष्ट्रसंघीय सुरक्षा परिषद्को आकस्मिक बैठक आह्वान

अमेरिका । संयुक्त राष्ट्रसंघीय सुरक्षा परिषद्को आकस्मिक बैठक बुधबार बोलाइएको छ। 

रुसी कूटनीतिज्ञहरूलाई एकाएक बेलायतले देश निकाला गरेपछि बेलायतकै आग्रहमा आकस्मिक बैठक बोलाइएको हो। 

रुसका एक जना पूर्व गुप्तचर र उनकी छोरीलाई विष खुवाएर हत्या गर्ने प्रयासमा संलग्न भएको भन्दै बेलायतले २३ जना कूटनीतिज्ञलाई देश निकाला गर्ने घोषणा गरेको छ। 

सुरक्षा परिषद्को बैठकमा बेलायतले घटनाका बारेमा व्याख्या गर्दै कूटनीतिज्ञहरूलाई देश निकाला गर्नु पर्नाको कारणका बारेमा स्पष्ट पार्ने जनाएको छ। 

पूर्व गुप्तचर ६६ वर्षका सेर्गेइ स्क्रिपाल र उहाँकी ३३ वर्षकी छोरी युलीआविरुद्ध बेलायतको संसद चलिरहेका बेला गत मार्च ४ का दिन विष सेवन गराएर हत्या प्रयास भएको बताइएको छ। 

उनीहरूको अहिले चिन्ताजनक अवस्थामा अस्पतालमा उपचार भइरहेको अधिकारीहरूले जानकारी दिएका छन्। 

बेलायती प्रधानमन्त्री थेरेसा मेले उनीहरूको हत्या प्रयासमा रुसी केही कूटनीतिज्ञको प्रत्यक्ष वा अप्रत्यक्ष संलग्नता रहेको दाबी गरेका छन्।  

तर रुसले भने उनीहरूको हत्या प्रयासमा रुसी कूटनीतिज्ञहरूको संलग्नता रहेको भन्ने बेलायती आरोप अस्वीकार गर्दै आइरहेको छ।
