पूर्वप्रधानमन्त्री नवाज शरीफको घर बाहिर आत्माघाती आक्रमण, सातको मृत्यु, १२ घाइते

इस्लामावाद। पाकिस्तानका पूर्व प्रधानमन्त्री नवाज शरीफको घर बाहिर बुधबार राति बम विस्फोट हुँदा सात जनाको मृत्यु भएको छ। यो विस्फोटमा चार प्रहरी र तीन सर्वसाधारणको मृत्यु भएको अन्तर्राष्ट्रिय संचारमाध्यमले जनाएका छन्। सो विस्फोट लाहोरको उपनगर रायविन्द क्षेत्रमा भएको हो।

सो आक्रमणमा १२ जनाभन्दा धेरै घाइते भएका छन्। विस्फोट प्रहरी चेकपोस्ट नजिकै एक डिएसपीको गाडी नजिकै भएको बताइएको छ। विस्फोटमा घाइते भएकालाई अस्पतालमा भर्ना गरिएको छ।

पाकिस्नाको पंजाब राज्य सरकारले घटनाको निन्दा गरेको छ।  सो आक्रमण आत्मघाती भएको बताइएको छ।  सो घटनाको जाँच सुरु गरिएको अधिकारीहरुले जनाएका छन्।
नवाज शरीफ यसअघि पनि लाहोरमा आतंकवादी आक्रमणबाट बच्न सफल भएका थिए।

लाहोरमा एक महिनाभित्र कयौं आतंकवादी आक्रमण भएका छन्। केही दिन पहिला तालिवाली आत्मघाती आक्रमणकारीले पंजावका मुख्यमन्त्री शाहबाज शरीफको कार्यालन नजिक प्रहरी चौकीमा आक्रमण गरेका थिए। जसमा प्रहरीसहित २७ जनाको मृत्यु भएको थियो।

अप्रीलमा पनि लाहोरको बेडैन रोडमा आत्माघाती आक्रमण भएको थियो। जसमा ६ जनाको मृत्यु भएको थियो भने १५ जना घाइते भएका थिए। गत फेब्रुअरीमा पंजाब विधानसभा नजिकै आत्माघाती आक्रमणमा एक वरिष्ठ प्रहरी अधिकारीसहित १४ जनाको मृत्यु भएको थियो।
