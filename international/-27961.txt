अमेरिकामा आकासे पुल भत्किँदा छ को मृत्यु, १० घाईते

मायामी, फ्लोरिडा। संयुक्त राज्य अमेरिकाको फ्लोरिडाराज्यस्थित मायामीशहरमा पैदल यात्रुका लागि बनाइएको एउटा आकासे पुल भत्किँदा कम्तिमा छ जनाको मृत्यु भएको स्थानीय प्रहरीले शुक्रबार जनाएको छ। 

“करिब एक हप्ता पहिलेमात्र निर्माणसम्पन्न भएको उक्त आकासेपुल औपचारिक प्रयोगका लागि खुला भएको थिएन। पुल भत्किँदा घटनास्थलमा नै चार जनाको मृत्यु भएकोे छ भने अन्य दुईको उपचारका क्रममा निधन भएको छ,” मायामीका प्रहरी प्रवक्ता अल्वारो जावेलेटाले सञ्चारकर्मीसँग बताए।

फ्लोरिडा इन्टरनेशनल युनिभर्सिटी नजिकै अवस्थित उक्त पुलको भग्नावशेषमा पुरिएका मानिसहरूको खोजी कार्यमा उद्धारकर्ताहरु खटिइरहेका छन्। आपत्कालीन उद्धारकर्ताहरूले भग्नावशेषमा पुरिएका कारहरूमा फसेका मानिसहरुलाई बाहिर निकालिरहेका बताइउको छ। 

प्रत्यक्षदर्शीहरूले घटनास्थलमा चारैतिर धुलोको मुश्लो उडेको देखेको र कारहरूबाट मानिसहरू चिच्याइरहेको आवाज सुनेको जानकारी दिएका छन्। स्थानीय समय अनुसार अपरान्ह दुई बजे भन्दा केही अघि मात्र उक्त ९ सय ५० टनको आकाशे पुल भत्किएर तलको सडकमा खसेको थियो। उक्त घटनामा घाइते बनेका १० जनाको स्थानीय अस्पतालहरूमा उपचार भइरहेको छ। एएफपी
