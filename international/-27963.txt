आगलागीको घटनामा परी १४ जनाको मृत्यु

नयाँदिल्ली । भारतको दक्षिणी राज्य तामिलनाडुमा भएको एउटा आगलागीको घटनामा परी १४ जनाको मृत्यु भएको छ। 

आगोमा परेर जलेका मध्ये केहीको अवस्था गम्भीर रहेको र उनीहरूको विभिन्न अस्पतालहरुमा उपचार भइरहेको प्रहरी अधिकारीले शुक्रबार जानकारी दिएका छन्। 

अधिकांश कलेजका विद्यार्थी सहित आइतबार बेलुका झण्डै चालिस जना व्यक्ति पैदल यात्रामा रहेका बेला तामिलनाडुको थेनी जिल्लामा पर्ने कुराङ्गिनी पहाडमा आगलागी भएको हो। 

घटनास्थल राज्यको राजधानी चेन्नइदेखि झण्डै ५४० किलोमिटर टाढा पर्दछ। 

सुरुमा घटनास्थलमै मृत्यु भएका दश जनामध्ये सात जना महिला र तीन जना पुरुष रहेका थिए। अरु ३० जनालाई घटनास्थलबाट भारतीय हवाइ बलले उद्धार गरेको थियो। 

“उद्धार गरिएका मध्ये केहीको शरिरका अधिकांश भाग जलेको छ, ती मध्ये चार जनाको सरकारी अस्पतालमा उपचारको क्रममा निधन भएको छ,” एक जना उच्च प्रहरी अधिकृतले भने। 

आगलागीसँग सम्वन्धित एक जना तीस बर्षीय पर्यटक पथपर्दशकलाई प्रहरीले गिरफ्तार गरेको छ। आगलागीको स्पष्ट आधार नदेखिएकाले अनुसन्धान भइरहेको प्रहरी अधिकारीहरूले बताएका छन्।
