जापानमा विदेशीलाई बस्न दिने यस्तो छ आकर्षक योजना

टोकियो । जापानमा विदेशी नागरिकलाई बस्न दिने आकर्षक योजना सार्वजनिक भएको छ।

यस्तो आकर्षक योजना जापानभर नभईकन जापानको हिरोशिमाको आकिताकाता शहरमा लागु हुनेछ।

सो क्षेत्रमा जनसंख्याको कमी हुँदै गएपछि विदेशी नागरिकहरुलाई यस शहरमा बस्नका लागि बढवा दिने योजना सहित यस्तो योजना सार्वजनिक भएको हो।

हिरोशिमा शहरको पहाडी इलाकाको रुपमा रहेको यस शहरमा जनसंख्या लगातार घटिरहँदा सो क्षेत्रको जनसंख्या व्यवस्थापनमै समस्या देखिन थालेपछि स्थानीय सरकारले विदेशी नागरिकहरुलाई बस्नका लागि आग्रह गर्दै सेवा सुविधामा बढवा दिने योजना मंगलबार सार्वजनिक गरेको हो।

अहिले यस शहरमा जम्मा जनसंख्या २९ हजार रहेको छ। जुन पाँचवर्ष अगाडीभन्दा १ हजार ७ सयले कमी हो।

एनएचके टेलिभजनका अनुसार सार्वजनिक गरिएको योजना अनुसार यस शहरमा बसोबास गर्ने, उद्योगधन्दा संचालन गर्ने, व्यापार व्यावसाय गर्नेहरुलाई सहुलियत तथा सेवा सुविधामा प्रोत्साहन गरिने तथा ठूलो संख्यामा कर्मचारीका रुपमा स्वीकार गरिने छ।

समाचार अनुसार विदेशी नागरिहरुलाई प्रोत्साहन दिई जनसंख्या बढाउने उपाय लिएको आकिताकाता जापानको पहिलो शहर बनेको छ।
