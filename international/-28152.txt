जुन हजुरआमाले हुर्काएकी थिइन् उनैलाई बोक्सी भनेर मारिदिए नातीले 

अन्धविश्वासका कारण जघन्य अपराधका घटनाहरु दिन प्रतिदिन बढिरहेका छन् । अन्धविश्वासविरुद्ध जनचेतनाका कामहरु पनि भइरहेका छन् तर यसका हुने कारण जघन्य अपराध भने रोकिएका छैनन् । यस्तै घटना फेरि पनि भएको छ । एक नातीले आफूलाई हुर्काउने हजुरआमालाई नै बोक्सी भन्दै मारिदिएका छन् । 

ती युवकले आफ्ना ती साथीहरुसँग मिलेर आफ्नी हजुरआमालाई हत्या अघि सबै कपाल खौरिदिए त्यसपछि जंगलमा लगेर घाँटी रेटेर हत्या गरेका छन् । हत्या पछि प्रमाण लुकाउनका लागि उनीहरुले लाशलाई पोखरीमा फालिदिएका छन् । भारतको झरखण्ड राज्यको जगन्नाथपुरमा घटना भएको हो । प्रहरीले हत्याको १२ दिनपछि यसको खुलासा गरेको छ । 

प्रहरीले मृतक महिलाका नाती कांडे पूर्ति तथा उनका साथी मंगल पूर्ति र दामू पूर्तिलाई पक्राउ गरेको छ । ५० वर्षकी मृतक महिला रायमुनी कुइका पतिको मृत्यु भइसकेको थियो । उनीसँग उनका दुई नातीहरु बस्थे । २० दिन पहिले नाती कांडै पूर्तिलाई पेट दुख्न थाल्यो । उनी गाउँकै एक झाँक्रीकहाँ झारफुकका लागि गए । 

झारफुकका क्रममा झाँक्रीले उनकी हजुरआमा बोक्सी भएको र उनैले बिरामी बनाएको बताए । त्यसको ३ दिनपछि कांडेले आफ्ना साथीहरुसँग मिलेर हजुरआमाको टाउको मुण्डन गरिदिए । त्यसपछि जंगलमा लगेर हत्या गरे । पक्राउ परेपछि तीनैजनाले अपराध स्वीकार गरेका छन् । उनीहरुलाई अदालत पेश गर्ने प्रहरीले तयारी गरेको छ ।
