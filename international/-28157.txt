फेसबुकमाथि संयुक्त राष्ट्रसंघको गम्भीर आरोप, हजारौं रोहिंग्याको हत्यामा दोषी !

एजेन्सी। संयुक्त राष्ट्रसंघले सामाजिक संजाल फेसबुकमाथि निकै गम्भीर आरोप लगाएको छ । म्यानमारमा हजारौं रोहिंग्या मुसलमानको हत्यामा संयुक्त राष्ट्रसंघले फेसबुकलाई दोषी ठहर गरेको छ । राष्ट्रसंघका मानवअधिकार विज्ञका अनुसार फेसबुकले रोहिंग्या मुसलमानहरुविरुद्ध घृणा फैलाउने काम गरेको छ । फेसबुकले यस बारेमा अझैसम्म कुनै टिप्पणी गरेको छैन । पहिले भने फेसबुकले यस्ता घृणा फैलाउने कुराहरु कसैले पोस्ट गरेको भएमा हटाउने बताएको थियो ।  

राष्ट्रसंघका अनुसार म्यानमारमा नरसंहारको लागि उकास्न सामाजिक संजालले ठूलो भूमिका खेलेका छन् । सामाजिक संजालले यहाँ कट्टरपन्थ, असन्तोष र संघर्षको स्तर बढाउन उल्लेख्य भूमिका खेले । संयुक्त राष्ट्रसंघका तर्फबाट म्यानमारमा अनुसन्धानको जिम्मा पाएकी यांघी लीले फेसबुकको स्वरुप बदलिँदै गएको प्रति चिन्ता व्यक्त गरिन् । उनले फेसबुक जुन प्रयोजनका लागि बनेको थियो त्यस्तो नभइ निकै खतरनाक बन्दै गएको बताउँदै यसले भविष्यमा अझै ठूलो संकट निम्त्याउन सक्ने डर भएको बताइन् ।
