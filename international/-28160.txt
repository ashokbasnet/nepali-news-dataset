कालो धनका कारण भगवान नै संकटमा, गुहार माग्न पुगे केन्द्रीय बैंक

एजेन्सी। कालो धनका कारण सरकार धैरै समस्यामा पर्ने गर्छ । तर, पछिल्लो समय कालो धनका कारण भगवान नै समस्यामा परेका छन् । कालो धनले समस्या पारेको भन्दै अहिले भगवान केन्द्रीय बैंकको शरणमा पुगेका छन् । भारत सरकारले पुराना ५ सय र हजार रुपैयाँ दरका नोट बन्द गरेपछि देशभर रहेका यी नोट पूरै प्रतिबन्धित भए । त्यसपछि जनताले यी नोट बैंकमा गएर नयाँ नोट लिए । तर, यसरी बैंकले आम्दानीको स्रोत खुलेका नोट मात्र साटिदिएको थियो । 

तर, अहिले भने भारतको सबैभन्दा धनी मानिएको मन्दिर तिरुपती बालाजीमा राखिएको दान पात्रमा करिब २५ करोड रुपैयाँ बराबरका पुराना नोट भेटिएका छन् । अहिले मन्दिर प्रशासनले रिजर्व बैंक अफ इण्डियालाई पत्र लेखेको छ । मन्दिरका अनुसार भक्तहरुले अहिलेसम्म पनि दानपात्रमा पुराना नोट राख्ने गरेका छन् । यही नोट अब मन्दिरको लागि टाउको दुखाइको विषय बनेको छ । अबैध पैसा साट्न नपाएकाहरुले कानुनी कारवाहीबाट बच्न यसरी नोट दानपात्रमा राखेको पनि अनुमान गरिएको छ । रिजर्व बैंक अफ इण्डियाले भने नोट साट्न अस्वीकार गरेको छ ।
