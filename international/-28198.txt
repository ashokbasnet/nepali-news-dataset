फ्रान्सले क्रिमियामा भएको ‘रसियाली मतदानलाई’ मान्यता नदिने

पेरिस । फ्रान्सले आइतबार क्रिमियाली प्रायद्वीपमा रसियाली राष्ट्रपतिका लागि भएको मतदानलाई मान्यता नदिने बताएको छ। 

रसियाले चार बर्ष पहिले क्रिमियालाई यूक्रेनबाट लिई आफ्नो भूभागमा जोडेपनि यसलाई पश्चिमी मुलुकहरूले गैरकानूनी भनेका थिए। 

फ्रान्सको विदेश मन्त्रालयले आइतबार एक विज्ञप्ति जारी गरी भनेको छ, “ रसियाली महासंघको प्रतिवद्धताका बाबजुद सीमामा बलको चुनौति दिइनु अन्तर्राष्ट्रिय कानूनको विपरित हो।” 

“फ्रान्सले रसियाली राष्ट्रपतीय निर्वाचनका लागि क्रिमियामा गराएको मतदानलाई मान्यता दिन सक्दैन, ” विज्ञप्तिमा भनिएको छ। 

विज्ञप्तिमा भनिएको छ, “रसियाली निर्वाचनले बेलायत तथा यसका सहयोगी र रसियाबीच पूर्वरसियाली गुप्तचरमाथि बेलायतमा भएको आक्रमणका कारण पछिल्ला दिनमा देखिएको विवादलाई छायामा पारेको छ।” 

हमलालाई लिएर तनाव चुलिरहँदा बेलायतले गत शुक्रबार २३ जना रसियाली कूटनीतिज्ञलाई निकाला गर्ने घोषणा गरेको छ भने यसको प्रतिक्रियामा शनिबार रसियाले २३ जना ब्रिटिश कूटनीतिज्ञलाई निष्कासन गर्ने घोषणा गरेको छ। 

पछिल्लो विवादको केन्द्रविन्दु अर्थात् हमलामा घाइते भएका पूर्व रुसी गुप्तचर सेर्गेइ स्क्रिपाल र उनकी छोरी युलिया अहिले पनि अस्पतालमा उपचार गराइरहनुभएको छ। उहाँहरूको अवस्था अझै पनि गम्भीर रहेको बताइएको छ।
