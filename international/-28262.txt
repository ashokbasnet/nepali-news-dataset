जेफ बेजोस होइन रुसका राष्ट्रपति पुटिन छन् संसारमा सबैभन्दा धनी !

एजेन्सी। फोब्र्सले हालै सार्वजनिक गरेको संसारका अर्बपतिहरुको सूचीमा अमेजनका मालिक जेफ बेजोसलाई सबैभन्दा धनी मानेको छ । तर, दावीलाई मान्ने हो भने रुसका राष्ट्रपति भ्लादिमिर पुटिन बेजोसभन्दा धनी छन् । पुटिनको सम्पत्ति सार्वजनिक नगरिएका कारण मात्रै बेजोसलाई सबैभन्दा धनी मानिएको दावी गरिएको छ । 

पुटिन पछिल्लो समय सबैभन्दा विभाजनकारी राजनैतिक छविका रुपमा चिनिएका छन् । रुसको सरकारी जासुसी एजेन्सीमा १७ वर्र्षसम्म इन्टेलिजेन्स अफिसरको रुपमा काम गरेका पुटिनको राजनैतिक करिअर पनि कैयौं वर्षसम्म फैलिएको छ । उनी रुसको राजनीतिमा सबैभन्दा अगाडि छन् । उनी यसपटकको चुनावमा पनि राष्ट्रपति चुनिएका छन् । यसपटक उनी चौथो पटक राष्ट्रपति चुनिएका हुन् । चुनावअगाडि उनले आफ्नो सम्पत्ति घोषणा गरेका थिए । जो कैयौं मिलियन डलर छ । 

यद्यपि रुसका पूर्व फण्ड म्यानेजर बिल ब्रोडरले भने पुटिनको सम्पत्ति २ सय बिलियन डलर भएको दावी गरेका छन् । देशको सम्पूर्ण आर्थिक स्रोतको व्यवस्थापन गर्ने जिम्मेवार निकायका प्रमुखका नाताले बिल ब्रोडरको दावीलाई विश्वस गर्ने बलियो आधार छ ।यदि बिलको दावी सही मान्ने हो भने पुटिन संसारका सबैभन्दा धनी व्यक्ति हुन्छन् । किनकि अहिले संसारका सबैभन्दा धनी मानिएका जेफ बेजोसको सम्पत्ति ११२ बिलियन डलर छ । र बिलको दावीअनुसार पुटिनको सम्पत्ति उनको भन्दा ८८ बिलियन डलर बढी हुन आउँछ । 

६५ वर्षका पुटिनले १९७५ मा उच्च शिक्षा सकेपछि जासुसी एजेन्सी केजीबी प्रवेश गरेका थिए । त्यसपछि उनी इन्टेलिजेन्स अफिसरको रुपमा जर्मनी गए । यसपटि सेन्ट पिटसबर्गका मेयरले उनलाई इन्टरनेशनल अफेयर एडभाइजर नियुक्त गरे । लगत्तै रुसमा तत्कालीन राष्ट्रपति बोरिस याल्तसिनले उनलाई प्रेसिडेन्शियल स्टाफका कार्यकारी प्रमुख बनाए । १९९८ मा राष्ट्रपति याल्तसिनले पुटिनलाई एफएसबीका निर्देशक नियुक्त गरे । यो रुसको सबैभन्दा ठूलो जासुसी र सुरक्षा संगठन हो । 

१९९९ मा पुटिन देशका प्रधानमन्त्री बने । रुसको राजनैतिक नियमअनुसार प्रधानमन्त्री सरकारप्रमुख हुन्छ र राष्ट्रपतिपछि दोस्रो बरियतामा हुन्छ । यही वर्षको डिसेम्बरका राष्ट्रपति याल्तसिनले पुटिनलाई कार्यकारी राष्ट्रपति बनाएर अचानक पदबाट राजीनामा दिए । २००० मा राष्ट्रपतिको चुनाव भयो । यो चुनावमा जितेर पुटिन देशको राष्ट्रपति बने । त्यतिबेलादेखि अहिलेसम्म पुटिन रुसको राजनीतिमा सबैभन्दा अगाडि छन् । 

पुटिनको सम्पत्ति लामो समयदेखि चर्चाको विषय बनिरहेको छ । उनको सम्पत्तिको सही अनुमान गर्न कठिन छ । उनको सम्पत्ति रियलस्टेट, होल्डिङ कम्पनी र कैयौं खाताहरुमा बाँडिएको छ । पूर्व क्रेमलिन एडभाइजर स्तानिसलाव बेलकोव्स्कीले २००७ मा पुटिनको सम्पत्ति ४० बिलियन डलर भएको दावी गरेका थिए । पुटिनको लगानी तेल कम्पनी, ग्यास कम्पनी तथा अन्य व्यापारिक कम्पनीहरुमा छ । 

२०१२ मा उनै बेलकोव्स्कीले अर्को अन्तरवार्तामा पुटिनको सम्पत्ति ७० बिलियन डलर भएको बताएका थिए । उनका अनुसार पुटिनको तीन रशियत तेल र ग्यास कम्पनीमा होल्डिङ छ । यद्यपि निर्वाचनका बेला उनले दिएको जानकारी अनुसार भने उनी सामान्य जीवन बाँच्छन् । उनीसँग सेन्ट पटसबर्गमा एक अपार्टमेन्ट छ । दुई सोभियत कार छन् र उनको आम्दानीको स्रोत उनको तलब हो ।
