यस कारण ढिला हुँदैछ फाेरमकाे सत्ताराेहण

काठमाडौं। संविधानप्रति असन्तुष्टि जनाउँदै करिव ६ महिना लामो मधेस आन्दोलन हुँदा तत्कालीन प्रधानमन्त्री केपी ओलीसँग हालको राजपा जति अनुदार देखिएको थियो, त्यसको तुलनामा संघीय समाजवादी फोरम नेपाल केही सफ्ट देखिन्थ्यो। विशेष गरी तत्कालीन मधेसी मोर्चाका नेता राजेन्द्र महतो ओली सरकारप्रति निकै आक्रामक देखिन्थे। 

ओलीलाई मधेस विरोधीको संज्ञा दिँदै मधेसी मोर्चा सकेसम्म ओली सरकार ढाल्न चाहन्थ्यो। माओवादी केन्द्रले सरकारले सरकारलाई दिएको समर्थन फिर्ता लिएपछि ओली सरकार त ढल्यो नै तर, मधेसी मोर्चाले उठाउँदै आएको संविधान संशोधनको माग त्यसपछि बनेका प्रचण्ड नेतृत्वको सरकार र देउवा नेतृत्वको सरकारले पनि पूरा गर्न सकेनन्।

तर, मधेस केन्द्रित दलले भने संविधान संशोधनको मुद्दालाई उठाउन छोडेका छैनन्। प्रतिनिधिसभा र प्रदेशसभा निर्वाचनमा बाम गठबन्धनले सुविधाजनक बहुमत ल्याएपछि अहिले केन्द्रमा केपी ओली नेतृत्वको सरकार छ। त्यो पनि बहुमतको। 

राजनीतिक संक्रमणकालको अन्त्य भएको र नयाँ सरकारले विकासलाई प्राथमिकतामा राखेको बताउँदै आएका प्रधानमन्त्री केपी ओलीलाई संसदको दुई तिहाइ बहुमत प्राप्त छ। ओलीलाई राजपा र संघीय समाजवादी फोरमलेपनि समर्थन गरेका छन्। र, त्यसबापत ओली यी दुवै दललाई सरकारमा ल्याउन चाहन्छन्। फोरम नेपालले त सरकारमा सहभागी हुने निर्णय नै गरिसकेको छ। पदाधिकारी बैठकले सरकारमा सहभागी हुने निर्णय गरेको लामो समयसम्म पनि फोरम सरकारमा किन सहभागी भएको छैन ? 

फोरममा सरकारमा सकारमा सहभागिता हुने विषयमा अब विवाद छैन। प्रधानमन्त्री केपी ओलीले तेस्रोपटक सरकर  विस्तार गर्दा पनि फोरमलाई नै भनेर दुईवटा मन्त्रालय खाली राखेका छन्। स्वास्थ्य तथा जनसंख्या र शहरी विकास मन्त्रालय फोरमले पाउने पक्का छ। मन्त्रालय कम र मन्त्रीका आकांक्षी धेरै भएपछि व्यवस्थापन गर्न समस्या भएकै कारण फोरमको सत्ता रोहण लम्बिएको एक नेताले बताए।

‘पार्टीभित्र धेरै आकांक्षी साथीहरु हुनुहुन्छ,’ एक नेताले भने, ‘तर, मन्त्रालय कम भएका कारण व्यवस्थापनमा समस्या भएको हो।’
तर, फोरमभित्र अहिले सरकारमा सहभागी हुनलाई संविधान संशोधन हुने आधार खोज्नुपर्ने आवाज पनि उठेको छ। संविधान संशोधन गर्ने सरकारले लिखित सहमति जनाएमात्र सरकारमा सहभागी हुनुपर्नुे माग उठ्न थालेपछि अध्यक्ष उपेन्द्र यादवले सरकारलाई लिखित सम्झौता गर्न आग्रह गरेका छन्।

‘सम्झौता भनेकै लिखित हुने हो मौखिक पनि सम्झौता हुन्छ,’ फोरम नेपालका महासचिव रामसहाय यादवले भने, ‘संविधान संशोधन गरी प्रदेशसभालाई अधिकार सम्पन्न बनाउने विषयमा सरकारसँग वार्ता भइरहेको छ। वार्ता निष्कर्षमा पुगेपछि सरकारमा सहभागी हुने विषय टुंगो लाग्छ।’ 

सरकारसँगको वार्ता सकारात्मक भएको उनको भनाइ छ। दुई नम्बर प्रदेशमा फोरम नेतत्वमा सरकार गठन भएको छ। सो सरकारलाई वाम गठबन्धनले पनि समर्थन गरेका छन्।

र, प्रधानमन्त्री केपी ओलीले फोरमलाई सरकारमा सहभागी हुन आग्रह गरेपछि फोरमले सकारात्मक प्रतिक्रिया दिएको थियो। सरकार पनि फोरमको माग प्रति सकारात्मक हुँदै माग पूरा गर्ने आवश्वास दिएको छ। र फोरम छिट्टै सरकारमा सहभागी सरकारले विश्वास गरेको छ।
