नाइजिरिया : विद्रोही समूहको अपहरणमा परेका ७६ छात्रा मुक्त

बीबीसी । नाइजिरियामा पूर्वोत्तर नगर दाप्चीबाट गत महिना विद्रोहीहरूको अपहरणमा परेका अधिकांश छात्राहरू फर्किएको त्यहाँको सरकारले बताएको छ।

नाइजिरियाको सूचना मन्त्रालयका अनुसार अपहृत ११० मध्ये ७६ जनालाई बुधवार पू्र्वाह्णमा फिर्ता ल्याइएको हो। उनीहरूलाई छुटाउन अनौपचारिक प्रयासहरू गरिएका थिए।

कसैको ज्यान नजाओस् भनेर सेनाले दाप्ची क्षेत्रमा आफ्नो गतिविधिलाई विश्राम दिएको थियो, विज्ञप्तिमा भनिएको छ। तर केही छात्राहरूको मृत्यु भएको विवरणहरूबारे उक्त विज्ञप्तिमा केही उल्लेख गरिएको छैन।

सूचना तथा संस्कृति मन्त्री अल्हाजी लाइ मोहम्मदका अनुसार ती छात्राहरूलाई 'देशका केही साथीहरूको सहयोगमाु 'विनाशर्त मुक्त' गरिएको हो। 'सरकारले हिंसा र मुठभेडबाट ती बालिकाहरूको ज्यान जोखिममा पर्ने र कुनै निकास ननिस्कने भन्ने बुझेको थियो,' उनले भने, 'त्यसैले अहिंसात्मक उपाय नै विकल्पमा रोजिएको थियो।'

कसैलाई हस्तान्तरित नगरिएको र उनीहरूको औपचारिक सङ्ख्या पनि नलिइएको भन्दै उनले मुक्त छात्राहरूको सङ्ख्या बढी पनि हुनसक्ने बताए।

एक जना अभिभावक कुन्डिली बुकारले बीबीसीलाई भने, बुधवार बिहान सबेरै गाडी चढेर नगरमा बोको हराम भन्ठानिएका विद्रोहीहरूले स्थानीय समुदायलाई ती बालिकाहरू जिम्मा लगाए। त्यसपछि उनीहरू तत्कालै फर्किए।

उनका अनुसार बालिकाहरू जीर्ण र थकित देखिन्थे। तर तिनमध्ये केही आफू मुक्त भएपछि दौडेर घरतिर गएका थिए।
