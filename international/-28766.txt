युएस बंगला विमान दुर्घटनाः पाइलटकी श्रीमतीको पनि मृत्यु, पीरैपीरले लियो ज्यान

काठमाडौं। त्रिभुवन अन्तर्राष्ट्रिय विमानस्थलमा भएको युएस बंगला एयसलाइन्सको विमान दुर्घटनामा ज्यान गुमाएका पाइलट अबिद सुल्तानकी पत्नी अफ्सना खनामको पनि मृत्यु भएको छ । उनको आज बिहान ९ बजे अकस्मात ‘कार्डियाक अरेस्ट’का कारण मृत्यु भएको हो । उनी ब्रेन स्ट्रोकका कारण एक सातादेखि अस्पतालको आइसीयुमा उपचाररत थिइन् । 

आज बिहानसम्म निरन्तर उनलाई बचाउने प्रयास गर्दा पनि नसकिएको उपचारमा सहभागी डा. बदरुल आलमले बताए । ‘हामीले सकेसम्म प्रयास गरेका थियौं तर उनको अवस्था दिनदिनै बिग्रँदै गएको थियो’ डा. आलमले भने ‘आज बिहान अचानक उनको मृत्यु भयो हामीले केही गर्न सकेनौं ।’ दुर्घटनाको खबरले अफ्सनालाई ब्रेन स्ट्रोक भएकोले उनलाई बंगलादेशको राजधानी ढाकाको शेर–ए–बंगला नागर नेशनल इन्ष्टिच्युट अफ न्यूरोसाइन्समा भर्ना गरिएको थियो । 

काठमाडौंमा भएको विमान दुर्घटनामा पाइलटसँगै २६ बंगलादेशीको मृत्यु भएको थियो । पहिलो दिन पाइलट क्याप्टेन अबिद सुल्तान अस्पताल भर्ना भएको बताइए पनि भोलिपल्ट उनको मृत्यु भएको बताइएको थियो । अविदका एक नजिकका साथीका अनुसार उनीहरुले अफ्सनालाई दुर्घटनाको खबर सुनाए पनि उनले विश्वासै गर्न सकिनन् । अविद जिउँदै भएको खबर बाहिरिएपछि अफ्ना केही सम्हालिएकी थिइन् तर पछि उनको पनि मृत्यु भएको खबर आएपछि उनी पूर्ण रुपमा बेहोस भएकी थिइन् ।
