वेश्यालयका सामान्य सुरक्षागार्ड यसरी बने अन्तर्राष्ट्रिय माफिया डन

एजेन्सी। अमेरिकाबाट सुरु भएर सिंगो विश्व हल्लाउने अलफान्से ग्रेबियल कपोन यस्तो नाम हो जोसँग विश्व डराउँथ्यो । मात्रै २७ वर्षको उमेरमा खतरनाक अन्तर्राष्ट्रिय माफिया डन बनेका कपोनको परिवार इटलीबाट अमेरिका आएको थियो । १८९० मा माइग्रेन भएर अमेरिका छिरेका कपोनको माफिया डन बन्ने यात्रा फिल्मी कथाभन्दा कम छैन । २ सयभन्दा बढी हत्याका आरोपी कपोनको एक वर्षको आन्दानी १० अर्ब नेपाली रुपैयाँ बराबर भएको अनुमान गरिएको थियो । रोचक त के भने कपोन कुनै बेला सामान्य वेश्यालयमा सुरक्षा गार्ड थिए । 

त्यतिबेला शिकागोमा अमेरिकी इटालियन अपराधका डन कोलोसिमोको मृत्युपछि उनका साथी जोनी टोरिस आफैंलाई शिकागोका अण्डरवल्र्ड डन मान्न थालेका थिए ।  यतिबेला कपोन भने न्यूयोर्कमा आफ्नो परिवारसँग बस्थे । १९२१ मा कपोन कामको खोजीमा टोरिससँग पुगे । टोरिसले कपोन र उनका दाजु फ्रयांकलाई लेवी जिल्लाको एक वेश्यालयमा सुरक्षा गार्डको काम दिए । कपोनको काम र रफतार देखेर उनले संगठनभित्रै बढुवा पाउँदै गए । हेर्दाहेर्दै कपोन र उनका दाजु फ्रयांक अपराधमा टोरिसका पार्टनर बने । 

१९२२ मा कपोन शिकागो पेपर्समा त्यतिबेला सार्वजनिक रुपमा चर्चामा आए जब उनी कार चलाउँदै गर्दा आफ्नो बन्दुक र नक्कली पुलिस ब्याच देखाउँदै थिए । हेर्दाहेर्दै शिकागोमा यिनीहरुको राज सुरु भयो । यिनीहरुको घर टोरिस कपोनको अफिसमात्र होइन जुवाघर, वेश्यालय र गोप्य च्याम्बर पनि थियो । कपोन र उनका दाजुले विस्तारै आसपासका क्षेत्रमा आफ्नो काम बढाउँदै गए । यिनैमध्ये एक टाउन सिसेरो पनि थियो । कपोनलाई लाग्यो सिसेरोले उनीहरुलाई कामको नयाँ मौका दिनेछ । उनले त्यहाँ ग्याम्बलिङ हाउस र मदिराघर संचालन गर्ने सोचाइ बनाए ।

यो बाटो त्यति सहज भने थिएन । यसका लागि सरकारी अफिसरलाई घुस दिनेदेखि सरकारको अघोषित सहयोगसम्म धेरै कुरा चाहिन्थ्यो । यसका लागि फ्र्यांकले कपोनलाई राजनीतिमा ल्याउने प्रयास गरे । तर, जो मतदाताले कपोनको विरुद्ध उभिए उनीहरुलाई फ्र्यांकले कुटपिट गर्न धम्क्याउन र अपहरण गर्न थाले । सिसेरो टाउनको अवस्था यतिसम्म बिग्रियो कि शिकागो प्रहरीलाई अवस्था नियन्त्रणमा लिन पत्राचार गरियो । 

त्यसपछि प्रहरीले फ्रयांकलाई बीच शहरमा गोली हानेर मारिदियो । यो घटनापछि कपोन सुरक्षाको विषयमा चिन्तित बने । त्यपिछि उनले आफूसँग बडीगार्डको समूह नै लिएर हिँड्न थाले । दाजुको मृत्यु भएपछि सिसेरोमा राज गर्न कपोनको जिद्दी नै बन्यो । विस्तारै उनले कपोनमा पूरै आफ्नो नियन्त्रण कायम गरे । यति बेलासम्म उनी शिकागो अण्डरवल्र्डको डन बनिसकेका थिए ।
