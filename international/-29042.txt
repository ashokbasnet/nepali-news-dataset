जर्मनीको प्रहरीद्वारा पूर्व क्याटलान नेता पुज्डमोन पक्राउ

बर्लिन, जर्मनी । जर्मनीको प्रहरीले पूर्व क्याटलोनियाली राष्ट्रपति चाल्र्स पुज्डमोनलाई आइतबार डेनमार्कबाट जर्मनी प्रवेश गर्ने क्रममा पक्राउ गरेको छ । 

पुज्डमोनलाई स्थानीय समय अनुसार विहान ११ः१९ बजे स्केलस्वीग–होलस्टेन राजमार्ग प्रहरी गस्ती टोलीले नियन्त्रणमा लिएको छ, जर्मन प्रहरीका प्रवक्ताले एएपपीलाई बताए । उनलाई यूरोपेली पक्राउ पूर्जीका आधारमा जेलमा राखिने छ । ‘पूर्व स्पेनी नेता अहिले प्रहरी हिरासतमा हुनुहुन्छ,’–प्रहरी प्रवक्ताले भने ।

पुज्डमोनको दलका प्रवक्ता आन्ना ग्राबालोसाले पनि आफ्ना नेताको डेनमार्कबाट जर्मनी जाने क्रममा जर्मनीको एक राजमार्गबाट पक्राउ गरिएको पुष्टि गरेका छन् । ग्रावालोसाले भने, ‘नेता पुज्डमोनलाई हिरासतमा सकुशल राखिएको छ । अहिले मैले यतिमात्र भन्न सक्छु ।’

स्पेनको क्याटलोनियालाई स्वतन्त्र राज्य बनाउने अभियानमा लागेका पुज्डमोनमाथि स्पेनको केन्द्र सरकारद्वारा ‘राज्यद्रोह’ गरेको आरोपमा पक्राउ पूर्जी जारी गर्दै खोजीको सूचिमा राखिएको थियो । उनि गत बिहीबारदेखि फिनल्याण्ड भ्रमणमा थिए । तर फिनल्याण्डको प्रहरीले पक्राउ गर्न नपाउँदै जर्मनीतर्फ गएका थिए । पुज्डमोनका वकील जाउमे अलान्सो–केभिलसले जर्मनी हँुदै बेल्जियम फर्किने क्रममा पूर्व क्याटलोनियाली नेतालाई जर्मन प्रहरीले पक्राउ गरेको बताए ।

उनि क्याटलोनियामा केन्द्र सरकारको प्रत्यक्ष शासन शुरु हुनु अगावै बेल्जियम पुगी स्वघोषित निर्वासनमा रहँदै आएका छन् । एजेन्सी
