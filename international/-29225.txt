उत्तर कोरियाली नेता किम जोङ–उन रेल चढेर सुटुक्क बेइजिङ !

बीबीसी। जापानी संचारमाध्यमले उत्तर कोरियाका वरिष्ठ पदाधिकारीलाई लिएर एउटा रेल बेइजिङ पुगेको जनाएको छ। ब्लूमबर्ग न्युजले तीन वटा स्रोतलाई उद्धृत गर्दै सो वरिष्ठ पदाधिकारीको नेतृत्व उत्तर कोरियाका सर्वोच्च नेता किम जोङ उनले गरेको दाबी गरेको छ।

चीन उत्तर कोरियाको एकमात्र मित्र देश हो। यद्यपी उत्तर कोरियाका महत्वकांक्षी परमाणु कार्यक्रमलाई लिएर यी दुई मुलुकबीचको सम्बन्धमा पनि चिसोपना आएको छ। सात वर्ष पहिला सत्तमा आएका उत्तर कोरियाली यी नेता त्यसयता आफ्नो देश बाहिर गएका छैनन्।



उत्तर कोरियाबाट बेइजिङ पुगेको रेलमा किम जोङ उन पनि भएको सार्वजनिक भएपनि त्यसबारेमा चीन र उत्तर कोरियाले कुनै पनि प्रतिक्रिया जनाएका छैनन्। यदि किम जोङ उन चीन भएका हुन भने त्यसलाई महत्वपूर्ण कुटनीतिक मान्न सकिने बीबीसीले जनाएको छ।

दक्षिण कोरियाका एक जना प्रवक्ताले सोमबार भनेका थिए, ‘सरकार सम्बन्धित मुलुकसँग संवाद गरिरहेको छ र, स्थितिमाथि निगरानी राखिएको छ।’ टोकियोस्थित निपात न्युज नेटवर्कले रेलको प्रत्येक डिब्बा पँहेलो रङ लगाएको रेलको तस्बीर प्रशारण गरेको थियो।

सो न्युज च्यानलका अनुसार किम जोङ उनका बुवा तथा उत्तर कोरियाका नेता किम जोङ इल २०११ मा जुन रेलमा बेइजिङ पुगेका थिए, अहिले बेजिङ गएको रेल पनि त्यस्तै देखिन्थ्यो। किम जोङ इलको चीन यात्राको पुष्टि पनि रेल चीनकालागि प्रस्थान गरेपछि मात्र गरिएको थियो।

बेइजिङ रेलवे स्टेशनबाहिर पसल गर्ने एक व्यापारीले सोबार साँझ आफूले ‘असामान्य’ दृष्य देखेको बताए। समाचार एजेन्सी एएफपीसँग ती व्यापारीले भने, ‘बाहिर सडकमा र स्टेशननजिकै धेरै प्रहरी अधिकृत थिए। रेल स्टेशन भित्रबाट बन्द गरिएको थियो।’ समाचार एजेन्सी रोयर्टसका अनुसार प्रहरीले बेइजिङको थ्येनयानमन स्क्वायरबाट पर्यटकलाई हटाइएको छ।

यही महिना उत्तर कोरियाका विदेशमन्त्रीले स्टकहाममा स्वीडेनका प्रधानमन्त्री स्टीफन लफवेनसँग भेटवार्ता गरेका थिए। यसअघि अमेरिकी राष्ट्रपति डोनाल्ड ट्रम्प र उत्तर कोरियाका सर्वोच्च नेता किम जोङ उनबीच भेटवार्ता गर्ने सहमति भएको समाचार सार्वजनिक भएको थियो।

यद्यपी वार्ता गर्ने ठाउँका विषयमा केही बताइएको छैन। समाचारमा अमेरिका र उत्तर कोरियाका शीर्ष नेताबीचको ऐतिहासिक र पहिलो भेटवार्ता मे महिनामा प्रस्ताव गरिएको समाचार सार्वजनिक भएको थियो। किम जोङ उन आफ्ना दक्षिण कोरियाली समकक्षी मून जे–इनसँग आगामी महिना भेट गर्दैछन्।
