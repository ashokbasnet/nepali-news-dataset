जिउँदो बनाउन भन्दै ९ महिनाअघि मरिसकेको छोराको चिहान खनेर कंकाल निकालेपछि...

९ महिनाअघि मरिसकेको छोरालाई जिउँदो बनाउन भन्दै उनका पिताले ९ महिनापछि छोराको चिहान खनेर कंकाल निकालेर तन्त्र मन्त्र गर्न थालेपछि हंगामा भएको छ । घटनाबारे प्रहरीले थाहा पाएपछि प्रहरीले निकालिएका कंकाललाई पुनः चिहानमा गाडेको छ । चिहान खन्ने पिता रामदयालमाथि कारवाही थालिएको छ । 

ती छोराको ९ महिनाअघि बिरामी भएर मृत्यु भएको थियो । भारतको राजस्थानको धौलपुरका ती पिताले छोराको कंकाल निकालेर मन्दिरमा ल्याइ ६ घण्टासम्म तन्त्र मन्त्र गरेका थिए । रामदयाल तीन छोरीका पिता हुन् र पत्नी अहिले पनि गर्भवती छिन् । रामदयालका ती छोराको ११ महिनाको उमेरमा मृत्यु भएको थियो । उनले चिहान खनेर तन्त्र मन्त्र गर्न थालेपछि स्थानीयको भीड लागेको थियो । त्यहाँ रामदयालले छोरालाई जिउँदो गरेर चमत्कार गर्ने हल्ला फैलिएको थियो । रामदयालले तन्त्रमन्त्रबाट ७ दिमा छोरालाई जिउँदो गर्ने दावी गरेका थिए । 

रामदयाल स्थानीय मन्दिरमा पुजारी पनि हुन् । उनले आइतबार ३–४ वटा गाउँमा घुमेर भोलिपल्ट चमत्कार हेर्न आउन निम्ता दिएका थिए । उनले भैरो बाबाले आफूलाई सपनामा आएर छोरा जिउँदो हुने भनेको बताएका थिए । उनले हरेक घरबाट एक जना अनिवार्य आउनुपर्ने र नआएमा गाउँमा रोग फैलिने चेतावनी पनि दिएका थिए । रामदयालले तन्त्रमन्त्र गर्दै गर्दा केहीले मोवाइलबाट फोटो खिच्न र भिडियो बनाउने कोसिस गरेका थिए । तर रामदयालले उनीहरुलाइृ भगवान रिसाउने त्रास देखाएपछि उनीहरुले डराएर केही खिचेनन् ।
