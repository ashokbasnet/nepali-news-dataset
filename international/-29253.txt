आगोमा फसेकी बालिकाको मृत्युअघि अन्तिम शब्द –‘आइ लभ यू मम्मी...’

एजेन्सी। रुसको शपिङ मलमा आगो लाग्दा मृत्यु हुनेको संख्या ६४ पुगेको छ । यहाँ आगोमा फसेकी एक बालिकाले आफ्नी आमाको लागि भनेको अन्तिम शब्द भाइरल भइरहेको छ । १२ वर्षकी बालिकाले आफ्नी आन्टीलाई फोन गरेर भनेकी थिइन् ‘मैले सास फेर्न सकिरहेकी छैन । मेरी आमा र परिवारलाई भनिदिनु म उहाँहरुलाई धेरै माया गर्छु ।’ यो आगोमा परेर मृत्यु हुने ४० जना बालिबालिका थिए ।

१२ वर्षकी भिक्टोरिया पोचनकिना आफ्ना शिक्षक र साथीहरुसँग त्यहाँ फिल्म हेर्न गएकी थिइन् । उनले मृत्यु हुनुअघि आफ्नी आन्टी इवजेनियालाई फोन गरेकी थिइन् । रुसको साइबेरियन सहर केमोरोवोमा आगो लागेको थियो । आइतबार भएका कारण सपिङ मलमा ठूलो भीड थियो । यो रुसमा विगत ९ वर्षमा सबैभन्दा ठूलो आगलागी हो ।
