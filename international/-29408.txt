कुवेतमा गत वर्ष भएको सडक दुर्घटनामा ४२८ को मृत्यु

कुवेत, सिटी । कुवेतमा गत बर्ष अर्थात सन् २०१७ भरी भएका सडक दुर्घटनामा परी करिब चार सय २८ जनाको मृत्यु भएको छ। 

कुवेती ट्राफिक विभागले वर्षभरीमा ७१ हजार १६१ ओटा दुर्घटना भएको पनि जानकारी दिएको छ।  विभागले सार्वजनिक गरेको बार्षिक प्रतिवेदनका अनुसार मृत्यु भएका चार सय २८ जना मध्ये १७७ जना कुवेती नागरिक रहेका छन्। 

त्यसैगरी २१ जना बेडोइन्स्, १६ जना गल्फ कर्पोरेसन काउन्सिल र अरु दुई सय १४ जना अन्य विभिन्न देशका रहेका विभागले जनाएको छ। 

तथ्याङ्कका अनुसार सवै भन्दा धेरै दुर्घटना हवाली भएको छ। सो ठाउँमा १९ हजार छ सय ९७ ओटा दुर्घटना भएको छ।  त्यसैगरी क्यापिटलमा दोस्रो धेरै दुर्घटना हुने ठाउँमा परेको छ, त्यहाँ १७ हजार आठ सय ५१ ओटा दुर्घटना भएको विभागले जनाएको छ। 

धेरै दुर्घटना हुने मध्ये तेस्रोस्थानमा परेको फर्वानीयामा १२ हजार दुई सय १६ ओटा, चौथोस्थानमा परेको अहमादीमा ११ हजार ४४, पाचौंस्थानमा परेको मुबारक अल कबिरमा पाँच हजार सात सय ८४ र छैठौं स्थानमा परेको जाहरामा चार हजार पाँच सय ६९ ओटा दुर्घटना भएका छन्। 

पछिल्लो तथ्यांक अनुसार सडक दुर्घटनाको मुख्य कारण ट्राफिक नियमहरुको उलंघन नै भएको विभागले जनाएको छ।

रातो बत्तिको संकेत बेवास्ता गर्ने, सवारी साधन चलाउदा अत्याधिक गति, हेलचक्रयाई र मोबाईल फोनको प्रयोग लगायतका कमजोरी बढी देखिएको पाइएको छ।
