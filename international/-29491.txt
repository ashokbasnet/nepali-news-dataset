भेनेजुएलाको जेलमा दंगापछि भीषण आगलागी, ६८ को मृत्यु 

एजेन्सी: दक्षिण अमेरिकी मुलुक भेनेजुएलाको एक जेलमा कैदीको हुल दंगापछि सुरुभएको भीषण आगलागीमा परी ६८ जनाको मृत्यु भएको छ । बुधबार कारावोवो राज्यको भ्यालेन्सीया शहरमा अवस्थित एक जेलमा कैदीहरुले फरार हुन जेलमा आगजनी गरेका थिए । 



धुवाँका कारण श्वास प्रश्वासमा समस्या भएका कारण र हुलदंगा हुनाले दर्जनौले ज्यान गुमाएको बीबीसीले जनाएको छ । मृत्यु हुनेमा अधिकांश कैदीहरु उनीहरुलाई भेट्न गएका परिवारका सदस्यहरु रहेका छन् ।  कैदीहरुले जल्ने सामाग्रीहरु म्याट्रेस, कागजको प्रयोग गरी आगो सल्काएको बताईएको छ । 



कारावोवो राज्यका प्रहरी प्रमुख जिशश सानटेन्डरका अनुसार जेलमा अगजनी भएपछि एक प्रहरीको गोली लागी मृत्यु समेत भएको छ । त्यसक्रममा कैदीहरु फरार हुन खोजेका थिए । प्रहरीले स्थितिलाई नियन्त्रणमा लिन अश्रु ग्यासको प्रयोग गरेका थिए । 



घटना पश्चात यस घटनाको तत्काल छानवीन गर्न कारावोवो राज्यका प्रमुख तारेक साबले सम्बन्धिक अधिकारीहरुलाई निर्देशन दिइसकेका छन् । भनेजुएलाका जेलहरुमा सुरक्षा अवस्था कडा पारिएपनि हिंस्रक घटनाहरु दोहोरिने गरेको छ ।
