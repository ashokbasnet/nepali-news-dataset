कोरिया विवादः उत्तर र दक्षिण कोरियाबीच ऐतिहासिक वार्ता हुँदै 

सिएनएन। कोरिया विवाद समाधानका विषयमा दुई कोरियाली राष्ट्र उत्तर कोरिया र दक्षिण कोरियाबीच ऐतिहासिक वार्ता हुने भएको छ । दुवै राष्ट्रबीचको निर्णायक मानिएको वार्ता आगामी महिना अप्रिलको २७ तारिख तय गरिएको छ । 

यसै वर्षको सुरुवातमा कोरियाली सिमानामा हुने विवादको अन्त्य गर्ने कार्य स्वरुप उत्तर कोरियाले दक्षिण कोरियामा गत फ्रेबुअरीमा सम्पन्न पियोङच्याङ ओलम्पिकमा भाग लिएको थियो । त्यसबेला उत्तर र दक्षिणले संयुक्त कोरियाली झण्डामुनि रहेर मार्च पास गरेका थिए । यतिबेला भने दुवै राष्ट्रबीच उच्च स्तरीय वार्ता गर्न सहमत भएका हुन् । 

आज बिहीबार दक्षिण र उत्तरको सिमानामा अवस्थित पानमुनजोममा भएको एक उच्च स्तरीय भेटवार्ताका बीच दक्षिण कोरियाका एकीकरण मन्त्री चु म्युङ–ग्योन र उत्तर कोरियाली प्रतिनिधि प्रमुख रि सोन ग्वनबीच सो सहमति भएको हो । दुवै राष्ट्र सौहार्दपूर्ण सम्बन्ध बनाउने पक्षमा उभिएको बताइएको छ । 

एघार वर्षयता दुवै कोरियाली राष्ट्रबीच पहिलो पटक उच्च स्तरीय वार्ता हुन लागेको हो । यसअघि सन् २००७ मा सम्बन्ध सुधारबारे उच्च स्तरीय टोलीबाट संयुक्त प्रयास भएपनि त्यसले सार्थकता पाएको थिएन् ।  

यसवर्ष उत्तर कोरियाले आफ्नो सम्बन्ध सुधारको प्रयास स्वरुप थुप्रै बाटाहरु अपनाएको देखिन्छ । उत्तर कोरियाली नेता किम जङ उनले आफ्नो मुख्य दुश्मन ठानेको अमेरिकासँग वार्ता गर्न पनि चासो देखाएका छन् । सन् २०१६ मा अमेरिकामा रिपब्लिकन पार्टीका उमेद्वार डोनाल्ड ट्रम्प राष्ट्रपति भएपछि उत्तर र अमेरिकाको सम्बन्ध चिसिएको थियो । 

ट्रम्पको भड्किलो अभिव्यक्ति र किम जोनको क्षेप्यास्त्र परीक्षणले ठूलो युद्धको संकेत गरेको थियो । तर यसै महिना उत्तर कोरिया र अमेरिकाको वार्तावारे किम जोङ उन सकारात्मक भएपछि सम्बन्ध सुदृढ हुनेमा विश्वको ध्यान केन्दि«त भएको छ । यसैहप्ता मात्र उत्तर कोरियाली नेता किम चिन पुगेका थिए । 

२०११ मा उत्तर कोरियाको प्रमुख भएपछि किमले कहिल्यै विदेश भ्रमण गरेका थिएनन् । विश्व समुदायमाझ सम्बन्ध सुधारको पहिलो प्रयास स्वरुप उनले पहिलो विदेश भ्रमण चिनबाट थालेका हुन् । चिन पहिल्यैदेखि उत्तर कोरियाको साझेदार राष्ट्र थियो । तर हालै चिनले उत्तरको परमाणु परीक्षणको विरुद्ध सीमित नाकाबन्दी गरेको छ । 

यद्यपी पारस्परीक सम्बन्ध, व्यापारमा सहयोगका बारे किम र चिनका राष्ट्रपनि सि जिन पिङबीच सकारात्मक सम्झौता भएको छ । अब उत्तर कोरिया र अमेरिकाबीच मे महिनाको अन्त्य तिर वार्ता हुने जनाईएको छ । त्यसवेला ट्रम्प र किम पहिलो पटक आमने सामने हुनेछन् । 



बुधबार मात्र अमेरिकी राष्ट्रपति डोनाल्ड ट्रम्पले ट्वीटगर्दै उत्तर कोरियाली नेता किम र चिनका राष्ट्रपति सि जिन पिङबीच सकारात्मक वार्ता भएको बताएका छन् । उनले चिन र आफुसँग गरिने वार्ताले उत्तरसँगको सम्बन्ध सुदृढ हुने जनाएका छन् । वार्ताले कोरियाली विवाद साथै उत्तरमाथि गरिएको प्रतिबन्धहरु फुकुवा पनि हुने ट्रम्पको भनाई छ ।
