महिला शिक्षाको वकालत गर्दा तालिवानीको गोली खाएकी मलाला ६ वर्षपछि घर फर्किन् 

एजेन्सी। कान्छी नोबेल शान्ति पुरस्कार विजेता मलाला युसुफजाइ ६ वर्षपछि आफ्नो घर फकिएकी छिन् । उनलाई १४ वर्षको उमेरमा महिला शिक्षाको वकालत गरेको आरोपमा तालिवानी आतंकवादीले टाउकोमा गोली प्रहार गरेका थिए । मलालाको घर पाकिस्तानको मिंगोरामा पर्छ । 

आज उनलाई कडा सुरक्षा व्यवस्थाको बीचमा राजधानी इस्लामाबादबाट गाउँसम्म पुर्याइएको हो । मलालाको घर रहेको पाकिस्तानको खैबर पख्तुनख्वा प्रान्तको स्वात जिल्लामा रहेको मिंगोरामा सुरक्षा व्यवस्था कडा पारिएको छ । उनी बिहीबार पाकिस्तान आएकी हुन् । मलालालाई २०१२ मा तालिबानले महिला शिक्षाको वकालत गरेको आरोपमा गोली प्रहार गरेका थिए । उनको लण्डनमा उपचार गरियो । त्यसपछि उनी लण्डनमै बस्दै आएकी थिइन् । 

मलाला २ अप्रिलसम्म गाउँमै रहनेछिन् । गाउँ जानुअघि उनले प्रधानमन्त्री कार्यालयमा सम्बोधन गरेकी थिइन् । मलालाले भनिन् ‘म सधैं सपना देख्थें कि म पाकिस्तान फर्कूं र यहाँ शान्ति होस् । म बिना डर सडकमा घुम्न सकूँ, मानिसहरुसँग भेट्न सकूँ । आज म आफ्नो पुरानो घरमा छु । यहाँहरु सबैप्रति आभारी छु ।’

मलालाले ११ वर्षको उमेरमा ‘गुल मकइ’ नामको आफ्नो डायरीको माध्यमबाट तालिबानविरुद्ध अभियान सुरु गरेकी थिइन् । तालिबानले बालिकाहरुलाई स्कुल नजान उर्दी जारी गरेको अवस्थामा पनि उनले बालिकाहरुलाई स्कुल जान प्रेरित गर्ने अभियान जारी राखिन् ।

आतंकवादीहरुले २०१२ मा स्कुलबाट फर्किंदै गर्दा मलालामाथि आक्रमण गरेका थिए । लगत्तै उपचारको लागि पेशावरबाट लण्डन पुर्याइएकी मलालाले स्कूल शिक्षा त्यहीँ पूरा गरिन् । उनले २०१४ मा नोबेल शान्ति पुरस्कार पाएकी हुन् । २००९ मा मलालाको जीवनको विषयमा डकुमेन्ट्री फिल्मसमेत बनेको थियो ।
