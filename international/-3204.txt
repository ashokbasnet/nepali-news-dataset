बम रहेको हल्लापछि ह्वाइट हाउस सिल गरियो

वाशिंटन। अमेरिकी राष्ट्रपतिको निवास ह्वाइट हाउसमा शंकास्पद प्याकेट भेटिएपछि ह्वाइट हाउसलाई सिल गरिएको छ। युएस सिक्रेट सर्भिसले ह्वाइट हाउसको सुरक्षार्थ सुरक्षाकर्मीको संख्या बढाएको अन्तर्राष्ट्रिय संचालमाध्यमले जनाएका छन्।

ह्वाइट हाउसमा शंकास्पद प्याकेट भेटिँदा राष्ट्रपति डोनाण्ड ट्रम्प ह्वाइट हाउसभित्रै थिए। शंकास्पद प्याकेट फेला परेपछि सुरक्षाकर्मीले केही शंकास्पद व्यक्तिलाई पक्राउ गरेको छ। संचारमाध्यमका अनुसार एक व्यक्तिले आफूसँग बम रहेको बताएपछि उनलाई पक्राउ गरिएको हो। 

शंकास्पद समान भेटिएको सूचना सार्वजनिक हुँदा राष्ट्रपति ट्रम्प र उपराष्ट्रपति माइक पेन्स ह्वाइट हाउस भित्रै थिए। बमको सूचना आउने वित्तिकै ह्वाइट हाउसमा भएका पत्रकारलाई प्रेस रुममा ल्याएर राखिएको थियो। मंगलबार विहान ११ बजे सिक्रेट सर्भिस एजेन्सीले शंकास्पद बस्तुको जाँच गरिरहेको बताएका थिए। ह्वाइट हाउसको नजिकका सबै सडक बन्द गरिएको छ। 

यसैबीच राष्ट्रपति ट्रम्पले आफूहरु सुरक्षित रहेको बताएका छन्। बाहिर ह्वाइट हाउस बारिह बम रहेको हल्ला चलेपछि ट्रम्पले आफूहरु सुरक्षित रहेको बताएका हुन्। उनीहरुले आफ्नो काम जारी राखेको समाचारमा जनाइएको छ।  अमेरिका न्युज नेटवर्कका अनुसार एक व्यक्तिले आफूसँग बम रहेको बताएको र उनलाई सुरक्षाकर्मीले पक्राउ गरेका छन्।
