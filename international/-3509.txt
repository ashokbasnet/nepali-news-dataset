शल्यक्रियाको पाँच वर्षपछि महिलाले आफ्नो पेटभित्र कैंची भएको थाहा पाएपछि 

अहमदाबाद । भारतको गुजरातमा चिकित्सकको लापरवाहीको एक डरलाग्दो घट्ना सार्वजनिक भएको छ ।
अहमदाबादको सिभिल अस्पतालमा शल्यक्रिया गराएकी एक महिलाको पेटभित्रै कैची देखा परेपछि अहिले हंगामा मच्चिएको छ ।

उक्त महिलाले पाँच वर्ष अगाडि आफ्नो पेटको शल्यक्रिया गराएकी थिइन् । सन् २०१२ मा पेट दुख्ने समस्या आएपछि सो महिलाले अहमदाबादको सिभिल अस्पतालमा शल्यक्रिया गराएकी हुन् ।

शल्यक्रियापछि उनको पेटबाट चार किलोको एक प्रकारले डल्लो निकालिएको थियो । तर चिकित्सकहरुको चरम लापरबाहीका कारण चलाईएको एक कैंची भने महिलाको पेटभित्रै छोडिएको जनाइएको छ ।

शल्यक्रियापछि पनि बारम्बार पेट दुखेपछि महिलाले सोही अस्पतालमा गई एक्सरे गराएकी हुन् ।
भारतीय संचार माध्यमका अनुसार एक्सरेको रिपोर्टमा हेर्दा आफ्नो पेटमा कैंची भएको थाहा पाएपछि अहिले सो महिला बेहोस भएकी छन् ।

यस्तो देखेर त्यहाँका चिकित्सकहरु पनि आश्चर्यमा परेका छन् । पेटमा पाँच वर्षसम्म कैंची हुँदा पनि उक्त महिला सकुशल नै देखेर चिकित्सहरु आश्चर्यमा परेका हुन् ।

अब चाडैं नै उक्त महिलाको पुनः पेटको शल्यक्रिया गरी कैंची निकालिने जनाइएको छ ।
