चीनलाई धम्क्याउँदै उत्तर कोरियामाथि कारवाही गर्ने ट्रम्पको चेतावनी

वासिंटन।  अमेरिकी राष्ट्रपति डोनाल्ड ट्रम्पले उत्तर कोरियाको आणविक हतियारका विषयमा चीनले कुनै खास कदम नचाले अमेरिका एक्लै अगाडि बढ्न तयार रहेको चेतावनी दिएका छन्। चीनका राष्ट्रपति अमेरिकाको भ्रमणमा आउन लागेका बेला ट्रम्पको यस्तो चेतावनी आएको हो।

अन्तर्राष्ट्रिय संचारमाध्यमका अनुसार ट्रम्पले चिनियाँ राष्ट्रपतिको अमेरिका भ्रमणका बेलामा उत्तर कोरियाका विषयमा छलफल हुने बताएका छन्। उत्तर कोरियामाथि चीनको गहिरो प्रभाव रहेको उल्लेख गर्दै राष्ट्रपति ट्रम्पले उत्तर कोरिया मुद्दामा चीनले आफूहरुलाई सहयोग नगरे अमेरिका एक्लै अगाडि बढ्ने बताए।

‘कसैले सहयोग नगरेपनि अमेरिका उत्तर कोरिया मामिलालाई एक्लै हल गर्न सक्षम छ,’ उनले भने। उत्तर कोरियाको समस्यालाई कसरी हल गर्ने भन्ने विषयमा ट्रम्पले अहिले नै केही नबताउने जनाएका छन्। चीनले आफ्ना छिमेकी मुलुकमाथि कुटनीतिक र आर्थिक सहयोग गर्दै आएको उल्लेख गर्दै ट्रम्पले तर चीतले उत्तर कोरियाली नेता किम जोंग उन सरकारमाथि आफ्नो प्रभाव कम भएको बताउने गरेको आरोप लगाए।

यसअघि संयुक्त राष्ट्रसंघमा अमेरिकी राजदूत निक्की हेलीले  उत्तर कोरियाको न्युक्लियर कार्यक्रम बन्द गराउन अमेरिकाले चीनमाथि दबाब दिने बताएका थिए। उत्तर कोरियाको मिसाइल परीक्षणमाथि प्रतिबन्ध लगाउन संयुक्त राष्ट्रसंघले सहमतिको प्रयास गरिरहेको छ। तर दबाबकाबीच उत्तर कोरियाले मिसाइल परीक्षण गर्न छोडेको छैन।  राष्ट्रपतिको चुनाव प्रचारका क्रममा ट्रम्पले चीनले गलत तरिकाले व्यापार बढाउने गरेको आरोप लगाएका थिए, भने  दक्षिणी चिनियाँ समुन्द्रलाई लिएर पनि दुई देशबीच तनाव जारी छ।
