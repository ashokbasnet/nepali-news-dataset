भियतनाममा दश हजार लागुऔषध अम्मली थपिए

हनोइ । भियतनाममा सन् २०१५ देखि अहिलेसम्म १० हजारभन्दा बढी लागुऔषध अम्मली थपिएका श्रम तथा सामाजिक मामिला मन्त्रालयले मङ्गलबार जनाएको छ ।

भियतनाममा अहिले कुल लागुऔषध अम्मलीको सङ्ख्या दुई लाख १० हजार ७५१ रहेकोमा सन् २०१५ देखि यता १० हजार ६१७ जना थपिएका मन्त्री डाओ ङोक डुङलाई उदृत गर्दै भियतनाम इकोनोमी अनलाइन पत्रिकाले लेखेको छ ।

अलगअलग चिज मिलाएर बनाइएको लागुऔषधका प्रयोगकर्तामध्ये अधिकांशमा मानसिक समस्या देखिएको छ । त्यसैगरी चार प्रतिशत लागुओषध अम्मली आपराधिक क्रियाकलापमा संलग्न रहेको तथ्याङ्क छ ।


अम्मलीहरुलाई सुधार गर्न तथा उनीहरुको सङ्ख्या न्युनिकरण गर्नका लागि भइरहेको प्रयासबाट सन्तोषजनक र सकारात्मक परिणाम आउन सकेको छैन ।

उनीहरुलाई सुधार्नका लागि आधुनिक सुविधा र सामग्रीहरुको अभाव, परामर्शदाताहरुको कम योग्यतालगायतका कारणले सुधार प्रयास प्रभावकारी हुन नसकेको मन्त्री डुङले बताए ।

पछिल्लो समय भने लागु औषध अम्मलीको लागि विषेशगरी दक्षिणी डोङ नाई, बा रिअ भुङ टाउ र ताई निन्ह प्रदेशमा निकै राम्रो पुनःस्थापना केन्द्रहरु बनाइएको छ । रासस/सिन्ह्वा
