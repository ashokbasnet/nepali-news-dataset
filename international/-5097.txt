ट्रम्पले गरे विदेशी कामदार नियन्त्रण गर्ने आदेशमा हस्ताक्षर

काठमाडौं । अन्तत अमेरिकी राष्ट्रपति डोनाल्ड ट्रम्पले विदेशी कामदारलाई नियन्त्रण गर्ने कार्यकारी आदेशमा हस्ताक्षर गरेका छन् ।

राष्ट्रपति ट्रम्पले गरेको यो हस्ताक्षरसँगै  एच वन भिसा कार्यक्रमको समीक्षा पनि सुरु हुनेछ । ट्रम्पको कार्यकारी आदेश एच वन भिसा कार्यक्रमलाई नियन्त्रण गर्ने सुरुवात का रुपमा लिईएको छ भने अब सबैभन्दा दक्ष कामदार वा सबैभन्दा बढी तलब माग गर्नेलाई मात्र एच वन भिसा सुनिश्चित गरिने भएको छ। 

राष्ट्रपति ट्रम्पले विभिन्न कम्पनीले कम तलब दिएर विदेशीलाई काममा राखेकाले ठूलो संख्यामा अमेरिकीले काम पाउनबाट बञ्चित भएको दाबी गरेका छन्। 

एच वन भिसाको समीक्षा गर्दै सुधारका लागि सुझाव पनि मागिने भएको छ । यस्तै सरकारी योजनामा विदेशी कम्पनीलाई काम नदिने नियम कडा रुपमा लागु गरिने छ भने राष्ट्रपति ट्रम्पले अमेरिकामा निर्मित बस्तुको बिक्री बढाउने आदेश पनि जारी गरेका छन्।
