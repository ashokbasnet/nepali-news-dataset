मोदी सरकारको कारण आफ्नै पिशाव पिउन बाध्य छन् किसानहरु, यस्तो छ वास्तविकता

एजेन्सी । भारतको राजधानी नयाँ दिल्लीमा विगत ३८ दिनदेखि तमिलनाडुका किसान धर्नारत छन् । उनीहरुले सरकारको ध्यान केन्द्रीत गर्न विभिन्न किसिमका आन्दोलन गरिसकेका छन् । यसैबीच धर्नामा बसेका किसानहरुले मोदी सरकारले आफूहरुको मागलाई वेवास्ता गरेको भन्दै शनिबार आफ्नै पिशाव पिएर विरोध जनाएका छन् । 

उनीहरुले नरेन्द्र मोदीको सरकारले आफ्नो माग सुनुवाइ नगरेको भन्दै आफ्नै पिशाव पिएका हुन् । आइतवारसम्म पनि सुनुवाइ नभए किसानहरुले दिसा खाने चेतावनी दिइसकेका छन् । आफ्नो पीडाबारे भारतीय सरकारको ध्यान तान्नका लागि उनीहरुले पिशाव पिएका हुन् ।

आफ्नो आन्दोलनबारे मोदी सरकारले सुनुवाइ नगरेपछि उनीहरुले नग्न प्रदर्शनदेखि मुसा खाने तथा सर्पलाई मुखमा राख्नेसम्मका आन्दोलनका अनौठा तरिका गरिसकेका छन् ।

उनीहरुले आत्महत्या गरेका किसान साथीहरुको खोपडी पनि लिएर आएका छन् । उनीहरुको माग केवल समस्या सरकारले सम्बोधन गरिदिओ‌स भन्ने मात्रै छ । 

शनिवार उनीहरुले प्लास्टिकको बोत्तलमा मानव मूत्र लिएर बसेका थिए । उनीहरुले बोत्तलमा रहेको पिशाव आन्दोलनकै क्रममा पिएका हुन् । एक आन्दोलनकारी किसानले सञ्चारमाध्यमसँग भने, ‘हामीलाई तमिलनाडमा पिउने पानी पनि मिलेको छैन । प्रधानमन्त्री मोदी हाम्रो प्यासलाई वेवास्ता गरिरहेका छन् । यसैकारण हामीसँग आफ्नो पिशाव पिउने बाहेक अरु कुनै विकल्प छैन ।’

१३ अप्रिलमा भारतीय उच्च अदालतले तमिलनाडुमा किसानको आत्महत्यालाई लिएर राज्य सरकारमाथि कारबाही चलाएको थियो ।
