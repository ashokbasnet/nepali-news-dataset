सुक्यो संसारको चौथो ठूलो सागर

एजेन्सी। क्यानडाको सबैभन्दा ठूलो ग्लेशियरबाट निस्कने स्लिम्स नदी सुकेलगत्तै संसारको चौथो ठूलो सागर पनि सुकेको छ। कजाखस्तान र उत्तरी उज्वेकिस्तानको बीचमा रहेको अरल सागर पूर्ण रुपमा सुकेको हो। १५३४ आइल्याण्ड भएको अरल सागरलाई आइल्याण्डको सागर पनि भनिन्थ्यो तर विगत ५० वर्षमा यसको ९० प्रतिशत भाग सुकिसकेको छ। 

१९६० मा सागर सुक्ने क्रम सुरु भएको थियो र १९९७ सम्ममा सिंगो सागर ४ तालमा विभाजित भएको थियो। यसलाई उत्तरी अरल सागर, पूर्व बेसिन, पश्चिम बेसिन र सबैभन्दा ठूलो भागलाई दक्षिणी अरल सागर नाम दिइएको थियो। सागर सुकेको सबैभन्दा ठूलो असर माछा मार्ने व्यवसायमा परेको छ। माछा मार्ने व्यवसाय पूर्ण रुपमा बन्द भएको छ। जलवायु परिवर्तनका कारण सागर सुकेपछि यहाँको मौसम निकै चुनौतीपूर्ण भएको छ र यहाँका जनतालाई विभिन्न स्वास्थ्य समस्या देखिएका छन्।
