युद्धको तयारीः दक्षिण कोरिया पुग्यो अमेरिकी मिसाइल र पनडुब्बी

सोल । अमेरिकी मिसाइलले सुसज्जित पनडुब्बी युएसएस मिसिगन मंगलबार दक्षिण कोरिया पुगेको छ। अन्तर्राष्ट्रिय संचारमाध्यमका अनुसार अमेरिकी सेनाको पनडुब्बी मंगलबार दक्षिण कोरियाको तटवर्ती शहर बुनास पुगेका हुन्।  

मंगलबार नै उत्तर कोरियाले आफ्नो स्थापनाको ८५ औं वार्षिकोत्सव मनाएको छ। दक्षिण कोरियामा तैनाथ अमेरिकी नौसेनाको इकाइ ‘युएस नवल फोर्सेज कोरिया’ का तर्फबाट जारी गरिएको विज्ञप्तिमा अमेरिकी पनडुब्बी दक्षिण कोरिया पुग्नुलाई नियमित सैन्य गतिविधिको एक भाग भएको उल्लेख छ।

‘ यो अमेरिका र दक्षिण कोरियाली नौसेनाबीचको सम्बन्धलाई रेखांकित गर्ने अवसर होे,’ विज्ञप्तिमा भनिएको छ। विज्ञप्तिमा अमेरिका र दक्षिण कोरियाबीच चलिरहेको संयुक्त सैन्य अभ्यासमा अमेरिकी पनबुब्बीले भाग लिने आशा नगरिएको उल्लेख छ। तर उत्तर कोरियाले भने अमेरिकी पनडुब्बीको उपस्थितिलाई आपत्तिजनक भनेको छ। 

केही दिन अगाड अमेरिकी राष्ट्रपति डोनाल्ड ट्रम्पले अमेरिका कोरियाली प्रायद्वीपमा सैन्य जहाज पठाउने बताएका थिए। ट्रम्पले भनेका थिए, ‘हामी हामी कोरियाली प्रायद्वीपमा सैन्य जहाज पठाउँदै छौं, हामीसँग पनडुब्बी पनि छ र त्यो निकै शक्तिशाली छ।’

अत्याधुनिक मिसाइलले सुसज्जित सो पनडुब्बी निकै सटिक र आधुनिक संचार प्रणालीले सुसज्जित छ। ५६० फिट लम्बाइ भएको पनडुब्बी मिसिगनका तौल १८ हजार टन रहेको छ। 

उत्तर कोरियाले आइतबार पश्चिमी प्रशान्त महासागर इलाकामा जापानका दुई युद्ध पोतकासाथ संयुक्त सैन्य अभ्यासमा भाग लिइरहेको अमेरिकाको विमानवहाक पोत युएसएस कार्ल विन्सनलाई रसातलमा पठाउने धम्की दिएको थियो।
