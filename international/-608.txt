चार घण्टाको लामो आक्रमणपछि इराकको मोसुल विमानस्थल सरकारी सेनाको नियन्त्रणमा

एजेन्सी, १३ फागुन - अतिवादी इस्लामिक स्टेटको कब्जामा रहेको मोसुल विमानस्थलमा चार घण्टाको ठुलो आक्रमणपछि सरकारी सेनाको नियन्त्रणमा आएको छ। यो मोसुल विमानस्थल नियन्त्रणमा लिएसँगै दोस्रो ठूलो शहर मोसुलबाट आइएसलाई भगाउन सेनालाई सजिलो हुने अनुमान गरिएको छ।

चार घण्टा चलेको लामो आक्रमणमा आइएसका लडाकुहरुले भित्रि इलाकाबाट विमानस्थलतर्फ मोर्टार आक्रमण समेत गरेका थिए। यस अगाडी गत महिना सरकारी सेनाले पूवी मोसुल आफ्नो नियन्त्रणमा लिएको थियो।

यो विमानस्थल भने मोसुलको पश्चिमी क्षेत्रमा पर्छ। जुन पश्चिम क्षेत्रको ठूलो भूभाग अझै आइएसको नियन्त्रणमा रहेको छ। यस पश्चिम क्षेत्रमा मानिसको ठूलो बसोबास रहेकाले सेनालाई कारबाही गर्न निकै कठिन भएको अन्तर्राष्ट्रिय सञ्चारमाध्यमहरुले जनाएका छन्।

यसैक्रममा मोसुलमा भएको सेना र आइएस लडाकुको भिडन्तका कारण फसेका सर्वसाधारणलाई लिएर संयुक्त राष्ट्र संघले चिन्ता व्यक्त गरेको छ। उक्त ठाउँका डेढ लाख भन्दा बढी मानिस आफ्नो घरबाट भागिसकेका छन् भने अझै आठ लाख मानिस फसेको आशंका  गरिएको छ।
