चीनको एक ठाउँमा पर्यटक बसमा आगलागी

बेइजिङ । चीनको चाओयाङ जिल्लाको ‘सिदाओ होलिडे रिसोर्ट’ मा पार्किङस्थलमा रोकिराखेका करिब एक दर्जन पर्यटक बसमा रहस्यमयरुपमा आगलागी भएको यहाँका अधिकारीले जनाएका छन्। 

चीनको राजधानी बेइजिङबाट पूर्वमा रहेको उक्त होटल बाहिरको पार्किङस्थलमा रहेका पर्यटक बसमा सोमबार मध्याह्न आगलागी भएको बताइएको छ । बसमा लागेको आगो पूर्ण नियन्त्रणमा आइसकेको छ। 

बेइजिङ आगलागी नियन्त्रण विभागले आगलागीको सूचना पाएसँगै ५० दमकलसहित तालिम प्राप्त अग्नी नियन्त्रण अधिकारीका विभिन्न १२ समूहलाई घटनास्थल पठाएको जनाएको थियो । घटनास्थल बेइजिङको अन्तर्राष्ट्रिय विमानस्थलबाट १० किलोमिटर टाढा पर्दछ । 

प्रत्यक्षदर्शीका अनुसार सुरुमा एउटा गाडीमा आगलागी भएको र सोही गाडीबाट फैलिएको आगोको मुस्लोले एकपछि अर्को गर्दै एक दर्जन गाडीमा पूर्णतया क्षति पुगेको थियो । 

रोकेको अवस्थामा आगलागी भएकोले घटनामा कसैको हताहती वा घाइते नभएको बताइएको छ । 

सिन्ह्वा न्युज एजेन्सीका अनुसार आगलागीपछि खिचिएका दृश्यचित्र, फोटोमा आगलागीपछि निस्किएको मुस्लो, विशाल ज्वालासहितका दृश्यहरु सामाजिक सञ्जालमार्फत् एकैछिनमा विश्वभर फैलिएका थिए । 

दृश्य अत्यन्तै डरलाग्दो थियो । यद्यपि घटनामा कुनै मानवीय क्षति भएको भने थाहा नभएको बेइजिङका एक व्यवसायी प्रत्यक्षदर्शी लिउ डोङले बताएका छन् । 

घटना जानीजानी घटाइएको थियो वा अकस्मात कुनै प्राविधिक समस्याका कारण भएको थियो भन्ने विषयमा थप विवरण आइसकेको छैन । रासस÷पीटीआई 
––––––
