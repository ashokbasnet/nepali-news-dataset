किम जोङ उनसँग भेट्ने ट्रम्पको इच्छा

वाशिंटन। उत्तर कोरियाका नेता किम जोङ उनका विषयमा अमेरिकी राष्ट्रपति डोनाल्ड ट्रम्पले अहिलेसम्मकै ठूलो बयान दिएका छन्। ‘ब्लुमबर्ग’ लाई दिएको एक अन्तर्वातामा ट्रम्पले उत्तर कोरियाली नेता किमसँग भेट्न सके आफू सम्मानित महशुस गर्ने बताएका हुन्। उनले किमसँग भेट गर्नु उचित भए आफू त्यसकालागि तयार रहेको समेत बताएका छन्।

ट्रम्पको यो अभिव्यक्ति त्यस्तो समयमा आएको छ, जतिबेला उत्तर कोरिया र अमेरिकाबीचको तनाव उत्कर्षमा पुगेको छ। उत्तर कोरियाले अहिलेसम्म पाँच पटक न्युक्लियर मिसाइल परीक्षण गरिसकेको छ। 

सोको विरोध गर्दै अमेरिकाले उत्तर कोरियामाथि कडा प्रतिबन्ध लगाएको छ भने दक्षिण कोरियासँग मिलेर संयुक्त सैन्य अभ्यास पनि गरिरहेको छ। यही वर्षमात्रै उत्तर कोरियाले तीन वटा मिसाइल परीक्षण गरिसकेको छ भने २००६ देखि हालसम्म पाँचवटा क्युक्लियर मिसाइलको परीक्षण गरिसकेको छ। मार्च, २०१७ मा उत्तर कोरियाको मिसाइल जापानको समुन्द्री क्षेत्रमा खसेको थियो। त्यसपछि उत्तर कोरिया र जापानबीच पनि तनाव बढेको छ। 

उत्तर कोरियाले परमाणु हतियार प्रयोग गरी अमेरिकामाथि आक्रमण गर्ने धम्की दिँदै आएपछि अमेरिकाले हालसम्मकै ठूलो क्युक्लियर सबमरिन, सैन्य जहाज उत्तर कोरियाको सीमामा तैनाथ गरेको छ। उत्तर कोरियामाथि अमेरिकाको यो सबैभन्दा ठूलो घेराबन्दी भएको अन्तर्राष्ट्रिय संचारमाध्यमले जनाएका छन्। 

यसैबीच २५ अप्रिलमा उत्तर कोरियाले आफ्नो स्थापनाको ८५ औं स्थापना दिसव मनाउने क्रममा हालसम्मकै सबैभन्दा ठूलो सैन्य शक्ति प्रदर्शन गरेको थियो।
