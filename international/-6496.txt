अटोरिक्सालाई स्कार्पियो बनाएपछि महिन्दाले खुसी भएर दियो अर्को गाडी

मुम्बइ। एक सिर्जनशील अटोरिक्सा ड्राइभरले आफ्नो अटोरिक्सालाई स्कार्पियो कारको डिजाइन दिए। उनको यो सिर्जनशीलतालाई सम्मान गर्दै महिन्द्रा ग्रुपले उनलाई अर्को चारपाङ्ग्रे गाडी उपहार दिएको छ। ती ड्राइभरले बनाएको अटोलाई अब महिन्द्राले आफ्नो संग्रहालयमा राख्नेछ। महिन्द्रा ग्रुपका एक्जीक्युटिभ चेयरम्यान आनन्द महिन्द्राले यसको पुष्टि गरेका छन्। 
१९ मार्चमा मुम्बइका ट्वीटर प्रयोगकर्ता अनिलले आफ्नो ह्याण्डलबाट यो अटोको फोटो पोस्ट गरेर आनन्द महिन्द्रालाई ट्याग गरेका थिए। महिन्द्राले उनलाई धन्यवाद दिँदै चालकको खोजी गरिदिन आग्रह गरे। यसको डेढ महिनापछि महिन्द्राले अटोरिक्सा ड्राइभरलाई भेटेका हुन्। ड्राइभरको नाम सुनिल हो र उनी केरलका हुन्। आनन्द महिन्द्राले उनलाई महिन्द्रा सुप्रो मिनी भ्यान गिफ्ट गरेका छन्।
