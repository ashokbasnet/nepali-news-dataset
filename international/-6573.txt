यी हुन् पाकिस्तानका सबैभन्दा खतरनाक ९ सडक

एजेन्सी। कैयौं व्यक्तिहरुको ड्राइभिङ गर्ने सोख हुन्छ। तर, कैयौं पटक सडक यति खतरनाक हुन्छन् कि ज्यान जाने खतरा रहन्छ। आज हामी छिमेकी देश पाकिस्तानका खतरनाक सडकको बारेमा बताउँदैछौ जहाँ गाडी चलाउँदा सानो गल्तीले पनि ज्यान जान सक्छ। 
१. केयरी मेडोज रोड :  १६.२ किलोमिटर लामो यो सडक गिलगिट–बाल्टिस्तान प्रान्तको नंगा पर्वतमा बनेको छ। पहाडबाट ढुंगा खसिरहने हुनाले यो सडक पक्की गर्न सकिएको छैन। यहाँ बाहिरबाट जाने कसैले पनि गाडी चलाउन पाउँदैनन्। यहाँ तोकिएका दक्ष चालकलाई मात्र गाडी चलाउन अनुमति छ। 
२. काराकोरम हाइवे :  पाकिस्तानको काराकोरम हाइवे हेर्दा जति सुन्दर छ उत्तिकै खतरनाक पनि छ। १३०० किलोमिटर लामो यो सडकले पाकिस्तानलाई चीनसँग जोड्छ। यो सडक बनाउने क्रममा १ हजार मजदुरको ज्यान गएको थियो जसमा ८ सय पाकिस्तानी र २ सय चिनिया थिए। 
३. नाथिया गली रोड :  पाकिस्तानको खैबर पख्तुनख्वा स्थित यो सडक पर्यटकले निकै रुचाउने सडक हो तर यहाँ ड्राइभिङ गर्नु निकै खतरनाक छ। यहाँ वर्षामा सडकमा हिलो जम्छ र हिउँदमा डाँडाभरी कुहिरो लाग्दा अगाडि देख्नै मुस्किल पर्छ। 
४. ग्राउण्ड ट्रक रोड :  यो दक्षिण एसियाकै खतरनाक हाइवे हो। घार माउन्टेनबाट जाने यो सडकले भारत र अफगानिस्तानलाई जोड्छ। अत्याधिक ट्राफिक र सडकको उतार चढावका कारण यहाँ ३० भन्दा बढीको स्पिडमा गाडी चलाउन सकिन्न। 
५. अली मलिक मार पास :  यो सडक काराकोरम र हिमालय हुँदै जान्छ। अधिकांश ठाउँमा कच्ची भएको यो सडकमा हिउँदमा ठाउँ ठाउँमा हिउँ जम्दा ड्राइभिङ निकै खतरनाक हुन्छ। 
६. बुर्जिल पास :  कश्मीरबाट सुरु हुने यो सडक गिलगिटसम्म जान्छ। चारैतिर हरियालीका कारण निकै सुन्दर देखिने यो सडकमा वर्षको ६ महिना हिउँ जम्ने हुँदा निकै खतरनाक हुन्छ। 
७. एस्टोर भ्याली रोडः एस्टोर जिल्लामा रहेको यो रोडको बीचको २५ किलोमिटरको क्षेत्र यतिसम्म खतरनाक छ कि यहाँ गाडी चलाउनका लागि विशेष ट्रेनिङ लिएका ड्राइभरको सहयोग लिनुपर्ने हुन्छ। यो सडकमा पनि हिउँदमा हिउँ जम्छ। 
८. बोलन पास :  पाकिस्तानको बलुचिस्तानबाट अफगानिस्तानको सीमासम्म जाने यो सडक १२० किलोमिटर लामो छ। वर्षाको बेलामा ठूला ठूला झरनासँगै ढुंगा पनि सडकमा खस्ने हुँदा यो सडक निकै खतरनाक मानिन्छ। 
९. बाबुसर पास :  पाकिस्तानको खैबर पख्तुनख्वाको ८० किलोमिटर लामो यो सडकमा यति धेरै उतारचढाव छन् कि यो सडक पार गर्न ३ घण्टाभन्दा बढी समय लाग्छ।
