सँधै अरुको खरानी बनाउने आफगानिस्तानका आईएस प्रमुख यसरी मारिए

काठमाडौँ । अफगानिस्तानमा चरमपन्थी संगठन इस्लामिक स्टेट (आईएस) का प्रमुख अब्दुल हासिब मारिएको अमेरिकी र अफगान अधिकारीहरुले दाबी गरेका छन्। अमेरिकी सेनाले उनी १० दिनअघि नान्गाहर प्रान्तमा सञ्चालन गरिएको विशेष कारबाहीमा मारिएको जनाएको छ।

गत मार्च महिनामा काबुलमा रहेको एक सैनिक अस्पतालमा ५० जनाको ज्यान जानेगरी भएको हमलामा उनको संलग्नता रहेको विश्वास गरिएको छ । गत महिना अमेरिकी रक्षा मन्त्रालय पेन्टागनले हासिब अमेरिकी र अफगान सुरक्षाफौजको आक्रमणमा मारिएको दाबी गरेको थियो।

आईएसविरुद्धको सो कारबाहीका क्रममा २ जना अमेरिकी सैनिक समेत मारिएका थिए। उनी मारिएकोबारे हालसम्म पनि आईएसले कुनै प्रतिक्रिया दिएको छैन । अमेरिकी ड्रोन आक्रमणमा आईएसका पूर्व प्रमुख मारिएपछि उनी अफगानिस्तान आईएसको प्रमुखमा चयन भएका थिए।
