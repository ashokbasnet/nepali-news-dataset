ट्रम्प मिडियाप्रति अझै आक्रामक, ह्वाइट हाउसबाटै पत्रकार निकालिए 

एजेन्सी, १४  फागुन - अमेरिकी राष्ट्रपति डोनाल्ड ट्रम्पले  फेरी एक पटक सञ्चार माध्यम र पत्रकारलाई दुरव्यवहार गरेका छन्। मेरिल्याण्ड राज्यमा कन्जरभेटिभ पोलिटिकल एक्सनमा दिएको भाषणमा ट्रम्पले १३ मिनेटसम्म लगातार मिडियाको आलोचना गरेको अन्तर्राष्ट्रिय सञ्चारमाध्यमले जनाएका छन्।

ट्रम्पले आफ्नाबारे अपुष्ट समाचार दिने गरेको भन्दै मिडियाको आलोचना गरेका हुन्। त्यसलगत्तै सञ्चारमाध्यम र ट्रम्पबीच मिडियाको सम्बन्धमा नयाँ टकराव देखा परेको हो।

ट्रम्पका प्रवक्ता शान स्पाइसरले ह्वाइट हाउसमा गरेको प्रेस भेटघाटमा ट्रम्पप्रति आलोचना गरिएको भन्दै बीबीसी, द न्यूयोर्क टाइम्स, सीएनएन जस्ता सञ्चारमाध्यमका पत्रकारलाई प्रवेश नदिईकनै बाहिर निकालिएको थियो।

ह्वाईट हाउसमै सहकर्मीमाथी यस्तो व्यवहार गरिएपछि एसोसिएटेड प्रेस र टाइम म्यागेजिनका पत्रकारले ट्रम्प प्रशासनको कडा आलोचना गर्दै पत्रकार सम्मेलन नै बहिष्कार गरेका थिए ।
