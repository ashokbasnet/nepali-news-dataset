राष्ट्रपति निर्वाचनमा रुसी संलग्नताको जाँच गरिरहेका कोमी बर्खास्त

वासिंटन। अमेरिकी राष्ट्रपति डोनाल्ड ट्रम्पले फेडरल ब्यूरो अफ इन्भेस्टिगेशन (एफबीआई) निर्देशक जेम्स कोमीलाई पदबाट हटाएका छन्। कोमी अमेरिकी राष्ट्रपति निर्वाचनमा रुसको संलग्नताका विषयमा जाँच गरिरहेका थिए।

ट्रम्पले कोमीलाई लेखेको पत्रमा  गोपनीयता कामय राख्न यस्तो कदम आवश्यक रहेको उल्लेख गर्दै तपाइँलाई पदबाट तत्काल हटाइएको उल्लेख छ।

अन्तर्राष्ट्रिय संचारमाध्यमका अनुसार कोमीले अमेरिकी चुनावमा रुसी संलग्नताका विषयमा जाँच गरिरेका थिए। सो चुनावमा रुसी राष्ट्रपति भ्लादिमीर पुटिनले अमेरिकी राष्ट्रपति निर्वाचनमा ट्रम्पलाई सहयोग गरेको आरोप लागेको थियो।  

ट्रम्पले कोमीलाई लेखेको पत्रमा कोमीले तीन पटकसम्म आफू जाँचको दायरमा नभएको बताएको उल्लेख छ।  कोमीलाई पदबाट हटाएपछि ह्वाइट हाउसले नयाँ एफबीआई प्रमुखको खोजी सुरु गरेको  संचारमाध्यमले उल्लेख गरेका छन्। 

ह्वाइट हाउसका प्रेस सेक्रेटरी सन स्पाइसनले कोमीलाई पदबाट हटाएको विषयमा महान्यायाधीवक्ता जेफ सेशन्स, र सहमहान्यायाधीवक्ता रड रोजेन्स्टीनसँग सल्लाह गरेको बताएका छन्। 

ह्वाइट हाउसले जारी गरेको विज्ञप्ति अनुसार ट्रम्पले एफबीआई देशको सबैभन्दा ठूलो र सम्मानित संस्थामध्ये एक भएको बताएको उल्लेख छ। 
२०१६ मा प्रेसिन्डेशियल पोलका क्रममा कोमीले हिलारी क्लिन्टनको अफिशियल इमेल प्रयोग भएको खुलासा गरेका थिए।

इमेलको खुलासापछि डेमोक्रेटिक पार्टीले सो खुलासापछि हिलारीले चुनाव जित्ने संभावना समाप्त भएको जनाएको थियो।  यसअघि ट्रम्पको कार्यकारी आदेशको विरोध गर्ने महान्यायाधीवक्ता स्याली येट्सलाई पनि पदबाट हटाइएको थियो।
