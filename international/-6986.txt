कुख्यात अपराधीको अदालतमै गोली हानेर हत्या

पटना। भारतको बिहारको बेतिया अदालत परिसरमा कुख्यात अपराधी बब्लु दूवैको गोली हानेर हत्या गरिएको छ। एक मुद्दामा बयान दिन अदालतको सिढी झर्दै गर्दा बब्लुलाई अज्ञात व्यक्तिले गोली हानेर मारेका हुन्। हत्या गर्ने व्यक्ति फरार छन्। प्रहरीले अपराधीको खोजी भइरहेको जनाएको छ।
प्राप्त जानकारीअनुसार दुई किशोरले बब्लुमाथि हमला गरेर उनलाई पाँच गोली हानेको भारतीय संचारमाध्यम आजतकले जनाएको छ। घटनाको सूचना प्राप्त हुनासाथ बेतियाका एसपी विनय कुमार अदालत परिसर पुगेर बब्लुलाई अस्पताल लगेका थिए। अस्पतालमा डाक्टरले उनलाई मृत घोषित गरेका छन्। बब्लु भारतमा अपराध गरेर नेपाल आइ लुक्ने गरेको बताइएको छ।
