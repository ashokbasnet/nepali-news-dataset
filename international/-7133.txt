योग गुरु बाबा रामदेवविरुद्ध पक्राउ पुर्जी जारी

नयाँ दिल्ली । विवादित बयान दिएको आरोपमा योग गुरु बाबा रामदेव विरुद्ध पक्राउ पुर्जी जारी गरिएको छ । 

सन् २०१६ अप्रिल ४ को दिन भारत हरियाणको रोहतक जिल्लामा आयोजित सद्भावना सम्मेलनमा रामदेवले यदि कानुनले दिने हो भने भारत माताको जय नभन्ने लाखौँ मानिसको शीर काट्ने सामथ्र्य भएको भाषण गरेका थिए । 

सोही बयानको सुनुवाई गर्दै रोहतक जिल्ला सत्र न्यायलयका न्यायिक मजिस्ट्रट हरिश गोयलले रामदेवविरुद्ध पक्राउ पुर्जी जारी गर्ने आदेश दिएका हुन् । तर उनीविरुद्धको पक्राउ पुर्जीभने जमानती रहेको छ ।

एक लाख भारतीय रुपये बुझाएर बाबा रामदेव रिहा हुन सक्ने अदालतले जनाएको छ । साथै १४ जुनको दिन अदालतमा उपस्थित हुन पनि आदेश दिईएको छ । अदालतको आदेशलाई अटेरी गर्दै बाबा रामदेव यसअघि पनि अदालतमा पेश भएका छैनन् ।
