लादेनको हत्याको बदला लिन छोरा हमजालाई अलकायदा प्रमुख बनाउने तयारी

वाशिंटन।  ओसामा बिन लादेनका छोरा हमजा आफ्ना बुवाको हत्याको बदला लिने चाहन्छन्। उनलाई चाँडै नै अल कायदा प्रमुखको जिम्मेवारी दिइन सक्ने अन्तर्राष्ट्रिय संचारमाध्यमले उल्लेख गरेका छन्। लादेनबाट जफत गरिएका केही पत्र र केही समय अगाडि मात्रै सार्वजनिक भएका हामजाका चार वटा अडियो सन्देशबाट सो कुरा स्पष्ट भएको हो। अमेरिकी खुफिया एजेन्सी एफबीआईका पूर्व अधिकृतले हमजाले बाबुको हत्याको बदला लिन चाहेको खुलासा गरेका हुन्। 

एफबीआईमा काम गरिसकेका अली सौफानले सीबीएस न्युजलाई दिएको एक अन्तर्वातामा  लादेनको हत्यापछि उनी बसेको घरबाट केही पत्र बरामद गरिएको थियो। सो पत्रबाट लादेनका छोरा हमजाले अलकायदाको नेतृत्व गर्ने अनुमान गर्न सकिने संचारमाध्यमले उल्लेख गरेका छन्।

हमजा आफ्नो बाबुबाट निकै प्रभावित भएको र लादेनको सिद्धान्तको फलोअर्स भएको अली सौफानले अन्तर्वाताका क्रममा बताएका थिए। हमजालाई बाबुको हत्याको बदला लिन अलकायदको कमाण्डको जिम्मेवारी सुम्पिन लागिएको हो। 

उल्लेख्यनीय छ, अली सौफानले अमेरिकामा भएको आतंकवादी आक्रमणपछि एफबीआईको अनुसन्धान एजेन्टको रुपमा काम गरेका थिए। 
ओसामा बिन लादेनको मृत्युपछि जफत गरिएको व्यक्तिगत दस्तावेजको खुलासा गर्ने क्रम जारी छ। सौफानले भने, ‘हमजाले ११ वर्षको उमेरमा आफ्ना बुवालाई पत्र लेखेका थिए। सो समय हमजाले आफ्ना बुवालाई नदेखेको वर्षौं भइसकेको थियो।’

यतिबेला हमजा २८ वर्षका भइसकेका छन्। उनी अब अलकायदाको नेतृत्व गर्न सक्षम भएका छन्। ओसामा बिन लादेनको पाकिस्तानको एबटाबादमा २ मे २०११ मा अमेरिकी सील कमाण्डोको कारवाहीका क्रममा मृत्यु भएको थियो।  सौफानका अनुसार लादेन र हमजाका कयौं कुरा मिल्दाजुल्दा छन्।
