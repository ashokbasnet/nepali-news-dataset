अफगान हवाई आक्रमणमा अठार तालिवान लडाकुको मृत्यु

कुन्दुज, १४ फागुन - अफगानिस्तानको उत्तरी क्षेत्र कुन्दुज प्रान्तमा सरकारी सुरक्षा कारबाहीमा कम्तीमा १८ जनाको मृत्यु भएको अफगान सेनाले शनिबार बताएको छ।

कुन्दुजको दास्ते आर्की जिल्लामा अवस्थित तालिवान लडाकुको सुरक्षित मानिएको आश्रयस्थलमा विगत २४ घन्टामा भएका कारबाहीमा स्थानीय तालिवान कमान्डरसहित १८ जनाको मृत्यु भएको सैनिक प्रवक्ता गुलाम हजरत करिमीले  बताएका छन्।

शुक्रबारदेखि सुरु गरिएको सुरक्षा कारबाही जारी रहेको र कारबाहीका क्रममा केही तलिवान लडाकु घाइते भएका समेत करिमीले बताए। उनले तालिवानले आश्रयस्थल बनाउँदै आएको कुन्दुज, टाकर र वाघलान प्रान्तमा शान्तिको प्रत्याभूत नहुँदासम्म हवाई तथा स्थल कारबाहीलाई जारी राख्ने बताएका छन्।

तालिवान लडाकुले पछिल्लो कारबाही र यसबाट भएको क्षतिबारे केही प्रतिक्रिया जनाएको छैन । रासस/सिन्ह्वा
