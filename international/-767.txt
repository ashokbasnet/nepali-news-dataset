झुपडीमा बस्ने र भैँसीको दूध दुहुने समाज कल्याण मन्त्री 

काठमाडौँ, १५ फागुन । पछिल्लो समय राजनीतिमा पद प्राप्तिका लागि धन र बलको चर्चा निकै हुन्छ। राजनीतिमा लागेर पद प्राप्त गरि पैसा कमाइन्छ भन्ने पनि धेरै छन्। तर यि सबै कुरा भन्दा अलग छन्, भारतको उत्तर प्रदेशका समाज कल्याण मन्त्री बंसीधर बौद्ध ।


भारतको बहराइच जिल्लाको नानपाराबाट करिब सात किलोमिटर टाडा कतर्नियाघाटको जंगलमा उनको घर छ। उनको घर कुनै महल नभएर माटो र सामान्य घाँस पात खरले बनेको छ। उनी यस्ता मन्त्री हुन जसले अहिलेसम्म पनि आफ्नो पुस्ताको पुर्खेउली थलो भूल्न सकेका छैनन्।

मन्त्री र सांसद भएर पनि उनीसँग न एउटा चिल्लो गाडी छ न कुनै बैँक ब्यालेन्स न त जग्गा जमिन नै। जंगलको नजिकै बसेर पशुपालन र मजदूरी गरेर उनले पेट पाल्दै आएका छन्। उनी करिब तीन वर्षदेखि सांसद छन्। त्यसपछि समाज कल्याण मन्त्री बने। मन्त्री बनेर पनि उनले आफ्नो पेसा भुलेका छैनन्।

 
उनी बिहानै उठेर दुई वटा भैँसीको दूध दुहेर मात्रै अरु काम गर्छन्। सांसद र मन्त्री बनिसक्दा पनि गाडी र महल बनाउनेमा किन ध्यान गएन भन्ने प्रश्नमा उनको एउटै जवाफ आउँछ, पहिले जनताका लागि केही गर्नुछ। जनताले नै मन्त्री बनाएपछि उनीहरुका लागि त केही र्गै पर्यो नी ?

 
एउटा सामान्य मजदूर मन्त्री बन्नु आफैमा चुनौती पूर्ण छ। केही वर्ष पहिले बलिया भन्ने स्थानबाट उनका बाबु रोजगारका लागि बहराइच आएका थिए। उनले जंगलमा पशुपालन र मजदूरी गर्ने गर्थेँ।  त्यही समय सन् २००० तिर बंसीधन अचानक राजनीतिमा सामेल बने।

उनले त्यो बेला त्यही जंगलको तरकारी खेतीको हेरचाह गर्ने काम गरेका थिए। त्यती बेला जिल्ला पञ्चायतमा उनले चुनाव लडेका थिए। त्यसपछि उनी राजनीतिमा सक्रिय बने। एक दिन भैँसी गोठालो गएका बेला समाजवादी पार्टीका एक नेतासँग उनको भेट भयो। त्यो बेला उपचुनाव हुन लागेको थियो। त्यो बेला जो कोहीले पनि उम्मेद्वार दिन सक्ने व्यवस्था थियो। त्यही नेताको सिफारिसमा मुख्यमन्त्री अखिलेश यादवले उनलाई टिकट दिए। उनी त्यो चुनावमा विजयी पनि बने।


सांसद बनेपछि उनले आफ्नो छोरीको विवाहमा मुख्यमन्त्री यादवलाई पनि बोलाए। त्यो बेला मुख्यमन्त्री यादवले बौद्धको गरिबी देखे र मन्त्री बनाए। केही वर्ष पहिले अक्टोबरमा आएको बाढीले उनको कच्ची घरको एक भाग भत्कियो। त्यसपछि मन्त्री आफैले आफ्ना बच्चासँग मिलेर आफै त्यस घरको मर्मत गरे।


मन्त्री र सांसद बनेर पनि उनी आफूले आफ्नो लागि गाडी र घरको सपना देखेका छैनन्। यस्तै भाव उनका सन्तानमा पनि देखिएको छ। उनी पहिलेकै जीवनमा रमाउने गरेका छन्। उनका लागि त्यही झुपडी महल जस्तै प्यारो छ। न उनलाई कुनै गाडीको सोख नै छ। बीबीसीबाट अनुवाद
