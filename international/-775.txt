आवासीय भवन आगलागीहुँदा भियतनाममा एकै परिवारका चार जनाको मृत्यु

भियतनाम, १५ फागुन । दक्षिणी भियतनामको बिन दोङ्ग प्रान्तमा अवस्थित थु दाउ नगरको एक आवासीय भवनमा आज मध्यरातपछि आगलागी हुँदा सो घरमा बसोबास गर्दै आएका चार जनाको मृत्यु भएको छ।

मृत्यु हुनेहरुमा घरधनीकै परिवारका पति, पत्नी र उनीहरुका दुई जना बालबालिका परेका नगर प्रहरीले जनाएको छ। भवनलाई आगोको लप्काले पक्रिएको थाहा पाउनासाथ स्थानीय छरछिमेकका मानिसहरु दौडादौड गर्दै हारगुहार गर्न आउँदा घरका दुबै द्वारहरु भित्रबाट तालाबन्द भएको पाइएको थियो।

तत्कालै अग्नी नियन्त्रकहरुले मूल ढोका फेरी भित्र पस्दा आमाचाहिँले छोरीलाई च्यापिरहेको र चारै जना मृत अवस्थामा भेटिए। भियतनाममा गत बर्ष तीनहजार दुइसय छपन्न वटा आगलागी र विस्फोटनका ठूला घटनाहरु भएका र यी घटनाहरुबाट एकसयपैंतीस जना सर्वसाधारणको मृत्यु, अन्य दुईसयअठहत्तर जना घाइते तथा १४ खर्ब ७४ अर्ब दोङ्ग (भियतनामी मुद्रा) अर्थात् करीब ६ करोड ६१ लाख अमेरिकी डलर बराबरको धनमाल नष्ट भएको भियतनामको अग्नी समन तथा नियन्त्रण विभागले जनाएको छ। सिन्ह्वा
