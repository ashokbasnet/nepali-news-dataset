सन्ताउन्न प्रतिशत मत ल्याउँदै रुहानी पुनः राष्ट्रपतिमा निर्वाचित

तेहरान । इरानमा शुक्रबार भएको राष्ट्रपति निर्वाचनबाट ५७ प्रतिशत मत प्राप्त गरी वर्तमान राष्ट्रपति नयाँ कार्यकालका लागि निर्वाचित भएको गृहमन्त्री अब्दोलरेजा रहमानी फजलीले शनिबार बताए।  शुक्रबार भएको निर्वाचनमा खसेका चार करोड १२ लाख २० हजार १३१ मतमा रुहानीले दुई करोड ३५ लाख ४९ हजार ६१६ अर्थात् ५७ प्रतिशत मत प्राप्त गरेका हुन्। गणना भएको मत सङ्ख्या खसेको सम्पूर्ण मत सङ्ख्याको ९९.७ प्रतिशत हो। 

रुहानीका निकटतम प्रतिद्वन्द्वी इब्राँहिम राइजीले एक करोड ५७ लाख ८६ हजार ४४९ अर्थात् ३८।५ प्रतिशत मत प्राप्त गर्नुभएको गृहमन्त्रीले जानकारी गराए।  इरानको कानुनअनुसार मत नतिजामा चित्त नबुझेमा तीन दिनभित्र उजुरी इरानको ‘गार्जियन काउन्सिल अफ कन्सटिच्युसन’ मा दर्ता गर्न सक्ने प्रावधान छ। 

राज्यको केन्द्रिय व्यवस्थापिका भएका नाताले काउन्सिलले राष्ट्रपतीय निर्वाचनमाथि उठाइने उजुरमाथि विचार गरी नतिजालाई पुष्टि (सदर वा बदर) गर्ने यहाँको कानुनी प्रावधान छ।
