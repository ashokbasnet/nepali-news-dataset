बेलायतको म्यानचेस्टरमा आतंकवादी आक्रमण, १९ को मृत्यु

लन्डन।  बेलायतको म्यानचेस्टर सहरमा आतंकवादी आक्रमण भएको छ। सो आक्रमणमा परी १९ जनाको मृत्यु भएको छ भने ५० भन्दा बढी घाइते भएको अन्र्तराष्ट्रिय संचारमाध्यमले जनाएका छन्। सो आक्रमण त्यतिबेला भएको थियो, जतिबेला म्यानचेस्टरको एरिनामा अमेरिकी  गायिका अरियाना ग्रान्डेको कन्सर्ट चलिरहेको थियो।

बेलायती प्रधानमन्त्री थेरेसाले सो आक्रमणलाई आतंकवादी आक्रमणको संज्ञा दिएकी छन्।  सोमबार साँझ भएको सो आक्रमण म्यानचेस्टरको एरिनामा टिकट विण्डो नजिकै भएको थियो। विष्फोट भएको ठाउँ नजिकै रेलवेस्टेशन रहेको छ। नजिकै नेशनल फुटबल म्युजियम पनि रहेको छ। विष्फोट भएको क्षेत्र निकै व्यस्त रहने क्षेत्र हो।

आतंकवादीले म्यानचेस्टर एरिनामा अमेरिकी पप गायिका अरियाना ग्राण्डेको कन्सर्टलाई निसाना बनाएको संचारमाध्यमले उल्लेख गरेका छन्। सो कार्यक्रममा करिव १० हजार मानिसको उपस्थिति रहेको थियो। सो कन्सर्टमा धेरैजसो युवाको सहभागीता रहेको थियो। मृत्यु भएका मानिसका विषयमा प्रहरीले धेरै जानकारी दिएको छैन।  सो आक्रमणको जिम्मेवारी हालसम्म कसैले पनि लिएका छैनन्।
