अमेरिकी राष्ट्रपति डोनाल्ड ट्रम्पका ज्वाईं ज्यारेड एफबीआईको घेरामा 

काठमाडौँ । ह्वाईटहाउसको सल्लाहकारको जिम्मेवारी सम्हालिरहेका अमेरिकी राष्ट्रपति डोनाल्ड ट्रम्पका ज्वाईं ज्यारेड कुश्नर संघीय जाँच ब्यूरो एफबीआईको अनुसन्धानको घेरामा परेका छन् ।

कुश्नर ट्रम्पकी छोरी इभान्काको श्रीमान हुन्, उनले अमेरिकी राष्ट्रपति निर्वाचनमा भएको भनिएको रुसी हस्तक्षेपमा सहयोग गरेको आरोप छ । रुसी हस्तक्षेप बारे एफबीआईले अनुसन्धान गर्दै आएको छ । रुसले हिलारी क्लिन्टनलाई हराउन र ट्रम्पलाई जिताउन भूमिका खेलेको भन्ने चर्चा रहेको छ । सन् २०१६ मा भएको राष्ट्रपति निर्वाचन अघि कुश्नरले रुसी राजदूत सेर्गेइ किस्ल्याक र रुसकै ब्यांकर सेर्गेइ गोर्कोभलाई भेटेको आरोप लाग्दै आएको छ ।

एफबीआईका अधिकारीहरुका अनुसार कुश्नरसँग अनुसन्धानका लागि आवश्यक महत्वपूर्ण जानकारी हुनसक्छ ।

एबीसी न्युजले जनाए अनुसार कुश्नरले अपराध गरेको भनेर बुझ्नु नहुने र उनीविरुद्ध कुनै कानुनी अभियोग लगाउने योजना पनि नभएको अधिकारीहरुले जनाएका छन् । 

यद्यपी ट्रम्पले आफ्नो चुनावी अभियान र रुसबीच कुनै सम्बन्ध नभएको दाबी गर्दै आएका छन् ।
