जर्मनीमा आप्रवासीमाथि दिनहुँ १० वटा आक्रमण, पाँच सय भन्दा बढि घाइते

एजेन्सी, १६  फागुन - गत वर्ष जर्मनीमा रहेका आप्रवासीमाथी हरेक दिन  करिब १० वटा आक्रमण हुने गरेको एक प्रतिवेदनले उल्लेख गरेको छ। गत वर्ष सन् २०१६ मा आप्रवासीमाथि दैनिक १० वटाका दरले आक्रमण भएको जर्मनीको आन्तरिक मामिला मन्त्रालयले खुलासा गरेको हो।

यसरी आप्रवासीमाथि गत वर्ष मात्रै  भएका तीन हजार पाँच सय ३३ वटा आक्रमणमा परी पाँच सय ६० जना घाइते भएका थिए। जसमध्ये ४३ जना बालबालिका मात्रै रहेका छन् । आप्रवासीमाथि भएका धेरैजस्तो आक्रमण उनीहरुको घरभन्दा बाहिर भएको आन्तरिक मामिला मन्त्रालयले जनाएको छ।

चान्सलर एन्गेला मर्केलले द्वन्द्वको समस्यामा परेका देशका नागरिकलाई जर्मनीमा शरण दिने नीति लिएपछि ध्रुवीकरणसँगै अपराध बढेको अधिकारीहरुले बताउँदै आएका छन्। यसैका कारण  आतंककारी आक्रमणको खतरा बढेको विश्लेषण गरिन थालिएको छ। जर्मनीले गत वर्ष मात्रै दुई लाख ८० हजार आप्रवासीलाई शरण दिएको थियो भने त्यस अगाडी नै  ६ लाख भन्दा धेरै द्धन्द पीडितले शरण लिईसकेका थिए।
