हवाई आक्रमणमा परी इराकमा १३ जनाको मृत्यु

अङ्कारा । टर्कीको सेनाले आइतबार बिहान इराकको उत्तरी क्षेत्रमा गरेको हवाई आक्रमणमा परी १३ जना लडाकुको मृत्यु भएको छ। आक्रमणका क्रममा मारिनेमा कुर्दिस वर्कर्स पार्टी (पिपिके)का लडाकुहरु रहेको सेनाद्वारा जारी विज्ञप्तीमा जनाइएको छ। 

उत्तरी इराकको अभासिन बास्यान क्षेत्रमा रहेका लडाकुलाई लक्षित गरी सेनाले लडाकु विमानबाट आक्रमण गरेको थियो । उनीहरुले लडाइको तयारी गरिरहेका बेला आक्रमण गरेको सेनाको दावी छ। सेनाले लडाकु बस्ने दुई ओटा ब्लकको घर, उनीहरुले नै प्रयोग गर्ने दुई ओटा चियापसल, हातहतियार लुगाएर राख्ने दुई ओटा सुरुङसहितको खाडल र आश्रयस्थल पनि भत्काइदिएको विज्ञप्तीमा उल्लेख छ। 

यसअघि शनिबार राति भएको अर्को एक छुट्टै आक्रमणमा थप १० जना लडाकु मारिएका छन्। सन् १९७८ मा स्थापना भएको पिकेकेका विरुद्धमा गत सन् २०१५ को जुलाईदेखि दक्षिणपूर्वी टर्की र उत्तरी इराकमा सुरक्षा कारबाही तिव्र पारिएको छ। 

टर्की, अमेरिका र युरोपेली सङ्घले पिकेकेलाई विश्वका आतङ्ककारी सङ्गठनको सूचीमा राखेका छन्।  स्थानीय सञ्चार माध्यमले दिएको विवरणअनुसार पिकेकेको आक्रमणमा परी अहिलेसम्म टर्कीका सुरक्षाकर्मी, प्रहरी अधिकृत, गाउँले स्वयमसेवी सुरक्षाकर्मी गरी झन्डै छ सय जना मारिएका छन् । सोही अवधिमा झन्डै सात हजार पिकेकेका सदस्य टर्की र उत्तरी इराक भरीमा मारिएका छन्। रासस
