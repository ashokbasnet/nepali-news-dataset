अमेरिकाले किन दियो चीनलाई चेतावनी ? 

न्युयोर्क। अमेरिकी रक्षा मन्त्री जेम्स म्याटिसले आफ्ना एसियाली सहयोगी मुलुकलाई भरोसा दिलाउँदै दक्षिणी चीन सागरमा चीनले बनाएको कृतिम टापुको विरोध गरिरहने जनाएका छन्। सिंगापुरमा एक सुरक्षा सम्मेलनमा रक्षामन्त्री म्याटिसले भने, ‘चीन ती इलाकामा सैन्यकरण गर्दैछ, जसका कारण त्यो क्षेत्रमा अस्थिरता पैदा हुनसक्छ।’

रक्षा मन्त्रीको सो अभिव्यक्तिको बावजुद कयौं मानिसले दक्षिणी चीन सागर मामिलामा अमेरिकी राष्ट्रपति डोनाल्ड ट्रम्प चीनलाई धेरै छुट दिइरेको भन्दै आशंका व्यक्त गरेको बीबीसीले जनाएको छ। किने भने ट्रम्प उत्तर कोरियासँग जुध्नलाई चीनको साथ खोजिरहेका छन्। 

रक्षा मन्त्री म्याटिसको अभिव्यक्तिप्रति चीनले हालसम्म कुनै प्रतिक्रिया दिएको छैन।  यसअघि संयुक्त राष्ट्रसंघ सुरक्षा परिषदले उत्तर कोरिया विरुद्ध लगाएको नाकाबन्दीलाई झन कडा बनाएको थियो। उत्तर कोरियाले केही दिन अगाडि नयाँ मिसाइल परीक्षण गरेको थियो, जसको विरोध स्वरुप राष्ट्रसंघले थप नाकाबन्दी गलाएको हो। 

दक्षिणी चीन सागरमा चीनले बनाएको कृतिम द्ववीप नजिकै अमेरिकाले एक युद्धपोत पठाएको थियो। अमेरिकाको सो कदमप्रति चीनले कडा आपत्ति जनाउँदै आफ्नो जलक्षेत्रमा विना अनुमति अमेरिकी युद्धपोत पठाएको भन्दै अमेरिकी नौसेनालाई तत्काल फिर्ता गर्न चेतावनी दिएको थियो। गत वर्ष दक्षिणी चीन सागर विवाद मामिलामा अन्तर्राष्ट्रिय अदालतको फैसलाको विरोध गर्दै चीनले अदालती कारवाहीलाई ‘वेतुक’ भएको टिप्पणी गरेको थियो।
