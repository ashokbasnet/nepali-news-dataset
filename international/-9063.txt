हजुरबुवाको लाश बोकेर अन्तिम सँस्कार गर्न हिँडिन् १२ वर्षीय बालिका

इन्दौर। आइतबार एक १२ वर्षीया बालिका आफ्ना हजुरबुवाको शव बोकेर अन्तिम सँस्कार गर्न हिँडिन्। उनले आफ्ना हजुरबुवालाई मुखाग्नी दिएको देखेर मलामी सबैका आँखा रसाए। इन्दौरको बरवेटका भागीरथ पटीदारको ७५ वर्षको उमेरमा मृत्यु भएको थियो। उनको अन्तिम सँस्कार १२ वर्षीय नातिनी संजना पटीदारले गरेकी हुन्। 

दश वर्ष पहिले भागीरथका छोरा रमेश पटीदारको मृत्यु भएको थियो। त्यसको एक वर्षपछि नै बुहारीको पनि मृत्यु भएपछि बालिका संजनाको हजुरबुवा भागीरथले पालनपोषण गर्दै आएका थिए। एक वर्षकी हुँदादेखि संजनाको लालनपालन गर्दै आएका भागीरथको मृत्यु भएपछि अन्तिम सँस्कार गर्ने अरु कोही नहुँदा नातिनी संजनाले पिण्डदान, मुखाग्नीलगायत सबै कर्म पूरा गरेकी हुन्। संजना ८ कक्षामा पढ्दैछिन्।
