राष्ट्रपति ट्रम्पको प्रस्तावमा अमेरिकाले रक्षामा अझै १० प्रतिशत बजेट बढाउँदै

एजेन्सी, १७ फागुन - नवनियुक्त राष्ट्रपति डोनाल्ड ट्रम्पको प्रस्तावसँगै सर्बशक्तिमान अमेरिकाले अझै दश प्रतिशत बजेट सुरक्षामा बढाउने भएको छ।   आगामी वर्ष सन् २०१८ का लागि प्रस्तावित बजेटमा सुरक्षाका लागि ५४ अर्ब डलर अर्थात झण्डै १० प्रतिशत रकम बढाउने अमेरिकी राष्ट्रपति ट्रम्पको तयारी छ।

अहिले भइरहेको वैदेशिक सहायता, पर्यावरणीय सुरक्षाका लागि खर्च हुँदै आएको रकम कटौती गरेर रक्षामा खर्च बढाउन ट्रम्पले प्रस्ताव गरेका हुन्। यसरी बढाईएको १० प्रतिशत बजेट सेना, सुरक्षा र आर्थिक विकासमा केन्द्रित रहने ट्रम्पले जनाएका छन्।

सरकारी निकायसँगको परामर्शपछि ट्रम्पले आउँदो मे मा कंग्रेसमा बजेट प्रस्ताव पेश गर्ने तयारी गरेको अमेरिकी सञ्चारमाध्यमले उल्लेख गरेका छन्। हाल अमेरिकाको रक्षा बजेट वार्षिक ६ सय ३ अर्ब डलर छ । सन् २०१२ देखि लगातार रक्षा खर्च कटौती हुँदै आएको अमेरिकामा ट्रम्पले सत्ता सम्हालेपछि बजेट बढाउने तयारी गरेका हुन्।
