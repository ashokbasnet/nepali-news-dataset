कतारलाई एक्लाउने अरब राष्ट्रका राजासँग ट्रम्पको वार्तालाभ, दिए यस्तो प्रतिक्रिया

काठमाडौँ । अमेरिकी राष्ट्रपति डोनल्ड ट्रम्पले कतारसँगको कूटनीतिक सम्बन्धका बारेमा साउदी अरेबियाका राजा सलमानसँग कुराकानी गरेका छन्। 

साउदी राजासँगको कुराकानीका क्रममा ट्रम्पले महत्वपूर्ण साझेदार मुलुकबीचको विवाद अन्त्यका लागि अमेरिका सधै तयार रहेको प्रतिक्रिया दिएको ह्वाइट हाउसले जनाएको छ। त्यससँगै ट्रम्पले खाडी मुलुकहरुबीचको एकतामा जोड समेत दिएका छन्।

यसअघि ट्रम्पले अतिवादीहरुलाई आर्थिक सहयोग गरेको आरोप लगाउँदै कतारलाई एक्लाउने साउदी अरेबियाको कदमको प्रशंसा गरेका थिए।

ट्रम्पले उक्त कदम आतंकवादको त्रास अन्त्य गर्ने शुरुवात हुन सक्ने भन्दै ट्वीट गरेका थिए। 

अतिवादलाई सघाएको भन्दै साउदी अरेबियासहित केही मुलुकले सोमबार कतारसँग कूटनीतिक सम्बन्ध अन्त्य भएको घोषणा गरेका थिए। तर कतारले भने अतिवादलाई सघाएको भन्ने आरोप झुटो रहेको बताउँदै आएको छ।
