म्यासेज पठाएरै प्रेमीको हत्या 

एनेन्सी । अमेरिकामा एक युवतीले म्यासेज पठाएर आफ्ना प्रेमीको हत्या गरकी छिन् । २० वर्षीया मिशेल कार्टरले आफ्ना प्रेमी कोनरेड रोयको म्यासेज पठाएर हत्या गरेकी हुन् । म्यासेज पठाएर प्रेमीलाई आत्महत्या गर्नबाट उक्साएको अभियोगमा यहाँको जुवेनाइल कोर्टमा मुद्दा चलिरहेको छ । 

मिशेलले पठाएका म्यासेज हेर्दा उनले प्रेमी कोनरेडलाई पटक पटक म्यासेज पठाएर आत्महत्या गर्न उक्साएको पाइएको छ । मिशेलले कोनरेडलाई पठाएका म्यासेजमा भनेकी छिन् ‘कोनरेड तिमीले यो (आत्महत्या) गर्न आवश्यक छ । तिमी यसका लागि एकदम तयार छौ । तिमीले बस यत्ति गर्नुपर्छ कि जेनेरेटर अन गर्नुपर्छ त्यसपछि तिमी स्वतन्त्र र खुसी रहनेछौ । मलाई लाग्छ तिमी यो गर्न चाहन्छौ । यो एकदम सही समय हो । तिमी सुसाइडको लागि एकदम तयार छौ बेबी । अब सुसाइडलाई नटार । अब नपर्ख ।’

अर्को दिन बिहान कोनरेड आफ्नो कारमा मृत अवस्थामा भेटिएका थिए । कार म्यासाचुएट्सको पार्किङमा थियो । जहाँ कार्बन मोनोअक्साइडका कारण कोनरेडको मृत्यु भएको थियो । कारमा रहेका बेला कोनरेड कारबाट बाहिर निस्कन खोज्दा पनि मिशेलले उनलाई कारमा फर्कन दवाव दिँदै पठाएका म्यासेज पनि जाँचका क्रममा भेटिएका छन् ।
