भारतीय राष्ट्रपती प्रणव मुखर्जीको कार्यकाल सकिँदै, नयाँ निर्वाचन जुलाईमा

नयाँदिल्ली। भारतमा नयाँ राष्ट्रपति चयनका लागि आउँदो जुलाई १७ तारिखका दिन अर्थात् साउन २ गते निर्वाचन हुने भएको छ । 

भारतको स्वतन्त्र निर्वाचन आयोगले जुलाई १७ का दिन निर्वाचन गर्ने बुधबार घोषणा गरेको हो । 

वर्तमान राष्ट्रपति प्रणव मुखर्जीको कार्यकाल यही जुलाई २४ तारिखका दिन सकिने भएकाले निर्वाचन घोषणा गरिएको आयोगले जनाएको छ । भारतमा राष्ट्रपतिको कार्यकाल पाँच वर्षको हुन्छ । 

निर्वाचन आयोगका प्रमुख आयुक्त नसिम जैदिले जुन २८ तारिखका दिन उम्मेदवारी दर्ताका लागि अन्तिम मिति तोकिएको जानकारी दिए । त्यसैगरी जुलाई १ तारिखमा उम्मेदवारी फिर्ता गर्न पाइने निर्वाचन तालिका बनाइएको छ । 

जुलाई १७ तारिखका दिन मतदान भएपछि मतगणना भने जुलाई २० तारिखका दिनदेखि मात्रै गर्ने आयोगको तयारी छ । रासस÷सिन्ह्वा
