अरब राष्ट्रबाट एक्लिएको कतारमाथि ट्रम्पले थपे विष 

काठमाडौँ । कतारले उच्च तहबाट नै आतंकवादलाई सहयोग पुर्याइरहेको अमेरिकी राष्ट्रपति डोनाल्ड ट्रम्पले आरोप लगाएका छन्। 

अमेरिकी विदेशमन्त्री रेक्स टिलरसनले कतारविरुद्धको नाकाबन्दी खुकुलो पार्न साउदी अरेबियासहितका देशलाई आग्रह गरेको केही केही समय लगत्तै राष्ट्रपति ट्रम्पको यस्तो आरोप लगाएका हुन्। 

ह्वाइट हाउसमा बोल्दै ट्रम्पले कतारले तत्काल त्यस्तो सहयोग बन्द गर्नुपर्ने समेत बताए। उनले कतारको उक्त कार्यले अन्य मुलुकहरुलाई पनि घृणा फैलाउने काम गरेको आरोप लगाए। 

उनले भने, हामीले एउटा निर्णय गर्नैपर्ने भयो। के हामी सजिलो बाटो हिंड्ने हो या कठिन तर आवश्यक बाटो ? आतंकवादलाई सहयोग बन्द हुनै पर्छ। 

यसअघि पनि ट्रम्पले अरव राष्ट्रको कदम महत्वपूर्ण रहेको प्रतिक्रिया दिदै आएका थिए।  

अतिवादलाई सघाएको भन्दै साउदी अरेबियासहित केही मुलुकले गत सोमबार कतारसँग कूटनीतिक सम्बन्ध अन्त्य भएको घोषणा गरेका थिए।
