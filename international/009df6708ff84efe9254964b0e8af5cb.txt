सिरियामा सरकार बिरोधी प्रदर्शनमा ७ हजार ५ सयको ज्यान गयो : संयुक्त राष्ट्रसंघ

फागुन १७ – संयुक्त राष्ट्रसंघले सिरियामा गएको वर्ष मार्च देखि शुरु भएको सरकार विरोधी प्रदर्शनका क्रममा ७ हजार ५ सय जनाको ज्यान गएको जनाएको छ । राष्ट्रसंघका राजनीतिक मामिला सम्बन्धि अधिकारी लियन पास्कोले प्रदर्शनका कारण हुने हिंसाका क्रममा महिला र बालबालिका सहित दैनिक औसत १ सय जनाको ज्यान गएको बताउनुभयो । 

 

सिरिया सरकारले भने २५ सय जना बढी मानिस नमारिएको दावी गरेको छ । आतंककारी समूहको आक्रमणमा सरकारी सुरक्षाफौजतर्फ ठूलो क्षति भएको सरकारी अधिकारीहरुले बताएका छन् । सिरियामा राष्ट्रपति बसर अल असदको विरोधमा गएको वर्ष मार्च महिनादेखि व्यापक विरोध भएको छ । 

 

हिंसा अन्त्यका लागि अरब लिगले अघि सारेको शान्ति प्रस्ताव चीन र रुसको भिटोका कारण राष्ट्रसंघ सुरक्षा परिषदमा अस्वीकृत भएपछि सिरियामा हिंसा झन् चर्किएको छ ।

 

सिरियाली सेनाले आवासीय क्षेत्रमा बमबारी गर्दा मंगलबार मात्रै झण्डै १ सय जनाको ज्यान गएको अन्तर्राष्ट्रिय सञ्चारमाध्यमले उल्लेख गरेका छन् । -एजेन्सीको सहयोगमा
