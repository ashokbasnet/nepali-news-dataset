विश्वका १० जना महिलालाई अमेरिकाको सम्मान

फागुन २२ – अमेरिकाले अन्तर्राष्ट्रिय नारी दिवसको अवसरमा विश्वका १० जना महिलालाई सम्मान गर्ने भएको छ । 

अमेरिकी विदेश मन्त्रालयले व्यक्तिगत जोखिमका बाबजुद पनि महिला अधिकार र सशक्तिकरणका लागि असाधारण साहस र नेतृत्व दर्शाउने महिलालाई यो वर्ष पनि सम्मान गर्न लागेको जनाएको छ ।

अन्तर्राष्ट्रिय महिला प्रोत्साहन पुरस्कार आउँदो शुक्रबार अन्तर्राष्ट्रिय नारी दिवसका दिन अमेरिकी प्रथम महिला मिसेल ओबामा र विदेशमन्त्री जोन केरीले संयुक्त रुपमा पुरस्कार प्रदान गर्नु हुनेछ ।

यो वर्ष अफगानिस्तानको राष्ट्रिय रोकथाम युनिटकी पहिलो महिला सार्जेन्ट मलालाई बहादुरी, तिब्बती नागरिकको मानवअधिकार हननबारे आवाज उठाउने चिनकी लेखक, कवि तथा ब्लगर छिरिङ्ग वेई से, इजिप्टकी अधिकारकर्मी समिरा इब्राहिम, होन्डुरसकी अधिकारवादी तथा शिक्षाविद् जुलिएटा कासेलानोसले पुरस्कार पाउने भएका छन् ।

यस्तै भारतमा सामुहिक बलात्कारमा परेर ज्यान गुमाएकी युवती निर्भया, महिला हिंसा विरुद्ध वकालत गर्दै आएकी नाइजेरियाकी डाक्टर जोसेफिन ओबियाजुलु ओडुमाकिन, रसियाकी पत्रकार तथा महिला अधिकारवादी एलेना मिलाशिना, सोमालियाकी अधिकारवादी फारतुन अदान, सिरियाकी मानवअधिकार सम्बन्धि वकिल रजान जेईतुनाह र भियतनामकी अधिकारवादी ब्लगर ता फोङ्ग तान लाई सम्मान प्रदान गरिने अमेरिकी विदेश मन्त्रालयले जनाएको छ ।
