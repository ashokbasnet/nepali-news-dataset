अमेरिकाले सिरियाका विद्रोहीलाई दिँदै आएको सहयोग दोब्बर पार्ने

बैशाख ८ - अमेरिकाले सिरियाका विद्रोहीलाई दिंदै आएको सहयोग दोब्बर गर्ने घोषणा गरेको छ ।

टर्कीको ईस्तानबुलमा भएको सिरियाका सहयोगी राष्ट्रहरुको बैठकमा अमेरिकी विदेशमन्त्री जोन केरीले सिरियाका विद्रोहीलाई गैरसैनिक सहयोग अन्तर्गत १२ करोड ३० लाख डलर उपलब्ध गराउने बताउनुभयो ।

केरीका अनुसार सिरियाका सहयोगी ११ देशहरुले दिने सहयोग टर्कीमा रहेको फ्रि सिरियन आर्मी गु्रप मार्फत परिचालन हुनेछ ।

विदेशमन्त्री केरीले सिरियाको अवस्था भीषण र भयावह बन्दै गएकाले त्यस्तो अवस्थाबाट नागरिकलाई मुक्ति दिन विद्रोही समूहलाई सहयोग गर्नु आवश्यक रहेकोमा जोड दिनुभयो ।  

उहाँले संक्रमणकालिन सरकारका लागि सहमति जुटाउन र नयाँ नेता चयन गर्नका लागि सहयोग गर्न सिरियाका मित्र राष्ट्रहरु प्रतिबद्ध रहेको बताउनुभयो ।

ईस्तानबुल बैठक अघि सिरियाली विपक्षीहरुले सहयोगको अभाव भएको भन्दै निर्णायक कदम चाल्न आग्रह गरेका थिए ।

- एजेन्सीको सहयोगमा
