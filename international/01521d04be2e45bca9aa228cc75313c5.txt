सियरा लिओनको पहिरोमा ३ सयभन्दा बढी व्यक्तिको मृत्यु, कैयौं बेपत्ता

एएफपीका घटनास्थलमा उपलब्ध सम्वाददाताले जनाएअनुसार सोमबार (आज) साँझ समाचार तयार पार्दासम्म ३१२ जनाको मृत शरिरलाई घटनास्थलबाट स्थानीय एक अस्पतालमा पुर्‍याइएको छ ।

सियरा लिओनको राजधानी फ्रिटाउनको पश्चिमी भाग रेजेन्टमा दर्जनौं घरहरू पुरिएका जनाउदै उनले सो ठाउँमा सयौँ मानिस पुरिएको प्रारम्भिक जानकारी रहेको जनाएका छन् ।

व्यापक बर्षापछि ठूलो पहाड मानवबस्तीमा खस्दा सयौँको माटोले पुरिएर निधन भएको उपराष्ट्रपति भिक्टर बोकारी फोहले जनाए । पहिरोले धेरै घर पुरेको छ भने पहिरोमा पुरिएका मानिसहरूको उद्धार जारी रहेको छ, फोहले बताए ।



घटनामा थुप्रै अन्य मानिस परेको हुनसक्ने जनाइएको छ ।

पहिरोबाट ३०० भन्दा बढी लासहरू उद्धार गरी कोन्नाट अस्पतालको मूर्दा घरमा पुर्‍याइएको अस्पताल स्रोतले जनाएको छ ।

उद्वारमा सेना तथा प्रहरीका सयौं अधिकारी तथा स्थानीय स्वयम्सेवक खटाइएको सियरा लिओनको राष्ट्रिय टेलिभिजन च्यानलले जनाएको छ ।

घटना राति सुतिरहेको समयमा भएकाले कैयौँ व्यक्ति निदाएका बेला घरभित्र पुरिएका थिए । रासस/ एएफपी /एपी
