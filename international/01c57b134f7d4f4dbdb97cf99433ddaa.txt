राष्ट्रसंघ मूख्यालयमा २० लाख अमेरिकी डलर बराबरको कोकिन भेटियो

माघ १३ – अमेरिकाको न्यूयोर्कमा रहेको संयुक्त राष्ट्रसंघको मूख्यालयमा १६ किलो लागुऔषध कोकिन फेला परेको छ । न्यूयोर्क प्रहरी प्रवक्ता पाउल ब्राउनले राष्ट्रसंघ मूख्यालयमा बेबारिसे अवस्थामा १६ किलो कोकिन बरामद गरिएको बताएको बिबिसीले जनाएको छ ।

 

बरामद कोकिनको मूल्य झण्डै २० लाख अमेरिकी डलर पर्ने प्रहरीको भनाई छ । संयुक्त राष्ट्रसंघको लोगो अकिंत थैलोमा पोको पारेको अवस्थामा कोकिन भेटिएको थियो ।  प्रहरी प्रवक्ताले थैलो हुलाक मार्फत आएको हुन सक्ने बताएका छन् । कसैले गल्तीले राष्ट्रसंघ नजिक कोकिनको थैलो ल्याएको हुनसक्ने प्रहरीको अनुमान छ । कोकिनको थैलो मेक्सिकोबाट न्यूयोर्क पठाइएको पत्ता लागेपनि यसमा कसैको ठेगाना भने छैन ।

थैलो भित्र कागजमा बेरेर लागुऔषध राखिएको थियो । समाचार संस्था एएफपीसँगको कुराकानीमा संयुक्त राष्ट्रसंघका वरिष्ठ अधिकारी ग्रेगरी स्टारले यो लागुऔषध तस्करको काम भएको प्रतिक्रिया दिएका छन् ।
– एजेन्सीको सहयोगमा
