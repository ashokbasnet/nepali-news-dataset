बेलायती संसदको नेटवर्कबाट एक वर्षमा ३ लाख पटक अश्लील वेवसाइट हेरेको खुलासा

भदौ, १९ – बेलायती संसदको नेटवर्कबाट गएको वर्ष ३ लाख भन्दा बढी पटक अश्लील वेवसाइट हेर्ने प्रयास गरिएको खुलासा भएको छ ।
हफिङ्टन पोष्ट युकेले सूचनाको हक अन्तर्गत गरेको आग्रहका आधारमा तल्लो सदन हाउस अफ कमन्सले यस्तो जानकारी गराएको हो । तर त्यस्तो वेवसाईट हेर्नेहरु दुवै सदनका सांसद बढी छन् या कर्मचारी भन्ने खुलाइएको छैन ।
संसदको इन्टरनेट सर्भर प्रयोगकर्ताहरुले सन् २०१२ को मेदेखि सन् २०१३ को जुलाईसम्म पटक पटक संसदको नेटवर्कमा अश्लील भनि वर्गिकृत वेवसाइट हेर्ने प्रयास गरेका पाइएको छ । बेलायती संसद अन्तर्गत काम गर्ने कम्तिमा ५ हजार कर्मचारी छन् ।
हफिङ्टन पोष्ट युकेले संसदले दिएको आधिकारीक तथ्यांक अनुसार सबैभन्दा धेरै सन् २०१२ को नोभेम्बरमा १ लाख १४ हजार ८ सय ४४ पल्ट संसदको नेटवर्कमार्फत अश्लील वेवसाईट हेर्ने प्रयास गरिएको जनाएको छ । सबैभन्दा कम सन् २०१३ को फेब्रुअरीमा जम्मा १५ मात्रै छ ।
तल्लो सदन हाउस अफ कमन्सका प्रवक्ताले यो तथ्यांकले नेटवर्क प्रयोगकर्ताको वास्तविक डाटाको प्रतिनिधित्व नगर्ने बताएका छन् । वेवसाइट डिजाइन गर्नुको उद्देश्य तथा सफ्टवेयर सञ्चालनका प्रक्रिया फरक फरक हुने तथा वैकल्पिक वा स्वचालित लिंकका कारण पनि यस्तो संख्या धेरै देखिएको हुनसक्ने उनको तर्क छ ।
हफिङ्टन पोष्टले करदाता गठबन्धनका प्रमुख कार्यकारी म्याथ्यू सिन्क्लेयरलाई उद्धृत गर्दै लेखेको छ, ‘ यो तथ्याङ्कले संसदमा काम गर्ने धेरै कर्मचारीहरु आफ्नो कामसँग कुनै सरोकार नराख्ने वेवसाइटमा समय बर्बाद गरिरहेका छन् भन्ने तथ्यलाई उजागर गरेको छ ।’
सिन्क्लेयरले भनेका छन्, ‘करदाताहरु अपेक्षा गर्दछन् कि उनीहरुका सांसद र कर्मचारीहरु काम गर्नेहरु आफ्नो महत्वपूर्ण काममा व्यस्त होउन् न कि प्रश्न उब्जिने खालका वेवसाइट चहारेर समय खर्च गरुन् । सार्वजनिक डोमेनको यस्तो तथ्यांकले करदाताहरुले यो बुझ्न सक्छन् कि उनीहरुको पैसा के मा खर्च भएको छ भनेर ।’
बेलायती प्रधानमन्त्री डेभिड क्यामरुनले गएको जुलाईमा बेलायतका धेरैजसो घरहरुमा इन्टरनेट सेवा प्रदायकमार्फत अश्लील वेवसाइट बन्द गराइने घोषणा गर्नुभएको थियो ।
