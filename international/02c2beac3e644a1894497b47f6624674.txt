बाढी प्रभावितका लागि उत्तर कोरियाद्वारा सहयोग माग

साउन १९ – उत्तर कोरियाले बाढी प्रभावितलाई तत्काल खाद्य सहायता उपलब्ध गराउन संयुक्त राष्ट्रसंघसंग आग्रह गरेको छ । राष्ट्रसंघका प्रवक्ताका अनुसार कोरियाले खाद्यान्न र इन्धनको आकस्मिक आपूर्ति गर्न आग्रह गरेको छ ।

 

कोरियाले बाढी प्रभावितलाई खाद्यान्न र शुद्ध पिउनेपानीको तत्काल आवश्यक रहेको बताएको छ । बाढी प्रभावित क्षेत्रको निरीक्षणका लागि गएका राष्ट्रसंघका अधिकारीहरुले बाढीले ठूलो क्षति पुर्‍याएको भन्दै तत्काल राहत उपलब्ध गराउनुपर्नेमा जोड दिएका छन् ।

उत्तर कोरियाको दक्षिणी प्योङ्गगान प्रान्त र काङ्गवोन प्रान्तमा बाढीका कारण १ सय १९ जनाको ज्यान गएको छ भने दशौं हजार नागरिक घर छोड्न बाध्य भएको कोरियाली सञ्चारमाध्यमलाई उधृत गर्दै बिबिसीले जनाएको छ ।

बाढीका कारण भौतिक संरचनाहरु ध्वस्त भएका छन् । खेतीयोग्य जमिन नष्ट हुँदा कोरियाले भोग्दै आएको खाद्य संकट झन् चुलिएको छ । बाढी प्रभावितको सहयोगका लागि केही अन्तर्राष्ट्रिय सहायताकर्मीले पहल शुरु गरेका छन् । रेडक्रसले उत्तर कोरियाली बाढी प्रभावितको राहतका लागि ३ लाख डलर खर्च गर्ने जनाएको छ ।
