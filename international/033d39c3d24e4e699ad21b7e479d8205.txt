म्यानमार : मुस्लिम विद्यालयमा आगलागी, १३ जनाको ज्यान गयो

चैत २० – म्यानमारको पूर्वी यांगुनमा रहेको मुस्लिम विद्यालयमा आगलागी हुँदा १३ जनाको ज्यान गएको छ । 

स्थानीय मस्जिदसंग जोडिएको दुई तले भवनमा मंगलबार बिहान आगलागी भएको हो । ज्यान जानेमा अधिकांश वालवालिका रहेका छन् । स्थानीय प्रहरीले हाई भोल्टेजका कारण आगलागी भएको बताएका छन् ।

आगलागी हुँदा भवनमा ७० जना रहेकोमा अरुलाई सकुशल बाहिर निकालिएको छ । बौद्ध र मुस्लिम समुदायबीच बढ्दो हिंसाका बीच मुस्लिम विद्यालयमा आगलागी हुनुलाई त्यसैसंग जोडेर हेरिएपनि स्थानीय प्रहरीले घटनामा आपराधिक गतिविधिको कुनै प्रमाण फेला नपरेको दावी गरेको छ ।

घटना लगत्तै मुस्लिम समुदायले आगलागीको कारण सार्वजनिक गर्न माग गर्दै प्रदर्शन गरेपछि प्रहरीले मुस्लिम नेता सहितको छानबीन समिति गठन गर्ने प्रतिबद्धता जनाएको अन्तर्राष्ट्रिय सञ्चारमाध्यमले जनाएका छन् ।
