फकल्याण्ड टापुको अर्जेन्टिनी युद्ध स्मारक तोडफोड

साउन १७ – फकल्याण्ड टापुमा बनाइएको अर्जेन्टिनी युद्ध स्मारक तोडफोड भएको छ । फकल्याण्ड युद्धका क्रममा ज्यान गुमाएका दुई सय भन्दा बढी अर्जेन्टिनी सैनिकको चिहानमा बनाईएको स्मारक तोडफोड भएको हो ।

 

चिहानमा बनाइएको भर्जिन मेरीको शालिक ढाकिएको सिसा पुरै ध्वस्त भएको बिबिसीले जनाएको छ । घटनामा संलग्नको पहिचान हुन सकेको छैन । अर्जेन्टिनी युद्धका क्रममा मारिएकाका परिवारले घटनालाई निकृष्ट भनेका छन् । उनीहरुले बेलायत र अर्जेन्टिनाबीच बढ्दो तनावको स्थानीय स्तरमा देखिएको प्रभावका कारण घटना भएको भन्दै अर्जेन्टिनाका लागि बेलायती राजदुत र अर्जेन्टिनी विदेश मन्त्रीको ध्यानकर्षण गराएका छन् ।

फकल्याण्ड टापुमा आधिपत्य जमाउने प्रयासस्वरुप बेलायत र अर्जेन्टिनाबीच सन् १९८२ मा भएको युद्धमा ६ सय ५० जना अर्जेन्टिनी नागरिक, २ सय ५५ जना बेलायती र तीन जना फकल्याण्डका नागरिकको ज्यान गएको थियो ।

अर्जेन्टिनाले फकल्याण्ड टापुमाथि सम्प्रभुताको दावी गर्दै बेलायतलाई उपनिवेशवाद लाद्न खोजेको बताउँदै आएको छ । बेलायतले भने अर्जेन्टिनाले स्थानीय नागरिकको ईच्छाको कदर गर्नुपर्नेमा जोड दिंदै आएको छ ।
