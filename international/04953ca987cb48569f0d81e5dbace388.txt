​खडेरीका कारण दुई करोड ६५ लाख बालबालिका कुपोषणको जोखिममा

काठमाडौं, असार १९ – राष्ट्रसंघीय बाल कोष युनिसेफले एल निनो मौसमी प्रणालीका कारण भएको गम्भीर खडेरीका कारण दुई करोड ६५ लाख बालबालिका कुपोषणको जोखिममा परेको जनाएको छ ।
एल निनोका कारण विश्वका विभिन्न क्षेत्रमा भएको खडेरी, पानीको अभाव तथा त्यससँग सम्बन्धित रोगका कारण बालबालिका जोखिममा परेको युनिसेफको भनाई छ विशेष गरी पूर्वी तथा दक्षिणी अफ्रिकी देशका बालबालिका बढी जोखिममा परेका छन् । एल निनोका कारण उत्पन्न खडेरीका कारण अभिभावक काम, खाद्यान्न, पानी तथा चरन क्षेत्रको खोजीमा टाढा जानु पर्दा बालबालिका समस्यामा परेका हुन् । यसले गर्दा बालबालिकाको विद्यालय नियमित नहुने, आवश्यक मात्रामा खान नपाउने समस्या देखिएको युनिसेफले गरेको अध्ययनमा उल्लेख छ । 
१० लाख बालबालिका गम्भीर खालको कुपोषणले ग्रसित भएको र उनीहरुलाई तत्काल उपचारको खाँचो रहेको युनिसेफले जनाएको छ । पूर्वी तथा उत्तरी अफ्रिकी देशका विद्यालयमा खानेपानीको व्यवस्थालाई तत्काल सुधार गर्नु पर्नेमा पनि जोड दिइएको छ । एचआइभी संक्रमित बालबालिकाको अवस्था थप नाजुक रहेको युनिसेफको भनाई छ ।
यो वर्षको पहिलो महिना जनवरीमा गम्भीर खालको कुपोषणबाट ग्रसित एक लाख ५५ हजार बालबालिका उपचारको पहुँचमा आएका छन् । तर समस्या समाधानका लागि तत्काल थप प्रयास गरिनु पर्नेमा युनिसेफले जोड दिएको छ ।
एल निनोका कारण उत्पादनमा कमि आउँदा खाद्यान्नको मूल्य बढेको तथा सीमान्तकृत समूदाय पहुँच भन्दा बाहिर हुँदा समस्या थप जटिल बनेको भन्दै लगानी बढाउन युनिसेफले अन्तर्राष्ट्रिय समुदायसँग आग्रह गरेको छ ।  
– एजेन्सीको सहयोगमा
