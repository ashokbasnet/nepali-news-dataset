द्वन्द्वका कारण विस्थापित हुनेको संख्या अहिलेसम्मकै उच्च

असार ६ – द्वन्द्वका कारण विस्थापित हुने मानिसको संख्या अहिलेसम्म कै उच्च पुगेको संयुक्त राष्ट्रसंघले जनाएको छ । सन् २०१५ को अन्त्यसम्ममा द्वन्द्वका कारण विश्वभरमा ६ करोड ५३ लाख मानिस विस्थापित भएको संयुक्त राष्ट्रसंघीय शरणार्थी नियोग युएनएचसिआरले जनाएको छ । त्यसमध्ये अधिकांश छिमेकी देशमा शरण लिन पुगेको र केही आन्तरिक रुपमा विस्थापित भएको युएनएचसिआरको भनाई छ ।
गएको वर्षमात्रै द्वन्द्वका कारण विस्थापित हुनेको संख्या ५० लाखले बढेको छ । यो दोस्रो विश्व युद्धपछि कै उच्च हो । यसले विश्वमा प्रत्येक एक सय १३ जनामा एक जना द्वन्द्वका कारण विस्थापित हुन बाध्य भएको देखाएको युएनएचसिआरको भनाई छ । विस्थापित हुनेमा अधिकांश द्वन्द्वग्रस्त सिरिया, अफगानिस्तान र सोमालियाका नागरिक छन् । विश्वमा अरु देशका नागरिकलाई मन नपराउने जेनोफोबिया बढ्दै गएको र यो शरणर्थी समस्या समाधानका लागि चिन्ताको विषय रहेको युएनएचसिआरका प्रमुखले बताएका छन् । 
– एजेन्सीको सहयोगमा
