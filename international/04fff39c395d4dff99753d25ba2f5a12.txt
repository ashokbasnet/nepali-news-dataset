‘यो मन त मेरो नेपाली हो’

सन्तोष न्यौपाने/उज्यालो । बेल्जियम, चैत १५ – १८ वर्ष अगाडि वेल्जियमका टुरिस्ट गाइड पाउल भान्दमोरतेलसंग भेट नभएको भए म्याग्दीको चित्रे गाउँकी निता पुन अहिले पनि म्याग्दीकै डाँडाँपाखातिरै भेटिनुहुन्थ्यो होला । तर बुवाआमाको लजमा काम गर्दागर्दै पाउलसंग गाँसिएको प्रेम सम्बन्ध विवाहमा बदलिएपछि अहिले वेल्जियममा वसेर नेपाललाई सहयोग गर्दै आउनुभएको छ ।

 

अहिले निता र पाउलले स्थापना गरेको हिमालयन प्रोजेक्टले नेपालका बिभिन्न विद्यालय, स्वास्थ्य संस्थाको निर्माण र विद्यार्थीहरुलाई सहयोग गर्दै आएको छ । वेल्जियममा कुनै कुराको अभाव नभएपनि नितालाई २ घण्टा पैदल हिडेर विद्यालय जानुपर्ने र विरामी हुँदा समयमै जचाँउन नपाएको पीडाले छाडेन ।
त्यसैले श्रीमान पाउलकै सहयोगमा म्याग्दीको धारा गाविसको चित्रे गाउँमा सन् १९९८ मा प्राथमिक विद्यालय स्थापना गर्नुभयो । ‘त्यसपछि चित्रेका वालवालिकालाई दुई घण्टा हिडेर पढ्न जानुपरेन’ निताले भन्नुभयो । चित्रे गाउँमा अत्याधुनिक ल्याव सहितको स्वास्थ्य संस्थाको स्थापना पनि गरिसक्नुभएको छ । विद्यालयका शिक्षक र स्वास्थ्य संस्थाका कर्मचारीलाई पारिश्रमिक पनि उनीहरुले वेल्जियमबाटै पठाउँछन् ।
अहिलेसम्म निताले म्याग्दीको शिख गाविसमा रहेको एक विद्यालयलाई ४ वटा कम्प्युटर र ५० रुपैंयाँ, म्याग्दीकै खिवांग गाविसको विद्यालयको भौतिक संरचना पुननिर्माण, कास्कीको सराङकोटको विद्यालयमा वर्षेनी सबै विद्यार्थीलाई पोशाक, रुपन्देहीको शितलनगरमा अनाथ बालबालिकाको लागि सहयोग पनि गरेका छन् ।
११ वर्षअघि निता र श्रीमान पाउलले थोरै पैसा जम्मा गरेर शुरु गरेको हिमालयन प्रोजेक्टमा नेपाली हस्तकलाका समान र नेपाली खाना बेचेर पैसा जम्मा पार्दै आएका छन् । ‘अरुले विदेशमा बसेर डलर कमाएको छ भनेका होलान्, पैसा कमाउन कति दुख गरेको छु भन्ने मलाई मात्र थाहा छ’ निताले भन्नुभयो । यस संस्थाले वर्षेनी २२ लाख रुपैयाँ नेपालका बिभिन्न गाउँहरुमा पठाउँदै आएका छन् ।
ससुराली देशमा सहयोग गर्न पाउदा पाउललाई पनि खुशी लागेको छ । नेपालमा धेरै संस्थाले सहयोग गर्ने तर त्यसको सदुपयोग भने कम हुने पाउलको अनुभव छ । ‘दाताहरुको रकम सहि ठाउमा प्रयोग भएमात्रै पनि धेरै विकास हुन सक्छ ।’
शुरुका दिनमा उनीहरुले बनाएको विद्यालयको झ्यालका शिशा फुटाउने र निर्माणमा अबरोध पनि भयो । सन् १९९९ मा म्याग्दीमा भएको घटना सम्झदै निताका श्रीमान पाउलले भन्नुभयो ‘विद्यालय उदघाटन गर्ने दिनमै झयालका सिसा तोडफोड हुँदा ज्यादै दुख लाग्यो, राजनीतिक दलका प्रतिनिधिले पनि बुझेनन् ।’
तैपनि उनीहरु नेपालमा सहयोग गर्न पाएकोमा खुशी छन् । आफनो ८ वर्षिय छोरा ओमलाई पनि नेपालकै सेवामा लगाउने निताको इच्छा छ । उहाँले छोरालाई पनि सिकाइरहनुभएको छ ।
