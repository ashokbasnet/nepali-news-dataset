दिल्लीका मुख्यमन्त्री केजरीवालको सपथ

नयाँ दिल्ली, फागुन २ - (अपडेट) भारतको इतिहासमा नै पहिलो पटक सबैभन्दा धेरैको अन्तरमा निर्वाचन जितेको इतिहास निर्माण गर्न सफल आम आदमी पार्टीका प्रमुख अरविन्द केजरिवालले शनिबार मुख्यमन्त्रीको सपथ लिनु भएको छ ।
केजरीवालसँगै अरु ६ जना मन्त्रीले पनि पद तथा गोपनियताको सपथ लिएका छन् । दिल्लीको रामलिला मैदानमा सपथ लिए लगत्तै केजरिवालले अब आफ्नो र पार्टीको ध्यान दिल्लीको विकासमा केन्द्रित हुने बताउनुभयो । उहाँले आम आदमी पार्टीलाई तत्काल दिल्ली बाहिरका अरु राज्यमा विस्तार नगर्ने पनि बताउनुभयो ।
केजरीवालको दल आम आदमी पार्टीले भारतको इतिहासमा नै सबैभन्दा ठूलो विजय हासिल गरेको थियो । गत शनिबार सम्पन्न भएको नयाँ दिल्ली राज्यको विधान सभाको निर्वाचनमा उहाँको दल आम आदमीले ७० मा ६७ स्थान जितेको थियो ।
गतवर्षपनि उहाँको दलले नयाँ दिल्लीमा सरकार बनाएको थियो र मुख्यमन्त्रीमा उहाँ नै नियुक्त हुनुभएको थियो । तर त्यस समयमा उहाँले आफूले गर्न चाहेको काम गर्न नसकेको भन्दै ४९ दिनपछि आजकै दिन अर्थात १४ फेब्रुअरीका दिन राजिनामा दिनुभएको थियो । तर आफ्नो दलले अभूतपूर्व विजय हासिल गरेपछि शनिबार उहाँले दोस्रो पटक राज्यको मुख्यमन्त्रीका रुपमा सपथ लिनु भएको हो ।
