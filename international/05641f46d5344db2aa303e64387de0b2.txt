मुसर्रफमाथि भुट्टो हत्याको तीन अभियोग

भदौ ४ – पाकिस्तानको अदालतले पूर्व राष्ट्रपति परवेज मुसर्रफमाथि पूर्व प्रधानमन्त्री बेनजीर भुट्टोको हत्या सम्बन्धि तीन वटा अभियोग किटान गरेको छ ।
हत्या, हत्याका लागि आपराधिक षडयन्त्र र हत्यालाई बढावा दिएको अभियोग मुसर्रफ विरुद्ध लगाइएको छ ।
रावलपिन्डीमा रहेको आतंकवाद विरोधी अदालतमा मंगलबार सुनुवाइका क्रममा मुसर्रफ र रावलपिन्डीका ६ जना पूर्व सुरक्षा अधिकारी विरुद्ध अभियोग किटान गरिएको हो । कडा सुरक्षाकाबीच अदालतमा उपस्थित भएका मुसर्रफले आफू विरुद्धको अभियोग अस्वीकार गर्नुभएको छ ।
अदालतले आउँदो मंगलबार हुने सुनुवाईका क्रममा बचाउ पक्षको सबै दलिल पेश गर्न आदेश दिएको पाकिस्तानी सञ्चारमाध्यमले जनाएका छन् । मुसर्रफ राष्ट्रपति रहेका बेला सन् २००७ को डिसेम्बर २७ तारिखमा चुनावी र्‍यालीका क्रममा रावलपिन्डीको लियाकत बागमा पूर्वप्रधानमन्त्री भूट्टोको हत्या भएको थियो ।
मुसर्रफमाथि तत्कालीन सरकारले पर्याप्त सुरक्षा दिन नसकेकाले भूट्टोको हत्या भएको आरोप लागेको छ । मुसर्रफ गएको अप्रिल १९ तारिख देखि इस्लामाबादमा रहेको उहाँकै घरमा नजरबन्दमा हुनुहुन्छ ।
