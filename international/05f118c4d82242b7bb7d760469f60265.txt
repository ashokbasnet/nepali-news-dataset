भारतमा विपक्षीले राष्ट्रपति उम्मेदवार चयन गर्न सकेनन्

असार ३ - भारतमा सत्तारुढ गठबन्धन युपिएले राष्ट्रपतिका उम्मेद्वारको चयन गरेको २ दिन बितिसक्दा पनि विपक्षी गठबन्धन एनडीएले भने अझै उम्मेदवार चयन गर्न सकेका छैन । राष्ट्रपतिका उम्मेदवारको चयन गर्न आइतवार बसेको विपक्षी गठबन्धनको बैठक बिना निष्कर्ष सकिएको छ । गठबन्धनको सहयोगी दल शिवसेना बैठकमा नगएपछि एनडिएले राष्ट्रपतिको उम्मेद्वार चयन गर्न नसकेको भारतीय सञ्चार माध्यमले जनाएका छन् ।

 

एनडिएका संयोजक शरद यादवले राष्ट्रपति उम्मेद्वार चयन गर्न फेरी बैठक बस्ने र यसबारे गंभीर छलफल आवश्यक रहेको बताउनुभयो ।  बैठकले थप छलफल गर्ने जिम्मा भारतीय जनता पार्टीका नेता लालकृष्ण आडवाणीलाई दिएको छ । सत्तारुढ गठबन्धनले भने अर्थमन्त्री प्रणव मुखर्जीलाई राष्ट्रपतिको उम्मेवार बनाउने निर्णय गरिसकेको छ भने अरु तीन जनाको नाम पनि राष्ट्रपतिको उम्मेदवारका रुपमा चर्चामा आएको छ ।
तृणमूल काँग्रेसकी नेतृ ममता बेनर्जीले पूर्व राष्ट्रपति एपीजे अब्दूल कलाम आजादको नाम अघि सार्नुभएको छ भने एनसीपीका नेता एवं पूर्वलोकसभा अध्यक्ष पीए संगमा उडिसाका मुख्यमन्त्री नवीन पटनायक र तमिलनाडुकी मुख्यमन्त्री जयललिताको सहयोगमा चुनाव लड्ने प्रयासमा हुनुहन्छ । तर संगमाको पार्टी एनसीपीले भने प्रणव मुखर्जीलाई समर्थन गरिसकेको छ । एनसीपी नेता शरद पवारले संगमा उम्मेदवारीको दौडबाट पछि हट्ने बताउनुभयो ।
