पाकिस्तानको विपक्षी दल संसदबाट बाहिरिने

भदौ ३ – पाकिस्तानको विपक्षी दल तेहरिक ए इन्साफ पिटिआइले केन्द्रीय संसदका सबै सिटबाट राजीनामा दिने घोषणा गरेको छ ।
पार्टीका शीर्ष नेता शाह मेहमूद कूरैशीले पार्टी सामु सबै विकल्प अन्त्य भएपछि प्रधानमन्त्री नवाज शरिफलाई पदबाट राजीनामा दिन बाध्य बनाउने प्रयास स्वरुप राजीनामा दिने निर्णय गरेको बताउनुभयो ।
पूर्व क्रिकेटर इमरान खानको पार्टी पिटिआइको केन्द्रीय संसदमा ३४ सिट छन् । कुरैशीले तीन प्रान्तीय परिषदबाट पनि पार्टीले हात झिक्ने तर पिटिआईको बलियो पकड रहेको खैबर पख्तुन्ख्वा प्रान्तबाट भने राजीनामा नगर्ने बताउनुभयो ।
सन् २०१३ को मे मा भएको आम चुनावमा धाँधली भएको आरोप सहित नयाँ चुनावको माग गर्दै पिटिआईले गएको शुक्रबारदेखि प्रदर्शन गर्दै आएको छ । मंगलबार पनि इस्लामाबादमा सरकारी भवन र विभिन्न देशका दुतावास रहेको क्षेत्र रेड जोनमा प्रदर्शन गर्ने तयारी भएको छ ।
