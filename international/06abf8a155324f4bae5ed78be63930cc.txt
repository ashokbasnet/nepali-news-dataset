तालिवानको कब्जामै तीन सन्तान जन्माएका दम्पत्ती रिहा

तीन सन्तान र दम्पत्ती गरी पाँचै जनालाई सकुशल उद्धार गरिएको पाकिस्तानी सेनाले जनाएको छ । अमेरिकी गुप्तचरसँगको सहकार्यमा पाकिस्तानी सेनाले उनीहरुलाई तालिवानको नियन्त्रणबाट मुक्त गराएको हो ।

क्यानाडाका जोशुआ बोयल र उनकी अमेरिकी पत्नी क्याटलन कोलमेनलाई तालिवानले अफगानिस्तानबाट सन् २०१२ मा अपहरण गरेको थियो । अपहरण हुँदा कोलमेन गर्भवती थिइन् । तालिवानको कब्जामै पहिलो सन्तान जन्माएकी उनले त्यसपछि थप दुई सन्तानलाई जन्म दिइन् ।

पाँच वर्षसम्म तालिवानको कब्जामा बिताएका उनीहरुलाई हालै तालिवान समूहले पाकिस्तानी क्षेत्रमा लगेको थियो ।

ती दम्पत्तीको रिहाईमा पाकिस्तानी सेनाले निर्वाह गरेको भूमिकालाई अमेरिकी राष्ट्रपति डोनाल्ड ट्रम्पले प्रशंसा गरेका छन् । (एजेन्सी)
