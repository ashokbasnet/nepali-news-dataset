बन्दुककारीको आक्रमणमा ९ जनाको ज्यान गयो

असार २८ – पाकिस्तानको लाहोरमा बन्दुकधारीको आक्रमणमा प्रहरी र जेल कर्मचारी गरी ९ जनाको ज्यान गएको छ । अरु ३ जना घाइते भएका छन् । घना बस्ती भएको ईछारा क्षेत्रमा प्रशिक्षणमा रहेका प्रहरी बसेको भवनमा मोटरसाईकलमा आएका बन्दुकधारीले गोली चलाएको सुरक्षा अधिकारीहरुले जनाएका छन् ।

 

लाहोरका प्रहरी प्रमुख अस्लम तारीनका अनुसार आक्रमणकारीले प्रहरीहरु बसेको भवनमा प्रवेश गरी अन्धाधुन्ध गोली चलाएका थिए । ज्यान गुमाउनेमा धेरैजसो खैबर पख्तुनख्वाका रहेका पाकिस्तानी समाचार संस्था जिओ न्यूजले जनाएको छ ।

भवनमा प्रहरी र जेल कर्मचारी गरी ३५ जना बस्दै आएका थिए । तर आसपासका बासिन्दा कसैलाई पनि त्यो भवनमा प्रहरी बस्दै आएका छन् भन्ने थाहा नभएकाले त्यसबारे पहिले देखिनै जानकारी लिएको कसैले नियोजित रुपमा घटना गराएको हुन सक्ने सुरक्षा अधिकारीको भनाई छ । आक्रमणकारीको पहिचान भईसकेको छैन ।
