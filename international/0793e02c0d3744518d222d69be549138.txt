आम आदमी पार्टीकी प्रवक्ता इल्मीले पार्टी छोडिन

जेठ १० – भारतमा आम आदमी पार्टीकी प्रवक्ता शाजिया इल्मीले पार्टी छोड्नु भएको छ । पार्टीका संस्थापक सदस्य इल्मीले पत्रकार सम्मेलन गरी पार्टीको सदस्यसमेत नरहने गरी राजिनामा दिनुभएको हो ।
पार्टी भित्र लोकतन्त्र नभएकोले आफूले पार्टी छोडेको उहाँले बताएको भारतीय सञ्चारमाध्यमले जनाएका छन् । ‘अरविन्द निकै समझदार नेता हुनुहुन्छ,’ इल्मीले भन्नुभएको छ, ‘तर उहाँ पार्टी भित्र लोकतन्त्र कायम गर्न सफल हुनुभएन । त्यसैले मैले राजिनामा दिएकी हुँ ।’
केजरीवाल केही व्यक्तिको घेराबन्दीमा परेको इल्मीको भनाइ छ । ‘एउटा सानो दायराले अरविन्दलाई जकडेर राखेको छ । केही मान्छेले उहाँलाई चारैतिरबाट घेरेर राखेको छ,’ इल्मी भन्नुहुन्छ, ‘यसमा प्रवेश गर्न कसैका लागि सम्भव छैन । म त जान सक्दिनँ भने अरु कसरी जान सक्छन ?’
पार्टी अब कहाँ जाने भन्ने कुरा महत्वपूर्ण रहेको इल्मीले बताउनुभएको छ ।
आपका अर्का नेता योगेन्द्र यादवले इल्मीले पहिले देखिनै असन्तुष्टि व्यक्त गरेको र उहाँले राखेका माग सम्बोधन गर्ने विषयमा सोंच बनाइरहेका बेला राजिनामा आएको बताउनुभएको छ ।
यस्तै बैंग्लोरमा आपका अर्का नेता क्याप्टेन गोपीनाथले पनि पार्टीबाट राजिनामा दिनुभएको छ ।
अरविन्द केजरीवाल निकै असाधारण नेता भएपनि पछिल्लो पटक केजरीवालसँग सोंच मिल्न छोडेकाले पार्टीबाट राजिनामा दिएको गोपीनाथले बताएको बिबिसी हिन्दीले उल्लेख गरेको छ ।
एजेन्सीहरु
