ट्रम्पका ज्वाईंद्वारा रुससँग गोप्य सञ्चार सञ्जाल बनाउने बारे छलफलः अमेरिकी सञ्चारमाध्यम

जेठ १३ – अमेरिकी राष्ट्रपति डोनाल्ड ट्रम्पका ज्वाईं जेराड कुसनरले ट्रम्प राष्ट्रपतिमा निर्वाचित भएको एक महिनापछि रुससँग गोप्य सम्वाद गरेको अमेरिकी सञ्चारमाध्यमले जनाएका छन् । परामार्श गोप्य राख्ने विषयमा मस्कोका अधिकारीसँग सम्पर्क गरेको वासिङटन पोस्ट र न्युयोर्क टाइम्सले जनाएका छन् । जेराड ह्वाइट हाउसका उच्च सल्लाहकार हुन् । जेराडले अमेरिकाका लागि रुसी राजदूतसँग रुस र ट्रम्पका सहयोगी टिमबिच वार्तलावका लागि गोप्य सञ्चार सञ्जाल स्थापना गर्ने सम्बन्धमा छलफल गरेको वासिङटन पोस्टले उल्लेख गरेको छ । जेराडले गएको डिसेम्बर १ र २ मा ट्रम्प टावरमा रुसी राजदूत सर्गेइ किस्लियाकसँगको भेटमा गोप्य सञ्चार सञ्जाल स्थापनाको सम्भावना बारे छलफल गरेको खबरमा उल्लेख छ । ट्रम्पका ज्वाईं जेराड अहिले संघीय जाँच आयोग एफबिआईको जाँचको घेरामा रहेका छन् ।
ट्रम्पलाई जिताउन रुसले अमेरिकी राष्ट्रपतीय चुनावमा हस्तक्षेप गरेको भन्ने सम्बन्धमा भइरहेको अनुसन्धान अन्तर्गत नै जेराड पनि अनुसन्धानको घेरामा परेको खबर छ । जेराडसँग ट्रम्पका सहयोगी र रुसबिच भएका कुराकानीको जानकारी रहेको तर जेराडले कारवाहीको दायरामा भने आउने खालको अपराध नगरेको अनुसन्धानकर्तालाई उद्धृत गर्दै अमेरिकी सञ्चारमाध्यमले जनाएका छन् ।
