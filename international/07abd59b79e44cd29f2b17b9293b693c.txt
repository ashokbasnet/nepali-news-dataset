पाकिस्तानी अदालतद्वारा टिभीमा अश्लिल कार्यक्रम चलाउन रोक

साउन २३ – पाकिस्तानको सर्वोच्च अदालतले टेलिभिजन च्यानलमा अश्लिल कार्यक्रम एक हप्ता भित्र बन्द गर्न आदेश दिएको छ । मुख्य न्यायाधीश ईफ्तिखार चौधरीको तीन सदस्यीय ईजलाशले पाकिस्तानको ईलेक्ट्रोनिक मिडिया अथोरिटीलाई यस्ता कार्यक्रम बन्द गर्न आदेश दिएको हो ।

 

अदालतले संस्थाका अध्यक्षलाई बोलाएर त्यस्ता कार्यक्रम बन्द नगर्न दबाब भएको भए स्पष्ट पार्न भन्दै त्यस्तो भएमा कडा कारवाही गर्ने समेत बताएको छ । कार्यक्रम बन्द गर्न बाधा उत्पन्न गर्नेलाई कडा कारवाही गर्नु पर्नेमा अदालतले जोड दिएको छ । मुख्य न्यायाधीश चौधरीले टिभी च्यानलहरुमा परिवारसँग बसेर हेर्न नसकिने कार्यक्रम देखाउने गरेकोले बन्द गर्न निर्देशन दिएको बताएको अन्तर्राष्ट्रिय संचार माध्यमले जनाएका छन् ।

पूर्व न्यायाधीश वजीहुद्दीनले टिभीहरुमा अश्लिल कार्यक्रम देखाइएको भन्दै रिट दायर गर्नुभएको थियो । अदालतले कुनै कार्यक्रमको नाम किटान नगरे पनि फेशन सो लगायतका केही कार्यक्रमलाई लक्षित गरेको हो ।
