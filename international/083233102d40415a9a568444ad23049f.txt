म्यानमारका राष्ट्रपति पहिलोपटक युरोप भ्रमणमा

फागुन १५ – म्यानमारका राष्ट्रपति थेन सेन युरोपेली मुलुकको भ्रमणमा जानुभएको छ । युरोपेली युनियन इयूसंगको उच्चस्तरीय वार्ताका लागि राष्ट्रपति सेन पहिलो पल्ट युरोप भ्रमणमा जानुभएको हो ।

राष्ट्रपतिले नर्वेबाट भ्रमण शुरु गरी फिनल्याण्ड, अष्ट्रिया, बेल्जियम हुँदै इटली पुगेर ८ मार्चमा स्वदेश फर्किने कार्यक्रम रहेको सरकारी अधिकारीले बताएका छन् ।

भ्रमणका क्रममा हुने इयूसंगको उच्चस्तरीय वार्तामा म्यानमारमाथिको प्रतिबन्ध, विकास सहयोग, आर्थिक सुधार, देशको मानवअधिकारको अवस्था र अझै कायम रहेको आन्तरिक संघर्ष अन्त्यका लागि वार्ताको प्रयास लगायतका विषयमा छलफल हुने अपेक्षा गरिएको छ ।

म्यानमारमा राजनीतिक सुधार शुरु भएपछि गएको वर्ष अप्रिलमा युरोपेली युनियनले सबै खालका गैरसैनिक प्रतिबन्ध हटाएको थियो । म्यानमारकी विपक्षी नेतृ आङसान सुकीले पनि गएको वर्ष जुनमा युरोपेली मुलुकको भ्रमण गर्नुभएको थियो । म्यानमारमा राजनीतिक सुधार शुरु भएसंगै पश्चिमा मुलुक र संस्थाले लगाएको प्रतिबन्ध खुकुलो हुँदै गएको छ ।
