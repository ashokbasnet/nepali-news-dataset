तेलंगना राज्य बनाउने निर्णय विरुद्ध आन्ध्रप्रदेशमा प्रदर्शन चर्कियो

काठमाडौं, असोज १९ – छुट्टै तेलंगाना राज्य बनाउने निर्णय विरुद्ध भारतको आन्ध्रप्रदेशमा प्रदर्शन चर्किएको छ ।
आन्ध्रप्रदेशलाई टुक्राएर छुट्टै तेलंगाना राज्य बनाउने केन्द्र सरकारले अस्ति निर्णय गरेपछि आन्ध्र प्रदेशको सीमाध्रा र रायलसीमा क्षेत्रमा प्रदर्शन चर्किएको भारतीय सञ्चार माध्यमले जनाएका छन् ।
केन्द्रको विरोधमा वाइएसआर कांग्रेसका अध्यक्ष जगमोहन रेड्डीले हैदराबादमा शनिबारदेखि अनिश्चितकालीन अनशन पनि सुरु गर्नुभएको छ । यस्तै तेलगु देशम पार्टीका नेता चन्द्रबाबु नायडूले पनि सीमांध्राका बासिन्दाको हक अधिकार सुनिश्चित गर्न सोमबारदेखि दिल्लीमा अनिश्चितकालीन अनशन सुरु गर्ने घोषणा गर्नुभएको छ ।
विभिन्न संगठनले तेलंगाना इलाकामा बन्द आव्हान गरेका छन् । बन्दका कारण शिक्षण संस्थान तथा व्यवसायिक प्रतिष्ठान संचालन हुन सकेका छैनन् भने जनजीवन पनि प्रभावित भएको छ ।
