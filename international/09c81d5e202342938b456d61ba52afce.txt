‘बलात्कारी’ बाबा राम रहीम : रुप एक, कर्तुत अनेक

भदौ ११ – उत्तर भारतका एक चर्चित धर्मगुरु गुरमीत राम रहीमका भक्तहरुले कैयौँ शहरमा ताण्डब मच्चाए, सावारी साधनमा आगो लगाए, मिडियाका ओबि भ्यान जलाए । सुरक्षा फौजसँगको झडपमा ३४ जनाको ज्यान पनि गयो । 
यी भक्त रिसाउनुको एउटै कारण हो सिबिआई अदालतले गुरमीत राम रहीमलाई बलात्कारको मामलामा दोषी ठहराउनु । सन् २००२ मा राम रहीमकै धार्मिक समूह डेरा सच्चा सौदाको मुख्यालयमा एक साध्वीलाई बलात्कार गरेको आरोप लाग्दै आएको थियो । तर त्यस मामलामा अदालतले राम रहीमलाई दोषी ठहर गरेपछि हरियाणाको सिरसा शहर सुनसान बनेको छ । मानिसहरु बाहिर निस्कन नसक्ने अवस्था छ । सबै भयभित छन् । सुरक्षा फौजले शहर घेरिएको छ । 
 

       
 

 
गुरमीत राम रहीमको पछाडि लाखौँ भक्त लागेका छन् । जसमा अधिकांश गरिब, पिछडिएको  र दलित समुदाय छन् । रामरहीम एक बहुरुपी व्यक्ति हुन् । उनी एक धर्मगुरुबाट भड्किला अभिनेतासम्म बन्न सक्छन् । राम रहीम मानिसलाई संयमता अपनाई सरल र सामान्य जीवन बिताउन उपदेश दिन्छन् ।  तर आफू भने विलासी जीवनमै रमाउँछन् । कतिपयले त उनलाई ‘चम्किला बाबा’ पनि भन्दछन् । राम रहीम आफैले बनाएका कैयौँ चलचित्रका अभिनेता पनि हुन् । त्यस्तै भक्तलाई झुलाउने एक गायक पनि । 

‘लभ चार्जर’ उनको पहिलो म्युजिक एल्बम थियो । लाखौँ प्रति बिक्यो पनि यो एल्बम । तर अधिकांश एल्बम  उनकै भक्तले किनेका थिए । राम रहीम समाजलाई नै चकित पार्ने व्यक्ति पनि हुन् । उनी च्यारिटी पनि गर्दछन् । रक्तदान, नेत्रदान, तथा अगंदानलाई बढावा दिन अभियान नै चलाउने गर्थे । मानिसलाई शाकाहार बन्नुपर्छ भन्ने गर्थे उनले । समलिंगीलाई समलैंगिकता छोड्ने कसम खुवाउँथे । अझ उनले कैयौँ भक्तलाई इश्वरको नजिक लैजानका लागि परिवार नियोजन गराएको पनि आरोप लाग्दै आएको छ । 

बाबा गुरमीत रहीमको सय भन्दा बढी आश्रम छन् । उनको आश्रमहरुमा पुगेर आएकी पत्रकारका अनुसार आश्रमका झ्याल मानिसको कान जत्रै तर भित्ताहरु बहुमूल्य पत्थरजडित रहेका छन् । उनी भन्छन्, ‘मलाई लाग्छ कि यी गुरु आफ्नो सपना र कल्पनामा जीवन बिताइरहेका छन् । उनी रकस्टार हुन् । फिल्मस्टार हुन् । राजनीतिक रुपबाट उनी प्रभावशाली छन् र धेरैको नजरमा नायक देखिन्छन् । त्यसैले पनि उनले भक्तहरुलाई ठूलो सपना देख्न आग्रह गर्दछन् ।’
बाबाहरुको कमी छैन
भारतमा आदिम कालदेखि नै गुरुहरु थिए । महर्षि महेश योगी जस्ता विश्वप्रख्यात योगीसँग १९६० को दशकमा बिटल्सजस्तो सांगीतिक ब्यान्ड उपदेश लिन आएको थियो । धनी होस् वा गरिब सबैका आ–आफ्ना घरेलु गुरु रहेका हुन्छन् । यी गुरुका लाखौँ भक्त रहेका हुन्छन् । 
‘बलात्कारी’ बाबा राम रहीमको सत्यता बाहिर ल्याउने पत्रकार यी थिए, जसलाई गोली हानियो
राजनेता, फिल्मस्टार, क्रिकेटर, कर्मचारी तथा सामान्य मानिस यस्ता गुरुका भक्त हुन्छन् । यी भक्तले भने आश्रम मात्रै होइन, विद्यालय तथा अस्पतालसमेत चलाएका हुन्छन् । कैयौँ नेता यस्ता गुरुसँग सल्लाह लिन आउँदछन् । यस्ता गुरुसँग नजिकको सम्बन्ध भएका नेताहरुको राजनीतिक प्रभाव पनि राम्रै हुन्छ ।
 
राम रहीम जस्ता गुरुले समानान्तर सत्ता नै चलाएका थिए । आफ्ना भक्तलाई कैयाैं सेवा सुविधा उपलब्ध गराएर उनी प्रभाव पार्दथे । ५० वर्षका राम रहीम मात्रै होइनन्, यसभन्दा अगाडि पनि कैयौँ धर्मगुरुहरुलाई बलात्कार, मानव तस्करी, हत्याजस्ता आरोप लाग्ने गरेको छ । 
गुरमीत राम रहीमलाई बलात्कारको अलावा हिन्दु धर्म तथा सिख धर्मका अपमान गरेको आरोप लागेको छ । त्यस्तै उनीमाथि हत्याको पनि आरोप लागेको छ । गरिब र असहायका गुरु मानिए पनि राम रहीमजस्ता व्यक्तिको साम्राज्य ठूलो हुन्छ । 
‘बलात्कारी’ बाबा गुरमीत राम रहीमको पछाडि यत्रो मान्छे किन ?
विश्लेषकहरुका अनुसार राम रहीमजस्ता गुरुको सामु लाखौँ मान्छे जानुको एउटै कारण हो राज्यबाट दिइने सेवा सुविधाबाट वञ्चित हुनु । राजनीतिले आफूहरुको जीवनमा केही सुधार नदेखेपछि मान्छे यस्ता गुरुको आश्रमसम्म पुग्दछन् । 
समाजशास्त्री शिव विश्वनाथन भन्छन्, ‘सरकार, धर्म र राजनीतिले मानिसको जीवनमा सुधार नआएपछि सम्मानित र सहज जीवनको आशमा मानिसहरु डेरा सच्चा सौदाजस्तो अपरम्परागत बाटोमा पुग्दछन् ।’ गुरु र धार्मिक समूहले समाजलाई कसरी आफ्नो पकडमा राखेको छ भन्ने कुरा त राम रहीमलाई अदालतले दोषी ठहराएपछि उनको समथर्नमा निस्केको भिडले नै जनाउँछ ।
अहिले राम रहीमजस्ता गुरु र आश्रमले कैयौँ ठाउँमा समानान्तर सत्ता चलाउने प्रयास गरेका छन् । यस्ता समूहको अगाडि राजनीतिक दल र सरकार पनि निरिह हुन्छन् भन्ने कुराको पुष्टि हरियाणा घटनाले नै गर्दछ । 
समाज सेवाका नाममा बाबाको नाटक गरेर व्यापार गरिरहेका हुन्छन् । विभिन्न आपराधिक काम भइरहेको हुन्छ यस्ता आश्रमबाट । सबै आश्रम त्यस्ता नहोलान् तर अधिकांश आश्रम र गुरुहरु अवैध प्रकारका काममा संलग्न भएका हुन्छन् । यस्ता बाबाहरुले खराब काम  गरेको कुरा राजनीतिमा लागेका व्यक्तिले पनि पत्याउँदैनन् । अझ आफूलाई बिहान बेलुका खाना दिने, अन्य सेवा सुविधा उपलब्ध गराउने आश्रम र बाबाहरुप्रति आशंका गर्ने हिम्मत कहाँ जुटाउन सक्छन् र ती असहाय र गरिब नागरिकले । 
स्रोत : बिबिसी हिन्दी
