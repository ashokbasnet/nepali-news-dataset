भारतमा बेचिएका ४८ वंगलादेशीलाई घर फर्काइयो

असार १३ – बंगलादेशबाट भारत ल्याई बेचिएका महिला तथा बालबालिकामध्ये ४८ जनालाई घर फकाईएको छ । ३ वर्षअघि अवैध ढंगले भारत ल्याइएका उनीहरुलाई एक गैरसरकारी संस्थाको पहलमा बंगाल सरकारलाई बुझाईएको भारतीय सञ्चार माध्यमले जनाएका छन् ।

 

बंगालादेशबाट ल्याईएका धेरैजसो महिलाले आफुहरुलाई जबरजस्ती देह व्यापार गर्न बाध्य पारेको बताएका छन् । उनीहरुले भारतको पुणे र मुम्बई शहरमा बढी देह व्यापार हुने गरेको बताएका छन् ।

पीडित एक महिलाले नजिकैको साथी तथा आफन्तले भारत घुम्न जाऊँ भन्दै नशालु पदार्थ खुवाएर बेहोस बनाएर देह व्यापारमा धकेलीदिएको दुखेसो पोखेकी छन् । उनले होस खुल्दा आफु बेचिसकेको थाहा पाएको बताएकी छन् ।

सामाजिक कुसंस्कारका कारण बेचिएका महिलालाई भारतबाट घर फकाईए पनि उनीहरुको आउने दिन निकै चुनौतीपूर्ण र कष्टकर हुने बंगलादेशकी एक महिला अधिकारकर्मीले बताएकी छन् ।

बंगलादेशबाट बेचिने महिलाहरुको यकिन तथ्याङ्क नभएपनि हरेक वर्ष हजारौँको सख्यामा बंगलादेशबाट भारत र खाडी मुलुकमा महिलाहरु बेचिने गरेको महिला अधिकारकर्मीहरुले बताएका छन् ।

उनीहरुका अनुसार रोजगारीको लोभ देखाएर सिमा मार्फत बंगलादेशका महिलालाई भारत पुर्याइने गरिएको छ । मानव तस्कर रोक्न सिमा क्षेत्रमा सुरक्षा चेक जाँच कडा बनाउनुपर्ने उनीहरुको भनाई छ ।
