‘उत्तर कोरियाले नयाँ युद्धको आह्वान गर्‍यो, अमेरिकाले धेरै धैर्य गर्न सक्दैन’

संयुक्त राष्ट्रसंघका लागि अमेरिकी दूत निकी हेलीले उत्तर कोरियाले पछिल्लो पटक शक्तिशाली परमाणु बम परीक्षण गरेर नयाँ युद्धको आह्वान गरेको बताएका हुन् ।

उत्तर कोरियाले आइतबार हाइड्रोजन बमसहितको परमाणु परीक्षण गरेपछिको अवस्थाबारे छलफल गर्न बोलाइएको राष्ट्र संघीय सुरक्षा परिषदको आपतकालिन बैठकमा अमेरिकी दूत हेलीले उत्तर कोरिया र नेता किमले युद्धको शुरुवात गरेको बताएका हुन् ।

अमेरिका युद्धको पक्षमा नरहपनि अब धैर्य धेरै नटिक्ने हेलीको भनाई छ । उत्तर कोरियामाथिको प्रतिबन्ध थप कडा बनाउन अमेरिकाले प्रस्ताव गरेको छ ।

उत्तर कोरियाको मूख्य सहयोगी देखिएको चीनले भने वार्ताको प्रस्ताव गरेको छ । त्यसका लागि स्वीट्जरल्याण्डले मध्यस्थता गर्ने बताएको छ ।

परमाणु परीक्षणको प्रतिक्रियास्वरुप दक्षिण कोरियाले सोमबार मात्र लाइभ–फायर एक्सरसाइज गरेको थियो ।

यसैबीच, उत्तर कोरियाले नयाँ मिसाइल परीक्षणको तयारी गरेको बताइएको छ ।

उत्तर कोरियाले आइतबार परीक्षण गरेको हाइड्रोजन बम सन् १९४५ मा जापानको हिरोशिमा ध्वस्त पारेको बम भन्दा तीनगुणा ठूलो रहेको विश्लेषण गरिएको छ । (एजेन्सी)
