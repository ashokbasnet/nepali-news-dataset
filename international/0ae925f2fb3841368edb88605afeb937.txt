चीनमा ३ दिनमा ३ हजार पटक भुकम्पको धक्का

बैशाख १० – चीनको सिचुवानमा गएको शनिबारदेखि ३ हजार भन्दा बढी पल्ट भुकम्पको झट्का महसुस गरिएको छ ।

शनिबार ७ रेक्टर स्केलको भुकम्प गएयता मंगलबार बिहान ६ बजेसम्म ३ हजार २ सय ४४ वटा भुकम्पका धक्का महसुस गरिएको चिनियाँ भुकम्प मापन केन्द्रले जनाएको छ ।

केन्द्रका अनुसार ती झट्का ३ देखि ५ दशमलव ९ रेक्टरस्केल सम्मका रहेका छन् । भुकम्पका धक्का धेरै ठूलो नभएकाले थप क्षति हुन नपाएपनि पटक पटक भुकम्प जाँदा उद्दारको काम थप कठिन भएको उद्दारकर्ताले बताएका छन् ।

भुकम्पका कारण ढुंगा खसेर लाग्दा एक जना उद्दारकर्ताको ज्यान गएको चिनियाँ सञ्चारमाध्यमले जनाएका छन् । चीनको सिचुवान प्रान्तमा शनिबार गएको भुकम्पमा परी १ सय ९२ जनाको ज्यान गएको पुष्टि भएको छ । २३ जना हराइरहेका छन् भने ११ हजार भन्दा बढी घाइते छन् ।

भुकम्पमा परी भत्किएका घरमा मानिसहरु पुरिएको आशंकामा खोजी तिव्र पारिएपनि सोमबार राति ९ बजेसम्म थप मानिस फेला नपरेको उद्दारकर्ताको भनाई छ । तर सम्भावित क्षेत्रमा जिवितै रहेकाहरुको खोजी तिव्र पारिएको छ ।

–   एजेन्सीको सहयोगमा
