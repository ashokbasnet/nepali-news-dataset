भारतमा संसारकै ठूलो कुम्भमेला शुरु

माघ १ – भारतमा संसारकै सबैभन्दा ठूलो पर्व कुम्भ मेला शुरु भएको छ । मेलामा गुरु तथा साधुहरु सहित हिन्दु धर्मावलम्बीको घुईंचो छ । 

मेलामा १० करोड तीर्थालु सहभागी हुने अनुमान गरिएको छ । पवित्र गंगा नदीमा स्नानका लागि लाखौं तीर्थालु पुगिसकेका छन् ।

यो मेला पवित्र धार्मिक स्नानसित सम्बन्धित छ । मेलामा पुगेका सबै तीर्थालुहरुलाई स्नानको व्यवस्था गर्नुका साथै सबैभन्दा ठूलो चुनौती हुने भारतीय सञ्चार माध्यमले जनाएका छन् । सम्भावित दुर्घटनालाई ध्यानमा राख्दै मेलामा सुरक्षा व्यवस्था कडाई  गरिएको छ ।

मेलाका लागि ३० हजार सुरक्षाकर्मी परिचालन गरिएको छ । मेलामा पुगेकाहरुका लागि १४ वटा अस्थायी अस्पताल, २ सय ४३ जना चिकित्सक, ४० हजार भन्दा बढी शौचालयको व्यवस्था गरिएको छ । मेलामा स्नान गर्ने प्रमुख दिन माघ १ र १४ गते, फागुन ४, १४ २७ र २८ गते परेको छ ।

नदीमा प्रदुषण हुने भन्दै प्लाष्टिक, धुप, सलाईका बट्टालगायत फाल्न रोक लगाइएको छ । कुम्भ मेला १२ वर्षमा एक पटक मेला लाग्ने गर्छ । भारतको इलाहवादमा मेला ५५ दिनसम्म चल्नेछ ।
