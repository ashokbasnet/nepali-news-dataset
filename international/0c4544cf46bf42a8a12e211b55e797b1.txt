एन्जेला मर्केल तेश्रो पटक जर्मन चान्सलर नियुक्त

काठमाडौ, पुस २ – जर्मनका चान्सलर एन्जेला मर्केल तेस्रो कार्यकालका लागि निर्वाचित हुनुभएको छ ।
तल्लो सदनमा भएको मतदानमा मर्केलको गठबन्धनले बहुमत प्राप्त गरेपछि उहाँको तेस्रो कार्यकालका लगभग पक्का भएको स्थानीय सञ्चार माध्यमले जनाएका छन् ।
मर्केलको क्रिस्चियन सोसल युनियन पार्टी सिएसयू र सोसल डेमोक्रयाट्स एसपिडीको गठबन्धनले कुल ६ सय ३१ सिटमध्ये ५ सय ४ सिटमा जित निकालेको हो ।
एसपीडिले गएको आइतबार मात्रै मर्केलको पार्टीसँग गठबन्धन गर्ने निर्णय गरेको थियो । मर्केलको नेतृत्वमा बन्ने सरकारमा एसपिडीका थोरै मात्र प्रतिनिधिको सहभागिता रहनेछ । मर्केलको पार्टीले देशको न्युनतम पारिश्रमिक साढे ८ डलर प्रतिघण्टा पुर्‍याउने प्रतिबद्धता जनाएको छ जुन सन् २०१५ बाट कार्यान्वयनमा आउनेछ ।
नयाँ गठबन्धनमा सरकार बनेपनि यसले देशको राज्यकोषको अनुशासनमा कुनै परिवर्तन भने ल्याउने छैन । जर्मनी युरोपियन युनियनको अत्याधिक औद्योगिकरण र जनघनत्व भएको राष्ट्र हो भने युरोजोनका लागि हुने कुनै पनि महत्वपूर्ण निर्णयमा जर्मनीको निर्णायक भूमिका रहन्छ ।
