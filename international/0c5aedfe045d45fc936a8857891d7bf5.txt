विद्यालयमा अन्धाधुन्ध गोली चलाउँदा २७ को ज्यान गयो

मंसिर ३० – अमेरिकाको कनेक्टिकट राज्यमा एक प्राथमिक विद्यालयमा गोली चल्दा २७ जनाको ज्यान गएको छ । 

ज्यान जानेमा ५ देखि १० वर्ष उमेरका २० जना वालवालिका, ६ जना युवा र गोली चलाउने युवक रहेको प्रहरी अधिकारीहरुले बताएका छन् ।

 

गोली चलाउने युवक स्कुलकै शिक्षिका न्यान्सी लान्जाका २० वर्षिय छोरा एडम रहेको बताइएपनि प्रहरीले उनको औपचारिक पहिचान खुलाएको छैन । अत्याधुनिक हतियार सहित स्कुलमा पुगेका एडमले एक सय राउन्ड गोली हानेको प्रत्यक्षदर्शीले बताएका छन् ।

स्कुलमा गएर गोली चलाउनुअघि एडमले आफ्नी आमाको समेत हत्या गरेको अन्तराष्ट्रिय सञ्चारमाध्यमहरुले उल्लेख गरेका छन् । प्रहरीले एडमका दाई रायनलाई नियन्त्रणमा लिएर सोधपुछ गरेको छ । गोली चलाउने युवकको मानसिक स्थिति ठिक नभएको प्रारम्भिक अनुसन्धानबाट खुलेको प्रहरीको भनाई छ ।

अमेरिकी अधिकारीहरुले गोलीकाण्डलाई देशको इतिहासकै सबैभन्दा भयानक सामुहिक हत्यामध्ये एक भनेका छन् । अमेरिकी राष्ट्रपति बाराक ओबामाले घटनाप्रति दुःख व्यक्त गर्दै यस्ता घटना रोक्न सार्थक कदम उठाउने बताउनुभएको छ ।
