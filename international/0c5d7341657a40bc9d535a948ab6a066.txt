‘पाकिस्तान सरकार मानव अधिकार हनन रोक्न असफल’

मंसिर २८ – अधिकारवादी संस्था एमनेष्टी इन्टरनेशनलले पाकिस्तान सरकार देशको उत्तरपश्चिमी आदिवासी क्षेत्रमा मानवअधिकार हननका घटना रोक्न असफल देखिएको जनाएको छ ।

त्यस क्षेत्रका बासिन्दा तालिवान र सैनिक दुवैको निशानामा परेपनि त्यस्ता घटनाबारे सरकारले गम्भीरता नदेखाएको भन्दै एमनेष्टीले चिन्ता व्यक्त गरेको छ ।

 

संस्थाले निकालेको पछिल्लो प्रतिवेदनमा संवैधानिक सुरक्षाका उपायहरु अबलम्बन नगरिंदा सुरक्षा फौजले सुरक्षा सम्बन्धि आफ्नै कानुन लागू गरेकाले दण्डहीनताले प्रश्रय पाएको दावी गरिएको छ । सरकारले सुरक्षा अभियान चलाएको लामो समय भइसक्दा पनि आदिवासी समुदाय सुरक्षित हुनुको साटो आक्रमण, अपहरण र धम्कीको शिकार भइरहेको प्रतिवेदनमा उल्लेख छ ।

सरकारले निगरानी नराख्दा सशस्त्र सुरक्षा फौजले यातना दिन र बेपत्ता बनाउने छुट पाएको संस्थाको ठहर छ । एमनेष्टीले सुरक्षा सम्बन्धि कानुनी व्यवस्था सबै क्षेत्रमा समान रुपमा लागू हुन नसक्दा आदिवासी क्षेत्रमा हिंसा कायम रहेको भन्दै पाकिस्तानी सरकारलाई आदिवासी क्षेत्रलाई लक्षित गरी कानुनी व्यवस्थाको पुनर्संरचना गर्न आग्रह समेत गरेको छ ।
