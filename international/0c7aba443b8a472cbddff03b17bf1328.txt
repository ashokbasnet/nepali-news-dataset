अमेरिकाद्वारा पाकिस्तानमा सहयोग कटौतीको घोषणा

जेठ १२ – अमेरिकाले पाकिस्तानलाई दिने आर्थिक सहायतामा कटौती गर्ने घोषणा गरेको छ । अलकायदाका प्रमुख ओसामा बिन लादेनको सुराकी गर्न अमेरिकालाई सहयोग गर्ने डाक्टर शकील अफरीदीलाई जेल सजायँ सुनाएपछि अमेरिकी सिनेटको एक समितिले ३ करोड ३० लाख डलर सहयोग राशी कटौती गर्ने निर्णय गरेको हो ।

 

समितिले तोकिएको जेल सजायँको आधारमा हरेक वर्ष १० लाख डलर कटौती गरिने जनाएको छ । अमेरिकी विदेशमन्त्री हिलारी क्लिन्टनले अफ्रिदीमाथिको सजायँ अन्यायपूर्ण र अनुचित रहेको प्रतिक्रिया दिनुभएको छ ।

देशद्रोहको अभियोगमा पाकिस्तानले डाक्टर शकीललाई ३३ वर्षको सजायँ सुनाएको छ । एक जना अमेरिकी सिनेटरले पाकिस्तान र अमेरिकालाई एक अर्काको सहयोग आवश्यक परेपनि पाकिस्तानको पाखण्डीपन स्वीकार्य नहुने बताएका छन् ।
