​चीनले मंगोलियामा गर्‍याे नाकाबन्दी, दलाइ लामा मंगोलिया गएकोमा असन्तुष्ट

मंसिर २५ – चीनले मंगोलियासँगको मुख्य सीमा बन्द गरेको छ । तिब्बतका धार्मिक गुरु दलाइ लामाले मंगोलिया भ्रमण गरेको विषयमा असन्तुष्ट बनेको चीनले मंगोलियासँगको सीमा बन्द गरेको समाचार संस्था अलजजिराले जनाएको छ । 
चीनले मुख्य सीमा नाका बन्द गर्दा दक्षिणपूर्वी सीमा क्षेत्रमा मालबहाक सवारी साधनको लामो लाइन लागेको मंगोलियाका अधिकारीले बताएका छन् । गाडी चालकलाई सीमा पार गर्न नदिदाँ चिसो मौसममा उनीहरुलाई अझ समस्या भएको छ । 
सीमा क्षेत्रमा रातिको समयमा तापक्रम माइनस २० डिग्री सेल्सियससम्म झर्ने गरेको छ । मंगोलियामा दलाइ लामालाई धार्मिक नेताका रुपमा सम्मान गरिन्छ । स्वतन्त्र तिब्बतको माग राख्ने दलाइ लामा भारतमा निर्वासित जीवन बिताइरहनुभएको छ ।
