रुस र सिरियाको संयुक्त हवाई कारवाहीमा २५० सर्वसाधारण मारिए

फागुन ९ – दमासकसको बाहिरी इलाकाको पूर्वी भागमा पर्ने गुटामा आइतबारबाट सुरु भएको सिरिया र रुसको संयुक्त हवाई कारवाहीमा परि २५० जना सर्वसाधारण मारिएका सिरियन अब्जरभेटरी फर ह्युमन राइट्सले जनाएको छ । 
यस हवाई कारवाहीमा परि दर्जनाैँ बालबालिका मारिएका छन् । सिरियामा जारी सात वर्ष लामो द्वन्द्वको क्रममा यो एक रक्तपातपूर्ण कारवाहीको रुपमा रहेको छ । 
विद्रोहीको बलियो प्रभाव रहेको यस इलाकामा विद्रोहीलक्षित मङ्गलबार गरिएको हवाई कारवाहीमा १९ बालबालिकासहित कम्तीमा १०६ सर्वसाधारण मारिएका अब्जरभेटरी जनाएको छ । त्यसैगरी सोमबार पनि गुटामा भएको हवाई कारवाहीमा परी १२७ भन्दा बढी व्यक्ति मारिएका थिए । 
सन् २०१३ यता घेराबन्दीमा रहेको पूर्वी गुटामा करिब ४ लाख मानिसको बसोबास रहेको छ । यस यस प्रंकारको बमबारी रोक्न संयुक्त राष्ट्रसंघका एक अधिकारीले आग्रह गर्नु भएको थियो । हाल त्यहाँको अवस्था नियन्त्रणबाहिर गइरहेको प्रतिक्रिया उहाँले दिनु भएको थियो । 
गुटा राजधानी दमासकसनजिकै विद्रोहीहरूको बलियो प्रभाव रहेको एकमात्र बाँकी क्षेत्र हो । त्यस क्षेत्रमा पुनः नियन्त्रण कायम गर्न सिरियाली सुरक्षाबले प्रयास जारी रहेको र यसमा रुसको पनि सहयोग रहेको छ ।, 
सिरियामा सन् २०११ को मार्चबाट यहाँका राष्ट्रपति बसर अल असदको राजीनामाको माग गर्दै आन्दोलन सुरु भएको थियो । आन्दोलन केही समयपछि गृहयुद्धमा परिणत भयो । 
गृहयुद्धमा आतङ्ककारी समूह अल कायदा र इस्लामिक स्टेट्स हावी हुँदै गयो । केही वर्षदेखि सिरियामा चलिरहेको द्वन्द्वमा परि हालसम्म तीन लाख ४० हजारभन्दा बढी व्यक्ति मारिएका छन् । त्यसैगरी लाखौं घाइते भएका छन् भने, लाखौं घरबारविहीन भई स्वदेश र विदेशमा शरणार्थी जीवन विताउन बाध्य छन् । -रासस
