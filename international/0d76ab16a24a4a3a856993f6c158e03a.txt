अमेरिकाले विश्वभरबाट दैनिक २० करोड एसएमएस संकलन गर्ने गरेको खुलासा

माघ ३ – अमेरिकी राष्ट्रिय सुरक्षा एजेन्सी एनएसएले एक दिनमा विश्वभरबाट २० करोड एसएमएस संकलन र विश्लेषण गर्ने गरेको बेलायती सञ्चारमाध्यमले दावी गरेका छन् ।
बेलायती समाचारपत्र गार्जियन र न्यूज च्यानल च्यानल फोरले अमेरिकाले विश्वभरबाट एसएमएस संग्रह गर्ने गरेको दावी गर्दै रिपोर्ट सार्वजनिक गरेका हुन् । बेलायती गुप्तचर निकाय जिसिएचक्यूले एनएसएको तथ्यांकलाई प्रयोग गर्ने गरेको पनि रिपोर्टमा उल्लेख गरिएको छ ।
गार्जियन र च्यानल फोरले अमेरिकी गुप्तचर निकायका पूर्व कर्मचारी एडवर्ड स्नोडेनले लिक गरेको दस्तावेजको सहयोगमा रिपोर्ट सार्वजनिक गरेका हुन् । रिपोर्ट अनुसार एनएसएको डिसफायर नामक कार्यक्रमले एसएमएसका साथै मिस्डकल अलर्ट, भ्रमण योजना, सम्पर्क, क्रेडिट कार्डबाट हुने भुक्तानी लगायतको सूचना संकलन गर्ने गरेको छ ।
यस्तै अमेरिकी फोन नम्बरबाट संकलन गरिएका तथ्यांक हटाउने र अरु देशका नम्बरबाट संकलन गरिएका तथ्यांक भने सुरक्षित राख्ने गरिएको पनि रिपोर्टमा उल्लेख गरिएको छ ।
एजेन्सीको सहयोगमा
