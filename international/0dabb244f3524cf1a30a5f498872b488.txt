आथिक मन्दीले वालिकाहरु बढी जोखिममा

माघ ९ – विश्वव्यापी आर्थिक मन्दीका कारण महिला तथा वालिकाहरु बढी जोखिममा परेको एक अध्ययनले देखाएको छ । 

अधिकारवादी संस्था प्लान इन्टरनेशनल र ओभरसिज डेभलपमेन्ट इन्ष्टिच्यूटले विश्वका ५९ देशमा गरेको अध्ययनमा आर्थिक मन्दीका कारण धेरैजसो देश, महिला र बालिकाको हेरचाह गर्न असफल भएको देखिएको छ ।

खराब अर्थव्यवस्थाका कारण बालिकाको शिक्षा, स्वास्थ्य तथा समग्र जीवनशैलीमा असर पर्ने गरेको छ । मन्दीका कारण अर्थव्यवस्थामा एक प्रतिशतको गिरावट आएको अवस्थामा हरेक एक हजार वालमृत्युमा वालिकाको प्रतिशत ७ दशमलव ४ र वालकको १ दशमलव ५ प्रतिशत हुने गरेको अध्ययन प्रतिवेदनमा उल्लेख छ ।

प्राथमिक स्वास्थ्य सेवामा गरिने खर्च कटौतीको प्रत्यक्ष असर किशोरीमा परेको र पहिलेको तुलनामा गर्भावस्थामा पाउने रेखदेखमा कमी आएकाले गर्भवती महिलामा मृत्यूको खतरा बढेको संस्थाको निष्कर्ष छ । गरिबीको पहिलो असर वालिकाको शिक्षामा पर्ने गरेको छ ।

परिवारलाई सघाउनका लागि उनीहरुलाई स्कुलबाट निकालिने गरेको छ । प्राथमिक विद्यालयमा पढाई छोड्ने वालिकाको संख्या २९ र बालकको संख्या २२ प्रतिशत रहेको छ । विद्यालयबाट निकाल्नुको उद्देश्य आमाहरुलाई काममा सघाउन् भन्ने रहेको जसका कारण आमासंगै लामो समय काम गर्नुपरेको प्रतिवेदनमा उल्लेख छ ।

घरमा खानेकुराको बाँडफाँड पुरुष सदस्यलाई ध्यानमा राखी गरिने तथा गरिबीका कारण परिवारको अरु बजेटसंगै खाना खर्च जोगाउन सानो उमेरमा वालिकाको बिहे गरिदिने, केहीलाई वालमजदुर र यौनकर्मी बन्न बाध्य बनाईने गरेको पाइएको छ ।

संस्थाले महिलाको स्थिति सुधारका लागि उनीहरुलाई केन्द्रमा राखेर अन्तर्राष्ट्रिय कार्यक्रम शुरु गर्नुपर्ने र त्यसको माध्यमबाट महिलालाई उपयुक्त खाना, सुरक्षा, शिक्षा र जागिर दिनुपर्नेमा जोड दिएको छ ।
