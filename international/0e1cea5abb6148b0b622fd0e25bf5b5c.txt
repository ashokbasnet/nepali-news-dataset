थाई प्रधानमन्त्रीलाई पद त्याग गर्न अदालतको आदेश

वैशाख २४ – थाइल्याण्डको संवैधानिक अदालतले प्रधानमन्त्री यिनलक सिनावात्रालाई पद छोड्न आदेश दिएको छ ।
प्रधानमन्त्री सिनावात्राले राष्ट्रिय सुरक्षाका प्रमुखलाई सरुवा गर्दा अवैध बाटो अपनाएको भन्दै संवैधानिक अदालतले पद छोड्न आदेश दिएको स्थानीय अधिकारीले जनाएका छन् ।
यस्तै मन्त्रिपरिषदका अरु ९ जना मन्त्रीलाई पनि पदबाट हटाइएको छ । मन्त्रीपरिषदमा बाँकी रहेका केहि मन्त्रीले वाणिज्य मन्त्रीलाई कार्यबाहक प्रधानमन्त्रीका रुपमा चयन गरेका छन् । यिनलक सिनावात्राले पदको दुरुपयोग गर्दै राष्ट्रिय सुरक्षा प्रमुखको सरुवा गरेको र उहाँ निकटका व्यक्तिले यसबाट लाभ लिएको अदालतको ठहर छ ।
नयाँ मन्त्रीपरिषद गठन नहुँदासम्म उहाँकै मन्त्रिपरिषदले काम गर्नेछ । गत वर्षको नोभेम्बरदेखि नै विपक्षी दलले यिनलक सिनावात्राको सरकार हट्नुपर्ने भन्दै आन्दोलन चर्काइरहेको थियो भने गत फेब्रुअरीमा जबरजस्ती चुनाव गराएपछि उहाँको आलोचना अझ धेरै चर्किएको थियो ।  
एजेन्सीहरु
