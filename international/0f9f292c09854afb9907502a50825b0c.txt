विश्वका संसदमा महिला प्रतिनिधित्व १.५ प्रतिशतले बढ्यो

जेठ ११ - सन् २०१२ पछि संसदमा महिलाको प्रतिनिधित्व विश्वव्यापी रुपमा १ दशमलव ५ प्रतिशतले बढेको छ ।
सन् २०१२ मा संसदमा महिलाको प्रतिनिधित्व २०.३ प्रतिशत रहेकोमा अहिले २१ दशमलव ८ प्रतिशत पुगेको अन्तर संसदीय संघले जनाएको छ ।
१० वर्ष अघि संसदमा महिला प्रतिनिधित्व १५ प्रतिशत मात्र थियो ।
अन्तर संसदीय संघको तथ्यांक अनुसार सबै भन्दा धेरै महिला प्रतिनिधित्व रुवान्डाको संसदमा छ । रुवान्डाको तल्लो सदनमा ८० सभासद् सिटमा ५१ जना महिला रहेका छन् भने माथिल्लो सदनमा २६ सभासद् सिटमा १० जना महिला सांसद रहेका छन् । प्रतिशतको हिसाबले रुवान्डामा ६३.८ प्रतिशत महिला सभासद्को प्रतिनिधित्व रहेको छ ।
विज्ञका अनुसार रुवान्डामा संसदमा कम्तीमा ३० प्रतिशत सिट महिला आरक्षित हुनु पर्ने नियमका कारण महिला प्रतिनिधित्व धेरै छ । सन् २००३ मा पारित ऐनले संसदमा महिला प्रतिनिधित्व बढाएको भएपनि रुवान्डाका महिलाको अवस्थामा भने खासै परिवर्तन आएको छैन ।
रुवान्डापछि सबै भन्दा धेरै महिला सांसद भएको देश एन्डोरा हो । एउटा मात्र सदन भएको एन्डोरामा कुल २८ सांसद मध्ये २४ जना महिला सांसद छन् । प्रतिशतको हिसाबले एन्डोराको संसदमा ५० प्रतिशत महिला प्रतिनिधित्व रहेको छ ।
एन्डोरो पछि तेस्रो स्थानमा क्युबा रहेको छ । एउटा मात्र सदन रहेको क्युबामा ६ सय १२ सांसद मध्ये २ सय ९९ महिला सांसद रहेका छन् । प्रतिशतको हिसाबले यो संख्या ४८ दशमलव ९ हुन जान्छ ।
त्यसपछि स्वीडेन, साउथ अफ्रिका, सेचेल्स, सेनेगल, फिनल्यान्ड, निकारौगा र इकाडोरमा धेरै महिला सांसद रहेका छन् । शुन्य प्रतिशत महिला प्रतिनिधित्व भएको देशमा मिक्रोनेसिया, पलाउ, कतार, भन्वातु, कोलम्बिया, कोरिया, सर्बिया र थाइल्यान्ड रहेका छन् ।
रुवान्डाको जस्तै संसदमा ३३ प्रतिशत महिला प्रतिनिधित्व हुनु पर्ने व्यवस्था रहेको नेपालको भने ३५ औं स्थानमा रहेको छ । नेपालको संविधान सभामा २९.९ प्रतिशत मात्रै महिला प्रतिनिधित्व रहेको छ । ६ सय १ सभासद्मा २३ जनाको नियुक्ति नभएको अवस्थामा ५ सय ७५ सभासद् मध्ये १ सय ७२ जना मात्र महिला सभासद् रहेका छन् ।
क्षेत्रका हिसाबले नोर्डिम क्षेत्रमा सबै भन्दा धेरै ४२.१ दशमलव महिला सांसदको प्रतिनिधित्व छ । दोस्रो स्थानमा रहेको अमेरिकी क्षेत्रमा भने २५ दशमलव ८ प्रतिशत महिला सांसदको प्रतिनिधित्व रहेको छ । छैटौं स्थान रहेको एशियामा भने संसदमा महिलाको सहभागिता १८ दशमलव ७ प्रतिशत मात्रै रहेको छ । अन्त्यमा रहेको प्यासिफिक क्षेत्रमा १६.२ प्रतिशत मात्र महिला सहभागिता रहेको छ ।
संसारको दुई वटा मात्र क्षेत्रीय संसदमा भने महिला सांसदको सहभागिता ५० प्रतिशत धन्दा कम रहेको छ । सेन्ट्रल अमेरिकाको संसदमा २१ दशमलव ६ प्रतिशत महिला प्रतिनिधित्व छ भने यूरोपियन संसदमा महिला प्रतिनिधित्व ३५ दशमलव २ प्रतिशत रहेको छ ।
- एजेन्सीको सहयोगमा
