इबोलाको महामारी रोक्ने डब्लुएचओको योजना

भदौ ७ – विश्व स्वास्थ्य संगठन डब्लुएचओले इबोला भाइरस संक्रमणको महामारी रोक्न योजनाबद्ध रुपले अघि बढ्ने बताएको छ ।
पश्चिम अफ्रिकी मुलुकहरुमा महामारीका रुपमा फैलिएको इबोला भाइरससँग लड्न डब्लुएचओले ६ देखि ९ महिनाका लागि योजनाबद्ध रुपमा अघि बढ्ने बताएको चिनियाँ समाचार संस्था सिन्हवाले जनाएको छ ।
भाइरससँग लड्न र यसलाई फैलिन नदिन यो अवधिमा विशेष रणनीति अपनाउने डब्लुएचओको तयारी छ । यसबारेको विस्तृत कार्ययोजना भने अर्को हप्ता सार्वजनिक गरिनेछ ।
यसैबीच, इबोला भाइरस संक्रमण रोक्न सीमा नाका बन्द गरेर मात्रै समस्याको समाधान हुन नसक्नेतर्फ डब्लुएचओले सचेत गराएको छ । यसले भाइरस प्रभावित मुलुकमा मानवीय संकट आइपर्नुका साथै इबोला नियन्त्रणमा अन्तर्राष्ट्रिय तवरबाट अहिले भइरहेको प्रयासमापनि बाधा पुग्ने उसको ठहर छ ।
डब्लुएचओले इबोला भाइरस प्रभावित मुलुकसँगको नाका बन्द गर्ने तथा कुनै प्रतिबन्ध लगाउन सुझाव नदिने पनि स्पष्ट पारेको छ ।
