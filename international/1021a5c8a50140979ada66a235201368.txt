टर्की : राष्ट्रपतिको अपमान गर्ने विरुद्धको मुद्दा फिर्ता

साउन १५ – टर्कीका राष्ट्रपति रिसेप टइप एर्डोगानले आफ्नो अपमान गरेको आरोपमा दायर भएका सबै मुद्दा फिर्ता लिने बताउनुभएको छ । टर्कीमा झण्डै दुई हजार जना विरुद्ध राष्ट्रपतिको अपमान गरेको भन्दै मुद्दा दायर भएको छ । राष्ट्रपति एर्डोगानले राष्ट्रिय एकता बढाउन भन्दै आफ्नो अपमान गरेको आरोपमा दायर भएका मुद्दाबाट आरोपितलाई मुक्त गर्ने निर्णय गरेको बिबिसीले जनाएको छ ।
जुलाई १५ मा भएको असफल सैनिक कु पछि प्रजातन्त्रको रक्षाका लागि नागरिकले देखाएको एकताबाट रापष्ट्रपति एर्डोगान प्रभावित भएका हुन् । यसैबिच राष्ट्रपति एर्डोगानले अमेरिकी सैनिक जनरलले सैनिक कु गर्नेको पक्ष लिएको अरोप लगाउनुभएको छ ।अमेरिकी सैनिक जनरल जोसेफ भोटलको भनाईको आलोचना गर्दै राष्ट्रपति एर्डोगानले जनरल भोटलले सैनिक कुको प्रयासमा संलग्नको समर्थन गरेको आरोप लगाउनुभयो । अमेरिकाको सेन्ट्रल कमाण्डका प्रमुख भोटलले बिहीबार सेनाको केही अधिकारीलाई कैदी बनाउँदा अमेरिका र टर्कीबिचको सैन्य साझेदारीमा असर पर्ने बताउनुभएको थियो ।
