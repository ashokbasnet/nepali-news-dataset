दिल्ली विधानसभाका लागि मतदान

माघ २४ – भारतको राजधानी नयाँ दिल्लीमा विधानसभाका लागि मतदान भैरहेको छ । दिल्लीका एक करोड ३३ लाख भन्दा बढी मतदाताले विधानसभा सदस्य निर्वाचित गर्न मतदान गर्दैछन् ।
दिल्लीका ७० विधानसभा सिटका लागि ६ सय ७३ जना उम्मेदवार चुनावी मैदानमा उत्रिएका छन् । यस पटकाको चुनावमा भारतीय जनता पार्टी, आम आदमी पार्टी र कांग्रेस आईबीच मुख्य प्रतिस्पर्धा हुने आंकलन गरिएको छ ।
तर पनि कांग्रेस भने चुनावी प्रचार प्रसार देखि नै भाजपा र आम आदमी भन्दा केही पछाडि देखिदै आएको छ । विधानसभा चुनावमा भाजपाले किरण वेदीलाई मुख्यमन्त्रीको दावेदारका रुपमा प्रस्तुत गरेको छ भने आम आदमीले पार्टी संयोजक अरविन्द केजरिवाल र कांग्रेस आईले अजय माकनलाई मुख्यमन्त्रीको दाबेदारका रुपमा उठाएका छन् ।
यसअघि सन् २०१३ को डिसेम्बर ४ मा भएको विधानसभा चुनावमा भाजपा नेतृत्वको गठबन्धनले ३२ सिट जितेको थियो भने आम आदमीले २८ र कांग्रेसले मात्र ८ सिट जितेको थियो ।
आम आदमीका अरविन्द केजरीवालले कांग्रेससँग मिलेर सरकार बनाए पनि ४९ दिनमा राजिनामा दिएपछि दिल्लीमा राष्ट्रपति शासन चल्दै आएको थियो । शनिबार भैरहेको चुनावले दिल्लीलाई विधानसभा दिने छ ।
शनिबार भैरहेको मतदानको मत परिणामा आउँदो मंगलबार सार्वजनिक हुने जनाइएको छ । यसैबीच यसपटकको विधानसभा चुनावमा सामाजिक सञ्जालको प्रयोग पनि बढेको छ ।
भारतीय प्रधानमन्त्री नरेन्द्र मोदीले शनिबार बिहान ट्वीटर मार्फत मतदानमा सहभागी हुन नागरिकसँग आग्रह गर्नुभएको छ । यस्तै आम आदमीका संयोजक अरविन्द केजरीवालले पनि ट्वीटर मार्फत मतदानमा सहभागी हुन आग्रह गर्नुभएको छ ।
– एजेन्सीको सहयोगमा
