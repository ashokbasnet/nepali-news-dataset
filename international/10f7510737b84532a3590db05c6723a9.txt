सिरियामा आक्रमण गरे रुसले अमेरिकालाई नछोड्ने

भदौ ११ – रुसले सिरिया विरुद्ध सैन्य बल प्रयोग भए गम्भीर परिणाम आउने चेतावनी दिएको छ ।
सिरियाले युद्धमा नागरिक विरुद्ध रासायनिक हतियार प्रयोग गरेर सैन्य कारवाहीलाई निम्तो दिएको भन्दै अमेरिकाले आक्रमण गर्ने संकेत गरेपछि रुसले यस्तो चेतावनी दिएको हो ।
त्यसको जवाफ दिँदै रुसले अमेरिकालाई भनेको छ ‘सिरिया विरुद्ध सैन्य बलको प्रयोग भए भयावह परिणाम हुनेछ ।’ रुसी विदेश मन्त्रालयका प्रवक्ता अलेक्जेण्डर लुकासेभिचले अहिले अन्तराष्ट्रिय समूदायले विवेक अपाउनुपर्ने समय भएको बताउनुभएको छ ।
उहाँले सिरियामाथिको आक्रमण अन्तर्राष्ट्रिय कानूनको उलंघन हुने भन्दै त्यसको पालना गर्न अमेरिका सहित अन्तर्राष्ट्रिय समूदायलाई अपील गर्नुभएको छ ।
सिरियामाथि कारवाहीका विषयमा राष्ट्रसंघ सुरक्षा परिषदमा विवाद छ । रुसले अमेरिका र बेलायतले राष्ट्रसंघ सुरक्षा परिषदलाई बेवास्ता गरेर कदम चाल्न खोजेको टिप्पणी गरेको छ ।
‘सिरियामा सैन्य हस्तक्षेप गर्न बहाना बनाउने प्रयास भैरहेको छ’ अलेक्जेण्डरले भन्नुभएको छ ‘राष्ट्र संघ सुरक्षा परिषद्लाई उपेक्षा गर्नु सिरिया, मध्यपूर्व र उत्तर अफ्रिकी देशका लागि घातक र पीडादायी परिणाम हुनेछ ।’
सुरक्षा परिषदमा रुस र चीन सिरियामाथि बल प्रयोग गर्न नहुने पक्षमा छ भने अमेरिका र बेलायतले आक्रमण गर्नुपर्ने बताउँदै आएका छन् ।
