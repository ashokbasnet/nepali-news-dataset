१५ दिनसम्म ५ भन्दा बढी एसएमएस पठाउन रोक

भदौ २ – दक्षिण भारतीय राज्यमा जातीय आक्रमणको हल्लाका कारण स्थिति तनावपूर्ण बन्दै जान थालेपछि भारतमा एकैपल्ट धेरै एसएमएस पठाउन रोक लगाईएको छ । आक्रमणको डरका कारण विभिन्न राज्यबाट मानिस पलायन हुन थालेपछि केन्द्र सरकारले एकै पल्ट पठाईने धेरै एसएमएस र एमएमएसमा १५ दिनका लागि रोक लगाएको हो ।

 

एसएमएस र एमएमएसका माध्यमबाट पूर्वोत्तर राज्यका नागरिकमाथि आक्रमण हुने हल्ला फैलिएपछि पछिल्लो चार दिनमा मात्रै १५ हजार भन्दा बढी मानिसले बेंगलोर छोडेका छन् । यस्तै मुम्बईबाट १५ सय तथा पुणे, चेन्नई लगायतका ठाउँबाट पनि धेरै मानिस पलायन भएका भारतीय सञ्चारमाध्यमले जनाएका छन् ।

यी सबै ठाउँ छाड्नेमा पूर्वोत्तर राज्यका बासिन्दा छन् । सरकारले आक्रमणको हल्ला फैलाउनेलाई खोजी गर्ने प्रयास भईरहेको जनाएपनि सफल हुन सकेको छैन ।
