बेलायतमा विदेशमन्त्रीद्वारा राजीनामा

असार ३१ – बेलायती विदेशमन्त्री विलियम हेगले राजीनामा दिनुभएको छ । प्रधानमन्त्री कार्यालयका अनुसार हेग अब तल्लो सदन हाउस अफ कमन्सको नेताका रुपमा क्याबिनेटमा शामिल हुनुहुनेछ ।
२६ वर्षदेखि नर्थ योर्कसायरबाट सांसद रहेका हेगले आउँदो वर्ष हुने चुनावमा उम्मेदवारी दिनुहुने छैन । प्रधानमन्त्री डेभिड क्यामरुनले मन्त्रीपरिषदमा फेरबदल गर्न लागेकाले हेगको राजीनामालाई त्यसैको एउटा पाटोका रुपमा हेरिएको छ । हेगको जिम्मेवारी अब वर्तमान रक्षामन्त्री फिलिप ह्यामोन्डले सम्हाल्ने बिबिसीले उल्लेख गरेको छ ।
मन्त्रीपरिषदमा गर्न लागिएको फेरबदलकै क्रममा कन्जर्भेटिभ पार्टीका सांसद केन क्लार्कले पनि राजीनामा दिनुभएको छ । उहाँ सन् १९७० देखि क्याबिनेटमा विना विभागीय मन्त्रीका रुपमा रहनुभएको छ ।
राजीनामापछि विदेशमन्त्री हेगले मन्त्री पदमा नरहेपनि सांसदका रुपमा रहीरहन पाउनु आफ्ना लागि गौरवको कुरा भएको बताउनुभएको छ । उहाँले आम चुनाव पछि आफू लेखनमा फर्किने बताउनुभएको छ ।
