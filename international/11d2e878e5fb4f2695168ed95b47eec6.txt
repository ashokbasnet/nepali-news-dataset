बेलायती प्रधानमन्त्री भारतमा

फागुन ७ – बेलायती प्रधानमन्त्री डेबिड क्यामरुन तीन दिने भ्रमणका लागि सोमबार भारत पुग्नुभएको छ । 

बेलायती व्यापारिक प्रतिनिधिमण्डल सहित भारत आएका प्रधानमन्त्री क्यामरुनको भ्रमणको उद्देश्य दुई देशबीच आउँदो सन् २०१५ सम्म द्विपक्षीय व्यापार दोब्बर बनाउनु रहेको भारतीय सन्चारमाध्यमले जनाएका छन् । प्रधानमन्त्रीका रुपमा क्यामरुनको यो दोश्रो भारत भ्रमण हो ।

तीन दिने भ्रमणका क्रममा प्रधानमन्त्री क्यामरुनले भारतीय राष्ट्रपति प्रणव मुखर्जी, प्रधानमन्त्री मनमोहन सिंहसंग भेट गर्नुहुनेछ । क्यामरुनसंग आएको प्रतिनिधिमण्डलमा उद्योगी व्यवसायीसंगै  नौ जना सांसद पनि छन् । भारत पुग्नेबित्तिकै सञ्चारकर्मीसंग कुरा गर्दै बेलायती प्रधानमन्त्री क्यामरुनले भारत र बेलायतबीच २१ औं शताब्दीको महान साझेदारी हुन सक्ने संभावना व्यक्त गर्नुभयो ।

दुई देशबीच महत्वपूर्ण सम्बन्ध रहेपनि त्यसको पूर्ण सदुपयोग हुन नसकेको भन्दै उहाँले अब नयाँ सम्भावनाको खोजी हुने बताउनुभयो । आप्रवासन नीतिमा कडाई गरेका क्यामरुनले भारत भ्रमणका क्रममा बेलायतमा सकारात्मक योगदान दिन चाहनेलाई उत्साहपूर्वक स्वागत गर्न तयार रहेको सन्देश दिने विश्लेषकहरुले बताएका छन् ।
