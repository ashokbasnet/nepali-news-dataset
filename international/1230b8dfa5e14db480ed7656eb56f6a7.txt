भारत विश्वकै सर्वाधिक मुस्लिम जनसंख्या भएको मुलुक बन्दै

अमेरिकामा आधारित प्यु रिसर्च सेन्टरको एक अध्ययन प्रतिवेदनअनुसार यही रफ्तारमा अघि बढ्ने हो भने विश्वमा सन् २०१० देखि २०५० को अवधिबीच मुस्लिमको जनसंख्या ७३ प्रतिशत बढ्ने छ ।

हाल सबैभन्दा ठूलो मुस्लिम जनसंख्या भएको मुलुक इन्डोनेसिया हो । भारत मुस्लिमको दोस्रो ठूलो जनसंख्या भएको मुलुक हो । तर सन् २०५० सम्ममा भारत मुस्लिमको सबैभन्दा ठूलो जनसंख्या भएको मुलुक बन्ने सो अध्ययन प्रतिवेदनको दाबी छ ।

त्यसैगरी क्रिश्चियनको जनसंख्या ३५ प्रतिशतसम्म र हिन्दूको जनसंख्या ३४ प्रतिशतसम्म बढ्ने अध्ययनले देखाएको छ ।

दि फ्युचर अफ वर्ल्ड रिलिजन शीर्षकको प्रतिवेदनमा भनिएको छ, ‘सन् २०५० सम्ममा विश्वको जनसंख्या ३५ प्रतिशतले बढ्ने छ । यदि मौजुदा दरमै जनसंख्या बढ्ने हो भने सन् २०७० सम्म विश्वमा सबैभन्दा धेरै मानिसले मुस्लिम धर्म मानेका हुनेछन् ।’

सन् २०५० सम्म भारतमा मुस्लिमको जनसंख्या ३० करोड पुग्ने प्रतिवेदनमा जनाइएको छ । यसका बाबजूद भारतमा हिन्दू धर्मावलम्बी कै बहुमत कायम रहने पनि प्रतिवेदनमा उल्लेख छ ।

हाल विश्वमा सबैभन्दा ठूलो जनसंख्या क्रिश्चियन धर्मावलम्बीको छ । दोस्रो नम्बरमा मुस्लिम, तेस्रो नम्बरमा नास्तिक र चौथो नम्बरमा हिन्दू धर्मावलम्बी छन् । प्रतिवेदनअनुसार युरोप र उत्तर अमेरिकामा नास्तिकको संख्या बढे पनि सन् २०५० सम्ममा नास्तिकको संख्यामा कमी आउने छ ।

विश्वमा हाल १६.४ प्रतिशत नास्तिक छन् । सन् २०५० सम्ममा यो संख्या १३.२ प्रतिशतमा सीमित रहने प्रतिवेदनको ठहर छ । (एजेन्सी)
