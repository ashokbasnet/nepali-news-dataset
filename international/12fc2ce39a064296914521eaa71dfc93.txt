कसरी मारिए गद्दाफी ?

काठमाण्डौं — लिबियाका पूर्व शासक कर्णेल मुआमार गद्दाफी बिहीबार आफ्नै गृहनगर सिर्तेमा मारिए । गद्दाफीलाई उनी लुकेको सुरुङबाट निकालेर विद्रोही सेनाले गोली हानेर मारेको भएपनि त्यहाँको अन्तरिम सरकारले भने उनी दोहोरो भीडन्तमा मारिएको दाबी गरेको छ ।

 

 

‘गुड्दै गरेको कार विद्रोही र गद्दाफी समर्थक बीचको गोली हानाहानमा प-यो’, लिबियाको संक्रमणकालीन परिषदका कार्यबाहक प्रधानमन्त्री मोहमद जिब्रिलको भनाई उधृत गर्दै बीबीसीले लेखेको छ, ‘उनको टाउकोमा गोली लाग्यो ।’ यदि उनको भनाईलाई विश्वास गर्ने हो भने गद्दाफी कारमा भाग्दै थिए । तर अन्तरिम सरकारको यो भनाइ गलत देखिन्छ , किनकी गद्दाफीलाई सुरुङ भित्र लुकेको अवस्थामा पक्राउ गरिएको सार्वजनिक भैसकेको छ । 

 

गद्दाफीलाई घिसार्दै सडकमा

 

सिमेन्ट पाइपको सुरुङभित्र लुकिरहेका गद्दाफीलाई  अन्तरिम परिषदको सेनाले फेला पारेपछि उनले नमार्न आग्रह गर्दै भनेका –मलाई गोली नहान ।  तर उनको याचना कसैले सुनेन । लडाकुले उनको कपाल समाते, त्यति बेलासम्म उनको टाउकोमा गोली समेत हानिसकिएको थियो र उनी रगतले लत्पतिएका थिए । उनलाई मुक्का बजारियो र जबर्जस्ती ट्रकमा कोचियो ।  भीडमा कसैले ‘उसलाई जिउँदै राख, जिउँदै राख’ पनि भनेको सुनिन्थ्यो तर भीडले त्यो आग्रहलाई अस्वीकार ग-यो ।

 

गद्दाफी पक्राउ पर्दा विद्रोही सेनाको कमाण्डर नभएको र भीडबाट निर्देशित भएकाले गद्दाफीमाथि अमानवीय व्यवहार भयो र उनलाई मारियो । भिडियो फुटेजले गद्दाफीलाई राष्ट्रिय संक्रमणकालीन परिषदका सेनाले  सडकमा घिसार्दै गरेको देखिन्छ । सकेसम्म कुटेर, लछारपछार गरेर मरणासन्न पारेपछि उनलाई गोली हानियो । उनको टाउको र पेटमा गोली हानिएको बताईएको छ । र, तस्वीरहरुले पनि त्यसै भनिरहेका छन् । 

 

युद्धअपराधको श्रेणीमा गद्दाफी हत्या 

 

गद्दाफीको हत्याले विश्वभरी नै तरंग उत्पन्न गराएको छ ।  जिउँदै समातिएका गद्दाफीलाई पछि गोली हानेर मारिएको, उनलाई निकै अमानवीय व्यवहार गरिएको, मुक्का तथा जुत्ताले समेत हानिएको समाचारले जो कोहीलाई पनि स्तब्ध पार्छ ।  ‘एकजना कुकुर भागिरहेको थियो, त्यसलाई सबैले लखेटिरहेका थिए र मैले पनि जुत्ताले हानेँ’ भन्ने एक जना विद्रोही लडाकुको भनाइले पनि उनीमाथि कस्तो व्यवहार भएको थियो भन्ने प्रष्ट पार्छ । यसबाट युद्धको क्रममा पक्रिएका एकजना युद्धबन्दीमाथि हुनुपर्ने मानवीय व्यवहार उनीमाथि भएको थिएन र युद्धमा पक्रेर विरोधीलाई मार्ने युद्धअपराध भयो भन्ने प्रष्ट हुन्छ ।  

 

एम्नेष्टी इन्टरनेशनलले पनि गद्दाफीको मृत्यु कसरी भयो भन्ने बारेमा स्पष्ट रुपमा जनतासामु सबै विवरण सार्वजनिक गर्न माग गरेको छ । एम्नेष्टीले गद्दाफी सरकारका जो कोही सदस्यलाई मानवीय व्यवहार गर्न विद्रोहीको सरकारसँग आग्रह गर्दै गद्दाफी हत्याको छानवीन  गर्न पनि माग गरेको छ । 

 

गद्दाफीसँगै छोरापनि मारिए 

 

गद्दाफीका अर्का छोरा मुतास्सिम पनि मारिएका छन् । भागिरहेको अवस्थामा गोली हानेर उनलाई मारिएको त्यहाँका संचार मन्त्रीलाई उधृ्त गर्दै अरबी टेलिभिजन च्यानल अलजजिराले जनाएको छ । तर सुरुमा उनलाई जिउँदै समातिएको र उनी घाइते भएको बताइएको थियो । उनको मृत्युका बारेमा पनि निकै शंका उब्जिएको छ । उनलाई पनि सुरुमा जिउँदै समातेर गोली हानेर मारिएको हुनसक्ने अन्तराष्ट्रिय सञ्चार माध्यमहरुले जनाएका छन् । 

 

गद्दाफीको हत्या : शासकको अन्त्य की योद्धाको शहादत ? 

 

गद्दाफीको हत्यासँगै यसको पक्षविपक्षमा अभिमत जाहेर हुने क्रम चलिरहेको छ । बेलायत तथा अमेरिका लगायतका देशका संचार माध्यमहरुले गद्दाफीको मृत्युलाई ठूलै उत्सव र विजयका रुपमा व्याख्या गरिरहेका छन् र निकै क्रुद्ध र अपमानपूर्ण शीर्षकहरुमा समाचार लेखेका छन् ।

 

बेलायती पत्रिकाहरुमा कुकुर र मुसा जस्ता नामले सम्बोधन गरिएको छ गद्धाफीलाई । गद्दाफीको मृत्युमा लिबियाली भन्दा अमेरिका,फ्रान्स र बेलायत बढी खुसी देखिन्छन् यतिबेला । नेटो सेनाको आक्रमण सहितको सहयोगमा गद्दाफीको हत्यामा जुन भीडतन्त्र देखियो त्यसले अवश्य पनि लिबियाका आगामी दिन निकै अस्थिर हुनेछन् भन्ने प्रष्ट पार्छ ।

(एजेन्सी)

यो पनि पढ्नुहोस् गद्दाफी को थिए ?
