आइएससँग सम्बन्ध रहेको आरोपमा भारतीय आयल कर्पोरेशनका मार्केटिङ म्यानेजर पक्राउ

मंसिर २६ – विद्रोही समूह इस्लामिक स्टेट आइएससँग सम्बन्ध रहेको आरोपमा इन्डियन आयल कर्पोरेशन आइओसीका एक जना मार्केटिङ म्यानेजर पक्राउ परेका छन् ।
भारतीय सञ्चारमाध्यमका अनुसार आइएसको एजेन्ट भएको आरोपमा उनलाई पक्राउ गरिएको हो । भारतीय आयल कर्पोरेशनका मार्केटिङ म्यानेजर मोहम्मद सिराजुद्दीनलाई भारतको जयपुरबाट आतंक निरोधी दस्ताले पक्राउ गरेको हो । उनीमाथि आइएसका लागि विभिन्न सामाजिक सञ्जालमार्फत प्रचार अभियान चलाएको आरोप लगाइएको छ । राजस्थानमा आइएसको नेटवर्क बनाउन सक्रिय रहेको अवस्थामा उनलाई पक्राउ गरिएको सुरक्षा स्रोतले जनाएको छ । 
फेसबुक, ट्वीटर जस्ता सामाजिक सञ्जालमार्फत उनले आइएसमा भर्ती हुन युवा–युवतीलाई प्रेरित गर्दै आएको पनि अनुसन्धानबाट खुलेको भारतीयसञ्चार माध्यमले जनाएका छन् ।
भारत कर्नाटकका ३० वर्षका मोहम्मद सिराजुद्दीन  आइओसीको मार्केटिङ म्यानेजरको रुपमा सन् २०१४ अप्रिलदेखि जयपुरमा कार्यरत थिए । श्रीमती र बच्चासँगै बस्ने उनी पछिल्लो ३ महिना यता भने एक्लै बस्दै आएका थिए । उनले इन्टरनेटको पहुँचमा भएका मुस्लिम समुदायका युवायुवतीलाई आइएसमा भर्ती हुन प्रेरित गर्दै आएका थिए ।
उनलाई कुनै आतंकवादी घटनाको योजना बनाएको आरोपमा नभई सामाजिक सञ्जालमार्फत विद्रोही समुह आइएसको आदर्श युवायुवतीसम्म पु¥याई आइएसमा जान प्रेरित गरेको आरोपमा पक्रेको त्यहाँको सुरक्षा बललाई उदृत गर्दै भारतीय अनलाइन संस्करणहरुले जनाएका छन् । उनी बिहीबार पक्राउ परेका हुन् । 
– एजेन्सीको सहयोगमा
