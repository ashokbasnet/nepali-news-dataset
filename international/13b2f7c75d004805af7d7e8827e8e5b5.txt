बेलायतमा टाटा स्टिलका १०५० कर्मचारीको जागिर जाने

माघ ५ – टाटा स्टिल कम्पनीले बेलायतको प्लान्टमा कार्यरत एक हजार भन्दा धेरै कर्मचारी कटौती गर्ने भएको छ । कटौतीमा पर्नेमा साउथ वेल्स क्षेत्रको प्लान्टमा कार्यरत कर्मचारी रहेको टाटा स्टिलको युरोप शाखाले जनाएको छ ।
साउथ वेल्सको प्लान्टबाट मात्रै सात सय ५० कर्मचारी कटौती गर्ने कम्पनीले जनाएको छ । यस्तै अरु तीन सय कर्मचारी बेलायतका अरु क्षेत्रमा रहेका प्लान्टबाट कटौतीमा पर्ने छन् ।
युरोमा स्टिलको आयातमा कडाइ गर्न नभए युरोपको स्टिल उद्योग नै खतरामा पर्ने टाटा स्टिलको युरोप शाखाले चेतावनी दिएको छ । भारतीय टाटा ग्रुप अन्तर्गतको टाटा स्टिलका प्लान्टमा युरोपमा झण्डै १७ हजार मानिसले काम गर्ने गरेका छन् ।
सन् १९०७ मा स्थापित टाटा स्टिलले विश्वका २६ देशमा कारोबार गर्छ भने यसका कर्मचारीको संख्या ८० हजार भन्दा धेरै छ । 
– एजेन्सीको सहयोगमा
