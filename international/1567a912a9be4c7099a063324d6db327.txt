नर्दन ह्वाइट प्रजातिको अन्तिम भाले गैंडा मर्‍यो

चैत ६ –संसारमा एक्लै बाँचिरहेको उत्तरी सेतो (नर्दन ह्वाइट) प्रजातिको भाले गैंडा मरेको छ ।
केन्याको ओआई पेजेटा वन्यजन्तु आरक्षमा रहेको यो गैंडा बूढ्यौलीका कारण महिनौं थलिएर सोमबार मरेको त्यहाँका अधिकारीले बताएका छन् ।

अन्तिम भाले गैंडा मरेपछि अब यस प्रजातिका दुई ओटा पोथी गैंडा मात्रै संसारमा जीवित रहेको बीबीसीले जनाएको छ । सुडान नाम गरेको ४५ वर्षको त्यस गैंडालाई पछिल्लो समय उठ्न बस्नसमेत गाह्रो हुने गरेको थियो ।
भेट्रो फर्टिलाइजेसन प्रविधिको विकास गरेर मात्रै अब उत्तरी सेतो गैंडाको प्रजाति जोगाउन सकिने आशा छ । यही आशामा सुडानका आनुवांशिक वस्तुहरू उसको मृत शरीरबाट सोमबार नै निकालिएको संरक्षणकर्ताले जनाएका छन् ।
भविष्यमा यस प्रजातिको अस्तित्व जोगाइराख्न वैज्ञानिकले उन्नतखालको कोषीय प्रविधि विकास गरिरहेको बताइन्छ ।
प्रविधि सफल भएमा त्यस मृतक भाले गैंडाको सुरक्षित राखिएको वीर्यलाई बाँकी रहेका यस प्रजातिका दुई पोथी–नाजिन र फातुको अन्डासँग कृत्रिम तरिकाले प्रजनन गराएर उत्तरी सेतो गैंडाको प्रजाति सुरक्षित राख्ने वैज्ञानिकको योजनाले मूर्त रूप पाउनेछ ।
नाजिन र फातु मृतक सुडानकै छोरी र नातिनी हुन् । अफ्रिकी महादेशको मध्य तथा पूर्वी भूभागमा पाइने गैंडालाई उत्तरी सेतो गैंडा भनिन्छ भने दक्षिणी क्षेत्रमा पाइने यसैसँग मिल्दोजुल्दो प्रजातिको गैंडालाई दक्षिणी सेतो (साउदर्न ह्वाइट) गैंडा भनिन्छ । सन् २०११ मा यो प्रजातिको गैंडालाई अन्तर्राष्ट्रिय प्रकृति संरक्षण सङ्घ आइयूसीएनले अति सङ्कटापन्न सूचीमा राखेको थियो ।
