क्लिन्टन भर्सेस ट्रम्पः को बन्ला राष्ट्रपति ?

कात्तिक २४ – अमेरिकी नागरिकले नयाँ राष्ट्रपतिका लागि मतदान गरेका छन् । नेपाली समय अनुसार बुधबार बिहान मतदान केन्द्र बन्द हुने क्रम सुरु भएको छ । नयाँ राष्ट्रपतिका लागि डेमोक्र्याटिक पार्टीकी हिलारी क्लिन्टन र रिपब्लिक पार्टीका डोनाल्ड ट्रम्प चुनावी प्रतिस्पर्धामा छन् । झण्डै चार करोड ६० लाख मतदाताले अर्ली भोटिङ अन्तर्गत मतदानको दिन भन्दा अघि नै मत दिएका छन् । मतदानको दिन धेरै अमेरिकीले लाइनमा बसेर मत दिएका छन् । यो चुनावले भविष्यमा अमेरिकाको नेतृत्व कसको हातमा पुग्ने छ भन्ने तय गर्ने छ । राष्ट्रपतिय चुनावको मत परिणाम नेपाली समय अनुसार बुधबार बिहान ११ बजेसम्म आउने अपेक्षा गरिएको छ । अब केही राज्यमा मात्रै मतदान केन्द्र बन्द हुन बाँकी छ । मतदानको केही अघि सार्वजनिक भएका सर्वेक्षणमा हिलारी क्लिन्टन अघि देखिनु भएको छ । तर चुनावमा क्लिन्टन र ट्रम्पबिच कडा प्रतिस्पर्धा हुने देखिएको छ । अमेरिकाका ५० राज्यमा मतदातन भएको हो । यसमा राष्ट्रपतिमा विजयी हुनका लागि दुई सय ७० इलेक्ट्रोल भोट चाहिन्छ ।
