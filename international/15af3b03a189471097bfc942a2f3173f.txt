चीनमा कोइलाखानी विस्फोट हुँदा १९ जनाको ज्यान गयो

कात्तिक २४ — चीनको युनान प्रान्तमा कोइलाखानी विस्फोट हुँदा १९ जनाको ज्यान गएको छ । अन्य २४ जना खानीमा फसिरहेका चिनिया समाचार संस्था सिन्ह्वाले जनाएको छ । 

 

खानीमा फसिरहेकाहरुको उद्धार भैरहेको छ । पचास जना भन्दा धेरैको सकुशल उद्धार गरिएको सिन्ह्वाले जनाएको छ । खानीमा ग्यासको मुस्लो उडिरहेकाले उद्धारमा कठिनाइ भएको अधिकारीहरुले जनाएका छन् । 

 

सरकारले खानी वरपर सुरक्षाकर्मी तैनाथ गरेर उद्धार भैरहेको जनाएको छ । गएको हप्ता मात्रै हेनान् प्रान्तमा भएको विस्फोटमा १० जनाको ज्यान गएको थियो । चीन सरकारले कोइला खानी सुरक्षामा उच्च सतर्कता अपनाएको दावी गरे पनि यो वर्ष नाटकीय रुपमा विस्फोटका घटना बढेको सिन्ह्वाले दावी गरेको छ । -एजेन्सी
