आतंकवादको बिरोधमा ऐतिहासिक एकता र्‍याली

पुस २८ - आतंकवादी आक्रमणको बिरोधमा फ्रान्सको पेरिसमा भएको एकता र्‍यालीमा विश्वका दर्जनौं नेता सहित लाखौँले सहभागिता जनाएका छन् । र्याली नेपाली समय अनुसार आइतबार राती अबेर सकिएको हो । पेरिसमा रहेका नेपाली पत्रकार एवं लेखक ददि सापकोटाले उज्यालोलाई दिनुभएको जानकारी अनुसार फ्रान्स र युरोपको इतिहासमै भव्य प्रदर्शन भएको हो ।
र्यालीमा फ्रान्सको राष्ट्रिय गीत पनि गाइएको थियो । एकता र्यालीमा सहभागीहरुले धर्मगुरु मोहम्मदको व्यङ्ग्यचित्र प्रकाशन गर्दा मारिएका व्यङ्ग्यचित्रकार तथा पत्रकारप्रति सम्मान व्यक्त गर्दै शार्ली शार्ली भनी नारा लगाएका थिए ।
एकता यात्रामा जोर्डनका नरेश तथा रानीको उपस्थिति थियो भने जर्मन चान्सलर एङ्गेला मर्केल र बेलायती प्रधानमन्त्री डेभिड क्यामरुन पनि उपस्थित हुनुहुन्थ्यो । इटालीका प्रधानमन्त्री मेटेओ रेन्जीले युरोपले आतङ्कवादविरुद्ध चुनौतीमा विजय हासिल गर्ने बताउनुभयो । अमेरिकी राष्ट्रपति बाराक ओबामालाई उहाँका महान्यायाधीवक्ता एरिक होल्डरले प्रतिनिधित्व गर्नुभएको थियो ।
गएको बुधबार पेरिसमा रहेको व्यंग्य पत्रिका सार्ली एब्डोको कार्यालयमा बन्दुकधारीको आक्रमणमा १२ जनाको ज्यान गएको थियो ।
यस्तै आक्रमणकारीले शुक्रबार एउटा सुपरमार्केट कब्जामा लिएर चार जनाको हत्या गरेका थिए भने त्यसअघि बिहीबार एक जना महिला प्रहरीको पनि बन्दुकधारीको आक्रमणमा ज्यान गएको थियो । प्रहरीले चार्ली हेब्डो र सुपर मार्केटमा आक्रमण गर्ने आक्रमणकारीका साथीहरुको खोजी गरिरहेको छ ।
आक्रमणमा प्रत्यक्ष संलग्न दुई जना भने प्रहरीको कारबाहीमा मारिएका थिए ।
