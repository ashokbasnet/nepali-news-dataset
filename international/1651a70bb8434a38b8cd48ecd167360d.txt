जनावरमाथि दुर्ब्यबहार गर्नेलाई जेल !

माघ १८ – मेक्सिकोमा जनावरमाथि दुर्व्यवहार गर्नेलाई जेल सजायँ हुने गरी नयाँ कानुन ल्याइएको छ ।

जंगली तथा घरपालुवा जनावरमाथि हुने दुर्व्यबहार रोक्न बनाइएको फौजदारी कानूनमा संसोधन गरी दोषीलाई चार वर्षको जेल सजायँ र जरिवाना हुने व्यवस्था गरिएको हो ।

पशु अधिकार रक्षा सम्बन्धि संसोधित कानुन गएको डिसेम्बरमा पारित भएपनि बिहीबारदेखि मात्रै लागू भएको हो । नयाँ कानून अनुसार कुनै पनि व्यक्तिले जनावरलाई मृत्यू हुने गरी हानी पुर्‍याएको पुष्टि भए चारवर्ष सम्मको जेल सजायँ पाउने र झण्डै ३ हजार डलर जरिवाना तिर्नुपर्नेछ ।

दुर्व्यवहारमा परेको पशु नमरेको अवस्थामा भने दुई वर्षसम्मको जेल सजायँ र अधिकतम ७ सय ५० डलर क्षतिपूर्ति तिर्नुपर्ने व्यवस्था गरिएको स्थानीय अधिकारीहरुले बताएका छन् । यसअघि जनावरमाथि गरेको दुर्व्यवहारका लागि जरिवाना मात्रै तिराउने गरिएको थियो ।

संसोधित कानूनले बुल फाईटमा सहभागीलाई पनि कारवाहीको दायरामा ल्याउने भएकाले बुलफाईट रोक्न माग गर्दै आएका अधिकारकर्मीलाई बल पुग्ने विश्वास गरिएको छ ।

मेक्सिको सिटीमा भुस्याहा कुकुरका कारण मानिसको ज्यानै जाने गरेका घटना पनि भएकाले त्यस्तो हानी पुर्‍याउने जनावरलाई भने मार्न पाउनुपर्ने माग पनि हुँदै आएको छ । राजधानी मेक्सिको सिटीमा १ लाख २० हजार भुस्याहा कुकुर रहेका अनुमान गरिएको बिबिसीले जनाएको छ ।
