हिसावकितावमा बेलायती कमजोरः अध्ययन

काठमाडौं, फागुन २० गणितको ज्ञान बढाउन क्रियाशील एक संस्थाले बेलायती नागरिक हिसाबकिताबमा कमजोर रहेको दावी गरेको छ । नेशनल न्युमरेसी संस्थाका अनुसार बेलायतमा लाखौं मानिसलाई आफ्नो तलब सिट, घर, बिजुली, पानीको बिल र रेलको समय तालिका बुझ्न निकै कठिनाई हुने बताएको छ ।

 

हिसाबकितावमा कमजोर हुँदा व्यक्तिगत जिन्दगी पनि बिग्रने र अर्थव्यवस्थामा पनि नकारात्मक प्रभाव परेको संस्थाको भनाई छ । संस्थाका अध्यक्ष क्रिस हम्फ्राईसले धेरैजसो विकसित देशका आधा देखि सवैजसो नागरिकले १६ बर्षको उमेरपछि पनि गणितको पठनपाठन जारी राख्ने भएपनि बेलायतमा भनें १५ प्रतिशतले मात्रै त्यसरी गणितको अध्ययन् गर्नेे बताउनुभयो । बेलायती सरकारको तथ्याँक अनुसार पनि देशभर विभिन्न पेशामा संलग्न नागरिक मध्ये झण्डै आधाले प्राथमिक तहसम्म मात्रै गणितको अध्ययन गरेका छन् । नेशनल न्युमरेसीका अध्यक्ष हम्फ्राईसले कैंयौं बेलायतीले ग्राफ पढ्न र दस्तावेज बुझ्न नसकेकै कारण रोजगारी नपाउने र रोजगारी पाएकाले पनि हिसावकिताव कमजोर भएकाले कम तलव पाउने समस्या रहेको बताउनुभयो । सँस्थाले गणित प्रति मानिसको उपेक्षा हटाउन गणितमा कमजोर रहेका उच्च पदस्थ व्यक्तिहरुको नाम सार्वजनिक गर्ने चेतावनी समेत दिएको छ ।
