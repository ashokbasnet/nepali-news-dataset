बेलायतमा भोकमरी विरुद्धको अभियान शुरु हुने

माघ १० – बेलायतमा १ सय भन्दा बढी विकास तथा सहायता संगठनले संयुक्त रुपमा भोकमरी विरुद्धको अभियान शुरु गर्ने भएका छन् । 

भोकमरी सधैंका लागि अन्त्य गर्ने उद्देश्यले ‘सबैका लागि पर्याप्त खाना’ नाम दिइएको अभियानको बुधबार बेलुकी औपचारिक कार्यक्रम गरी शुरुवात गर्न लागिएको हो ।

अक्सफाम, सेभ द चिल्ड्रेन, क्रिश्चियन एड लगायतका संगठन अभियानमा आबद्ध छन् । धनी राष्ट्रहरुको समूह जी एट को अध्यक्षता गरिरहेका बेलायती प्रधानमन्त्री डेबिड क्यामरुनलाई विश्वव्यापी भोकमरी अन्त्यका लागि पहल थाल्नका लागि लबिङ गर्न अभियान शुरु गर्न लागिएको हो ।

भूमिको अधिग्रहण, कर छली तथा गरिब मुलूकमा हुने अपारदर्शी लगानीका कारण भोकमरी बढेकाले अभियान अन्तर्गत यस्ता गतिविधी नियन्त्रण गर्न प्रयास गरिने अभियानकर्ताले बताएका छन् ।

उनीहरुका अनुसार नीतिमा भएको कमजोरीका कारण गरिब देशहरुमा कम्पनीहरुले कर छल्ने मौका पाएको तथा भूमिको अन्तर्राष्ट्रिय कारोबारले मानिस र वातावरणमा गम्भीर प्रभाव पारेको ठहर गरी विश्व बैङ्कलाई यस्तो कारोबारमा गरिने लगानीले पर्ने असरका बारेमा पुनर्विचार गर्न आग्रह गरिनेछ ।

भूमिको गलत प्रयोगले भोकमरी बढेको एक अध्ययनले देखाएको छ । विश्वको आधा भन्दा बढी भूमि अधिग्रहण अन्न उत्पादनका लागि भन्दा जैविक इन्धन उत्पादनका लागि हुने गरेकाले खाद्यान्नको अभाव भएको हो ।

अभियानकर्ता सेभ द चिल्ड्रेनका प्रमुख जष्टिन फोर्सिथले भोकमरी विरुद्धको अभियान सफल हुने र अहिलेको पुस्ता भोकमरी सधैका लागि अन्त्य गर्ने पुस्ता बन्न सक्ने विश्वास व्यक्त गर्नुभयो ।
