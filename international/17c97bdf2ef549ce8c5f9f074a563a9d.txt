भारतका १२ राज्यमा आज चुनाव

बैशाख ४ – भारतको लोकसभा चुनाव अन्तर्गत पाँचौं चरणमा बिहीबार १२ राज्यका १ सय २१ सिटका लागि मतदान भइरहेको छ ।
यो लोकसभाको कुल सिटको झण्डै २२ प्रतिशत हो । पाँचौं चरणमा एक पूर्व प्रधानमन्त्री, ६ पूर्व मुख्यमन्त्री र थुप्रै केन्द्रीय मन्त्री चुनावी मैदानमा छन् ।
यसअघि चार चरणमा १ सय ११ सिटका लागि मतदान भइसकेको छ । बिहीबार उडिसाको विधानसभाको ७७ सिट तथा पश्चिम बंगालको २ सिटका लागि पनि मतदान हुँदैछ ।  बिहीबार मतदान हुने राज्यमा सबैभन्दा बढी कर्नाटकका २८ र सबैभन्दा कम मणिपुरको एउटा सिटका लागि मतदान हँुँदैछ । पाँचौं चरणमा १२ राज्यका झण्डै १७ करोड मतदाताले कुल १७ सय ६९ उम्मेदवारको भाग्य निर्धारण गर्नेछन् ।
पूर्व प्रधानमन्त्री एचडी देवेगौडा सहित विरप्पा मोइली, बिएस येदियुरप्पा, सदानन्द गौडा लगायत पूर्व मुख्यमन्त्रीहरु, केन्द्रीय गृहमन्त्री सुशीलकुमार सिन्दे, भाजपा नेता एवं अभिनेता शत्रुघन सिन्हा, केन्द्रीय मन्त्री ज्योतिरादित्य सिन्धिया, फुटबल खेलाडी भाईचुङ भुटिया, गान्धी परिवारकी बुहारी मेनका गान्धी लगायत चर्चित अनुहार चुनावी मैदानमा छ ।
