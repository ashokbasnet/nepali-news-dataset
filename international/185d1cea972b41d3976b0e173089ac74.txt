राजकुमारी डायनाको मृत्युअघि के भनेका थिए विलियम र ह्यारीले ?

साउन ८ – बेलायती राजकुमारहरु विलियम र ह्यारीले आफ्नी आमा डायनासँग भएको अन्तिम फोन कलको बारेमा बोल्नुभएको छ । 
१९९७ मा कार दुर्घटना हुनुभन्दा केही समय अघि मात्रै विलियम र ह्यारीले संक्षिप्त कुराकानी गर्नुभएको थियो । थोरै समय मात्रै कुरा भएकोमा उहाँहरुले पश्चाताप महशुस भएको कुरा सोमबार सार्वजनिक हुन लागेको डकुमेन्ट्रीमा बताउनुभएको छ । डकुमेन्ट्री बेलायतमा आइटिभी र अमेरिकामा एचबिओ टिभीले गर्दैछ । 
राजकुमार दाजुभाई डायनाले पेरिसबाट फोन गर्दा स्कटल्याण्डको बालमोरल क्यासलमा थिए । 
‘मैले फोनमा के कुरा भयो पुरै सम्झन त सक्दिन तर मलाई त्यो फोनवार्ता अत्यन्तै छोटो भएको मा जीवनभर पश्चाताप भैरहनेछ,’ राजकुमार ह्यारीले आइटिभीसँग भन्नुभयो । 
राजकुमार विलियमले त्यतिबेला आफू र भाइ खेलिरहेको बताउँदै भन्नुभयो, ‘हामी हाम्रै संसारमा रमाइरहेका थियौँ, यताउती दौडिँदै थियौँ, बहिनीहरुसँग खेल्दै थियौँ । त्यसैले हामीले आमालाई गुडबाइ र पछि कुरा गरौँला भन्न हतार गर्‍यौँ।’ ‘यदि मलाई त्यस्तो हुँदैछ भन्ने थाहा भएको भए मैले त्यस्तो व्यवहार गर्ने थिइन,’ उहाँले भन्नुभयो । ​
आइटिभीले निर्माण गरेको डकुमेन्ट्री ‘डायना, आउर मदर : हर लाइफ एण्ड् लिगेसी’ मा वेल्सकी तत्कालिन राजकुमारी डायनाको जीवनका विभिन्न पाटाहरु समेटिएको बताइएको छ । राजकुमारीको दुर्घटनामा परी निधन भएको २० वर्षपछि डकुमेन्ट्री सार्वजनिक हुन लागेको हो ।
(डकुमेन्ट्री स्थानीय समय अनुसार बेलायतमा ९ बजे राति र अमेरिकामा १० बजे राति सार्वजनिक हुँदैछ ।)
