विकाशोन्मुख देशमा सौर्य तथा वायु उर्जामा पहिलोपटक लगानी बढ्यो

चैत १३ – नविकरणीय उर्जा उत्पादनको क्षेत्रमा हुने लगानी बढ्दै गएको संयुक्त राष्ट्रसंघले जनाएको छ । गएको वर्ष कोइला तथा ग्यासबाट उत्पादन गरिने उर्जामा भन्दा सौर्य तथा वायुसहितका नविकरणीय उर्जाका स्रोतमा लगानी बढी भएको संयुक्त राष्ट्रसंघीय वातावरण कार्यक्रम युएनइपीले जनाएको छ ।
सन् २०१५ मा नविकरणीय स्रोतबाट उर्जा उत्पादनका लागि विकसित देशमा भन्दा विकासशील देशमा बढी लगानी भएको युएनइपीका कार्यकारी निर्देशक अचिम स्टाइनरले बताउनुभयो । विकसित देशमा भन्दा विकासशील देशमा नविकरणीय उर्जाको क्षेत्रमा लगानी बढी भएको यो पहिलो पटक हो । कम कार्बन उत्सर्जन भएको जीवनशैली अपनाउनका लागि यसले सहयोग गर्ने युएनइपीका कार्यकारी निर्देशक स्टाइनरले बताउनुभयो ।
गएको वर्ष कोइला तथा ग्यासबाट उर्जा उत्पादन गर्न भन्दा नविकरणीय स्रोतबाट उर्जा उत्पादनका लागि दोब्बर लगानी भएको युएनइपीको ग्लोबल ट्रेन्ड इन रिनिवेबल इनर्जी इनभेस्मेन्ट प्रतिवेदनमा उल्लेख गरिएको छ । गएको वर्ष विश्वभरमा सौर्य तथा वायुसहित क्षेत्रबाट उर्जा उत्पादनका लागि २ खर्ब ६६ अर्ब अमेरिकी डलर लगानी भएको छ । यस्तै कोइला तथा ग्यासबाट उर्जा निकाल्नका लागि एक खर्ब ३० अर्ब अमेरिकी डलर लगानी भएको छ । समग्रमा उर्जा उत्पादनका लागि हुने लगानी पनि बढेको युएनइपीले जनाएको छ ।
गएको वर्ष विश्वभरमा एक सय १८ गिगावाट बिजुली नविकरणीय स्रोतबाट उत्पादन भएको छ । ६२ गिगावाट वायु तथा ५६ गिगावाट बिजुली सौर्य उर्जाबाट उत्पादन भएको छ ।
यसअघि सन् २०१४ मा नवीकरणीय स्रोतबाट ९४ गिगावाट बिजुली उत्पादन भएको थियो । यस्तै बायोमास, फोहोरबाट उत्पादित उर्जा, जियोथर्मल, सौर्य थर्मल र लघु लजविद्युत आयोजनाबाट उत्पादन हुने बिजुली पनि बढ्दै गएको युएनइपीले जनाएको छ ।
– एजेन्सीको सहयोगमा
