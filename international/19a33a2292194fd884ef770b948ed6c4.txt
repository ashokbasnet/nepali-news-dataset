प्रदर्शन भड्काउन अमेरिकाको हातः रुसी प्रधानमन्त्री पुटिन

मंसिर २२ – रुसी प्रधानमन्त्री भ्लादिमिर पुटिनले संसदीय निर्वाचन पछि भएको विरोध प्रर्दशनलाई अमेरिकाले भड्काएको आरोप लगाउनुभएको छ । अमेरिकी विदेश मन्त्री हिलारी क्लिन्टनले बिरोध प्रदर्शनलाई उत्तेजक बनाएको पुटिनले आरोप लगाउनुभयो । 

 

रुसमा गत आइतबार सम्पन्न संसदीय चुनावमा सरकारले धाँधली गरेको भन्दै विशाल प्रदर्शन भएको थियो । चुनावमा धाँधली भएको भन्दै राजधानी मस्कोको सडकमा प्रधानमन्त्री पुटिन विरुद्ध हजारौँ मानिस प्रदर्शनमा उत्रिएका थिए । 

 

क्लिन्टनले ‘सिग्नल’ दिएपछि बिरोध प्रदर्शन सुरु भएको भन्दै पुटिनले रुसको आन्तरिक मामलामा बिदेशीको हस्तक्षेप कुनै पनि हालतमा स्वीकार्य नहुने बताउनुभयो । ‘कुनै विदेशीको पैसाले हाम्रो देशको चुनावलाई प्रभावित गरोस भन्ने हामी चाहँदैनौँ’, पुटिनले सरकार नियत्रित टेलिभिजनसँग कुरा गर्दै भन्नुभयो, ‘केही चुनावका पर्यवेक्षकहरु पनि बिदेशीको इसारामा काम गरेका छन् ।’ 

 

केही संघसंस्थाले अमेरिका र यूरोपबाट पैसा लिएर देशको विरुद्ध काम गरेको पुटिनको भनाई थियो । संसदीय चुनावमा पुटिनको पार्टी यूनाइटेड रसिया पार्टीले बहुमत ल्याएको थियो । आफ्नो पार्टीले चुनाव जितेकोमा बिरोध गर्नेहरुले राजनीतिक प्रतिशोध साँधेको पुटिनले आरोप लगाउनुभयो । - एजेन्सी
