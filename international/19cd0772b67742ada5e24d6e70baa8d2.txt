दक्षिणी सुडानका विस्थापितले भने–थप शान्ति सेना चाहियो

भदौ १९ – दक्षिणी सुडानका विस्थापित नागरिक तथा धार्मिक नेताले तत्काल थप शान्ति सेना खटाउन संयुक्त राष्ट्रसंघीय सुरक्षा परिषदसँग आग्रह गरेका छन् । संघर्ष बढ्दै गएकाले आफूहरुको अवस्था थप नाजुक भएको भन्दै उनीहरुले थप शान्ति सेना खटाउन सुरक्षा परिषदसँग आग्रह गरेको रोयटर्सले जनाएको छ । सुरक्षा परिषदका १५ सदस्य अहिले दक्षिणी सुडानको भ्रमणमा छन् । उनीहरुले सुडानका मन्त्रीसँग थप शान्ति सेना चाहिए नचाहिएको बारेमा छलफल गरिरहेका छन् ।
सुरक्षा परिषदका सदस्यले राष्ट्रपति साल्भा किरसँग भेटवार्ता गरेका छन् । उनीहरुले धार्मिक नेता तथा नागरिक समाजका अगुवासँग पनि परामर्श गरिरहेका छन् । सन् २०१३ मा राष्ट्रपति किर र विपक्षी नेता रिक मचारबिचको तनावका कारण दक्षिणी सुडानमा हिंसात्मक गतिविधि हुँदै आएको छ । अहिले घटिएका शान्ति सेनाले झण्डै दुई लाख नागरिकको सुरक्षा गरिरहेका छन् । समस्यामा रहेका अरु नागरिकको रक्षाका लागि थप शान्ति सेना चाहिएको नागरिक अगुवा तथा धार्मिक नेताको भनाई छ । सुडानमा अहिले ८ हजार भन्दा धेरै शान्ति सेना खटिएका छन् ।
