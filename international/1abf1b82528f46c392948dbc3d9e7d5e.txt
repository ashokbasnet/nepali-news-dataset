अमेरिकाले ड्रोन आक्रमण नरोकेकोमा पाकिस्तानको आपत्ति

असार २३ – लगातारको विरोधका बाबजुद अमेरिकी सेनाले ड्रोन आक्रमण नरोकेकोमा पाकिस्तानले आपत्ति जनाएको छ । उत्तरपश्चिमी आदिवासी इलाकामा अमेरिकी ड्रोन आक्रमणमा १२ जना शंकास्पद विद्रोहीको ज्यान गएपछि पाकिस्तानको यस्तो प्रतिक्रिया आएको हो ।

 

पाकिस्तानी सुरक्षा अधिकारीहरुका अनुसार उत्तरी वजिरिस्तानको मिरानशाह गाउँको पूर्वी क्षेत्रमा पाँच वटा मिसाईल प्रहार भएको थियो । तालिवान विद्रोहीका कमान्डर हाफिज गुल बहादुरको बलियो पकड रहेको क्षेत्र दत्ताखेललाई लक्षित गरी ड्रोन आक्रमण गरिएको हुनसक्ने अन्तर्राष्ट्रिय सञ्चारमाध्यमले जनाएका छन् ।

आतंकवादीलाई लक्षित गरी आक्रमण हुने अमेरिकाले दावी गरेपनि पाकिस्तानले भने निर्दोष आदिवासी नागरिक मारिएको भन्दै विरोध जनाउँदै आएको छ । ड्रोन आक्रमण नरोके अमेरिकासंगको सम्बन्ध बिग्रने चेतावनी पनि पाकिस्तानले दिएको छ ।

यसैबीच पाकिस्तानकै बलुचिस्तान प्रान्तको तुरबत इलाकामा गैरकानूनी तरिकाले सीमा पार गर्न लागेका मानिसको समूहमाथि नचिनेको समूहले आक्रमण गर्दा १८ जनाको ज्यान गएको छ ।

गैरकानूनी रुपमा इरान प्रवेश गर्न लागेका व्यक्तिहरु चढेको गाडीमा मोटरसाईकलमा रहेका बन्दुकधारीले गोली चलाएको अधिकारीहरुले जनाएका छन् । मारिनेमा १३ जना पाकिस्तानी र पाँच जना अफगानी रहेको बताइएको छ ।
