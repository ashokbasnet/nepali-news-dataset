यसरी पत्ता लगायो अमेरिकाले लादेन बसेको ठाउँ

माघ १४ – अमेरिकाले ओसामा विन लादेन बसेको ठाउँ पत्ता लगाउन पाकिस्तानी डाक्टरको सहयोग लिएको स्वीकार गरेको छ । अमेरिकी रक्षामन्त्री लिओन पनेटाले पाकिस्तानी डाक्टर शिकाल अफ्रिदीले गोप्य सूचना दिएर लादेन विरुद्धको अप्रेशनमा सहयोग गरेको बताएको बीबीसीले जनाएको छ ।

 

अमेरिकी टेलिभिजन सीबीएसलाई दिएको अन्तर्वार्तामा रक्षामन्त्री पनेटाले अफ्रिदीलाई पक्रेर पाकिस्तान सरकारले देशद्रोहको मुद्दा चलाएकोमा पनि आपत्ति जनाउँदै पाकिस्तानले गलत गरेको बताउनुभएको छ । पनेटाले अफ्रिदीले पाकिस्तानलाई कमजोर बनाउन नभई आतंकवाद विरुद्ध लड्न सहयोग गरेको दावी गर्नुभएको छ ।

लादेन विरुद्धको अप्रेरशनका क्रममा डाक्टर अफ्रिदीले अमेरिकी गुप्तचर संस्था सीआईएका लागि एबट्टावादमा खोप कार्यक्रम चलाएको र खोप कार्यक्रमबाटै डीएनए परीक्षण गरी लादेन त्यहाँ लुकेको पुष्टि भएको अन्तर्राष्ट्रिय समाचार संस्था एपीले जनाएको छ ।

अमेरिकी रक्षामन्त्री पनेटाले कुनै संदिग्ध व्यक्ति एबट्टावादमा लुकेको जानकारी पाकिस्तानलाई नभएको भन्ने कुरा अस्वीकार गर्दै पाकिस्तानले लादेनलाई सहयोग गर्ने आशंकाका कारण पाकिस्तानलाई थाहै नदिई लादेन विरुद्ध आक्रमण गरिएको समेत बताउनुभएको छ ।

अमेरिकाले गत वर्ष मे २ मा पाकिस्तानको एबट्टावादमा लादेनको हत्या गरेको थियो ।

– एजेन्सीको सहयोगमा
