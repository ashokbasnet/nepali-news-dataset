ट्रम्प र पुटिनबिचको पहिलो टेलिफोन वार्ता, के कुरा भयो ?

माघ १६ – अमेरिकी राष्ट्रपति डोनाल्ड ट्रम्पले विभिन्न देशका नेतासँग टेलिफोन वार्ता गरिरहनु भएको छ । यही क्रममा ट्रम्पले रुसका राष्ट्रपति भ्लादिमिर पुटिनसँग टेलिफोन वार्ता गर्नुभएको छ । ट्रम्प र पुटिनबिच अन्तर्राष्ट्रिय आतंकवाद विरुद्ध एक भएर लड्ने विषयमा कुराकानी भएको अमेरिकी सञ्चारमाध्यमले जनाएका छन् । ट्रम्प र पुटिनबिचको टेलिफोन वार्ता मूख्य गरी बिद्रोही संगठन इस्लामिक स्टेट आइएससहितका अरु बिद्रोही संगठन विरुद्धको कारवाही अभियानमा सहकार्य गर्ने विषयमा केन्द्रित भएको छ । पुटिनसँगको टेलिफोन वार्ता रुससँग सम्बन्ध सुधारको महत्वपूर्ण सुरुवात रहेको अमेरिकी राष्ट्रपति कार्यालय ह्वाइट हाउसले जनाएको छ । टेलिफोन वार्ता सकारात्मक रहेको र यसमा मध्यपूर्व तथा अरब–इजरायल संघर्ष, उत्तर कोरिया तथा दक्षिण कोरियाबिचको तनाव, युक्रेनको अवस्थासहितका विषयमा कुराकानी भएको जारी वक्तव्यमा उल्लेख गरिएको छ । रुसले अंग्रेजीमा वक्तव्य जारी गरेर यसबारे जानकारी दिएको हो ।
अमेरिकी राष्ट्रपति ट्रम्पले जापान, जर्मनी, फ्रान्स र अस्ट्रेलियाका नेतासँग पनि टेलिफोन कुराकानी गर्नुभएको छ । तर पुटिनसँगको टेलिफोन वार्तालाई महत्वका साथ हेरिएको छ । मध्यपूर्वसहित अरु विभिन्न मुद्दामा अमेरिका र रुसको मतभिन्नता छ ।
यस्तै अमेरिकी राष्ट्रपतीय चुनावमा रुसले प्रभाव पार्न खोजेको प्रतिवेदन आएका बेला भएको यो कुराकानीलाई महत्वका साथ हेरिएको छ । ट्रम्पले चुनावी अभियानदेखि नै रुससँगको सम्बन्ध सुधार गर्ने बताउँदै आउनुभएको छ ।
तर रुसले अमेरिकी प्रजातन्त्रमाथिको विश्वास नै कमजोर बनाउने प्रयास गरेकाले उसँग सजग भएर दूरीको सम्बन्ध राख्नु पर्ने र रुससँगको सहकार्यमा निकै सजगता अपनाउनु पर्ने बताउँदै आएका छन् ।
