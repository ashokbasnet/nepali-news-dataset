इजिप्टमा भेटियो सात हजार वर्ष पुरानो शहर

मंसिर ९ – इजिप्टमा पुरातत्वविदले सात हजार वर्ष पुरानो शहर फेला पारेका छन् । नाइल नदीसँगै रहेको लक्सर शहरसँग जोडिएको क्षेत्रमा गरेको उत्खननको क्रममा पुरातत्वविदले घर, फलामको हतियार, भाँडासहित १५ वटा ठूला पिरामिड फेला पारेका हुन् । लक्सर शहरको प्रशिद्ध सेती मन्दिरको नजिक यो पुरानो बस्ती भेटिएको हो । यो बस्ती त्यो बेलाका प्रमुख अधिकारी तथा पिरामिड बनाउने व्यक्तिको हुन सक्ने पुरातत्वविदले बताएका छन् । प्राचिन इजिप्टको सुरुवाति चरणमा यो बस्तीमा मानिसको बसोबास रहेको अनुमान गरिएको छ । इजिप्टका विशाल पिरामिडले विश्वभरका पर्यटकलाई आकर्षित गर्ने गरेका छन् । पिरामिडमा विशिष्ट व्यक्तिलाई उनीहरुको निधनपछि तेल तथा विशेष मसलाले घेरेर राखिएको हुन्छ । तर सन् २०११ देखि चलेको संघर्षका कारण इजिप्टको पर्यटनमा असर परेको छ । नयाँ फेला परेको बस्तीले आधुनिक इजिप्टको विकासको आधार खोज्न सहयोग पुग्ने पुरातत्वविदले बताएका छन् ।
