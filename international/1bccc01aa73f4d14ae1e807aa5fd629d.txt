द्वन्द्वका कारण हरेक ५ मिनेटमा एक जना बालबालिकाको मृत्यु: युनिसेफ

कात्तिक ४ -  विश्वमा द्धन्द्धका कारण हरेक ५ मिनेटमा एक जना बालबालिकाको ज्यान जाने गरेको युनिसेफले जनाएको छ । युनिसेफले बालबालिकामाथि हुने हिंसा अन्त्यका लागि तयार पारेको प्रतिवेदन सार्वजनिक गर्दै हिंसाका कारण धेरै बालबालिकाको ज्यान जान सक्ने भन्दै चिन्ता व्यक्त गरेको बिबिसीले जनाएको छ ।
अर्को वर्षसम्ममा हरेक दिन २० वर्ष मुनिका ३ सय ४५ जनाको ज्यान जान सक्ने युनिसेफले जनाएको छ । २० वर्ष मुनिका लाखौले घर,  समुदाय र विद्यालयमा आफूलाई असुरक्षित ठान्ने गरेका छन् । बढ्दो शहरीकरण, बेरोजगारी र असमानताले खतरा अझै बढाएको युनिसेफले जनाएको छ । अध्ययनका अनुसार हिंसामा परेका बालबालिकाको मानसिक अवस्था युद्ध लडेको सैनिकको जस्तै हुने र ३० प्रतिशत भन्दा बढीमा दीर्घ रुपमा यसको असर रहिरहने संभावना रहन्छ ।
यस्तै गरिबी भएको क्षेत्रमा अझै बढी बालबालिकामाथि हिंसामा पर्ने गरेका छन् । विश्वका ४१ देशले मात्रै बालबालिकामाथि हुने हिंसामा स्पष्ट प्रतिबन्ध लगाएको छ ।  युनिसेफले सन् २०३० सम्म बालबालिकामाथि हुने सबै प्रकारका हिंसा अन्त्यका लागि नयाँ लक्ष्य बनाउनुपर्नेमा जोड दिएको छ ।
