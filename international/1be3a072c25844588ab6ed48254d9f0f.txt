चीनले न्यूनतम ज्याला ४० प्रतिशतले बढाउने

माघ २४ – चीनले न्यूनतम ज्याला बढाउने नयाँ योजना सार्वजनिक गरेको छ । धनी र गरिबवीच आयको खाडल हटाउने गरी तयार गरिएको बहुप्रतिक्षित योजना पारित गर्दै न्यूनतम ज्याला बढाउने घोषणा गरिएको सरकारी अधिकारीहरुले बताएका छन् ।

नयाँ योजना अनुसार शहरी क्षेत्रमा औसत तलबमा न्यूनतम ४० प्रतिशत वृद्धि हुनेछ । यस्तै राज्य नियन्त्रित कम्पनीहरुले पनि नाफाको ठूलो हिस्सा सरकारलाई बुझाउनुपर्ने छ, जुन सामाजिक सुरक्षा कोषमा जम्मा गरिनेछ ।

८ करोड भन्दा बढी नागरिकलाई सन् २०१५ सम्ममा गरिबीको स्तरबाट माथि उठाउने उद्देश्यले न्यूनतम ज्याला सम्बन्धि योजना अघि सारिएको सरकारी अधिकारीको भनाई छ । नयाँ योजनाले सन् २०२० सम्म शहरी र ग्रामीण क्षेत्रका बासिन्दाको औसत वास्तविक आम्दानी सन् २०१० को तुलनामा दोब्बर बनाउने अपेक्षा गरिएको छ ।
