लिबियामा धर्म र जातिमा आधारित राजनीतिक दलमाथि प्रतिबन्ध

बैशाख १४ - लिबिया सरकारले धर्म र जातिमा आधारित भई खोलिएका राजनीतिक दलमाथि प्रतिबन्ध लगाएको छ । राष्ट्रिय हित र एकतालाई ध्यानमा राखी प्रतिबन्ध घोषणा गरिएको राष्ट्रिय अन्तरिम परिषदले दावी गरेको छ । जाति र धर्मलाई प्राथमिकतामा राख्ने दलहरुको सहभागीतामा नयाँ सरकार गठन हुन र नयाँ संविधान लेख्न कठिन हुने परिषदको भनाई छ ।

 

धर्म र जातीय विषयलाई उठाउने दलहरुले स्वतन्त्र र निष्पक्ष संविधान बनाउन नसक्ने भएकाले त्यस्ता दलहरुमाथि प्रतिबन्ध लगाउनु जायज भएको एक अधिकारीले बताएका छन् । सरकारी घोषणालाई त्यहाँको राजनीतिक संगठन मुस्लिम ब्रदरहुडले अलोकतान्त्रिक भन्दै निन्दा गरेको छ । संगठनले गएको महिना राजनीतिक दल दर्ता गर्दै दुई महिनापछि हुने चुनावका लागि प्रचार प्रसार तिव्र पारेको अन्तर्राष्ट्रिय सन्चारमाध्यमले जनाएका छन् ।
