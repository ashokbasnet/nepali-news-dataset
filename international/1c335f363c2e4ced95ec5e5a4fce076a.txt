धर्मपुत्रसंबन्धी नीतिप्रति अष्ट्रेलिया सरकारको क्षमायाचना

चैत ८ – अष्ट्रेलिया सरकारले बलपूर्वक धर्मपुत्र धर्मपुत्री ग्रहण सम्बन्धि नीतिका कारण परेको असरका लागि नागरिकसंग औपचारिक रुपमा माफी मागेको छ । 

अष्ट्रेलियन प्रधानमन्त्री जुलिया गिलार्डले सरकारी नीतिका कारण आम नागरिकले वर्षौंदेखि पीडा भोग्न बाध्य हुनुपरेको भन्दै माफी माग्नुभएको हो ।

प्रधानमन्त्री गिलार्डले सरकारको लज्जास्पद निर्णयका कारण हरेक पुस्तामा पीडाको हस्तान्तरण हुँदै आएको भन्दै अष्ट्रेलियन संसदले घटनाको सबै जिम्मेवारी लिंदै गम्भीर क्षमायाचना गरेको उल्लेख गर्नुभयो । उहाँले आमाहरुलाई आफ्ना वालवालिकालाई माया र हेरचाह गर्ने मौलिक अधिकार र जिम्मेवारीबाट बञ्चित गर्ने नीतिका लागि अपशोच व्यक्त गर्नुभएको छ ।

प्रधानमन्त्री गिलार्डले जर्बजस्ती बच्चा खोसिएपछि मानसिक स्वास्थ्य बिग्रिएका महिलालाई विशेषज्ञ सेवा दिन र अरु सहयोगका लागि ५० लाख डलर उपलब्ध गराउने घोषणा पनि गर्नुभएको छ । अष्ट्रेलियामा ५० देखि ७० को दशकमा हजारौं अविवाहित र किशोरी आमाका सन्तानलाई राज्यले बलपूर्वक आफ्नो कब्जामा लिने र बच्चा नभएका विवाहित दम्पत्तिलाई दिने गरेको थियो ।

पीडित महिलाले स्वेच्छाले बच्चा अरुलाई दिएको सहमतिपत्रमा हस्ताक्षर गर्न बाध्य बनाइने गरिएको बताउँदै आएका छन् । सरकारले सन् १९५० र ७० को बिचमा नीति लागू भएपनि पीडितले भने झण्डै पाँच दशक त्यस्तो नीति लागू भएको र २ लाख ५० हजार जना वालवालिकालाई आफ्ना आमाबाट खोसिएको दावी गरेका छन् ।
