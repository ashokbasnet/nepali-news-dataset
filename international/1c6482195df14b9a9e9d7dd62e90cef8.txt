अमेजनमा बाँधको प्रभाव नकारात्मक

असार १ – अमेजन नदीको जलाधार क्षेत्र खतरामा पर्दै गएको वैज्ञानिकले बताएका छन् । पछिल्लो समय अमेजन नदी र त्यसआसपासका क्षेत्रमा बनाइएका बाँधका कारण अमेजन नदीको जलाधार क्षेत्र जोखिममा पर्दै गएको हो ।
ठूलो आकारका बाँध बनाउने क्रम बढ्दै गएमा अमेजन नदीको जलाधार क्षेत्रमा गम्भीर क्षति पुग्ने अनुसन्धानकर्ताले बताएका छन् । अमेजन क्षेत्रमा एक सय ४० वटा बाँध बनाइएको छ । केही बन्ने क्रममा छन् । केही समयअघि मात्रै अमेजन क्षेत्रमा विद्युत उत्पादनका लागि थप चार सय २८ वटा बाँध बनाउने योजना सार्वजनिक गरिएको छ ।
यस्ता बाँधले नदीको जटिल प्रणालीमा असर गर्ने र त्यसका कारण अमेजन क्षेत्रमा रहेका विभिन्न प्रजाति जोखिममा जाने अनुसन्धानकर्ताले चेतावनी दिएका छन् । अमेरिकाको अस्टिनमा रहेको टेक्सास विश्वविद्यालयका वैज्ञानिकले गरेको अनुसन्धानको प्रतिवेदन नेचर जर्नलमा प्रकाशित भएको छ ।
बाँध तथा अन्य भौतिक निमार्णका कारण विश्वको महत्वपूर्ण तथा जैविकविविधताले भरिएको वेटल्याण्ड खतरामा पर्दै गएको अनुसन्धानमा संलग्न प्राध्यापक एडगार्गो लेट्रुबेसीले बताउनुभएको छ ।
अमेजनको जलाधार क्षेत्र ६१ लाख स्क्वायर किलोमिटर क्षेत्रमा फैलिएको छ । यो विश्वको ठूलो र जटिल नदी प्रणाली हो ।
