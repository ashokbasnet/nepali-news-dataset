भारतमा लैङ्गिक हिंसा संबन्धि प्रस्ताबमा विवाद

साउन ५ – भारतले बलात्कारको मुद्दामा लैङ्गिक विभेद हुन नहुने प्रस्ताव पारित गरेपछि विवाद शुरु भएको छ । पुरुष पनि बलात्कारको शिकार हुन सक्ने सम्भावनालाई कायम राख्दै बलात्कारको साटो यौन उत्पीडन शब्द राखी पीडितमा पनि लैङ्गिक विभेद नगर्ने गरी भारतीय केन्द्रीय मन्त्रीमन्डलले प्रस्ताव पारित गरेपछि महिला र बालबालिकाको क्षेत्रमा कार्यरत संघसंस्था तथा कानूनविद्ले यसले मुद्दालाई झन् जटिल बनाउने भन्दै विरोध जनाएका छन् ।

 

प्रस्तावमा बलात्कारको परिभाषा व्यापक बनाउँदै पुरुषले पनि आफुमाथि हुने बलात्कारको उजुरी दर्ता गराउन पाउने व्यवस्था गरी बलात्कारका साटो यौन हिंसा भन्ने शब्द प्रयोग गरिने उल्लेख छ । अधिकारकर्मीहरुले भने महिलाको तुलनामा पुरुष बलात्कारका घटना नगन्य हुने भएकाले यस्ता मुद्दामा पनि लैङ्गिक समानता खोज्ने सरकारी कदमले नकारात्मक प्रभाव पार्ने टिप्पणी गरेका छन् ।

उनीहरुले महिलामाथि हुने यौनहिंसाको परिभाषालाई व्यापक पार्न माग पनि गरेका छ । सरकारले प्रस्तावित विधेयकमा पीडितको आचरणमा प्रश्न उठाउँदै सजायँबाट जोगिन नपाउन् भन्ने उद्देश्यले यौन हिंसाको आशयले कसैको पिछा गर्ने, तेजाब फ्याँक्ने र हिरासतमा बलात्कार गर्नेलाई कडा सजायँको व्यवस्था गरेको भारतीय सञ्चारमाध्यमले जनाएका छन् ।
