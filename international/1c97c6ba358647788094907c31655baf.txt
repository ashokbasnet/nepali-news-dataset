दक्षिण अफ्रिका : कण्डम प्रयोग गर्ने घटे, एचआइभीका कारण हरेक दिन ४ सय जनाको मृत्यु

साउन ९ – दक्षिण अफ्रिकामा यौन सम्बन्धका बेला कण्डमको प्रयोग गर्ने क्रम घढ्दै गएको एक अध्ययनले देखाएको छ । एचआइभीको संक्रमण दर बढी रहेको दक्षिण अफ्रिकामा संक्रमण रोक्ने साधनको प्रयोगको दर कम हुनु चिन्ताको विषय रहेको विज्ञले बताएका छन् । दक्षिण अफ्रिकामा हरेक हप्ता २७ सय जना युवा एचआइभी संक्रमित हुने गरेका छन् । त्यसमा ७४ प्रतिशत युवती रहेको तथ्यांक छ । सन् २०१४ मा दिनको ९ सय ३१ का दरले तीन लाख ४० हजार मानिसमा एचआइभीको संक्रमण भएको तथ्यांक छ । गएको वर्ष पाँच लाख भन्दा धेरै मानिस एचआइभी  संक्रमित भएका छन् ।
एचआइभीका कारण दक्षिण अफ्रिकामा हरेक वर्ष एक लाख ४० हजारको ज्यान जाने गरेको छ । एचआइभी एड्सका कारण हुने निधनका घटना धेरै जानकारी नआउने भएकाले यकिन तथ्यांक आउन सकेको छैन । तर दक्षिण अफ्रिकामा एचआइभी एड्सकै कारण एक दिनमा झण्डै चार सय जनाको ज्यान जाने गरेको छ । एचआइभी एड्सको संक्रमण रोक्नका लागि दक्षिण अफ्रिकामा सपिङ मल, विद्यालय तथा अस्पतालमा निःशूल्क कण्डम वितरणको व्यवस्था छ । तर पछिल्लो समय यसको प्रयोग दर घट्दै जानु चिन्ताको विषय बनेको बिबिसीले उल्लेख गरेको छ ।
