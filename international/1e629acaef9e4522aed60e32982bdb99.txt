‘ट्रम्प राष्ट्रपति बने अमेरिका रसातलमा’

वैशाख २२ – अमेरिकामा आउँदो नोभेम्बरमा हुने राष्ट्रपति निर्वाचनका लागि रिपब्लिकन पार्टीको तर्फबाट उम्मेदवारी होडमा रहेका डोनाल्ड ट्रम्प र टेड क्रुजबिच वाकयुद्ध चर्किएको छ ।
इन्डियानामा उम्मेदवार छनौटका लागि हुने मतदान अघि ट्रम्प र क्रुजले एकअर्का विरुद्ध तिखो आलोचना गरेका हुन् । क्रुजले यदी डोनाल्ड ट्रम्प राष्ट्रपति बनेमा अमेरिका रसातलमा पुग्ने बताएका छन् । यसअघि ट्रम्पले क्रुजका पिताको सम्बन्ध पूर्व राष्ट्रपति जोन अफ केनेडीको हत्या गर्ने व्यक्तिसँग रहेको आरोप लगाएका थिए । ट्रम्प रिपब्लिकनको उम्मेदवारी दौडमा अघि छन् । क्रुजका सल्लाहकार इन्डियानामा ट्रम्पलाई रोक्ने प्रयासमा छन् ।
तर सर्वेक्षणमा भने ट्रम्प नै अघि देखिएका छन् । इन्डियानमा मंगलबार उम्मेदवार छनौटका लागि मतदान भएको छ । ट्रम्पले अहिलेसम्म एक हजार ४७ तथा क्रुजले पाँच सय ६५ डेलिगेट प्राप्त गरेका छन् । रिपब्लिकनको तर्फबाट उम्मेदवार बन्नका लागि १२ सय ३७ डेलिगेट चाहिन्छ । क्रुजले मंगलबार ट्रम्प पूर्ण रुपमा अनैतिक, मनोविकारले ग्रस्त झुठो व्यक्ति रहेको र उनले लगातार गल्ती गर्ने गरेको आरोप लगाए । जवाफमा ट्रम्पले भने ‘क्रुज एक निराशाले घेरिएका उम्मेदवार हुन्, जसले धर्मराएको आफ्नो अभियान सम्हाल्ने प्रयास गरिरहेका छन् । उनी बेमतलवको बयानबाजीमा उत्रिएका छन्, जसको कुनै अर्थ छैन ।’
– एजेन्सीको सहयोगमा
