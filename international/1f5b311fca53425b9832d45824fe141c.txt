बुवाको अन्त्येष्टिमा जाँदा क्यानडाका पूर्वमन्त्रीको विमान दुर्घटनामा मृत्यु

चैत १७ – क्यानडामा एउटा सानो आकारको निजी विमान दुर्घटना हुँदा एकै परिवारका पाँचसहित सात जनाको ज्यान गएको छ । पूर्वी तट क्युबेकको आइल्याण्डमा विमान दुर्घटनाग्रस्त हुँदा क्यानडाका एक पूर्वमन्त्री र उनको परिवाकार अरु चार सदस्यसहित सात जनाको ज्यान गएको हो । विमान दुर्घटनामा पूर्व यातायात मन्त्री ५९ वर्षका जोन लापिएर, उहाँकी श्रीमती, उहाँका दुई भाई तथा एक बिहिनी र चालक दलका दुई सदस्यको ज्यान गएको हो । लिस–डे–ला–माडिलिनी विमानस्थलमा हिमपात र हावाहुरी चलेका कारण विमान दुर्घटनामा परेको हो । पूर्वमन्त्री लापिएर बुवाको अन्तिम संस्कारका लागि जाँदै गर्दा विमान दुर्घटनामा परेको क्यानडाका अधिकारीले बताएका छन् । पूर्व यातायात मन्त्री लापिएरले संसद सदस्यका रुपमा सन् १९७९ देखि १९९३ र २००४ देखि २००७ सम्म काम गर्नु भएको थियो ।
क्यानडाका पूर्व प्रधानमन्त्री पाउल मार्टिनले उहाँ निकै राम्रो राजनीतिक विश्लेषक भएको र उहाँसँग काम गर्नु सम्मानको विषय भएको बताउनुभएको छ । 
– एजेन्सीको सहयोगमा
