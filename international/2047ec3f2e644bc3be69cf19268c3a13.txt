अमेरिकी क्षेत्र गुआममा मिसाइल आक्रमण गर्ने उत्तर कोरियाको योजना

नेता किमले आफू निकट नेता तथा सैन्य अधिकारीलाई प्रशान्त महासागरमा रहेको गुआममा मिसाइल आक्रमणको तयारीबारे जानकारी गराएको उत्तर कोरियाको सरकारी समाचार संस्था केसिएनएले जनाएको छ ।

आक्रमण गर्नुअघि नेता किमले त्यहाँको अमेरिकी गतिविधि निरीक्षण गरिरहेको दाबी गरिएको छ ।

उत्तर कोरियाको रणनीतिक बलका कमाण्डर गुआममा मिसाइल आक्रमणका लागि अब नेता किमको आदेशको पर्खाइमा रहेको दाबी गरिएको छ ।

अमेरिकाले केही कदम चाल्ने बित्तिकै नेता किमले मिसाइल आक्रमणका लागि आदेश दिने सम्भावना रहेको बताइएको छ ।

गत हप्ता उत्तर कोरियाले गुआममा चार वटा मिसाइल आक्रमण गर्ने तयारी गरेको जनाएको थियो । गुआममा अमेरिकी बम वर्षक विमान तथा हतियारको भण्डार छ ।

अमेरिकाले पनि उत्तर कोरियाले आफ्नो गतिविधि नियन्त्रणमा नराखे सैन्य कारवाहीका लागि तयारी अवस्थामा रहेको र त्यो अवस्था आए उसले गम्भीर मूल्य चुनाउनुपर्ने चेतावनी दिँदै आएको छ ।(एजेन्सी)
