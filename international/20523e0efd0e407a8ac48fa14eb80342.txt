उत्तर कोरियाको विषयमा हुने सुरक्षा परिषद् बैठकको महत्व छैन : अमेरिका

साउन १६ – उत्तर कोरियाको मिसाइल परीक्षणको विषयलाई लिएर संयुक्त राष्ट्रसंघीय सुरक्षा परिषदमा हुने छलफलको कुनै महत्व नरहेको अमेरिकाले दाबी गरेको छ । उत्तर कोरियाको मिसाइल परीक्षण रोक्न वा उसमाथि प्रतिबन्ध लगाउने विषयमा सुरक्षा परिषद बैठकले केही गर्न नसक्ने भएकाले परिषद बैठकको महत्व नरहेको र आफूहरुले त्यसका लागि आह्वान पनि नगर्ने अमेरिकाको भनाई छ ।
सुरक्षा परिषदको बैठकले अन्तर्राष्ट्रिय समुदाय उत्तर कोरियालाई चेतावनी दिन वा उसको प्रतिबाद गर्न अनइच्छुक रहेको सन्देश दिने गरेको संयुक्त राष्ट्रसंघका लागि अमेरिकी राजदूत निकी हेलीले बताउनुभयो । उत्तर कोरियाले पछिल्लो पटक शुक्रबार अन्तरमहादेशीय ब्यालेस्टिक मिसाइल परीक्षण गर्दै आफ्नो देश अमेरिकाका कुनै पनि मुख्य स्थानमा आक्रमण गर्न सक्ने स्तरमा पुगेको दाबी गरेको थियो । उत्तर कोरियाले तीन हप्ताअघि पनि अन्तरमहादेशीय ब्यालेस्टिक मिसाइल परीक्षण गरेको थियो ।
यसको जवाफमा अमेरिकाले कोरियाली प्रायद्विपमा एन्टी–मिसाइल प्रणाली परीक्षण गरेको छ । यस्तै कोरियाली प्रायद्विपको आकाशमा बम आक्रमक विमान पनि तैनाथ गरेको छ ।
उत्तर कोरियाले यसअघि नै सुरक्षा परिषदका धेरै नियम उल्लंघन गरेको भएपनि त्यसको प्रतिक्रियामा केही कारवाही नभएको अमेरिकी राजदूत हेलीले वक्तव्य जारी गरेर भन्नुभएको छ ।
उहाँले उत्तर कोरियामाथि लगाम लगाउन चीनसँग आग्रह पनि गर्नुभएको सिएनएनले जनाएको छ । उत्तर कोरियासँग वार्ताको सयम सकिएकाले अब चीनले उसलाई रोक्नका लागि चीनले काम सुरु गर्ने बेला आएको अमेरिकी राजदूत हेलीले बताउनुभएको छ ।
