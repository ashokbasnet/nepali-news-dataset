बढ्दैछ सम्बन्ध बिच्छेद

जेठ २८ – भारतमा सम्बन्ध बिच्छेदका घटना तिव्र रुपमा बढेको एक अध्ययनले देखाएको छ । भारतको कुल जनसंख्यामा सम्बन्ध विच्छेदको प्रतिशत एक दशमलब एक रहेको छ । राष्ट्रिय स्तरमा गएको ५/ ६ वर्षमा सम्बन्ध विच्छेदको दर शतप्रतिशत बढेको छ ।

 

मुम्बई, दिल्ली, कोलकाता जस्ता ठूला शहरहरुमा सम्बन्ध विच्छेदको दर निकै बढी पाईएको छ । सर्वेक्षण प्रतिवेदन अनुसार मुम्बई र दिल्लीमा मात्रै हरेक वर्ष १० हजार भन्दा बढी जोडीको सम्बन्ध बिच्छेद हुने गरेको छ । भारतीय वकिलले गरेको सर्वेक्षणमा बिबाहेत्तर सम्बन्ध, नशालु पदार्थको कुलत, जीवनसाथी माथि आवश्यकता भन्दा बढी हस्तक्षेप सम्बन्ध विच्छेदको कारण भएपनि शारीरिक हिंसा मुख्य कारण देखिएको छ ।

८० प्रतिशत महिला घरेलु हिंसाका कारण सम्बन्ध बिच्छेदको बाटो रोज्न बाध्य हुने सर्वेक्षणमा सहभागी वकिल कृति सिंहले बताउनुभयो । पछिल्लो दुई दशकमा देशमा बढ्दो उदारीकरण, जागरुकता, साक्षरता, आर्थिक आत्मनिर्भरता, एकल परिवारको चलन सम्बन्ध बिच्छेदको बलियो आधारका रुपमा देखिएको छ ।

श्रीमान श्रीमतीमा विश्वासको कमी पनि सम्बन्ध विच्छेदको मुख्य कारण मानिएको छ । नक्कली नामबाट सामाजिक संजालको माध्यमबाट आफ्नै श्रीमान श्रीमतीमाथि निगरानी राख्ने, उनीहरुसंग कुराकानी गर्ने र त्यसबाट विवाद बढी छुट्टिने अवस्था सम्म पुग्ने गरेको छ ।

बढ्दो सम्बन्ध विच्छेदको दरप्रति चिन्ता व्यक्त गर्दै समाजशास्त्रीहरुले यसले पारिवारिक र सामाजिक व्यवस्था नै खल्बलिने चिन्ता व्यक्त गरेका छन् । –एजेन्सीको सहयोगमा
