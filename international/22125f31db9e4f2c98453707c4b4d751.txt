संक्रमित उपियाँले टोक्दा किशोरको ज्यान गयो

भदौ, ११ – मध्य एशियाली राष्ट्र किर्गिस्तानमा पछिल्लो ३० वर्षमा पहिलो पल्ट प्लेगका बिरामी देखिएका छन् ।
किर्गिज अधिकारीका अनुसार ब्यूबोनिक प्लेगका कारण एक किशोरको ज्यान गएको छ । कजाखस्तानसँग सीमा जोडिएको उत्तरपूर्वी पहाडी गाउँका तेमिसार इस्साकुनोभ नाम गरेका १५ वर्षका किशोरको प्लेगका कारण ज्यान गएको किर्गिस्तानको स्वास्थ्य मन्त्रालयले जनाएको छ ।
ति किशोरको गएको हप्ता नै ज्यान गएपनि चिकित्सकहरुले अहिले मात्रै प्लेगको पहिचान गरेका अन्तर्राष्ट्रिय सञ्चारमाध्यमले जनाएका छन् । ति किशोरलाई संक्रमित जनावरलाई टोकेको उपियाँले टोकेर या संक्रमित लोखर्केको मासु खाएपछि रोग सरेको हुनसक्ने अनुमान गरिएको छ ।
प्लेग देखिएपछि अहिले देशको इस्सिक कुल क्षेत्रमा २ हजार जनामा ब्यूबोनिक प्लेगको परीक्षण गरिएको छ । यस्तै ज्यान गएका किशोरको सम्पर्कमा आएका १९ जना चिकित्सकसहित १ सय भन्दा बढी मानिसलाई निगरानीमा राखिएको छ ।
सरकारले चिकित्सकहरुलाई पनि एन्टीबायोटिक खाएर मात्र उपचारमा लाग्न सुझाव दिएको छ भने प्रभावित क्षेत्रमा यात्रा र पशुपंछीको ढुवानीमा प्रतिबन्ध लगाइएको छ । यस्तै कजाखस्तानले पनि रोग भित्रन नदिन आफ्नो क्षेत्रको सीमामा नियन्त्रण कडा बनाएको छ ।
विश्व स्वास्थ्य संगठनका अनुसार पछिल्लो पल्ट ब्यूबोनिक प्लेग सन् २०१० मा पेरुमा देखिएको थियो । जहाँ १२ जनामा रोगको संक्रमण देखिएको थियो । ब्ल्याक डेथका रुपमा चिनिने ब्यूबोनिक प्लेगका कारण १४औं शताब्दीमा युरोपमा अनुमानित २ करोड ५० लाख मानिसको ज्यान गएको थियो ।
एजेन्सीको सहयोगमा
