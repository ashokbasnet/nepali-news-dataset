भारतको गुजरातमा फेरि भाजपाकै सरकार !

२२ वर्षदेखि गुजरातको सत्तामा रहेको भाजपालाई सत्ताच्यूत गर्न कंग्रेस आईले यसपटक निकै शक्ति लगाए पनि सम्भव नदेखिएको नतिजा आउनुपूर्वका सर्वेक्षणहरुले देखाएका छन् । हालैमात्र कंग्रेस अध्यक्षको कमान सम्हालेका राहुल गान्धीका लागि यो चुनाव परिणाम निकै महत्व मानिएको छ । त्यसैगरी प्रधानमन्त्री मोदीका लागि पनि आफ्नो लोकप्रियता जाँच्ने मूख्य आधार मानिएको छ ।

यसमा अधिकांश सर्वेक्षणहरुले नरेन्द्र मोदी–अमित शाहको जोडीकै पक्षमा परिणाम जाने देखाएका छन् । कंग्रेसले गुजरातको परिणाम आफ्नो पक्षमा पार्न यसअघि भाजपालाई सघाउँदै आएका पाटीदार पटेल समुदाय, दलित र पिछडावर्गका युवा नेताहरुलाई आफ्नो अभियानमा सामेल गरेको थियो ।

आरक्षणको मुद्दा उठाएर चर्चामा आएका हार्दिक पटेलको पूर्ण समर्थन कंग्रेसलाई रहे पनि परिणाम उल्ट्याउन गाह्रो पर्ने दावी ती सर्वेक्षणहरुले गरेका छन् । १८२ सदस्यीय विधान सभाका लागि गुजरातमा दुई चरणमा निर्वाचन सम्पन्न भएको थियो । बिहीबार दोस्रो चरणको निर्वाचन सकिएलगत्तै सार्वजनिक गरिएका सर्वेक्षणहरुमा भाजपाले ९९ देखि ११३ तथा कंग्रेसले ६८ देखि ८२ सिटसम्म ल्याउन सक्ने आंकलन गरिएको हो । (एजेन्सी)
