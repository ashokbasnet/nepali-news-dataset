मलेशियाको २ वटा शहरमा संकटकाल

असार ९ - वायु प्रदुषणको स्तर खतरनाक अवस्थामा पुगेपछि मलेशियाले दुई वटा शहरमा संकटकाल घोषणा गरेको छ ।
इन्डोनेसियाको जंगलमा लागेको आगो फैलिएको धुँवाले मलेशियाका तटीय शहर मुअर र लिदाङमा वायुप्रदुषणको मात्रा स्वास्थ्यका लागि खतरनाक स्तरमा पुगेको स्थानीय अधिकारीले बताएका छन् । ती क्षेत्रमा प्रदुषण मापन सूचकांक ७ सय भन्दा अधिक भएको स्थानीय अधिकारीले जनाएका छन् ।
त्यस क्षेत्रका विद्यालय, व्यापारिक केन्द्र बन्द गरिएका छन् भने अत्यावश्यक काम बाहेक अन्य अवस्थामा घर बाहिर ननिस्कन सरकारले आग्रह गरेको छ । मलेशियामा वर्षेनी प्रदुषणको समस्या बढ्ने गरेपनि विगत ८ वर्षमा संकटकाल घोषणा गरिएको भने पहिलो पटक हो ।
इन्डोनेशियाको सुमात्रा टापुमा जंगल र खेतबारीबाट शुरु भएको आगलागीका कारण फैलिएको धुँवाले सिंगापुर र मलेशिया बढी प्रभावित छन् ।
- एजेन्सीको सहयोगमा
