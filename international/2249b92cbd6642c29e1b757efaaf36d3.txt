आक्रमणको हल्ला फैलनुमा पाकिस्तान जिम्मेवार रहेको भारतको आरोप

भदौ ३ – भारतले पूर्वोत्तर क्षेत्रका नागरिकमाथि आक्रमणको हल्ला फैलिनुमा पाकिस्तान जिम्मेवार रहेको आरोप लगाएको छ । गृह सचिव आरके सिंहले असममा मुसलमान समुदायमाथि भएको आक्रमणको बदला लिन अरु क्षेत्रमा रहेका पूर्वोत्तरका बासिन्दामाथि आक्रमण हुने आशय सहितका एसएमएस र एमएमएस पाकिस्तानबाट फैलिएको दावी गर्नुभयो ।

 

सिंहका अनुसार हिंसा सम्बन्धि हल्ला फैलाउन प्रयोग गरिएका ७६ वटा वेबसाइटको पहिचान गरी बन्द गरिएको छ । अरु ३४ वटा वेबसाईटमाथि पनि निगरानी भईरहेको छ । फेला परेका धेरै वेबसाइटमा विश्वका विभिन्न ठाउँमा भुकम्प, आँधीबेहरी लगायत प्राकृतिक प्रकोपबाट मारिएका मानिसको तस्वीर राखी साम्प्रदायीक हिंसाको स्वरुप देखाउन खोजिएको दावी पनि गृहसचिव सिंहले गर्नुभयो । ती सबै तस्वीर पाकिस्तानबाट अपलोड गरिएको अनुसन्धानका क्रममा खुलेको उहाँको भनाई छ ।

गृहमन्त्रालयले यस विषयमा पाकिस्तानमा लिखित उजुरी दिने र अहिले सम्म फेला परेका दस्तावेज बुझाउने तयारी भईरहेको जनाएको छ । आक्रमणको  हिंसा फैलने हल्ला चलेपछि भारतका आन्ध्र प्रदेश, कर्नाटक र महाराष्ट्रबाट पूर्वोत्तरका ३५ हजार भन्दा बढी बासिन्दा पलायन भएका छन् ।

आक्रमणको हल्ला फैलाउने १६ जनालाई बेंगलोर प्रहरीले पक्राउ गरेको भारतीय सञ्चारमाध्यमले जनाएका छन् ।
