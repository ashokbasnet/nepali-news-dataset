आगो निभाउँदा १९ अग्नि नियन्त्रकको ज्यान गयो

असार १७ – अमेरिकाको एरिजोना राज्यमा आगो निभाउने क्रममा १९ जना अग्नीनियन्त्रकको ज्यान गएको छ ।
एरिजोना राज्यको यारनेल शहरको जंगलमा लागेको आगो नियन्त्रणका लागि खटिएकामध्ये १९ जना अग्नि नियन्त्रकको जलेर ज्यान गएको स्थानीय अधिकारीहरुले बताएका छन् ।
आगलागी प्रभावित क्षेत्रका बासिन्दालाई सुरक्षित ठाउँमा सारिएको छ । थुपै्र घरहरु जलेर नष्ट भएका छन् । भिषण आगलागी भइरहेकाले आगो नियन्त्रणमा कठिनाई भएको स्थानीय अधिकारीले बताएका छन् ।
धेरै गर्मी र तातो हावाले गर्दा पनि आगो फैलिएको अन्तर्राष्ट्रिय सञ्चार माध्यमले जनाएका छन् । आगलागी नियन्त्रणका लागि अझै पनि झण्डै २ सय जना अग्नी नियन्त्रक खटिएका छन् ।
गर्मीका कारण अमेरिकाको पश्चिमी राज्य एरिजोना, क्यालिफोर्निया लगायतका क्षेत्रको जनजीवन कष्टकर बनेको छ ।  तातो हावाका कारण त्यस क्षेत्रका धेरै मानिस बिरामी परेका छन्  ।
