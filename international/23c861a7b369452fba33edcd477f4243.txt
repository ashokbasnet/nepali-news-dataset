'पदबाट नहटेसम्म राष्ट्रपतिमाथि मुद्दा चलाउन असम्भव'

असार १७ – पाकिस्तानका नयाँ प्रधानमन्त्री राजा परवेज अशरफले राष्ट्रपति आसिफ अलि जरदारी पदमा रहँदा सम्म उहाँमाथि मुद्धा चलाउन नसक्ने स्पष्ट पार्नुभएको छ । स्वीटजरल्याण्डका अधिकारीसँग राष्ट्रपति विरुद्धको भ्रष्टाचारको मामिलामा फेरी जाँच गर्न आग्रह गर्ने या नगर्ने विषयमा जानकारी दिन सर्वोच्च अदालतले दुई हप्ताको समय दिए लगत्तै प्रधानमन्त्रीको भनाई आएको हो ।

 

जरदारी पाकिस्तानका लोकतान्त्रिक प्रक्रियाबाट चुनिएका राष्ट्रपति भएको र कानून अनुसार पदमा रहीरहेसम्म उहाँमाथि कुनै किसिमको मुद्धा चलाउन नमिल्ने अशरफको भनाई छ । उहाँले राष्ट्रपतिलाई प्राप्त संवैधानिक छुटका विषयमा सर्वोच्च अदालतको ध्यानाकर्षण गराउने पनि बताउनुभयो ।

राष्ट्रपति विरुद्धको भ्रष्टाचार मुद्धाको छानबीन फेरी शुरु गर्न अस्वीकार गरेकोमा अदालतले अवहेलना भएको ठहर गरेपछि अशरफका पूर्ववर्ती युसुफ रजा गिलानीले पद त्याग्नुपरेको थियो । जरदारी विरुद्ध भ्रष्टाचार गरेको पैसा स्वीटजरल्याण्डको बैंकमा जम्मा गरेको आरोप छ ।
