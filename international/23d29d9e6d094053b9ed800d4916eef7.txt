चीनमा मानिसबाट मानिसमा बर्डफ्लू सरेको प्रमाणित

साउन २३ – चीनका अनुसन्धानकर्ताहरुले मानिसबाट मानिसमा बर्डफ्लू सरेको घटना फेला परेको बताएका छन् ।
बर्डफ्लू संक्रमित आफ्नो बाबुको हेरचाहमा खटिएकी ३२ वर्षकी  महिलालाई उनकै बाबुबाट संक्रमण सरेको ब्रिटिस मेडिकल जर्नलले जनाएको छ ।
दुबै जनाको उपचारका क्रममा ज्यान गएको थियो । बाबुको सम्पर्कमा आएको ६ दिनपछि बिरामी परेकी ती महिलालाई अरु श्रोतबाट भाइरस नसरेको दाबी अनुसन्धानकर्ताले गरेका छन् ।
दुबैमा समान किसिमको लक्षण तथा परीक्षणका क्रममा संक्रमण देखिएकाले मानिसबाट मानिसमा संक्रमण सरेको प्रमाणित भएको अनुसन्धानकर्ताले बताएका छन् । त्यसबाहेक पंक्षीको प्रत्यक्ष सम्पर्कमा आएका बाहेक अरु कसैलाई पनि H7N9 भाइरसले आक्रमण गरेको प्रमाण फेला परेको छैन ।
जुन ३० तारिखसम्म पुर्बी चीनमा १ सय ३३ वटा बर्डफ्लू भाइरसबाट संक्रमित फेला परेकोमा ४३ जनाको ज्यान गइसकेको छ । त्यस्ता संक्रमितहरु एक वा दुई हप्तासम्म कुखुराको फर्म या बजारमा प्रत्यक्ष रुपमा सम्पर्कमा थिए ।
