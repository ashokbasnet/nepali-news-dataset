पुरिएको ३६ दिनपछि चार जनाको जीवितै उद्दार

माघ १६ – चीनको एक जिप्सम खानीमा फसेका चार जना कामदारको ३६ दिनपछि जीवितै उद्दार गरिएको छ । चीनको पूर्वी सानडोङ प्रान्तमा रहेको जिप्सम खानीको सुरुङमा ३६ दिनदेखि फसेका चार जना खानी कामदारको उद्दार गरिएको चीनको सरकारी सञ्चार माध्यमले जनाएका छन् ।
उद्दार गरिएका चारै जनालाई अस्पताल भर्ना गरिएको छ । गएको डिसेम्बर २५ मा यो खानी भत्किएको थियो । खानी भत्किँदा २९ जना कामदानर जमिनमुनि सुरुङमा काम गरिरहेका थिए । त्यसमध्ये अहिलेसम्म १५ जनाको उद्दार गरिएको छ । एक जनाको ज्यान गएको पुष्टी भएको छ भने १३ जना अझै बेपत्ता छन् । चीनको सिसिटिभीले चार जना खानी कामदारलाई उद्दार गरी अस्पताल लैजाँदै गरेको तस्बिर देखाएको छ ।
उद्दार गरिएका चार जना कामदार जमिनको सतह भन्दा दुई सय मिटर तल फसेका थिए । चार सय भन्दा धेरै उद्दारकर्मी उनीहरुको उद्दारमा खटिएका थिए । उनीहरुले अहिले पनि हराइरहेकाको खोजी गरिरहेका छन् । खोजीको क्रममा चार जना जीवित रहेको थाहापाएपछि उनीहरुलाई बाहिर निकाल्न प्रयास भएको थियो । बाहिर निलिएका चारै जनाको अवस्था अहिले स्थिर रहेको र उनीहरुको स्थानीय अस्पतालमा उपचार भइरहेको सरकारी अधिकारीले बताएका छन् ।
– एजेन्सीको सहयोगमा
