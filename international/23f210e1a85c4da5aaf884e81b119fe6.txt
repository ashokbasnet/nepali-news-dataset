हरियाणमा हिंसात्मक प्रदर्शन, ८ जनाको मृत्यु

फागुन ९ – आरक्षण माग गर्दै भारतको हरियाणामा जाट समुदायले गरेको प्रदर्शनमा हिंसा भड्किँदा ८ जनाको ज्यान गएको छ । सेना र प्रदर्शनकारीबिच भएको झडपमा झज्जर शहरमा सात र कैथल जिल्लामा भएको संघर्षमा एक जनाको ज्यान गएको हो । यसअघि शुक्रबार रोहतकमा प्रहरीले हानेको गोली लागि एक जनाको ज्यान गएको थियो । हरियाणामा जाट आन्दोलन सुरु भएपछि अरु धेरै जिल्लामा पनि तनाव बढ्दै गएको छ । बाटोघाटो बन्द भएका छन् । रोहतकमा हेलिकप्टर मार्फत सुरक्षाकर्मी लगिएको छ । झज्जरमा एक मन्त्रीको घरमा प्रदर्शनकारीले आक्रमण गरेका छन्  । त्यस क्रममा पनि सुरक्षाकर्मी र प्रदर्शनकारीबिच झडप भएको थियो । अखिल भारतीय जाट आरक्षण समितिको आह्वानमा फागुन २ गतेदेखि आन्दोलन सुरु भएको हो । आन्दोलन थप हिंसात्मक हुन सक्ने भन्दै स्थानीय प्रशासनले रोहतकमा इन्टरनेट सेवा बन्द गराएको छ । जाट समुदायले पिछडिएको अरु वर्गजस्तै आफूहरुले पनि आरक्षण पाउनुपर्ने माग राख्दै आन्दोलन थालेको हो । 
– एजेन्सीको सहयोगमा
