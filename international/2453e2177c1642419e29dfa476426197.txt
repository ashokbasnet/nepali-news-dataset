​‘चारजना गर्भवतीमध्ये एकजनाले गर्भपतन गराउँछन्’

काठमाडौं वैशाख ३० – विश्वमा गर्भपतन गराउनेको संख्या बढेको छ । ल्यानसेट पत्रिकामा प्रकाशित अध्ययन अनुसार विश्वमा हरेक वर्ष ५६ करोड गर्भवतीले गर्भपतन गर्ने गरेका छन् ।
विश्व स्वास्थ्य संगठन तथा गुटमार्चर इष्टिच्युटले गरेको अध्ययन अनुसार विश्वमा हरेक ४ गर्भवतीमध्ये १ जनाले गर्भपतन गराउने गरेको पाइएको छ । सन् १९९० देखि १९९४ सम्म वार्षिक ५० करोड गर्भपतन हुने गरेको पाइएकोमा सन् २०१० देखि २०१४ सम्म बढेर ५६ करोड पुगेको अनुसन्धानकर्ताले बताएका छन् ।
विशेषगरी विकासोन्मुख देशमा गर्भपतन गराउने बढेको अनुसन्धानकर्ताले बताएका छन् । धनी देशमा भन्दा गरीब देशमा गर्भपतन गराउनेको संख्या घट्न नसकेको अध्ययनमा उल्लेख छ । सानो परिवारको चाहनाका कारण गर्भपतन गराउने क्रम बढेको भन्दै अनुसन्धानकर्ताले यसलाई रोक्न गर्भनिरोधक साधनका लागि नयाँ उपाय अपनाउनुपर्नेमा जोड दिएका छन् ।
तर गर्भनिरोधक औषधि प्रयोग गर्दा स्वास्थ्यलाई असर गर्ने, बाँझोपन ल्याउने लगायत धारणाका कारण महिलाले यसको प्रयोग नगर्ने गरेको पाइएको छ । यस्तै गर्भपतन रोक्न विभिन्न देशमा कडा कानुन भएपनि यसले असुरक्षित गर्भपतन बढाइरहेको अध्ययनले जनाएको छ । अध्ययनकर्ताले गर्भपतन घटाउन गर्भनिरोधक साधनबारे जनचेतना जगाउनुपर्नेमा जोड दिएका छन् ।
