भाग्यमा नलेखेपछि...

साउन, २२ - बालयौन दुराचारको आरोपमा तीस वर्ष जेल सजायँ पाएपनि ३५ महिनामै रिहा भए तर जेलबाट उम्किएको एक हप्तामै फेरी जेलमा पुगे ।
जेल प्रशासनको गल्तीका कारण मोरक्कोका राजाबाट आममाफी पाएका स्पेनका नागरिक डयनियल गाल्भान भिना रिहा भएको एक हप्तामै स्पेनमा पक्राउ परेका छन् ।
चार देखि १५ वर्षसम्मका ११ जना बालबालिकालाई बलात्कार गरेको आरोपमा सन् २०११ को सेप्टेम्बरमा मोरक्कोमा गाल्भानलाई ३० वर्षको जेल सजायँ सुनाईएको थियो ।
गएको हप्ता स्पेनका राजा हुँवा कार्लोसको आग्रहमा मोरक्कोका राजा मोहम्मदले माफी दिएका ४८ जना स्पेनी कैदी मध्ये गाल्भान पनि परेका थिए । उनको रिहाई विरुद्ध गएको शुक्रबार पीडित परिवार र अधिकारकर्मीले प्रदर्शन गर्दै मोरक्कोको संसद भवन घेराउ गरेपछि गाल्भान विरुद्ध प्रहरी प्रशासन चनाखो भएको थियो ।
मोरक्कोका अधिकारीहरुले गाल्भानको रिहाई भूलबश भएको भन्दै राजा मोहम्मद उनको अपराधको प्रकृतिका बारेमा अनभिज्ञ रहेको बताएका छन् ।
जेल प्रशासनले उनको अपराधका बारेमा गलत जानकारी दिएको भन्दै राजा मोहम्मदले जेल प्रमुखलाई बर्खास्त गर्नुका साथै गाल्भानलाई दिईएको माफी रद्ध गर्नुभएको छ ।
एजेन्सीको सहयोगमा
