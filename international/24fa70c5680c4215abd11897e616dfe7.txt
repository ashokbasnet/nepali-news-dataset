प्यालेष्टाइन पुनर्निर्माणका लागि झण्डै साढे ५ अर्व डलर दाता राष्ट्रहरुले दिने

असाेज २७ - दाता राष्ट्रहरुले प्यालेष्टाइन पुनर्निर्माणका लागि झण्डै साढे ५ अर्व डलर सहयोग गर्ने भएका छन् । इजिप्टको राजधानी कायरोमा भएको बैठकमा सहभागी राष्ट्रहरुले ५ अर्व ४० करोड सहयोगको घोषणा गरेका हुन् ।
कतार एक्लैले एक अर्व डलर दिनेछ भने अमेरिकाले २१ करोड २० लाख र संयुक्त अरव इमिरेट्स तथा टर्कीले २०/२० करोड सहयोग गर्ने घोषणा गरेका छन् । नर्वेका विदेशमन्त्री बोर्गे बे्रन्डेले यो रकम प्यालेष्टाइनले मागेको भन्दा धेरै भएको भन्दै सहयोगको आधा रकम, लडार्इका कारण भत्किएका संरचनाको पुनर्निर्माण गर्न खर्च गरिने बताउनुभयो । बाँकी आधा रकम के मा खर्च गर्ने भन्ने खुलाएको छैन ।
इजरायल र प्यालेष्टाइनविच  ५० दिनसम्म भएको लडार्इमा गाजाका एक लाख सर्वसाधारणका घर र अन्य भौतिक संरचना पुरै नष्ट भएका छन् । संयुक्त राष्ट्रसंघका अनुसार यो लडार्इमा २ हजार १ सय प्यालेष्टेनी मारिएका छन् , जसमा सर्वसाधारण धेरै छन् । त्यस्तै ६ सर्वसाधारण सहित ६७ जना इजरायली सैनिकको पनि ज्यान गएको छ ।
