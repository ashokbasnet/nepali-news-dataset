ऋण रोकेकोमा बंगलादेशद्वारा विश्वबैङ्कको आलोचना

असार १६ – भ्रष्टाचार भएको भन्दै ठूलो परियोजनाको ऋण सहयोग रोकेकोमा बंगलादेशले विश्व बैंकको आलोचना गरेको छ । बंगलादेशका सञ्चार मन्त्री अबिदुल कादरले विश्व बैंकले हतारमा ऋण सहयोग रोक्ने निर्णय गरेको बताउनुभयो ।

 

विश्वबैंकको सहयोगमा सञ्चालन हुन लागेको सबैभन्दा ठूलो पुल बनाउने परियोजनामा भ्रष्टाचार भएको बारे सरकारले अनुसन्धान गरिरहेकाले बैंकले अहिले नै सहयोग रोक्न नहुने उहाँको तर्क छ ।

विश्व बैंकले एक अर्ब बीस करोड डलर ऋण सहयोग दिने परियोजनामा आर्थिक अनियमितता भएको जानकारी आएपछि विश्व बैंकले सहयोग रोक्ने निर्णय गरेको बीबीसीले जनाएको छ । पद्मा नदीमाथि ६ किलोमिटर लामो रेल्वे तथा सडक यातायातको सुविधा सहित पुल बनाउन लागिएको थियो ।

बैंकले परियोजनामा भएको भ्रष्टाचार छानविनमा बंगलादेश सरकार असफल रहेको टिपप्णी गरेको छ । तर बंगलादेश सरकारले भने छानवीनको प्रतिवेदन आउन बाँकी नै रहेको बताएको छ ।
