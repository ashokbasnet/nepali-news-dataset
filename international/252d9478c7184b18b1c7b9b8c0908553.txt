आप्रवासी चढेको डुंगा दुर्घटना, ३९ जनाको मृत्यु

माघ १७ – समुद्री मार्ग भएर टर्कीबाट ग्रिस प्रवेश गर्ने क्रममा आप्रवासी चढेको डुंगा दुर्घटना हुँदा ३९ जनाको ज्यान गएको छ । टर्कीको एजियन सागर पार गर्ने क्रममा डुंगा डुब्दा ३९ जना भन्दा धेरै आप्रवासीको ज्यान गएको हो । ज्यान जानेमा धेरै बालबालिका रहेको तट रक्षकले बताएका छन् ।
तट रक्षकले ६० जना भन्दा धेरैको सकुशल उद्दार गरेका छन् । समुद्रमा डुबेको डुंगाको खोजी भइरहेकाले ज्यान जानेको संख्या अझै बढ्न सक्ने स्थानीय सरकारी अधिकारीले बताएका छन् । मध्य पूर्वका द्वन्द्वग्रस्त सिरिया, अफगानिस्तान, इराकसहितका देशका हजारौं नागरिकले उत्तरी युरोपमा शरण पाउने आशामा टर्कीबाट ग्रिससम्म जोखिमपूर्ण समुद्री मार्गको यात्रा तय गर्ने गरेका छन् ।
शरणार्थीका लागि अन्तर्राष्ट्रिय संगठन आइओएमका अनुसार यो वर्ष लागेपछि अहिलेसम्म भूमध्ये सागरमा डुबेर दुई सय ४४ आप्रवासीको ज्यान गइसकेको छ । समुद्री मार्ग भएर यो वर्ष लागेपछि ५५ हजार पाँच सय भन्दा धेरै आप्रवासी युरोप प्रवेश गरेका छन् । केही दिन अघि पनि ग्रीसको सामोस द्धिपमा आप्रवासी चढेको एक डुंगा डुब्दा २६ जनाको ज्यान गएको थियो । गएको वर्ष समुद्री मार्ग भएर १० लाख भन्दा धेरै आप्रवासी युरोप प्रवेश गरेका थिए ।  
– एजेन्सीको सहयोगमा
