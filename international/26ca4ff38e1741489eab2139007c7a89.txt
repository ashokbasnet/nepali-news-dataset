भेनेजुयलामा हप्तामा दुई दिनमात्र काम गर्न सरकारी निर्देशन

काठमाडौं, वैशाख १५ । दक्षिण अमेरिकीमुलुक भेनेजुयलामा गम्भीर उर्जासंकट उत्पन्न भएपछि हप्तामा दुई दिनमात्र काम गर्न निर्देशन दिइएको छ ।भेनेजुयलाका उपराष्ट्रपति एरिस्टोपुलो इस्टुरिजले सरकारी कर्मचारीहरुले संकट समाधान नभएसम्म सोमबार र मंगलबारमात्र काम गर्नुपर्ने सरकारी निर्णय घोषणा गरेका हुन् ।उनले आधारभूतरुपमा अत्यावश्यक कामबाहेक बुधबार, विहीबार र शुक्रबार कुनै काम नहुने बताए । यसबाट सार्वजनिक क्षेत्रमा काम गर्ने २० लाख व्यक्ति प्रभावित हुने बताइएको छ ।भेनेजुयला अहिले चर्को खडेरीसँग जुधिरहेको छ । खडेरीका कारण पानीको सतह घट्दा विद्युत् उत्पादन निकै घटेको छ, जसका कारण दैनिक चार घन्टा लोडसेडिङको घोषणा गरिएको छ ।तर, विपक्षीले भने संकट व्यवस्थापन गर्न नसकेको भन्दै सरकारको आलोचना गरेका छन् ।भेनेजुयलामा यसअघि उर्जा बचतका लागि भन्दै करिब २८ लाख कामदारलाई शुक्रबार बिदा दिइएको थियो ।सपिङ सेन्टरहरु खुल्ने समय घटाउन पनि निर्देशन दिइएको छ । तेलको प्रमुख निर्यातकर्ता भेनेजुयला तेलको मूल्यमा भारी गिरावट आएपछि आर्थिक संकटमा फसेको छ । (एजेन्सी)
