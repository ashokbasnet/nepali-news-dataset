दक्षिणी सुडानमा हिंसाले बालबालिका एक्लिए

पुस १५ – दक्षिणी सुडानमा हिंसाका कारण थुप्रै बालबालिकाहरु परिवारबाट अलग्गिएको भन्दै सहायता संस्था सेभ द चिल्ड्रेनले चिन्ता व्यक्त गरेको छ ।
ग्रामीण क्षेत्रमा थुप्रै बालबालिकाहरु एक्लै बाँच्न बाध्य भएको संस्थाले जनाएको छ । धेरैजसो बालबालिकाले आफ्ना आमाबाबुको हत्या भएको, घर लुटिएको वा ध्वस्त पारिएको घटनाको साक्षी रहेका सेभ द चिल्ड्रेनको भनाई छ ।
दुई हप्ताअघि दक्षिणी सुडानको राजधानी जुबाबाट शुरु भएको हिंसा देशका थुपै्र भागमा फैलिंदा १ हजार भन्दा धेरै मानिसको ज्यान गएको छ । संघर्ष शुरु भएयता १ लाख २१ हजार भन्दा बढी मानिसले घर छोडेका छन् । त्यसक्रममा धेरै परिवार अलग भएका छन् ।
सेभ द चिल्ड्रेनका अनुसार घर छोडेकाहरु मध्ये  केही परिवारले राष्ट्रसंघ परिसरमा वा अरु सुरक्षित ठाउँमा आश्रय लिईरहेको भएपनि धेरै केटाकेटी सहित परिवार दलदल भएको क्षेत्रमा आश्रय विहिन अवस्थामा बस्न बाध्य छन् ।
उनीहरु खाल्टोमा जमेको पानी खाएर बाँचिरहेको संस्थाको भनाई छ । संस्थाले संघर्ष भइरहेको क्षेत्रमा र बालबालिकाहरुका लागि सहयोगको आवश्यकता बढिरहेको ठाउँमा अझै पनि पुग्न नसकेको भन्दै चिन्ता व्यक्त गरेको छ ।
