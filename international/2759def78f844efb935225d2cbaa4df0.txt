आइएसको घेराबन्दीमा रहेको सिरियाली शहरमा विमानबाट राहत सामग्री

फागुन १३ – संयुक्त राष्ट्रसंघले बिद्रोही संगठन इस्लामिक स्टेट आइएसका लडाकुले घेराबन्दी गरेको सिरियाको पूर्वी शहरका बासिन्दाका लागि राहत सामग्री पुर्‍याएको छ । पूर्वी शहर दिर अल जोरमा विमानबाट २१ टन मानवीय सहायता सामग्री खसालिएको राष्ट्रसंघका सहायता प्रमुख स्टेफन ओ’ब्राएनले बताउनुभएको छ । उहाँले सुरक्षा परिषदलाई यस बारेमा जानकारी दिनुभएको हो । राहत सामग्री लक्षित क्षेत्रमा पुगेको ओ’ब्राएनको भनाई छ ।
दिर अल जोरको सरकार नियन्त्रित क्षेत्रमा राहत सामग्री पुगेको र अब यसलाई बिद्रोहीको घेराबन्दीमा रहेका नागरिकसम्म पुर्‍याइने छ । दिर अल जोरका दुई लाख भन्दा धरै मानिस आइएसको घेराबन्दीमा रहेको र उनीहरु मानवीय संकटको अवस्थामा रहेको राष्ट्रसंघले जनाएको छ । उनीहरु भोकमरिको अवस्थामा रहेको भन्दै राष्ट्रसंघले केही समयअघि चिन्ता व्यक्त गरेको थियो । गएको हप्ता पनि खाद्यान्न तथा अन्य आवश्यक सामग्री बोकेका लरी सिरियाका अरु पाँच वटा बिद्रोहीको घेराबन्दीमा रहेका शहरमा गएका थिए । 
– एजेन्सीको सहयोगमा
