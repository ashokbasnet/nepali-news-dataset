आइएसका अखडामा फ्रान्सको हवाइ आक्रमण

कात्तिक ३० – फ्रान्सले बिद्रोही संगठन इस्लामिक स्टेट आइएस विरुद्ध हवाइ आक्रमण गरेको छ । फ्रान्सेली सेनाका लडाकु विमानले सिरियामा आइएसको गढ मानिएको रक्का शहरमा हवाइ आक्रमण गरेको हो ।
शुक्रबार राति एक सय २९ जनाको ज्यान जाने गरी आइएसले पेरिसमा गरेको आक्रमणपछि फ्रान्सले आइएस विरुद्ध गरेको यो ठूलो कारवाही अभियान हो । आइएस विरुद्धको हवाई आक्रमणमा फ्रान्सका १० वटा लडाकु विमान प्रयोग भएको त्यहाँको रक्षा मन्त्रालयले जनाएको छ । आक्रमणको क्रममा आइएसका विभिन्न अखडालाई लक्षित गरिएको फ्रान्सेली सेनाले जनाएको छ । यस क्रममा आइएसको एउटा कमाण्ड सेन्टर, गोलाबारुद राख्ने एउटा डिपो तथा लडाकु शिविरमा आक्रमण गरिएको फ्रान्सले जनाएको छ ।
फ्रान्सका राष्ट्रपति फ्राँस्वा होल्याण्डले शुक्रबार राति पेरिसमा भएको आक्रमण आइएसका तर्फबाट युद्धको घोषणा भएको बताउनुभएको थियो । पेरिस आक्रमणको जिम्मेवारी आइएसले लिएको थियो । त्यो आक्रमणको विश्वभरबाट निन्दा भएको छ । 
– एजेन्सीको सहयोगमा
