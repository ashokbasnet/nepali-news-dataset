ओबामाको मजाक उडाइन् कान्छी छोरीले

कात्तिक ११ – अमेरिकी राष्ट्रपति बाराक ओबामाले आफ्नी कान्छी छोरी साशाले स्न्यापच्याटमा आफ्नो मजाक उडाएको बताउनुभएको छ । आफूले एक डिनरको क्रममा सोसल नेटवर्कका बारेमा बोल्दा साशाले त्यो कुरा रेकर्ड गरेर आफ्ना साथीलाई पठाएको ओबामाको भनाई छ । राष्ट्रपति ओबामाले सोमबार प्रसारित भएको जिमी किमेल लाइभ टिभी सोमा स्न्यापच्याट सम्बन्धी साशाको गतिविधि बारे बोलेका हुन् । राष्ट्रपति ओबामाले भन्नुभयो ‘साशाले मलाई स्न्यापच्याटमा निर्देशन दिने गरेकी छन् ।’ राष्ट्रपति ओबामाले साशाको अनलाइन गतिविधि बारे चर्चा गरेको पहिलो पटक भने होइन । यसअघि गएको जुलाईमा पनि ओबामाले साशाले केही ट्वीट गरेको र त्यसपछि धेरै मिडियाले साशाको ट्वीटर एकाउन्ट पुष्टि गर्ने प्रयास गरेका थिए ।
