अशक्त छोरा स्कुल पुर्‍याउन दैनिक २९ किलोमिटर पैदल

फागुन २८ – आफ्नो बालबालिकाको भविष्यका लागि अभिभावकले के मात्र गर्दैनन् ?
शारीरिक रुपमा अशक्त आफ्नो छोराको भविष्यका लागि एक अभिभावकले दैनिक २९ किलोमिटर पैदल हिडेर स्कुल पुर्‍याउँछन् त्यो पनि सम्म र सजिलो बाटो होइन, पहाडको कच्ची र अप्ठेरो बाटोमा छोरालाई काँधमा बोकेर ।
चीनका ४० वर्षका  यु जुकाङले आफ्नो छोरा जियाओ क्याङलाई टोकरीमा बोकेर विद्यालय पुर्‍याउने गरेका छन्  । १२ वर्षका छोरा जियाओको हात खुट्टा चल्दैनन् र कम्मरमा पनि समस्या छ । छोराको शरीरलाई लिएर उनी निराश भएनन बरु मनलाई दरो बनाएर उनले राम्रो शिक्षा दिने अठोट गरे ।
‘मलाई थाहा छ की मेरो छोरा शारिरिक रुपमा असमर्थ छ तर उसको दिमाग पूर्ण रुपमा ठीक छ, मैले घर नजिकै त्यस्तो कुनै विद्यालय भेटिन जहाँ पर्याप्त सुविधा भएको होस र उसलाई भर्ना लियोस्’ जुकाङ भन्छन् ।
९ वर्ष पहिले जुकाङकी श्रीमतीले उनलाई छोडिन त्यतिबेला छोरा जम्मा ३ वर्षका थिए । श्रीमतीले छोडेपछि उनले छोरा एक्लैले हुर्काउने निधो गरे । उनी चाहदैन थिए आमा नहुनुको असर छोराको जीवनमा परोस् । आमाले छोडेकाले उनी छोरालाई सबै कुरा राम्रो गर्न र दिन चाहन्छन् ।
छोरा पढ्ने विद्यालय क्षेत्रमा कुनै सार्वजनिक गाडी चल्दैनन् । उनी विहान सबैरै उठ्छन्, छोराका लागि खाना बनाउँछन् र तयार गरी विद्यालय पुर्‍याउँछन् । त्यसपछि उनी आफ्नो कामका लागि फर्कन्छन् र बेलुकी भएपछि फेरि छोरालाई लिन हिँड्दै विद्यालय पुग्छन् ।
‘मेरो छोराको अवस्था नै त्यस्तै छ उ आफै हिडेर स्कुल सम्म पुग्न सक्दैन’ उनी भन्छन् ‘तर मलाई कुनै दुख छैन बरु मलाई गर्व छ, कि मेरो छोरा क्लास टप छ, भविष्यमा पनि उसले राम्रो गर्नेछ । मेरो सपना यो छ की उ कजेल जाओस् ।’  
चिनियाँ सञ्चार माध्यमले जूकाङका बारेमा खवर सार्वजनिक गरेपछि सरकारले स्कुल नजिकै उनलाई कोठाको व्यवस्था गरिदिने घोषणा गरेको छ ।
एजेन्सीको सहयोगमा
