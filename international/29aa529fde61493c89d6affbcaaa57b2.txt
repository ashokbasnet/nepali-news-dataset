अस्पतालले एचआइभी संक्रमित रगत बालकलाई दियो

वैशाख २९ – भारत असामको एक अस्पतालमा एचआइभी संक्रमित रगत बालकलाई दिइएका अभिभावकले आरोप लगाएका छन् । असामको कामरुप जिल्लाका सरकारी मेडिकल कलेजमा उपचारको क्रममा आफ्नो बच्चालाई एचआइभी संक्रमित रगत दिइएको र अहिले बच्चा एचआइभी संक्रमित भएको उनका बुवा आमाले आरोप लगाएका छन् । कामरुपको हाजो गाउँका बालकका बुवाका अनुसार आफ्नो छोरालाई गएको वर्ष उपाचारका लागि जिएमसीमा भर्ना गरिएको थियो । त्यहाँ शल्यक्रियाको क्रममा बालकलाई धेरै पटक रगत दिइएको थियो । आफ्नो छोरालाई दिइएको रगत जिएमसीको ब्लड बैंकबाट लिइएको उनले बताए ।
अस्पतालका सुपरिटेन्डेन्ट डा. बाबुल बेजबरुवाले बालमा एचआइभी पोजेटिभ रहेको स्वीकार गरेका छन् । घटनाको जाँचका लागि पाँच सदस्यीय समिति बनाइएको छ । बालकमा एचआइभीको क्रमण कसरी भयो भन्ने अहिले नै भन्न मुश्किल हुने डा. बेजबरुवाले बताए ।
अस्पतालमा उपचारको क्रममा बालकको धेरै शल्यक्रिया भएको र गएको अक्टोबरमा उनलाई अस्पतालबाट डिस्चार्ज गरिएको डा. बेजबरुवाले बताए । यो वर्षको मार्चमा बालकलाई फेरि शल्यक्रियाका लागि अस्पताल भर्ना गर्दा एचआइभी रहेको पाइएको हो ।
अस्पतालले रगत दिँदा सावधानी अपनाउने गरेको सुपरिटेन्डेन्ट डा. बेजबरुवाले दाबी गरे । बालकमा एचआइभीको संक्रमण अरु कारण पनि भएको हुन सक्ने बताए ।
पीडित बालकका बुवाले आफू र श्रीमतीमा एचआइभी संक्रमण नरहेको बताए । यस्तो अवस्थामा आफ्नो छोरामा एचआइभीको संक्रमण अस्पतालबाट दिइएको रगत बाटै भएको उनको आरोप छ ।
– एजेन्सीको सहयोगमा
