चीनमा मृत्यूदण्ड पाएकाहरुको अंग नझिकिने

साउन ३२ – चीनले मृत्यूदण्ड दिइने बन्दीबाट प्रत्यारोपणका लागि विभिन्न अंग नलिने व्यवस्था लागुगर्ने भएको छ ।
एक उच्च चिनियाँ अधिकारीले आगामी नोभेम्बरदेखि मृत्यूदण्ड पाएका व्यक्तिको अंग प्रत्यारोपणका लागि नझिकिने बताएको बिबिसीले जनाएको छ ।
अंग दानका लागि बनेको नयाँ व्यवस्था अनुसार अब स्वेच्छाले अंगदान गर्न चाहनेबाट मात्रै लिइने छ । चीनमा अहिले अंग प्रत्यारोपणका लागि उपलब्ध अंगमध्ये २ तिहाइ मृत्यूदण्ड पाएका बन्दीबाट लिने गरिएको छ ।
चीनले धेरै वर्षसम्म यो तथ्यलाई गोप्य राखेपनि केही वर्ष पहिले सार्वजनिक भएको हो । नयाँ तथ्यांकअनुसार चीनमा वर्षेनी औसतमा ३ लाख बिरामीलाई अंग प्रत्यारोपणको आवश्यकता भएपनि झण्डै १० हजारले मात्रै अंग पाउने गरेका छन् ।
चीनका १ सय ५० भन्दा बढी अस्पतालले यसमा समर्थन जनाएका छन् ।  मानव अंग प्रत्यारोपणका एक बरिष्ठ सर्जन हुआङ जेइफुले समस्या समाधानका लागि उपयुक्त अंग दानको व्यवस्था गर्नुपर्ने बताउनुभयो ।
मानवअधिकारकर्मीका अनुसार चीनमा वर्षेनी हज्जारौं मानिसलाई मृत्यूदण्डको सजायँ दिने  गरिएपनि तर यसको वास्तविक तथ्यांक भने बाहिर आउन सकेको छैन ।
