एड्सका कारण हुने मृत्युदर आधा घट्यो

साउन ६ – एचआइभी एड्सका कारण हुने मृत्युदर पछिल्लो एक दशकमा आधाले कमी आएको देखिएको छ । पछिल्लो तथ्यांक अनुसार गएको वर्ष सन् २०१६ मा विश्वभरमा एचआइभी/एड्सका कारण १० लाख मानिसको ज्यान गएको थियो । यो १० वर्षअघिको भन्दा आधाले कम हो । सन् २००५ मा एड्सका कारण ज्यान गुमाउनेको संख्या १९ लाख भन्दा धेरै थियो । अहिले पनि एड्स विश्वमा मानिसको ज्यान जाने प्रमुख १० कारण मध्ये एक हो । एचआइभी/एड्सको सम्बन्धमा संयुक्त राष्ट्रसंघीय कार्यक्रम युएनएड्सले सार्वजनिक गरेको पछिल्लो तथ्यांक अनुसार पछिल्लो एक दशकमा एड्सका कारण हुने मृत्युदरमा ठूलो मात्रामा कमी आएको देखिएको हो ।
अहिले विश्वमा रहेका एचआइभी संक्रमित मध्ये आधा भन्दाबढी उपचारको पहुँचमा पुगेका छन् । एचआइभी संक्रमणको पूर्णउपचार सम्भव नभए पनि एन्टीरेट्रोभाइरल थेरापी मार्फत संक्रमितको जीवनकाल सहज र लामो बनाउन भने सकिन्छ । एचआइभी भाइरसले मानिसको प्रतिरोधात्मक क्षमता नष्ट गरी एड्सको अवस्थामा पुर्‍याउने भएकाले त्यसबाट जोगिनका लागि संक्रमितले एआरभी उपचार लिनु पर्ने हुन्छ ।
संक्रमितहरु उपचार सेवामा आउने क्रम बढ्दै गएको छ । संक्रमित भएका मध्ये गएको वर्ष ७० प्रतिशतसम्म उपचारको पहुँच पुगेको छ भने ७७ प्रतिशतले एआरभी लिएका  छन् । यो संख्या सन् २०२० सम्ममा ९० प्रतिशत पुर्‍याउने लक्ष्य रहेको युएनएड्सले जनाएको छ ।
पछिल्लो समय जागरुकता बढ्दै गएको तथा उपचारमा पहुँच पनि बिस्तार भएको देखिए पनि उत्तर अमेरिका, मध्य पूर्व, एसिया र पूर्वी युरोपमा अझै पनि उपचार सेवा प्रभावकारी हुन सकेको छैन । ती क्षेत्रमा एड्सका कारण हुने मृत्युदर बढी रहेको छ । यो अवस्थाबाट बाहिर आउनका लागि एकीकृत सहयोगको खाँचो रहेकोमा जोड दिइएको छ ।
