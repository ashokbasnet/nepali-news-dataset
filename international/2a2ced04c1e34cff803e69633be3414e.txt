अलकायदाका बरिष्ठ कमाण्डर मारिए

भदौ २१ – अमेरिकी ड्रोन आक्रमणमा अलकायदा सम्बद्ध हक्कानी नेटवर्कका वरिष्ठ कमान्डर मारिएका छन् ।
अपहरण तथा अफगानिस्तानमा सयौं विदेशी लडाकु पठाएर सहयोग गरेको आरोपमा खोजीको सूचीमा रहेका मुल्लाह संगीन जद्रन ड्रोन आक्रमणमा मारिएको पुष्टि भएको पाकिस्तानी सुरक्षा अधिकारीलाई उधृत गर्दै अन्तर्राष्ट्रिय सञ्चार माध्यमले जनाएका छन् ।
अमेरिकाले हक्कानीको पकड रहेको उत्तरी वजिरीस्तानको दर्घ मन्दी क्षेत्रमा गरेको २ वटा ड्रोन आक्रमणमा अरु ६ जनाले ज्यान गुमाएका छन् ।
संयुक्त राष्ट्रसंघ साथै अमेरिकाको आतंककारी सुचीमा रहेका जद्रनमाथि उत्तरपूर्वी अफगानिस्तानमा आक्रमणका लागि विद्रोही सेनाको नेतृत्व गरेको साथै त्यहाँ सयौं विदेशी लडाकु पठाउने योजना बनाएको आरोप थियो ।
अमेरिकाले पाकिस्तानी भूमिमा यो हप्ता दोस्रो पटक ड्रोन आक्रमण गरेको हो । पाकिस्तानले आफ्नो देशको सार्वभौमिकता उलंघन गरेको भन्दै ड्रोन आक्रमणको कडा आलोचना गरेको छ ।
उसले ड्रोन आक्रमणमा आफ्ना नागरिकको ज्यान गएको भन्दै तत्काल अन्त्य गर्नुपर्ने माग समेत गर्दै आएको छ ।
