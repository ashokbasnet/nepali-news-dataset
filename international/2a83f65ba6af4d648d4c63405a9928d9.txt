चक्रवातका कारण ८ जनाको ज्यान गयो

चैत १ – दक्षिण प्रशान्त महासागरस्थित भानुआतु देशमा चक्रवातका कारण ८ जनाको ज्यान गएको छ । प्याम नामक चक्रवातका कारण ८ जनाको ज्यान गएको पुष्टि भसकेको छ अझै धेरैको ज्यान गएको अनुमान गरिएको छ ।
चक्रवातका कारण राजधानी पोर्ट भिलाका घरहरु ध्वस्त बनाएको बिबिसीले जनाएको छ । मानिसहरु सहायताका लागि सडकमा भौतारिरहेको सेभ द चिल्ड्रेनका एक अधिकारीले बताए ।
राष्ट्रसंघले यो चक्रवातबाट भएको क्षति प्रशान्त क्षेत्रको इतिहासकै सबैभन्दा नराम्रो प्राकृतिक प्रकोप हुनसक्ने बताएको छ । भानुआतुका राष्ट्रपति बाल्डविन लोन्स्डेलले आफू अत्यन्तै दुखित भएको भन्दै सहयोगका लागि अपिल गर्नुभएको छ ।
चक्रवातमा २ सय ७० किलोमिटर प्रतिघण्टा रफ्तारमा हावा चलेको थियो र मूसलधारे पानी पनि परेको थियो । ६५ वटा साना द्वीपले बनेको भानुआतुमा २ लाख ६७ हजार मानिसहरु बस्छन् । त्यहाँ सबै ६ प्रान्तहरुमा खतराको चेतावनी जारी गरिएको छ र मानिसहरुलाई तुरुन्तै सुरक्षित स्थानमा जान आग्रह गरिएको छ ।
