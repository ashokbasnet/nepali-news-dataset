एचआइभी संक्रमितलाई सुरुवाती चरणमै उपचार गर्न सकिने नयाँ निर्देशिका

असार १६ - विश्व स्वास्थ्य संगठनले एचआइभी संक्रमितलाई सुरुवाती चरणमै उपचार सुरु गर्न सकिने गरी नयाँ निर्देशिका जारी गरेको छ ।
निर्देशिकामा एचआइभीको शुरुवाती चरणमै एन्टिरेट्रोभाईरल लिन सकिने उल्लेख छ । पछिल्ला केही परिक्षणले शुरुवाती चरणमै एआरटी लिएका मानिस लामो समय स्वस्थ भई बाँचेका र दोश्रो व्यक्तिमा एचआइभीको संक्रमण सार्ने जोखिम धेरै हदसम्म कम गरेको पाईएपछि संगठनको नयाँ सिफारिस आएको हो ।
नयाँ कदमले सन् २०२५ सम्ममा थप ३० लाख जनाको मृत्यु र ३० लाख ५० हजार जना थप एचआइभी संक्रमित हुनबाट जोगाउने दावी गरिएको छ ।
विश्व स्वास्थ्य संगठनका अनुसार सन् २०१२ को अन्त्यसम्म विश्वभर ९० लाख ७० हजार जनाले एन्टिरेट्रोभाईरल लिएका छ्न् । अल्जेरिया, अर्जेन्टिना र ब्राजिलले मात्रै नयाँ मापदण्डलाई लागू गरिसकेका छन् ।
सुरुवाती चरणमा उपचार सुरु गर्नु सुरक्षित भरपर्दो, सजिलो भएको र त्यस्तो औषधिले संक्रमितलाई स्वस्थ राख्ने, रगतमा भाईरसको मात्रा कम गराउने संक्रमण सार्ने सम्भावना कम हुने डब्ल्युएचओले जनाएको छ ।
नयाँ मापदण्ड अनुसार संक्रमित पाँच वर्षमूनिका बालबालिका, एचआइभी पोजेटिभ भएका गर्भवति महिला, स्तनपान गराईरहेका महिला र यौनसाथी संक्रमित नभएकाहरुलाई औषधि उपलब्ध गराउन सकिने उल्लेख छ ।
- एजेन्सीको सहयोगमा
