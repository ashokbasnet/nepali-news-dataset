दक्षिण अफ्रिकाका २ सय ७० मजदुरलाई हत्याको आरोपमा मुद्दा चलाइने

भदौ १५ – दक्षिण अफ्रिकाको मरिकाना प्लाटिनम खानीमा भएको हिंसाका क्रममा पक्राउ परेका मजदुरमाथि सहकर्मी हत्याको आरोपमा मुद्दा चलाईने भएको छ । हिंसा भएका बेला घटनास्थलमा रहेको पाएकै भरमा २ सय ७० मजदुरलाई सामान्य उपयोगिता सिद्धान्तका आधारमा सार्वजनिक मुद्दा लगाउने निर्णय भएको अधिकारीहरुले बताएका छन् ।

 

अगस्ट १६ तारिखमा मजदुरको दुई समूहबीच भएको झडपमा प्रहरीले गोली चलाउँदा ३४ जना मजदुरको ज्यान गएको थियो । मुद्दा चलाईने तय भएकामध्ये ६ जना प्रहरीको गोली लागी घाईते भएका व्यक्ति छन् । उनीहरुको उपचार भईरहेको छ । अरु २ सय ६४ जनालाई स्थानीय अदालतमा उपस्थित गराईएको थियो ।

उनीहरुलाई विना कुनै आरोप मुक्त गर्न माग गर्दै अदालत बाहिर प्रदर्शन गरेका १ सय जनालाई पनि प्रहरीले पक्राउ गरेको छ । राष्ट्रिय अभियोजन प्राधिकरणका प्रवक्ता फ्रान्क लेसेन्येगोले पक्राउ परेका २ सय ७० जनाले हत्याको मुद्दा खेप्नुपर्ने बताउनुभएको छ ।

देशको कानून अनुसार हतियार सहित या हतियार बिना भेटिएका, प्रहरीमाथि आक्रमण गरेका या विवाद गरेका तथा गोली चलेको र कोही मारिएको घटनामा संलग्न नभएपनि त्यो ठाउँबाट पक्राउ परेकाहरुमाथि हत्या अभियोगमा मुद्दा चलाउन सक्ने उहाँको भनाई छ । अधिकारकर्मी र कानूनविद्ले भने दोषी प्रहरीलाई उन्मुक्ति दिएर पीडितलाई मुद्दा चलाउन लागिएको भन्दै विरोध जनाएका छन् ।
