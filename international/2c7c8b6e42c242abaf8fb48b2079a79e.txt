​यो मेरो भारत होइन : एआर रहमान

भदौ २३ – विश्वप्रसिद्ध भारतीय संगीतकार एआर रहमानले पत्रकार गौरी लंकेशको हत्याका बारेमा टिप्पणी गरेका छन् । उनले यस्तो घटना आफ्नो देशमा भारतमा हुन नसक्ने बताएका छन् । 

मुम्बईमा ‘वन हार्ट’ को प्रिमियरमा उनलाई गौरी लंकेशको हत्याका बारेमा प्रश्न गरिएको थियो । रहमानले भने, ‘म यस घटनाप्रति एकदमै दुखी छु । यस्तो घटना भारतमा हुनुहुँदैन । यदि यस्तो घटना भारतमा भैरहन्छ भने यो मेरो भारत होइन । म चाहन्छु कि मेरो भरत प्रगतिशील र संवेदनशील बनोस् ।’

‘वन हार्ट : द एआर रहमान कन्सर्ट’ चलचित्र आउँदो शुक्रबार हिन्दी, अंग्रेजी र तामिल भाषामा रिलिज हुँदैछ । ओस्कार र ग्रामीजस्ता प्रतिष्ठित अवार्डद्वारा सम्मानित रहमानले सांगीतिक दुनियामा २५ वर्ष   बिताइसकेका छन् । 
एआर रहमानले २३ वर्षको उमेरमा इस्लाम कबूल गरेका थिए । रहमानले भनेका थिए कि उनको लागि इस्लामको अर्थ साधारण तरिकाले जीवन बिताउने हुनेछ । 

एआर रहमानले सयौं चलचित्रमा संगीत दिएका छन् । उनले ओस्कार विजेता चलचित्र स्लमडग मिलेनियरका साथै लगान जस्ता चलचित्रमा काम गरेका छन् । एकदमै कम बोल्ने एआर रहमान संगीतले मानिसलाई एकै ठाउँमा उभ्याउँछ भन्ने कुरामा विश्वास राख्दछन् । 
स्रोत : बिबिसी हिन्दी
