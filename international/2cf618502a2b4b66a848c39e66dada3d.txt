भारतमा नरेन्द्र मोदी प्रधानमन्त्री निश्चित

जेठ, २ – (अपडेट) भारतमा भारतीय जनता पार्टीका नेता नरेन्द्र मोदीको नेतृत्वमा नयाँ सरकार बन्ने लगभग पक्का भएको छ ।
५ सय ४३ सिटका लागि भएको चुनावमा भाजपा नेतृत्वको गठबन्धनले १ सय ७९ सिट जितिसकेको छ भने १ सय ४८ स्थानमा अग्रता लिएको छ । भाजपा एक्लैले अहिलेसम्ममा १ सय ६३ ठाउँमा जित हात पारेको छ भने १ सय २१ स्थानमा अग्रता लिइरहेको भारतीय संचार माध्यमले जनाएका छन् ।
लज्जास्पद रुपमा सत्तारुढ कांग्रेस आईको गठबन्धनले १७ सिटमा जितेको छ भने २१ सिटमा अग्रता लिइरहेको छ । यस्तै आम आदमी पार्टीले ४ सिट जितेको छ । मत अग्रताका आधारमा भारतीय जनता पार्टी एक्लैको बहुमत आउने र नरेन्द्र मोदी नेतृत्वमा बिजेपीको सरकार बन्ने करिबकरिब तय भएको भारतीय सञ्चारमाध्यमले जनाएका छन् ।
योसँगै सन् १९८४ पछि भारतमा कुनै दलले पहिलो पटक स्पष्ट बहुमत प्राप्त गर्ने देखिएको छ । मोदीको गृहराज्य गुजरात, राजस्थान र दिल्लीका सबै सिटमा भाजपाले एकाधिकार जमाएको छ ।
शुक्रबार बेलुकीसम्म चुनावको सबै परिणाम सार्वजनिक हुने भारतीय सञ्चार माध्यमले जनाएका छन् । यसैबीच नेता नरेन्द्र मोदीलाई प्रधानमन्त्री मनमोहन सिंहले बधाइ दिनुभएको छ । भाजपाका अध्यक्ष राजनाथ सिंहले चुनावको नतिजाले आफूलाई निकै खुसी तुल्याएको भन्दै जितको मुख्य श्रेय मोदीलाई जाने बताउनुभयो ।
यसैबीच कांग्रेसका अध्यक्ष सोनीया गान्धी र राहुल गान्धीले पार्टीको हारको नैतिक जिम्मेवारी लिने बताएका छन् । पत्रकार सम्मेलन गरि सोनिया र राहुलले बिजेपीलाई बधाई तथा शुभकामना पनि ब्यक्त गरेका हुन् ।
कलाकारहरु हेमा मालिनी, किरण खेर, परेश रावल मुनुमुन सेन, जयाप्रदालगायतले चुनाव जितेका छन् भने राखी सावन्त तथा स्मृति इरानीले हार बेहोरेका छन् । यस्तै आम आदमी पार्टीका अध्यक्ष अरविन्द केजरीवाल, कांग्रेसका सुशील कुमार सिन्दे तथा कपिल सिब्बल, भाजपाका अरुण जेट्ली भने पराजित भएका छन् ।
एजेन्सीहरु
