मजदुरबाट रातारात करोडपति

फागुन २८ - भारतका एकजना मजदुर रातारात करोडपति बनेका छन् । पश्चिम बंगालका २२ वर्षिय मोफिजुल रहिमा शेख चिट्ठा जितेर करोडपति बनेका हुन् ।
कामको लागि भौंतारिइरहेका उनी केरला पुगेका थिए । केरलाको कोझीकोड सहरमा मजदुरी थालेका उनले पहिलो दिन ५० रुपैयाँ कमाए । त्यही रकमले एउटा चिठ्ठा किने । यो चिठ्ठाले उनको भाग्य चम्काइदियो ।
उनले खरिद गरको चिठ्ठाको नम्बरमा एक करोड रुपैयाँ परेको थियो । आफूलाई एक करोड रुपैयाँको चिट्ठा परेको थाहा पाएपछि उनी सुरक्षा खोज्दै स्थानीय प्रहरी कार्यालयमा पुगे । प्रहरीका अनुसार एकजना अपांगता भएका व्यक्तिले चिट्ठा बेचिरहेको देखेपछि दया लागेर शेखले ५० रुपैयाँको चिट्ठा किनेका थिए ।
तीन दिनपछि उनले आफूले किनेको चिट्ठामा एक करोड रुपैयाँ परेको थाहा पाए । त्यसपछि उनी दुई दिनसम्म प्रहरी सुरक्षामै बसे । अहिले उनी आफ्नो घर फर्किएका छन् । चिट्ठामा परेको रकमले आफ्नो लागि एउटा राम्रो घर किन्ने उनको योजना छ ।

एजेन्सीको सहयोगमा ।
