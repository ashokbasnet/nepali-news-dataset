विरामी हत्याको आरोपमा चिकित्सकमाथि छानबीन

चैत १५ – ब्राजिलमा सात जना बिरामीको हत्या गरेको आरोप लागेका चिकित्सक टोलीमाथि अरु ३ सय जना बिरामीको हत्यामा पनि संलग्न हुनसक्ने आशंकामा छानबीन गरिएको छ । 

स्वास्थ्य मन्त्रालयले गठन गरेको छानवीन टोलीले २० वटा घटनाको पुष्टि भइसकेकाले अरु घटनामा पनि संलग्नता भएको हुनसक्ने सम्भावना बढेको बताएको हो ।

बिरामी हत्याको आरोपमा दक्षिणी शहर क्यूरिटीबाको इभान्जेलिकल अस्पतालका चिकित्सक भर्जिनिया सोआरेस डिसुजा, अरु तीन जना डाक्टर, तीन जना नर्स र एक जना फिजियोथेरापिष्ट गएको महिना पक्राउ परेका थिए ।

तर गएको हप्ता मात्रै स्थानीय अदालतले जमानतमा रिहा गर्ने आदेश दिएपछि स्वास्थ्य मन्त्रालयले फेरी उनीहरुमाथि छानबीन अघि बढाएको अन्तर्राष्ट्रिय सञ्चारमाध्यमले जनाएका छन् ।

टेलिफोन कुराकानीका आधारमा डिसुजा र उनको टिम अस्पतालको बेड अरु बिरामीका लागि खाली गराउन उपचार गराइरहेका बिरामीको हत्या गर्ने काममा संलग्न भएको अभियोजन पक्षको दावी छ ।

बिरामीको श्वासप्रश्वासमा समस्याका कारण मृत्यू भएको देखाउन पहिले बिरामीको शरीरमा मांशपेशीलाई लठ्याउने खालका औषधि दिने, उनीहरुलाई कृत्रिम श्वासप्रश्वासका लागि बाध्य पार्ने र अन्तमा अक्सिजनको आपूर्ति बन्द गरी हत्या गर्ने गरेको छानबीन टोलीको दावी छ ।
