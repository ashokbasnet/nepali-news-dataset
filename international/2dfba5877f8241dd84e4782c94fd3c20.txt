आइएस बिरुद्ध हवाई आक्रमण गर्ने बेलायती प्रधानमन्त्रीको प्रस्ताव

मंसिर ११ - बेलायतका प्रधानमन्त्री डेभिड क्यामरुनले विद्रोही समूह इस्लामिक स्टेट आइएस विरुद्ध हवाई आक्रमण गर्ने प्रस्ताव गर्नु भएको छ । त्यहाँको संसदमा सम्बोधन गर्दै उहाँले आइएस विरुद्ध अरु देशले संघर्ष गरिरहँदा आफ्नो देश त्यतिकै हेरेर बस्न नहुने बताउनुभयो । क्यामरुनले सिरियामा रहेका आइएस विरुद्ध हवाई आक्रमण गर्दा नै बेलायत उबाट सुरक्षित हुने दावी पनि गर्नुभयो ।
उहाँले फ्रान्सको पेरिसमा १ सय ३० जनाको ज्यान जाने गरी भएको आक्रमण पछि पनि चुप लागेर बसे बेलायतका साझेदारहरुले अहिले नभए कहिले ? भनेर प्रश्न गर्ने बताउनुभयो । तर विपक्षी लेबर पार्टीका नेता जेरमी कोर्बीनले हवाई हमला गर्दैमा विद्रोहीतर्फबाट हुने खतरा कम नहुने बताउनुभएको छ । फ्रान्सको पेरिसमा आइएसले गरेको आक्रमणपछि युरोपमा खतरा बढ्दै गएको विश्लेषण गरिएको छ ।
