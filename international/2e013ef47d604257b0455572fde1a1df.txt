अमेरिकामा हुने नेटो सम्मेलनमा पाकिस्तान सहभागी हुने

जेठ ३ – अमेरिकामा यसैहप्ता हुने अफगानिस्तान सम्बन्धि नेटो सम्मेलनमा पाकिस्तानले पनि सहभागीता जनाउने भएको छ । अमेरिकामा रहेको पाकिस्तानी दुतावासका अधिकारीले सम्मेलनमा राष्ट्रपति आसिफ अलि जरदारी सहभागी हुन सक्ने बताएका हुन् ।

 

नेटोले छिमेकी देशको भविष्यका लागि पाकिस्तानको महत्वपूर्ण भूमिका रहने भन्दै पाकिस्तानलाई सम्मेलनमा सहभागी हुन निम्तो पठाएपछि पाकिस्तानी अधिकारीको यस्तो प्रतिक्रिया आएको हो । सम्मेलनमा पाकिस्तान सहभागी भए लामो समयदेखि चिसिएको अमेरिकासंगको सम्बन्धमा सुधार हुनसक्ने अपेक्षा गरिएको छ ।
अफगानिस्तानमा रहेको नेटो सेनाका लागि आपूर्ति मार्ग खोल्ने बेलामा वार्ता भइरहेका बेला नेटोले पाकिस्तानलाई पनि सम्मेलनमा बोलाएको हो । अमेरिकाले वार्ता सकारात्मक भईरहेको दावी गरेपनि पाकिस्तानी अधिकारीहरुले भने यसविषयमा टुंगोमा पुग्न केही समय लाग्ने बताएका छन् ।
