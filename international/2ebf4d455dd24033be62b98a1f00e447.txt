११८ जना सवार लिबियाको विमान अपहरणमा, ‘सांसद पनि’ परे, ६५ यात्री रिहा

लिबियाको अफ्रिक्विया एअरवेजको ए ३२० विमान अपहरण गरी माल्टामा जबर्जस्ती अवतरण गरिएको त्यहाँका प्रधानमन्त्री जोसेफ मस्कटले जनाएका छन् ।

विमानमा सवार दुईजनाले ‘विमानमा बम भएको’ भन्दै अपहरण गरेका बताइएको छ ।

विमानमा ८२ पुरुष, २८ महिला र एउटा बच्चा तथा ७ जना चालकदलका सदस्य रहेको जनाइएको छ ।

ग्रीनेड बोकेका अपहरणकारीले पहिलो र दोस्रो चरणमा गरी ६५ जना यात्रीलाई सकुशल रिहा गरेका छन् ।

पहिलो चरणमा २५ महिला तथा दोस्रो चरणमा ४० जनालाई रिहा गरिएको माल्टाका प्रधानमन्त्रीलाई उधृत गर्दै ‘डेलिमेल’ले जनाएको छ ।

‘अल अरेबिया’का दाबीअनुसार लिबियाका सांसदसमेत अपहरणमा परेका छन् ।

अपहरण के–का लागि गरिएको भन्ने अहिलेसम्म खुलेको छैन । विमानमा लिबियाली, भारतीय र पाकिस्तानी सवार रहेको जनाइएको छ ।

माल्टाका प्रधानमन्त्रीले अपहरित विमान मुक्त गराउनका लागि सुरक्षा तैनाथी तयारी अवस्थामा रहेको बताएका छन् ।
