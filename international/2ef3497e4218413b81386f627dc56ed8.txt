कश्मिरमा २३ जना मारिने गरी किन भड्कियो हिंसा ? यस्तो छ अवस्था (फोटोफिचरसहित) 

श्रीगनर (भारत प्रशासित कश्मिर), असार २७ । भारत प्रशासित कश्मिरमा गएको शनिबारदेखि भएको प्रदर्शनकाक्रममा मारिने व्यक्तिको संख्या २३ पुगेको छ ।

प्रदर्शनकाक्रममा आइतबार राति थप पाँचजनाको ज्यान गएको छ । त्यसपश्चात उक्त प्रदर्शनमा मारिने व्यक्तिको संख्या २३ पुगेको बताइएको छ ।

हिज्बुल मुजाहिद्दिनका कमान्डर बुरहान बानीलाई शुक्रबार मारिएको विरोधमा भारत प्रशासित कश्मिरमा शनिबार स्थानीय प्रदर्शनकारीले हिंसात्मक प्रदर्शन गरेका थिए ।

सरकारद्वारा घोषणा गरिएको निशेधाज्ञा तोड्दै स्थानीयहरुले प्रदर्शन गरेका थिए । उक्त प्रदर्शनकाक्रममा मारिनेको संख्या २३ पुगेको प्रहरीले सोमबार जानकारी दिएको छ ।

प्रशासनद्वारा चलाइएको गोली लागी २३ जनाको मृत्यु भएको छ भने करिब ३०० जना घाइते भएका छन् । प्रहरीले ‘बोम्बार’ गोली प्रहार गर्ने गरेको छ ।

कश्मिरमा सक्रिय ठूलो विद्रोही समूह हिजबुल मुजाहिद्दिनका २२ वर्षीय युवा नेता वानी मारिएकोे आक्रोशमा प्रदर्शनकारीले कश्मिर इलाकाका प्रहरी कार्यालयहरु जलाएका छन् ।

हिंसा थप भड्किने त्रासमा प्रहरीले भने निषेधित क्षेत्रको घोषणा गरेको छ । तर, प्रदर्शनकारीले निषेधित क्षेत्रको पनि अवज्ञागर्दै सैनिक शिविरमासमेत ढुंगा हानेका बताइएको छ ।

सरकारले शनिबार भारत प्रशासित काश्मिरको ठूलो इलाकामा कर्फ्यू आदेश घोषणा गरेको थियो ।

कर्फ्यू आदेश घोषणा भएको इलाकामा पनि प्रदर्शनकारीले विरोध प्रदर्शन जारी नै राखेका बताइएको छ । रासस/एपी
