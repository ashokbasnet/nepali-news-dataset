इरानमाथिको प्रतिबन्ध कडा बनाउने फ्रान्सको चेतावनी

असार ६ – फ्रान्सले विवादास्पद परमाणु कार्यक्रमबारे गम्भीरतापूर्वक छलफल गर्न तयार नभएसम्म इरानमाथिको प्रतिबन्धमा कडाई गर्नुपर्नेमा जोड दिएको छ । फ्रान्सका विदेशमन्त्री लाउरेनट फाबियुसले पूर्व सहमति अनुसार युरोपेली संघले आउने जुलाई १ देखि ईरानबाट तेलको आयात रोक्नुपर्ने बताउनुभयो ।

 

इरानको विवादास्पद परमाणु कार्यक्रमका बारेमा छलफल गर्न बसेको पश्चिमा शक्ति राष्ट्र र इरान सहितको छलफल विना निष्कर्ष सकिए लगत्तै फ्रान्सेली विदेशमन्त्रीको प्रतिक्रिया आएको हो । रुसको मस्कोमा भएको बैठकमा इरानले परमाणु कार्यक्रमका बारेमा खुलेर छलफल गर्न नचाहेको शक्ति राष्ट्रहरुको आरोप छ ।

इरानले भने विना अवरोध वार्ता गर्नका लागि तेल आयात र केन्द्रिय बैंकको कारोबारमा लगाईएको प्रतिबन्ध हटाईनुपर्नेमा जोड दिएको छ ।

इरानले हतियार निर्माणका लागि परमाणु कार्यक्रम सञ्चालन गरिहेको भन्दै अमेरिका, बेलायत, फ्रान्स लगायतका देशले इरानमाथि प्रतिबन्ध लगाएका छन् । इरानले भने उर्जा उत्पादनका लागि मात्रै परमाणु कार्यक्रम सन्चालन गरिएको दावी गर्दै आएको छ ।
