भारतमा युवतीको सामूहिक बलात्कारपछि हत्या गर्ने ३ जनालाई फाँसीको सजाय

माघ १७ – भारतमा एक युवतीको सामूहिक बलात्कारपछि हत्या गरेको आरोपमा कोलकाताको एउटा अदालतले तीन जनालाई फाँसीको सजाय सुनाएको छ । घटनामा संलग्न अरु तीन जनालाई अदालतले जन्मकैदको सजाय सुनाएको छ । अदालतले अन्सार अली, शेख अमीन अली र सैफुल अलीलाई सामूहिक बलात्कार र हत्याको अभियोगमा दोषी ठहरगर्दै फाँसीको सजाय सुनाएको हो । अमिनुर इस्लाम, शोख इनामुल र भोलानाथलाई आजीवन जेल सजाय सुनाएको छ । प्रमाणको अभावमा अरु दुईजनाले भने सफाइ पाएका छन् ।
प्रतिवादीले यो फैसलाविरुद्ध उच्च अदालतमा अपिल गर्ने बताएका छन् । सन् २०१३ को जुन ७ मा क्याम्पसबाट घर फर्कँदै गरेकी २१ वर्षकी युवतीलाई ९ जना युवाले अपहरण गरेर सामूहिक बलात्कारपछि हत्या गरेका थिए । त्यसको भोलिपल्ट जुन ८ का दिन खेतमा युवतीको शव भेटिएको थियो । घटनामा संलग्न भएको आरोपमा ९ जना पक्राउ परेका थिए । त्यसमध्ये एक जनाको गएको वर्ष नै ज्यान गएको थियो । अदालतले बिहीबार नै दोषी ठहर गरेको भएपनि शनिबार मात्रै सजायको फैसला गरेको हो । 
– एजैन्सीको सहयोगमा
