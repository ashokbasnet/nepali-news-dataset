संयुक्त छानबिन समिति बनाउन उत्तर कोरियाद्वारा अमेरिकासँग प्रस्ताव

पुस ५ – उत्तर कोरियाले अमेरिकाको फिल्म वितरक कम्पनी सोनी पिक्चरर्समा भएको साइबर आक्रमणको संयुक्त छानबिन गर्न अमेरिकासँग प्रस्ताव गरेको छ ।
उत्तर कोरियाले साइबर आक्रमणमा आफ्नो संलग्नता अस्वीकार गर्दै यो विषयमा समिति बनाएर संयुक्त छानबिन गर्न प्रस्ताव गरेको हो ।
उत्तर कोरियाको विदेश मन्त्रालयले अमेरिकाले साइबर आक्रमणमा आफ्नो संलग्नता रहेको भन्दै गलत प्रचार गरेको र छानबिनले पनि आफूहरु निर्दोष रहेको पुष्टि हुने दाबी गरेको छ ।
सोनी पिक्चरर्सले उत्तर कोरियाको विषयवस्तुमा बनाएको हास्यप्रधान चलचित्र इन्टरभ्यु सार्वजनिक प्रदर्शनमा आउनु पहिले नै कम्पनीमा साइबर आक्रमण भएको थियो ।
त्यसपछि चलचित्रको प्रदर्शन तत्कालका लागि स्थगित गरिएको छ । अमेरिकाले आक्रमणमा उत्तर कोरियाको हात रहेको आरोप लगाउँदै आएको छ ।
