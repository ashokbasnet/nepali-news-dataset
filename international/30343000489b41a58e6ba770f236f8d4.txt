कोफी अन्नानद्वारा पद छाड्ने घोषणा

साउन १९ – सिरियाका लागि राष्ट्रसंघ र अरब लिगका संयुक्त विशेष दूत कोफी अन्नानले आफ्नो पदावधि नलम्ब्याउने घोषणा गर्नुभएको छ । राष्ट्रसंघका महासचिव बान की मूनलाई अगस्तको अन्तिममा पद सकिन लागेका अन्नानले पदावधी नथप्न आग्रह गरेको जानकारी दिनुभयो ।

 

अन्नानलाई राष्ट्रसंघ र अरब लिगका तर्फबाट गएको फेब्रुअरीमा सिरियाका लागि विशेष दूत तोकिएको थियो । अन्नानले सिरियामा हिंसा रोक्ने गरी ६ बुँदे शान्ति प्रस्ताव तयार पार्नुभएको थियो । तर सिरिया सरकार र विद्रोहीको तर्फबाट प्रस्ताव पालना नहुँदा हिंसा रोकिएको छैन ।

अन्नानले सिरियाको द्वन्द्वमा बढ्दो सैनिकीकरण र सुरक्षा परिषदमा एकताको अभावले आफ्नो भूमिका प्रभावकारी बन्न नसक्ने वातावरण बनेको भन्दै चिन्ता व्यक्त गर्नुभएको छ । सिरियाली नागरिकले ठोस कदमको आवश्यकता महसुस गरेका बेला सुरक्षा परिषदका सदस्यहरु एक अर्का तिर औंला ठड्याउने र अर्कालाई दोषी देखाउने तिर लागेको उहाँको भनाई छ ।

सिरियामा आफू या अरु कसैलाई सरकारमाथि दबाब दिन तथा विपक्षीलाई समेत राजनीतिक प्रक्रियामा ल्याउन असम्भव जस्तै बनेको अन्नानले बताउनुभयो । अन्तर्राष्ट्रिय समुदायले आफ्नो हित छोडेर थोरै मात्र पनि साहस र नेतृत्व देखाउन सके सिरियाली नागरिकलाई संकटबाट जोगाउन सकिनेमा उहाँको जोड छ ।
