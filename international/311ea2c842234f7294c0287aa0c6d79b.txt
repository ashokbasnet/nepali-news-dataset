दादुराका कारण ज्यान गुमाउने बालबालिकाको संख्या बढ्यो

वैशाख ३ – भियतनाममा दादुराका कारण ज्यान गुमाउने बालबालिकाको संख्या बढेको छ ।
सन् २०१४ को पहिलो ४ महिनाको अवधिमा राजधानी हानोइमा मात्रै १ सय ८ जना बालबालिकाको दादुराका कारण ज्यान गएको त्यहाँको स्वास्थ्य मन्त्रालयलाई उदृत गर्दै सिन्ह्वाले जनाएको छ । देशका अरु ठाउँको तथ्यांक भने संकलन नभएकाले यो संख्या अझै ठुलो हुन सक्ने अनुमान गरिएको छ ।
राजधानीमा रहेका ठुला ३ अस्पतालमा दादुराका बिरामीको संख्या उच्च रहेको पनि मन्त्रालयले जनाएको छ । त्यहाँको राष्ट्रिय बाल अस्पतालमा मात्रै यो वर्ष १२ सय भन्दा बढी बालबालिका दादुराका कारण भर्ना भएका छन् ।
ती मध्ये २५ जना बालबालिकाको दादुराकै कारण र अरु ७८ बालबालिकाको भने  दादुराका साथै निमोनिया, झाडापखला र अरु संक्रमणका कारण ज्यान गएको अस्पतालले जनाएको छ ।
भियतनामका स्वास्थ्य मन्त्रीले दादुरा भएका बालबालिकामा अरु रोगको संक्रमण हुनबाट जोगाउन देशभरका स्वास्थ्य संस्थालाई आव्हान गरिएको छ । उहाँले दादुरा नियन्त्रण गर्न कठिन भएमा महामारीको स्थिति घोषणा गर्ने बताउनुभएको छ ।
एजेन्सीहरुको सहयोगमा
