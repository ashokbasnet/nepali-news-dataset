‘सन् २०१४ निर्दोष र सर्वसाधारणका लागि भयानक वर्ष’

फागुन १३ – सन् २०१४ निर्दोष र सर्वसाधारण नागरिकका लागि भयानक वर्ष रुपमा रहेको अन्तर्राष्ट्रिय मानवअधिकारवादी संस्था एम्नेष्टी इन्टरनेशनलले जनाएको छ ।
एम्नेष्टीले बुधबार वार्षिक प्रतिवेदन सार्वजनिक गर्दै गएको वर्ष विश्वमै सर्वसाधारण नागरिकका लागि निकै जोखिम र पीडादायक रहेको जनाएको छ ।
इस्लामिक स्टेटले सिरिया र इराकमा चलाइ रहेको सैन्य गतिविधि र नाइजेरियामा बोको हरामको आतंकका कारण सन् २०१४ नागरिकका लागि त्रासपूर्ण बनेको एम्नेष्टीले आफ्नो प्रतिवेदनमा उल्लेख गरेको छ ।
एम्नेष्टीका महासचिव सलिल सेट्टीले प्रतिवेदन सार्वजनिक गर्दै सरकारी तथा विद्रोही पक्षले गरेको आतंक तथा नागरिकमाथिको हिंसाका घटनामा विश्वको प्रतिक्रिया लज्जास्पद रहेको बताउनुभयो ।
सन् २०१४ मा सिरियामा मात्रै ४० लाखभन्दा बढी नागरिक विस्थापित भएको एम्नेष्टीले आफ्नो प्रतिवेदनमा उल्लेख गरेको छ । यस्तै यो वर्ष समुद्र मार्ग हुँदै गैरकानूनी रुपमा युरोपका देशमा जान चाहने विभिन्न देशका तीन हजार ४ सय भन्दा बढी शरणार्थीको समुद्रमा डुवेर ज्यान गएको एम्नेष्टीले जनाएको छ ।
विश्वका धनी मुलुकले विभिन्न देशबाट विस्थापित भएका नागरिकलाई आवश्यक परे जति सहयोग नगरेको र शरण पनि नदिएको भन्दै एम्नेष्टीले यसलाई घृणित कार्यको संज्ञा पनि दिएको छ । यस्तै वर्ष २०१४ को अवस्थालाई हेर्दा सन् २०१५ को अवस्था पनि अंधकारपूर्ण रहने देखिएको एम्नेष्टीले आफ्नो प्रतिवेदनमा उल्लेख गरेको छ ।
– एजेन्सीको सहयोगमा
