अफगानिस्तानले हवाई आक्रमणमा विदेशी सेनाको सहयोग रोक लगाउने

फागुन ६ – अफगानिस्तानको सरकारले राष्ट्रिय सुरक्षा फौजले आवासीय क्षेत्रमा हवाई आक्रमणका लागि विदेशी सेनासंग सहयोग लिन नपाउने गरी प्रतिबन्ध लगाउने तयारी गरेको छ । पाकिस्तानसंगको सीमावर्ती क्षेत्र कुनारमा तीन दिन अघि भएको हवाई आक्रमणमा १० जना सर्वसाधारणको ज्यान गएपछि राष्ट्रपति कारजाईले प्रतिबन्ध लगाउने तयारी गर्नुभएको हो ।

यससम्बन्धि आदेश राष्ट्रपतिले आज जारी गर्ने अपेक्षा गरिएको छ । कारजाईले कुनै पनि परिस्थितिमा विदेशी विमानको प्रयोग गरी अफगानी फौजले सैन्य कारवाही गर्न नपाउने बताउनुभयो ।

अफगानी फौज आफैले देशको रक्षा गरुन् भन्ने आफ्नो ईच्छा रहेको भन्दै उहाँले नेटो सैनिकको सहयोग र सहकार्य स्वागत योग्य भएपनि अब देशको रक्षाका लागि कुनै पनि विदेशी फौजको आवश्यकता नरहेको स्पष्ट पार्नुभयो ।

नेटो सेनाले सन् २०१४ को अन्त्य सम्म अफगानिस्तानबाट सैन्य अभियान समाप्त गरी अफगानी फौजलाई दायित्व हस्तान्तरण गर्ने घोषणा गरिसकेको छ । तर अफगानी वायु सेनासँग सिमीत मात्रै क्षमता भएकाले कठिन ईलाका र पहाडी क्षेत्रमा कारवाही अभियान सञ्चालनका लागि विदेशी सहयोग अत्यावश्यक रहेको बिबिसीले जनाएको छ ।

राष्ट्रपति कारजाईले पछिल्लो हवाई आक्रमण अफगानी फौजको आग्रहमा नेटोले गरेको भन्ने जानकारी आएको भन्दै त्यो सत्य भए देशका लागि अफसोस र लाजमर्दो रहेको टिप्पणी गर्नुभयो ।

देश अहिले चुनौतीपूर्ण चरणबाट गुज्रिरहे पनि आफ्नो देशको रक्षा गर्न सक्षम छौं भनेर अन्तर्राष्ट्रिय समूदायलाई देखाउने उहाँको भनाई छ ।
