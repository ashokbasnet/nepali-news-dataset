इजिप्टका गृहमन्त्रीमाथि आत्मघाती हमला

भदौ २० – इजिप्टका गृहमन्त्री मोहम्मद इब्राहिममाथि आत्मघाती हमला भएको छ ।
राजधानी कायरोको नास्र सहरमा गृहमन्त्री इब्राहिमको गाडिलाई लक्षित गरी कार बम बिस्फोट गरिएको अन्तर्राष्ट्रिय सञ्चार माध्यमले जनाएका छन् ।
बिस्फोटबाट उहाँलाई कुनै क्षति नभएपनि उहाँका सुरक्षाकर्मी भने घाइते भएका छन् । कारमा स्वचालित बम राखिएको हुनसक्ने स्थानीय सुरक्षा अधिकारीले जनाएका छन् । नास्र शहर इस्लामिक मुस्लिम ब्रदरहुडको पकड भएको क्षेत्र हो ।
गृहमन्त्री इब्राहिमले सरकारी टेलिभिजन मार्फत सन्देश दिँदै आक्रमण निकै कायरतापूर्ण भएको प्रतिक्रिया दिनुभएको छ । बिस्फोटको जिम्मा कुनै पनि समूहले लिएको छैन ।
इजिप्टमा उच्च पदाधिकारीमाथि आक्रमण भएको यो पहिलो घटना हो । सेनाले मोहम्मद मुर्सीलाई राष्ट्रपतिबाट बर्खास्त गरेपछि त्यहाँ उनका समर्थक र सरकारी सेनाबीचको तनाव पनि चर्किएको छ ।
