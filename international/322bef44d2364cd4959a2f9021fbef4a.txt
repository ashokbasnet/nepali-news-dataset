भ्रष्टाचारको आरोपमा वरिष्ठ सैन्य अधिकारी कम्युनिष्ट पार्टीबाट निष्काशित

काठमाडौं, असार १६ - भ्रष्टाचारको आरोपमा चीनका एक वरिष्ठ सैन्य अधिकारीलाई कम्युनिष्ट पार्टीबाट निष्काशन गरिएको छ ।
पोलिटब्युरो सदस्य समेत रहिसकेका जनरल जु काइहोलाई पदको दुरुपयोग गरी घुस लिएको आरोपमा निस्काशित गरिएको चिनियाँ समाचार संस्था सिन्हवाले जनाएको छ ।
भ्रष्टाचारको आरोपमा काइहोलाई केही महिनादेखि घरमै नजरबन्दमा राखिएको थियो ।
राष्ट्रपति सि जिनफिङले  पोलिटब्युरो बैठकमा सैन्य अनुशासनका बारेमा जानकारी गराउँदै जनरल काइहोलाई निस्काशन गर्ने र सैन्य न्यायालयको जिम्मा लगाउने निर्णय सुनाउनुभएको हो ।
यस्तै भ्रष्टाचारकै आरोपमा राष्ट्रिय सम्पत्ति नियमन आयोगका पूर्व प्रमुख  र राष्ट्रिय पेट्रोलियम  कम्पनीका उपप्रमुखलाई पनि निस्काशन गरिएको छ । सन् २०१२ मा राष्ट्रपति जिनफिङले  भ्रष्टाचार विरोधी अभियान थालेपछि सैयौ कर्मचारी पक्राउ परेका छन् ।
