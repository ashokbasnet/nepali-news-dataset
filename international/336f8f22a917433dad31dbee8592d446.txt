थाईल्याण्डका नरेश भूमिबोलको निधन भएको एक वर्षपछि अन्त्येष्टि, लाखौँ सहभागी

काठमाडौं, कात्तिक १० – गएको वर्ष निधन भएका थाईल्याण्डका नरेशको बिहीबार राजकीय सम्मानका साथ अन्त्येष्टि गरिएको छ । 
सात दशकसम्म गद्दीमा रहेका नरेश भूमिबोलको गएको वर्ष अक्टोबरमा ८८ वर्षका उमेरमा निधन भएको थियो । अन्त्येष्टि समारोहमा लाखौँ नागरिक सहभागी भएर स्वर्गीय नरेश भूमिबोल अदुल्यादेजप्रति अन्तिम श्रद्धान्जलि व्यक्त गरेका छन् । दाहसंस्कारस्थल तर्फ लैजाँदै गर्दा हजारौँ थाई नागरिकहरुले सडकको दुवैपट्टिबाट दिवंगत नरेशप्रति श्रद्धान्जलि दिएका हुन् । ठूलो वर्षाका बावजुद पनि धेरै मानिस राति नै सडकमा आएका थिए । 
शाही संस्कारअनुसार उहाँको दाहसंस्कार गरिएको थाईल्याण्डका सञ्चार माध्यमले जनाएका छन् । शवयात्रा गर्नुअघि शाही दरबारमा श्रृंखलाबद्ध रुपमा शाही संस्कार अनुसारका विभिन्न धार्मिक संस्कारहरु गरिएको थियो । स्व राजा भूमिबोललाई आधुनिक थाइल्याण्डका निर्माता पनि मानिने भएकाले उहाँप्रति नागरिकको उच्च सम्मान रहेको हो । कृषिमा आधारित थाईल्याण्डको अर्थतन्त्र उहाँकै पालामा आधुनिकीकरण भएको थियो ।
