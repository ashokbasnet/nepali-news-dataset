युरोपमा मौसमी प्रकोपको प्रभाव : एक वर्षमा डेढ लाखको मृत्यु हुने खतरा

साउन २१ – विश्वव्यापी रुपमा भइरहेको जलवायु परिवर्तनको प्रभाव युरोपमा बढी देखिएको वैज्ञानिकले बताएका छन् । अहिलेकै अवस्था रहेमा सन् २१०० सम्ममा युरोपमा मौसम परिवर्तनले उत्पन्न हुने प्रकोपका कारण हरेक वर्ष ज्यान गुमाउनेको संख्या एक लाख ५२ हजार पुग्ने वैज्ञानिकले बताएका छन् । यो अहिलेको भन्दा ५० प्रतिशतले बढी हुनेछ । जलवायु परिवर्तनका कारण बढ्ने गर्मी तथा तातो हावाका कारण मानिसको ज्यान जाने वैज्ञानिकले बताएका छन् । मौसम परिवर्तनका कारण हुने मृत्युको ९९ प्रतिशत तातो हावाका कारण रहने ल्यानसेट प्लानेटरी हेल्थ जर्नलमा प्रकाशित प्रतिवेदनमा उल्लेख गरिएको छ ।
युरोपेली आयोगका वैज्ञानिकले गरेको अनुसन्धानले यो शताब्दीको अन्त्यतिर हरेक वर्ष डेढ लाख मानिसले मौसमी प्रकोपका कारण ज्यान गुमाउने देखाएको हो । दक्षिणी युरोपमा प्रकोपको प्रभाव बढी हुने वैज्ञानिकले बताएका छन् ।
प्रतिकुल मौसमका कारण ज्यान गुमाउनेको संख्या सन १९८१ देखि २०१० सम्म हरेक वर्ष तीन हजारका दरले बढ्दै जाने क्रम रहेकोमा सन् २०७१ देखि २१०० सम्ममा त्यो संख्या १ लाख ५२ हजार पुग्ने अनुमान छ । जुन अहिलेको भन्दा पचास गुणा बढी हुनेछ ।
युरोपका तीनजनामध्ये दुईजना सन् २१०० मा मौसमी प्रकोपबाट प्रभावित हुनेछन् । यो शताब्दीको सुरुमा २० जनामध्ये एकजना प्रभावित हुने गरेको तथ्यांक थियो ।
समुन्द्री तट वरपर आउने बाढीबाट ज्यान गुमाउनेको संख्या उल्लेख्य रुपमा बढ्नेछ । उनीहरुले हरित गृह ग्यास उत्सर्जन तत्काल कम गर्न पाइला चाल्नुपर्ने र जंगली आगो, खडेरी र बाढीका लागि तयार रहनुपर्ने बताएका छन् ।
