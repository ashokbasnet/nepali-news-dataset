विवादास्पद जेल अफगानी अधिकारीलाई हस्तान्तरण गर्ने तयारी

भदौ २५ – अमेरिकाले अफगानिस्तानको बग्राममा रहेको विवादास्पद जेलको नियन्त्रण अफगानी अधिकारीलाई हस्तान्तरण गर्ने तयारी गरेको छ । सन् २०१४ मा नेटो सेनाको फिर्ती अगाडि नै सबै जेलको नियन्त्रण स्थानीय प्रशासनलाई हस्तान्तरण गर्ने पूर्व सम्झौता अनुसार बग्राम जेलको अधिकार हस्तान्तरण गर्न लागिएको नेटो सेनाले जनाएको छ ।

 

राजधानी काबुलबाट ४० किलोमिटर टाढा रहेको जेलमा ३ हजार तालिबान लडाकु र शंकास्पद आतंकवादी रहेका छन् । गएको मार्चमा भएको अधिकार हस्तान्तरण सम्झौताले बग्राम जेलमा रहेका ५० जना विदेशी कैदीलाई भने समेटेको छैन ।

नेटो सेनाका प्रवक्ता जेमी ग्रेबियलले जेलमा रहेकाहरुलाई स्थानिय अधिकारीहरुलाई हस्तान्तरण गरिने तर अफगानिस्तानमा शंकास्पद व्यक्तिलाई पक्राउ गर्ने र हिरासतमा राख्ने अधिकार भने अमेरिकासंगै रहने बताउनुभयो ।

अफगानी राष्ट्रपति हामिद कारजाईले जेलको नियन्त्रण हस्तान्तरण गर्ने योजनालाई राष्ट्रिय सम्प्रभुताका लागि लागि ठूलो जीत भन्नुभएको छ । बग्राम जेल अफगानिस्तानमा रहेका जेलमध्ये सबैभन्दा विवादस्पद मानिन्छ ।

गएको जनवरीमा अफगानी छानवीन टोलीले अमेरिकी सेनाले बगराम जेलमा रहेका कैदीलाई यातना दिने, बिना प्रमाण पक्राउ गर्ने र अपमानजनक रुपमा शरीर खानतलासी गर्ने गरेको गरेको भेटिएको भन्दै चर्को आलोचना गरेका थिए । बगराम जेलका अमेरिकी सैनिक ईस्लाम धर्मग्रन्थ कुरान जलाएको अभियोगमा पनि मुछिएका छन् ।
