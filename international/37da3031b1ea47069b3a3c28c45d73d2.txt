भारतमा राजमार्ग आसपासमा मदिरा पसल नराख्न आदेश

नयाँदिल्ली, मंसिर ३० । भारतको सर्वोच्च अदालतले देशभरका सबै राष्ट्रिय राजमार्गको छेउछाउमा मदिरा पसल नराख्न बिहीबार आदेश दिएको छ ।

राजमार्गको छेउछाउमा मादकपदार्थको बेचविखनबाट सवारी दुर्घटना बढेको र यसलाई कम गर्ने उद्देश्यले अदालतले यस्तो आदेश दिएको अधिकारीले बताएका छन् ।

भारतका प्रधानन्यायाधीश टी एस ठाकुरको इजलासले कुनैपनि राष्ट्रिय वा प्रदेशस्तरीय राजमार्गका छेउछाउमा मदिरा पसल राख्न नदिन र यसअघि अनुमतिपत्र लिएकाहरुको पनि नवीकरण नगर्न आदेश दिइएको हो ।

यद्यपि, आउँदो वर्षको अप्रिल १ तारिखदेखि आदेश कार्यान्वयनमा ल्याउन पनि अदालतले प्रस्ट पारेको छ ।

अदालतले मादकपदार्थको नयाँ पसल राजमार्गदेखि ५०० मिटरभन्दा टाढा राख्न र राजमार्ग छेउछाउमा रहेका होडिङ बोर्डहरु तत्काल हटाउन पनि आदेश दिएको छ ।

भारत विश्वमै सबैभन्दा धेरै सवारी दुर्घटना हुने देशमा पर्दछ । एक तथ्यांकअनुसार, भारतमा सवारी दुर्घटनाका कारण वर्षेनि १३ लाखजनाको मृत्यु हुने गरेको छ ।

अधिकांश दुर्घटना सडकको दुरावस्था, मादकपदार्थ सेवन गरेर सवारी–साधन चलाउने र तीव्रगतिका हुने गरेको अधिकारीले बताएका छन् । रासस/सिन्ह्वा
