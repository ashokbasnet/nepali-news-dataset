चिनियाँ सेनाद्वारा भारतको नहर निर्माण योजनामा अवरोध !

नयाँ दिल्ली, कात्तिक १९ । चिनियाँ सेनाले भारत–चीन सीमा नजिकै भारतको एउटा परियोजना निर्माणमा हस्तक्षेप गरेको छ । अन्तर्राष्ट्रिय मान्यताविपरीत भारतीय पक्षले निर्माण कार्य अघि बढाएको भन्दै चिनियाँ सेनाको टोलीले लद्दाख क्षेत्रमा भइरहेको नहर निर्माण योजनाको काम अघि बढाउन रोक लगाएको हो ।

भारतीय संचारमाध्यमका अनुसार चिनियाँ सेनाको टोलीले बुधबारदेखि सो क्षेत्रलाई आफ्नो नियन्त्रणमा लिएको छ । लेहबाट २५० किलोमिटर पूर्वमा रहेको देमचोक भन्ने स्थानमा भारतले ‘महात्मा गान्धी ग्रामिण रोजगार ग्यारेन्टी कानुन’ (मनरेगा) अन्तर्गत ग्रामिण क्षेत्रका बासिन्दाका लागि नहर निर्माण योजनाको काम सुरु गरेको थियो ।

बुधबार बिहान स्थानीय समयअनुसार करिब ११ बजे चिनियाँ सेनाको टोली आएर भारतीय पक्षलाई निर्माण कार्य रोक्न दबाब दिएको हो । बिहीबार पनि चिनियाँ टोलीले सो स्थानमा निर्माण कार्य अघि बढाउन दिएको छैन ।

सीमा क्षेत्रमा चिनियाँ सेनाले आफ्नो मजबुत उपस्थिति जनाएको भारतीय संचारमाध्यमले जनाएका छन् । चिनियाँ सेनाले आफ्नो ब्यानर र झण्डासहित अस्थायी शिविर बनाएर निगरानी बढाएका छन् ।

चिनियाँ सेनाले उक्त क्षेत्रमा निर्माण कार्य बनाउन नमिल्ने दाबी गर्दै आएको छ । विवादित क्षेत्रमा भौतिक निर्माणका योजना सुरु गर्नु अघि एक मुलुकले अर्को मुलुकलाई जानकारी दिनुपर्ने सम्झौता भए पनि भारतले उक्त सम्झौता विपरीत निर्माण कार्य थालेको चिनियाँ सेनाको भनाइ छ ।

दुबै मुलुकले कुटनीतिक रुपमा उक्त विवाद बाहिर नल्याएका भए पनि सैन्यस्तरमा विवाद उत्कर्षमा पुगेको भारतीय संचारमाध्यमको भनाइ छ ।

भारतीय सेनाले भने चिनियाँ सेनाको हस्तक्षेप नभएको जनाएको छ । भारतीय सेनाले दुबै मुलुकका सेनाबीच ‘फ्ल्याग मिटिङ’ भएको जनाएको छ । (एजेन्सी)
