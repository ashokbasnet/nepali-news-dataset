मरुभूमिकरणका कारण ८० करोड मानिस कुपोषणको मारमा

असार ७ – खेती योग्य जमिनको मरुभूमिकरणका कारण विश्वका ८० करोड मानिस लामो समयदेखि कुपोषणको मारमा परेका छन् । जमिनको क्षयीकरण, उत्पादकत्वमा ह्रास, खडेरी, पानीको अव्यवस्थित प्रयोग तथा जैविक विविधतामा आएको ह्रासका कारण खेतीयोग्य जमिन मरुभूमिमा परिणत हुँदै गएको संयुक्त राष्ट्रसंघले जनाएको छ । यसले गर्दा कृषिमा आश्रीत विश्वका लाखौं सीमान्तकृत समुदाय कुपोषणको मारमा परेका छन् ।
अहिले कै अवस्था कायम रहने हो भने अबको २५ वर्षमा विश्वभर खाद्यान्नको उत्पादन १२ प्रतिशतले घट्ने छ । यस्तै यो अवधिमा खाद्यान्नको मूल्य ३० प्रतिशतले बढ्ने भन्दै राष्ट्रसंघले चिन्ता व्यक्त गरेको छ । विश्वभर रहेको खेतीयोग्य जमिन मध्ये ५० प्रतिशत जमिनको मध्य तथा गम्भीर स्तरमा क्षयीकरण भएको छ ।
यस्तै प्रत्येक वर्ष १२ लाख हेक्टर जमिनबाट खाद्यान्न उत्पादन ठप्प हुने गरेको छ । जमिनको मरुभूमिकरण तथा त्यसबाट उत्पन्न समस्या समाधानका लागि दीगो तथा व्यवस्थित खेती प्रणालीलाई प्रोत्साहन गर्नु पर्नेमा विज्ञले जोड दिएका छन् । दीगो तथा व्यवस्थित खेती प्रणाली अपनाउन सकेमा अहिलेको कुपोषण तथा भोकमरीको समस्या समाधान हुनुका साथ सन् २०५० सम्ममा २० करोड मानिसका लागि रोजगारी सृजना गर्न सकिने राष्ट्रसंघले जनाएको छ ।
समस्यालाई अवसरमा परिणत गर्नका लागि मरुभूमिकरण विरुद्धको अभियानमा सबै देशले एकीकृत प्रयास गर्नु पर्नेमा जोड दिइएको छ । अहिले नै एकीकृत प्रयास सुरु नगरे जमिनमा आधारित विश्वका गरिब तथा सीमान्तकृत समुदायका मानिसको अवस्था भयावह हुने राष्ट्रसंघले चेतावनी दिएको छ । 
– एजेन्सीको सहयोगमा
