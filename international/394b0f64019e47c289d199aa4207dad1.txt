ब्राजिलमा राष्ट्रपति रुसेफविरुद्ध महाअभियोग प्रक्रिया अघि बढाउन स्वीकृति, रुसेफ निलम्बित

काठमाडौं, वैशाख ३० । ब्राजिलका राष्ट्रपति डिल्मा रुसेफले महाअभियोग प्रक्रियाको सामना गर्नुपर्ने भएको छ ।त्यहाँको सिनेटले विहीबार रुसेफलाई निलम्बन गर्ने र महाअभियोग प्रक्रिया अगाडि बढाउने पक्षमा निर्णय गरेको हो ।रुसेफमाथि सन् २०१४ को निर्वाचनमा बजेट घाटा लुकाउन अवैधरुपमा वित्तिय गतिविधि गरेको आरोप लगाइएको छ । तर, उनले आरोप अस्वीकार गर्दै आएकी छन् ।रातभर पनि विश्राम नगरी लगातार २० घन्टाभन्दा बढी समय चलेको सिनेट बैठकमा रुसेफलाई निलम्बन गर्ने पक्षमा २२ काविरुद्ध ५५ मत खसेको थियो ।सिनेटको यो निर्णयसँगै उपराष्ट्रपति माइकल तेमेरले कायममुकायम राष्ट्रपतिकोरुपमा कार्यभार सम्हाल्नेछन् भने रुसेफको सुनुवाइ अगाडि बढ्ने छ ।सुनुवाइ १ सय ८० दिनसम्म चल्नसक्ने भएकाले ५ अगष्टबाट रियो दि जेनरियोमा सुरु हुने ओलम्पिक गेम्स्सम्म रुसेफ निलम्बनमा रहने निश्चित भएको छ ।बुधबारमात्र सिनेटमा मतदान हुनुअघि रुसेफले अदालतमा अपील गरेपनि त्यो अस्वीकृत भएको थियो ।रुसेफ सन् २०११ मा पहिलोपटक र सन् २०१५ मा दोस्रोपटक ब्राजिलको राष्ट्रपति बनेकी थिइन् । (एजेन्सी)
