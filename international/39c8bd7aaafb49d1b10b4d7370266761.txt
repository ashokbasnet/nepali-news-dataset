बंगलादेशः हिन्दुका घर तथा मन्दिरमा आगो लगाउने ८ जना पक्राउ

कात्तिक १६ – बंगलादेशमा प्रहरीले हिन्दु समुदायको घर तथा मन्दिरमा तोडफोड तथा आगजनी गरेको आरोपमा ८ जनालाई पक्राउ गरेको छ । बंगलादेशको पूर्वी ब्राह्मणबरिया जिल्लाको नासिरनगरमा आक्रोशित समूहले हिन्दु समुदायको घर तथा मन्दिरमा आक्रमण गरेका थिए । फेसबुकमा इस्लाम विरोधी सामग्री पोस्ट गरेको भन्दै त्यसको विरोधमा आक्रोशित समूहले मन्दिर र हिन्दुका घरमा तोडफोड तथा आगजनी गरेको हो । प्रहरीले फेसबुकमा मुसलमानको पवित्र धर्मस्थल काबाको तस्बिर बिागरेर त्यसमाथि शिवलाई राखेको तस्बिर पोस्ट गरेका हिन्दु युवकलाई पनि पक्राउ गरेको छ ।
आक्रोशित समूहले कम्तिमा २० घर तथा त्यस क्षेत्रका १० भन्दा धेरै मन्दिरमा तोडफोड गरेको थियो । तोडफोडको घटनापछि अल्पसंख्य हिन्दु समुदाय घर छोडेर भागेका छन् ।
घर तथा मन्दिरमा आगो लगाउनुका साथै आक्रोशित समूहले हिन्दु समुदायका केही व्यक्तिलाई कुटपिट पनि गरेका थिए । अहिले प्रहरीले घटनामा संलग्नको खोजी भइरहेको जनाएको छ ।
