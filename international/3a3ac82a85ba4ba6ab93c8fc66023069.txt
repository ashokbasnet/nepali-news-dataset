साइकल विवाद : बुवा वा छोरा, कसले पाउला ?

माघ १ – भारत उत्तर प्रदेशमा विधानसभा चुनाव नजिकिँदै जाँदा सत्तारुढ समाजवादी पार्टी भित्रको विवाद उत्कर्षमा पुगेको छ । समाजवादी पार्टीका दुई नेता मुलायम सिंह यादव र उहाँका छोरा तथा मुख्य मन्त्री अखिलेश यादवले दुई खेमाको नेतृत्व गरेका छन् । पार्टी भित्रको विवाद चुनाव चिन्हसम्म पुगेको छ । मुलायम सिंह र अखिलेश दुवै खेमाले चुनाव चिन्ह ‘साइकल’ आफ्नो पक्षले पाउनु पर्ने दाबी गर्दै आएको छ । यस विषयमा चुनाव आयोगले शनिबार निर्णय गर्ने भारतीय सञ्चारमाध्यमले जनाएका छन् । दुवै खेमाले आफूले किन साइकल चुनाव चिन्ह पाउनु पर्छ भन्ने दाबी चुनाव आयोगमा पेश गरिसकेका छन् । साइकल चुनाव चिन्ह आफ्नो पक्षलाई नै मिल्ने अखिलेश यादव खेमाका नेता उदयवीर सिंहले दाबी गर्नुभयो । ९० प्रतिशत विधायक तथा कार्यकर्ताको समर्थन आफ्नो पक्षमा रहेको अखिलेश खेमाको दाबी छ । साइकल चुनाव चिन्ह नपाएमा त्यसपछिको परिस्थितिका लागि पनि आफूहरु तयार रहेको नेता सिंहले बताउनुभयो । साइकल चुनाव चिन्ह नपाएमा अखिलेश समूह मोटरसाइकल चिन्ह लिएर चुनावमा जाने छ । चुनाव चिन्हसँगै अखिलेश समूह अन्य दलसँग गठबन्ध बनाउने विषयमा पनि अन्तिम छलफलमा जुटेको छ ।
अखिलेश समूह कांगे्रस तथा राष्ट्रिय लोकदलसँग मिलेर चुनाव लड्ने तयारीमा छ । आउँदो फेब्रुअरी ११ देखि मार्च ८ सम्म उत्तर प्रदेशमा विधानसभा चुनाव हुँदैछ ।
