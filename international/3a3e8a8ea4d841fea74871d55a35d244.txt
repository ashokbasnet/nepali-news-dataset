फकल्याण्ड टापुका धेरै नागरिक वेलायतको पक्षमा

फागुन २९ – फकल्याण्ड टापुका नागरिकले बेलायतको अधिनस्थ क्षेत्रमा रहने पक्षमा मतदान गरेका छन् ।

दुई दिन सम्म चलेको जनमत संग्रहमा १ हजार ५ सय १७ मत खसेकोमा ४ मत मात्रै विपक्षमा परेको थियो । २ हजार ९ सय जनसंख्यामा १ हजार ६ सय ७२ जना बेलायती नागरिक रहेको र उनीहरुमध्ये ९० प्रतिशत मतदानमा भाग लिन योग्य भएकाले पनि बेलायती पक्षमा नतिजा आएको हो ।

फकल्याण्ड युद्धको ३० वर्षपछि पनि अर्जेन्टिनाले टापुमाथि स्वामित्व दावी नछोडेपछि जनमत संग्रह गरिएको हो । सन् १९८२ मा फकल्याण्डमाथि कब्जा जमाउने उद्देश्यले बेलायती र अर्जेन्टिनी फौजबीच भएको संघर्षमा २ सय ५५ बेलायती र ६ सय ५० अर्जेन्टिनी सैनिक तथा ३ जना फकल्याण्डका नागरिकको ज्यान गएको थियो ।

त्यसबेला अर्जेन्टिनी फौजले आत्मसमर्पण गरेपछि पछिल्लो समयमा स्वामित्वको दावी गरेपछि बेलायत र अर्जेन्टिनाबीच बिवाद बढेको थियो ।
