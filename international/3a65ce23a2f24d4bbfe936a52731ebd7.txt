अफगानिस्तानमा सुरक्षाकर्मीको आक्रमणमा ८ विद्रोही मारिए

साउन १८ – अफगानिस्तानको राजधानी काबुलमा सुरक्षाकर्मीको कारवाहीमा ८ जना विद्रोही मारिएका छन् । काबुलको एक घरमा सुरक्षाकर्मीले छापा मार्ने क्रममा भएको गोली हानाहानमा उनीहरु मारिएको सरकारी अधिकारीहरुले बताएका छन् ।

 

उनीहरुका अनुसार विद्रोहीहरुले मध्य काबुलमा आक्रमणको योजना बनाईरहेको सुराकीका आधारमा छापा मारिएको थियो । प्रहरीले घटनास्थलमा बिस्फोटक पदार्थले भरिएका गाडी पाईएको दावी गरेको छ ।  ६ घण्टासम्म चलेको गोली हानाहानका क्रममा दर्जनौं घरहरु खाली गराईएको थियो ।

यसैबीच आतंकवाद विरोधी अमेरिकी संगठनले गरेको पछिल्लो एक अध्ययन अनुसार गएको वर्ष पाकिस्तान, अफगानिस्तानमा र इराकमा सबैभन्दा बढी आतंककारी आक्रमण भएको छ । सन् २०११ मा ७० वटा देशमा भएका आतंकवादी आक्रमणका घटनामा मारिने १२ हजार ५ सय मध्ये ८६ प्रतिशत अफगानिस्तान, पाकिस्तान र इराकमा मारिएको अध्ययनले देखाएको छ ।
