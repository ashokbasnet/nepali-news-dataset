विदेश भ्रमणको प्रतिबन्ध हटेलगत्तै मुसर्रफ उपचारको लागि दुबईमा

चैत ५ -  पाकिस्तानका पूर्व राष्ट्रपति परवेज मुसर्रफ आफ्नो उपचारको लागि संयुक्त अरव इमिरेट्स दुबई जानुभएको छ । मेरुदण्डको तत्काल उपचार गर्नुपर्ने भएपछि उहाँ दुबई जानुभएको बिबिसीले जनाएको छ ।
पाकिस्तानमा उपचार हुन नसकेपछि उहाँ दुबई जानुभएको हो । त्यहाँको सर्वोच्च अदालतले सरकारलाई पूर्व राष्ट्रपति मुसर्रफमाथि लागेको विदेश भ्रमणको प्रतिबन्ध हटाएपछि उहाँ उपचारको लागि दुबई जानुभएको हो । उहाँमाथि राष्ट्रपति भएका बेला संकटकाल लगाएको तथा पूर्व प्रधानमन्त्री बेनजीर भुट्टोको हत्याको आरोप लागेको छ । यहि कारणले गर्दा मुसर्रफलाई ३ वर्षदेखि बाहिर देशमा जान प्रतिबन्ध लगाइएको थियो । तर प्रधानन्यायधीशले मुसर्रफका विरुद्ध नयाँ प्रमाण जुटाएको खण्डमा भने फेरि प्रतिबन्ध लगाउन सक्ने बताउनुभएको छ ।
