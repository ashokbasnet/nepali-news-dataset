पाकिस्तानी प्रधानमन्त्रीको भ्रष्टाचार मुद्दाको अनुसन्धान गर्ने बरिष्ठ अधिकारी मृत फेला

माघ ५ – पाकिस्तानका प्रधानमन्त्री राजा पवरेज असरफ विरुद्धको भ्रष्टाचार मुद्दाको अनुसन्धान गरिरहेका एक जना वरिष्ठ अधिकारी मृत अवस्थामा फेला परेका छन् । नेशनल एकान्टिबिलिटी ब्यूरोका सहायक निर्देशक कमरान फैजल इस्लामावादको आफ्नै निवासमा मृत फेला परेका पाकिस्तानी संचार माध्यमहरुले जनाएका छन् ।

जीओ टीभीले फैजलको शव पङ्खामा झुण्डिरहेको भेटिएको जनाएको छ । फैजलले आत्महत्या गरेको र यसबारे थप अनुसन्धान भैरहेको प्रहरीले बताएको छ । तर प्रधानमन्त्रीलाई पक्राउ गर्न सर्वोच्च अदालतले आदेश दिएपछि फैजल माथि दबाब बढेको फैजल निकट व्यक्तिहरुले बताएका छन् ।

ब्यूरो प्रमुख बुखारीले समेत प्रधानमन्त्रीलाई गिरफ्तार गर्न अस्वीकार गरेको अवस्थामा अनुसन्धान गरिरहेका अधिकारी मृत फेला पर्नुलाइ रहस्यमय मानिएको छ ।
