रुसको साइबर आक्रमण: ओबामाले दिए कडा निर्देशन, ट्रम्प बचाउमा उत्रिए 

काठमाडौं, मंसिर २५ । अमेरिकाका राष्ट्रपति बाराक ओबामाले रुसको तर्फबाट राष्ट्रपति चुनाव पूर्व भएको भनिएको साइबर आक्रमणको विषयमा छानबिन गर्न निर्देशन दिएका छन् ।

राष्ट्रपति चुनावमा प्रभाव पार्ने गरी भएको भनिएको साइबर आक्रमणका विषयमा छानबिन गर्न ओबामाले निर्देशन दिएका हुन् ।

ह्याकरले डेमोक्याट्रिक पार्टीको इमेल तथा उम्मेदवार हिलारी क्लिन्टनका महत्वपूर्ण सहयोगीको इमेललाई निशाना बनाएका थिए ।

गएको अक्टोबरमा अमेरिकी सरकारी अधिकारीले रुसमाथि आरोप लगाउँदै चुनावमा प्रभाव पार्न खोजेको बताएका थिए ।

राष्ट्रपतिमा निर्वाचित रिपब्लिकनका डोनाल्ड ट्रम्पले भने रुसमाथि लागेको आरोपको खण्डन गर्दै आएका छन् ।

यही हप्ता उनले टाइम म्यागजिनलाई दिएको अन्तर्वार्तामा पनि रुसले चुनावमा प्रभाव पार्ने काम नगरेको बताएका छन् ।

रुसमाथि राजनीतिक कारणले आरोप लगाइएको उनको दाबी छ । रुसका अधिकारीले पनि साइबर आक्रमणको आरोप अस्वीकार गर्दै आएका छन् । (एजेन्सी)
