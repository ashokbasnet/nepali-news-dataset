ट्युनिसियामा आपतकालिन अवस्थाको घोषणा

मंसिर ९ – ट्युनिसियको राजधानी ट्युनिसमा १२ जनाको ज्यान जाने गरी बसमा भएको बम विस्फोटपछि आपतकालिन अवस्था घोषणा गरिएको छ । राष्ट्रपति बेजी एसेब्सीले ३० दिनका लागि देशमा आपतकालिन अवस्था घोषणा गर्नु भएको हो ।
राजधानी ट्युनिसमा कर्फ्यु पनि लगाइएको छ । ट्युनिसमा एक बसमा बम विस्फोट हुँदा कम्तिमा १२ जनाको ज्यान गएको तथा अन्य १६ जना घाइते भएको गृह मन्त्रालयले जनाएको छ । अहिलेसम्म कुनै पनि संगठनले आक्रमणको जिम्मेवारी लिएको छैन । राष्ट्रपतिका सुरक्षा गार्ड चढेको बसमा बम विस्फोट भएको ट्युनिसियाको सरकारले जनाएको छ ।
बम विस्फोट भएका बेला बस अपदस्त राष्ट्रपति जीन अल अबिदिन बेल अलीको पार्टीको पूर्व मुख्यालय मोहम्मद वि एवेन्यु नजिक थियो । घटना लगतै प्रधानमन्त्री र गृहमन्त्री घटनास्थल पुगेका थिए ।
ट्युनिसिया इस्लामिक स्टेट आइएसको निशाना बन्दै आएको छ । गएको जुनमा सुस शहरमा एक बन्दुकधारीले अन्धाधुन्ध गोली प्रहार गर्दा ३८ जनाको ज्यान गएको थियो । ज्यान जानेमा अधिकांश विदेशी नागरिक थिए । 
– एजेन्सीको सहयोगमा
