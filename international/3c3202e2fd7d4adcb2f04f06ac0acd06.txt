इशाई धर्म गुरु पोपले हिन्दु र मुस्लिमका खुट्टा धोए

चैत १२ – इशाई धर्मगुरु पोप फ्रान्सिसले मुस्लिम र हिन्दु धर्मावलम्बीहरुको खुट्टा धुनु भएको छ । खुट्टा धुने पर्वका अवसरमा इटालीको रोममा फ्रान्सिसले क्रिश्चियन, मुस्लिम र हिन्दु धर्मावलम्बी शरणार्थीको खुट्टा धोइदिनु भएको छ ।
उहाँले खुट्टा धोएपछि शरणार्थीका खुट्टा उचालेर चुम्बनसमेत गर्नुभएको छ । पित्तलको भाँडाबाट पानी खसालेर पोपले खुट्टा धुन लाग्दा कतिपय शरणार्थीले आँसु खसाल्दै शीर निहुर्‍याएर पोपलाई प्रणाम गरेका थिए । बेल्जियमको राजधानी ब्रसेल्ससहित युरोपका धेरै ठाउँमा भएका आतंककारी आक्रमणपछि मुस्लिम धर्मावलम्बी विरोधी भावना बढिरहेका बेला पोप फ्रान्सिसले मुस्लिम धर्मावलम्बीको खुट्टा धुँदै भन्नुभयो ‘हामी सबै एउटौ भगवानका सन्तान हौं ।’
पोपले चार जना इटालियन क्याथोलिक महिला, चार जना क्याथोलिक पुरुष, माली, सिरिया र पाकिस्तानका गरेर ३ मुस्लिम र एक जना भारतीय हिन्दुको खुट्टा धुनु भएको हो ।
रोम नजिकैको शरणार्थी शिविरमा पुगेका पोपले हतियार उत्पादन गर्ने कम्पनीको इशारामारक्त पिपासुहरुले युद्धलाई बोलाइरहेको उहाँले बताउनुभयो । उनीहरुले मानवता र भाइचारलाई नष्ट गर्न खोजेको पनि उहाँले बताउनुभयो । ‘हामीसँग भिन्न भिन्न धर्म र संस्कृति छन्’ क्याथोलिक इशाईका धर्म गुरु पोपले भन्नुभयो ‘तर पनि हामीहरु दाजु भाइ हौं, जो शान्ति चाहन्छौं ।’
