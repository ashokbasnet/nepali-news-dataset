बंगलादेशमा भिखारीहरुको गणना

असोज १३ (एजेन्सी) — बंगलादेशको राजधानी ढाकामा शुक्रवार देखि भिखारीहरुको सर्भेक्षण सुरु हुँदैछ । भिखारीहरुको संख्या, चरम गरिबीको कारण र जिविकोपार्जनका वैकल्पिक उपायहरुको बारेमा अध्ययन गर्न सर्भेक्षण सुरु गर्न लागिएको बंगलादेशका समाज कल्याण मन्त्री इनामुल हक मुस्तफा शाहीदले बताउनुभएको छ ।

 

सर्भेक्षणको उद्धेश्य भिखारीहरुलाई लखेट्ने नभई उनीहरुलाई व्यवसायिक प्रशिक्षण, पुुनर्वास लगायतका कार्यक्रम अघि बढाउन एकिन तथ्यांक लिने रहेको  उहाँले स्पष्ट पार्नुभयो । तर मानवअधिकारवादीहरुले भने सर्भेक्षणको तरिकाप्रति आपत्ति जनाएका छन् ।

कानुनले राजधानी ढाकामा भिख माग्न प्रतिबन्ध लगाएको हुनाले सरकारले सर्भेक्षणका क्रममा आफुलाई भिखारी भएको परिचय दिनेलाई अपराधी घोषित गर्नसक्ने उनीहरुको चिन्ता छ । तर सरकारले भने सर्भेक्षणको क्रममा आफ्नो जानकारी दिने भिखारीहरुलाई सजायँ नदिइने प्रष्ट पारेको छ ।  

सरकारले भिखारीहरुको सर्भेक्षणको लागि विभिन्न १० वटा गैरसरकारी संस्थाहरुलाई जिम्मा दिएको छ । बंगलादेशहरुले भिख माग्ने कामको अन्त्यका लागि विगतदेखिनै विभिन्न प्रयास गर्दै आएको भएपनि राजधानी ढाका लगायतका विभिन्न ठाउँमा ठूलो संख्यामा भिखारीहरु रहेका छन् । राजधानी ढाकामा मात्रै ४० हजार भिखारी रहेको अनुमान छ ।
