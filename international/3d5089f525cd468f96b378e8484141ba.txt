एक्लिएपछि अमेरिकाद्वारा राष्ट्रसंघलाई दिंदै आएको बजेटमा कटौती

इजरायलको राजधानी जेरुसेलम मान्नुपर्ने अमेरिकी निर्णयमा भएको मतदानमा बाँकी विश्वले अमेरिकाविरुद्ध मत दिएपछि ट्रम्प प्रशासनले राष्ट्रसंघलाई दिने रकम नै कटौति गर्ने घोषणा गरेको हो ।

जेरुसेलमलाई इजरायलको राजधानीका रुपमा मान्यता दिनुपर्ने ट्रम्पको निर्णयमा अमेरिका एक्लिएको थियो ।

राष्ट्रसंघमा मतदान हुनुअघि अमेरिकी राष्ट्रपति डोनाल्ड ट्रम्पले आफ्नो निर्णयमा नसघाउनेहरुको सहयोग रोक्ने चेतावनी दिएका थिए ।

राष्ट्रसंघका लागि अमेरिकी प्रतिनिधि निकी हेलीले राष्ट्रसंघलाई दिइने सन् २०१८/१९ को बजेटमा २८५ मिलियन डलर कटौती गर्ने जानकारी दिएका हुन् ।

उनले राष्ट्रसंघको व्यवस्थापन र सहयोगी मिसनमा पनि कटौती गरिने जानकारी दिए ।

राष्ट्रसंघले चाहिएभन्दा बढी खर्च गर्ने गरेको भन्दै हेलीले अमेरिकी जनताको सदासयताको फाइदा उठाउन हामी दिन्नौं भने । कति रकम कटौति गर्ने भन्नेचाहिं अझै खुलाइएको छैन । (एजेन्सी)
