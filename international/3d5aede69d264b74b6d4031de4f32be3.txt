विश्वभर विस्थापितको संख्या बढ्दैछ

जेठ १९ – संयुक्त राष्ट्र संघको शरणार्थी आयोगले विश्वभर विस्थापित हुनेको सख्या बढ्दै गएको बताएको छ । आयोगले बिहीबार सार्वजनिक गरेको प्रतिवेदनमा द्वन्द्व, प्राकृतिक प्रकोप र जलवायु परिवर्तन, जनसंख्या वृद्धि, सहरीकरण र खाद्य असुरक्षाका कारण बिस्थापित हुनेको सख्या बढेको उल्लेख गरिएको छ ।

 

प्रतिवेदनमा हालसम्म ४ करोड ३० लाख भन्दा बढी विस्थापित भएको बताएको छ । विस्थापित भएकाको पुनःस्थापनाका लागि प्रयास भइरहेपनि उपलब्धि बिहिन भएको एजेन्सीले बताएको छ ।

विश्वमा भएका शरणार्थीको बारेमा ६ वर्षसम्म गरेको अध्ययन अनुसन्धानपछि यस्तो प्रतिवेदन सार्वजनिक गरिएको हो । प्रतिवेदन अनुसार आन्तरिक रुपमा विस्थापित हुनेको संख्या नै २ करोड ६० लाख रहेको छ । शरणर्थीको समस्या अन्तराष्ट्रिय मुद्दा बन्दै गएकाले त्यसको समाधानका लागि सबै सजग हुनुपर्ने शरणार्थी आयोगको भनाई छ ।
