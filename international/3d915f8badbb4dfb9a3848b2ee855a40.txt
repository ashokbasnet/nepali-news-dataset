अफगानी राष्ट्रपति कतार भ्रमणमा

चैत १८ – अफगानिस्तानका राष्ट्रपति हामीद कारजाई दुई दिने भ्रमणका लागि कतार पुग्नुभएको छ ।

भ्रमणका क्रममा कतारका अमिर शेख हमाद बिन खलिफा अल थानीसंग द्विपक्षीय सहयोग र अफगानिस्तानको शान्तिवार्ताको विषयमा छलफल हुने कारजाईको कार्यालयले जनाएको छ ।

यस्तै, कारजाइले अफगानसंगको शान्तिवार्ताका लागि तालिबानले कतारमा राजनीतिक कार्यालय खोल्ने विषयमा पनि छलफल गर्ने अपेक्षा गरिएको छ । कतारमा कार्यालय स्थापना गर्नु अफगान सरकार र तालिबानबीचको शान्ति वार्तालाई औपचारिकता दिनका लागि एउटा महत्वपूर्ण कदम हुनसक्ने अपेक्षा गरिएको छ ।

तालिबानका प्रवक्ता जबिहुल्लाह मुजाहिदले भने कतारमा कार्यालय खोल्ने विषय तालिबान र कतार सरकारबीचको विषय भन्दै यसमा कारजाइको कुनै सम्बन्ध नहुने प्रतिक्रिया दिएका छन् । आफ्ना प्रतिनिधि कतारमै रहेपनि कारजाईसंग भेट भने नगर्ने उनले स्पष्ट पारेका छन् ।

तालिबानसंगको शान्ति वार्ताका लागि कारजाइले पछिल्लो पल्ट प्रयास तिव्र पार्नुभएको छ । तर तालिबानले भने सरकार संग वार्ता गर्न सकारात्मक रहेको बताएपनि कारजाइसंग वार्ता गर्न भने अस्वीकार गर्दै आएको छ । कारजाइ अमेरिकाको कठपुतली भएको उसको टिप्पणी छ ।
