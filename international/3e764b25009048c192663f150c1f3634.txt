उत्तरद्वारा दक्षिण कोरिया विरुद्धका सबै अनाक्रमण सम्झौता खारेज

फागुन २५ – उत्तर कोरियाले दक्षिण कोरियासँग भएका सबैखाले अनाक्रमण सम्झौता समाप्त भएको घोषणा गरेको छ । राष्ट्रसंघ सुरक्षा परिषदले उत्तरकोरिया विरुद्ध थप नयाँ प्रतिबन्ध लगाउने निर्णय गरे लगत्तै उत्तरले दक्षिण कोरियासँगका सबै अनाक्रमण सम्झौता रद्द भएको घोषणा गरेको हो ।

उसले दक्षिण कोरियासँगको मुख्य सीमा क्षेत्र पनि बन्द गराएको छ । गएको महिना उत्तर कोरियाले तेश्रो पटक गरेको आणविक परीक्षणबाट चिढिएको सुरक्षा परिषदले उमाथि थप प्रतिबन्धको घोषणा गरेको थियो ।

यसअघि उत्तर कोरियाले आफुमाथि आक्रमण गर्ने शत्रु बिरुद्ध आणविक हमला गर्न पाउनु आफ्नो अधिकार बताएको थियो । उत्तर कोरियाका कुटनीतिज्ञ र सैनिक सम्बद्ध कम्पनीहरुलाई निशाना बनाईएको प्रतिबन्ध अनुसार नगद स्थानान्तरण, भ्रमण र बिलासिताका सामानको कारोबारमा रोक लगाईएको छ ।

राष्ट्रसंघले प्रतिवन्धलाई स्वाभाविक भनेको छ । महासचिव बान की मूनले पछिल्लो प्रतिबन्ध अन्तर्राष्ट्रिय समुदाय उत्तर कोरियाको परमाणु हतियार हासिल गर्ने लक्ष्य स्वीकार्दैन भन्ने स्पष्ट सन्देश भएको प्रतिक्रिया दिनुभएको छ ।

उत्तर कोरियाली नेता किम जोङ्ग उनले सैन्य ईकाईहरुको भ्रमण गरी कुनै पनि समयमा शत्रु विनास गर्नका लागि तयार रहन निर्देशन दिएको बिबिसीले जनाएको छ ।

राष्ट्रसंघले यसअघि २०१२ डिसेम्बरमा उत्तर कोरियामाथि प्रतिबन्ध लगाएको थियो ।
