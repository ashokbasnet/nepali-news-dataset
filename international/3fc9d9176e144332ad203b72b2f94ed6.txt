अमेरिकामा लू को प्रकोप फैलियो

असार २५ – अमेरिकामा पछिल्ला केही दिनमा अप्रत्याशित रुपमा लू को प्रकोप फैलँदै गएको अधिकारीहरुले बताएका छन् । अधिकारीहरुका अनुसार लू लागेर अमेरिकामा ४० जना भन्दा बढीको ज्यान गईसकेको छ ।

 

तातो हावा र बढ्दो गर्मीका कारण अमेरिकाको मध्य पश्चिम र तटीय क्षेत्रको जनजीवन कष्टकर बन्दै गईरहेको अन्तराष्ट्रिय सञ्चार माध्यमले जनाएका छन् । लू का कारण धेरैजसो बालबालिका र बृद्धबृद्धाहरुको ज्यान गएको छ । गर्मीले त्यहाँको कृषि बालीमा पनि धेरै असर पुर्‍याएको छ ।

पानी नपरेपछि तरकारीका बोटबिरुवाहरु सुक्दै गएको छ । अमेरिकाको मौसम विभागले अझै केही दिन पानी पर्ने सम्भावना नरहेको जनाएको छ । गएको शुक्रबारदेखि बढेको गर्मी आइतबारदेखि केही घट्ने अनुमान गरिए पनि त्यसो नभएको विभागको भनाई छ ।
