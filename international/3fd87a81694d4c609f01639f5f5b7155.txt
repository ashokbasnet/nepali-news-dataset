रुस–अमेरिका तनाव बढ्दो, ७५५ अमेरिकी कर्मचारीले रुस छाड्नुपर्ने

राष्ट्रपति ट्रम्पको चाहनाविपरीत अमेरिकी संसदले रुसमाथि प्रतिबन्ध लगाउने प्रस्ताव पारित गरेपछि रुससँग सम्बन्ध सुधारका लागि प्रयासरत ह्वाइट हाउस आफ्नो योजना त्याग्न विवश बनेको छ ।

अमेरिकी प्रतिबन्धको प्रतिक्रियास्वरुप रुसले आफ्नो मुलुकमा रहेका अमेरिकी कुटनीतिक कर्मचारीको संख्यामा भारी कटौती गर्ने भएको छ । रुसले आफ्नो मुलुकमा रहेका ७ सय ५५ अमेरिकी कर्मचारीलाई देश छाड्न भनेको छ ।

रुसका राष्ट्रपति भ्लादिमिर पुटिनले अमेरिकासँगको सम्बन्ध चाँडो सुधार हुने कुनै संकेत नरहेको प्रष्ट पारेका छन् । उनले अमेरिकी कुटनीतिक कर्मचारीको संख्या कटौतीलाई ‘बराबरीको सिद्धान्त’का आधारमा व्याख्या गरेका छन् । अर्थात्, अमेरिकामा जति संख्यामा रुसी कुटनीतिक कर्मचारी छन्, त्यति नै संख्यामा मात्र अब रुसमा अमेरिकी कुटनीतिक कर्मचारी रहने उनको भनाइ थियो ।

रुसमा हाल एक हजारभन्दा बढी संख्यामा अमेरिकी कुटनीतिक कर्मचारी रहेको बताइएको छ । तर अमेरिकामा रुसी कुटनीतिक कर्मचारीको संख्या ४ सय ५५ रहेको रुसी अधिकारीको भनाइ छ ।

अमेरिकाले रुसको उक्त कदमलाई ‘अफसोचजनक’ बताएको छ । (एजेन्सी)
