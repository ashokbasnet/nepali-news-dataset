लाइबेरियाका इबोला संक्रमितमा अमेरिकी औषधि परीक्षण गरिने

साउन २७ – अफ्रिकी मुलुक लाइबेरियामा इबोला भाइरसबाट संक्रमित बिरामीको उपचारका लागि अमेरिकामा उत्पादित औषधि परीक्षणका रुपमा प्रयोग गरिने भएको छ ।
लाइबेरियाका राष्ट्रपति एलेन जोन्सन सर्लिफको आग्रहमा अमेरिकामा उत्पादित जेड म्याप नामक औषधि लाइबेरिया पठाइन लागेको हो ।
लाइबेरियन राष्ट्रपतिको कार्यालयका अनुसार औषधि अमेरिकी सरकारका प्रतिनिधिले लाइबेरिया पुर्‍याउनेछन् । तर अमेरिकी अधिकारीहरुले भने औषधि उत्पादक अमेरिकी कम्पनी म्याप बायो फार्मास्युटिकलसंग लाइबेरियन अधिकारीको सम्पर्क गराउने भूमिका मात्रै आफूहरुको रहने बताएका छन् ।
जेड म्याप नामक औषधी बाँदरमा मात्रै परीक्षण गरिएको छ । यो मानव स्वास्थ्यका लागि सुरक्षित रहे÷नरहेको प्रमाणित भएको छैन । तर लाइबेरियामा इबोलाबाट संक्रमित भएका दुई जना अमेरिकी सहायताकर्मीलाई यो औषधि दिइएको र केही सुधारका लक्षणहरु देखिएको दावी गरिएको छ ।
लाइबेरियाका सूचना मन्त्री लेविस ब्राउनले नयाँ औषधीका जोखिमबाट सरकार सजग रहेको तर धेरै मानिसको मृत्यु हुनबाट रोक्ने विकल्पका रुपमा यसको प्रयोग आवश्यक रहेको बताउनुभएको छ । नयाँ औषधिको परीक्षणको सम्भावनाका बारेमा छलफल गर्न विज्ञहरुबीच स्वीटजरल्याण्डको जेनेभामा छलफल भएको छ । प्रयोगात्मक औषधिको प्रयोग र भूमिकाका विषयमा विश्व स्वास्थ्य संगठनले मंगलबार केही निर्णय गर्न सक्ने अपेक्षा गरिएको छ ।
