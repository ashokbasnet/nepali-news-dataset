कोलकातामा आगलागी, १५ जनाको ज्यान गयो

फागुन १६ – भारतको कोलकातामा व्यापारिक भवनमा आगलागी हुँदा कम्तीमा १५ जनाको ज्यान गएको छ । आगोले जलेर ८ जना घाईते भएका छन् । 

भारतीय सञ्चारमाध्यमहरुले १९ जनाको ज्यान गएको बताएपनि प्रहरीले पुष्टि भने गरेको छैन । सियालदहमा रहेको सूर्यसेन बजारमा बुधबार बिहान ४ बजेतिर लागेको आगो अझै पूर्ण नियन्त्रणमा आउन नसकेको भारतीय सन्चारमाध्यमले जनाएका छन् ।

आगो लागेको भवनमा बाहिर निस्कने ढोका एउटै मात्रै रहेकाले भवनमा सुतिरहेका कामदार तत्कालै बाहिर निस्कन नपाउँदा ठूलो क्षति भएको हो । भवनभित्र अझै पनि ४० जना भन्दा बढी थुनिएको आंशकामा उद्दार कार्य तिव्र पारिएको छ ।

आगलागीबाट ५० भन्दा बढी पसल जलेर नष्ट भएको उद्दारकर्मीले बताएका छन् । भूंईतलामा रहेको कागजको गोदाममा बिजुली शर्ट भएर आगलागी शुरु भएको अनुमान छ ।
