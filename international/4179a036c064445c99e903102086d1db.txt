कोलम्बिया सरकार र फार्क विद्रोहीबिच पुनः शान्ति सम्झौतामा हस्ताक्षर

मंसिर १० – कोलम्बियामा सरकार र फार्क विद्रोहीबिच संशोधित शान्ति सम्झौतामा हस्ताक्षर भएको छ । अघिल्लो पटक गरेको शान्ति सम्झौता नागरिकले जनमत संग्रहबाट अस्विकार गरेपछि कोलम्बिया सरकारले शान्ति सम्झौताका बुँदाहरु संशोधन गरेको हो । राजधानी बोगटोमा एक समारोह आयोजना गरी संशोधित शान्ति सम्झौतामा हस्ताक्षर गरिएको हो । अघिल्लो पटक निकै तामझामका साथ शान्ति सम्झौतामा हस्ताक्षर गरिए पनि यो पटक भने सामान्य कार्यक्रम आयोजना गरिएको बिबिसीले जनाएको छ । संशोधित शान्ति सम्झौतालाई संसदले पास गर्नुपर्नेछ । यसअघि जनमत संग्रह गरिए पनि यो पटक कोलम्बिया सरकारले सम्झौता पारित गर्न संसदमा पठाएको छ । 
झण्डै ५० वर्ष लामो सशस्त्र द्वन्द्व अन्त्य गर्न दुई महिनाअघि शान्ति सम्झौतामा हस्ताक्षर भएको थियो । विपक्षी दलहरुले भने शान्ति सम्झौतामा रहेका बुँदाहरु फार्क विद्रोहीका लागि अनुकुल रहेको भन्दै आलोचना गरेका छन् । सरकार र फार्क विद्रोही दुबै पक्षका मध्यस्तकर्ताले लामो समयको छलफल पछि शान्ति सम्झौतामा ५० भन्दा बढि परिवर्तन गरेको बिबिसीले जनाएको छ ।
