उत्तर कोरियाको ब्यालेस्टिक मिसाइल परीक्षण असफल

असोज ३० – उत्तर कोरियाले ब्यालेस्टिक मिसाइल परीक्षण गरेको र त्यो परीक्षण असफल भएको अमेरिकी सेनाले जनाएको छ । उत्तर कोरियाले मध्यमस्तरको ब्यालेस्टिक मिसाइलको असफल परीक्षण गरेको अमेरिकाले दाबी गरेको छ । 
उत्तर कोरियाले चार हजार किलोमिटर परसम्म मार हान्न सक्ने मिसाइलको परीक्षण देशको उत्तर पश्चिमी तटबाट गरेको हो । यो मिसाइलले दक्षिण कोरिया, जापान र अमेरिकाको भूभाग गुआममा मार हान्न सक्छ । उत्तर कोरियाले भने यस विषयमा केही भनेको छैन । 
संयुक्त राष्ट्रसंघले ब्यालेस्टिक मिसाइल तथा परमाणु प्रविधि प्रयोग गर्न उत्तर कोरियामाथि प्रतिबन्ध लगाएको छ । राष्ट्रसंघको प्रतिबन्धका बाबजुद उत्तर कोरियाले मिसाइल परीक्षण गर्दै आएको छ ।
