अफगानिस्तानमा शक्तिशाली भूकम्प

पुस ११ – अफगानिस्तानमा शक्तिशाली भूकम्प गएको छ । नेपाली समय अनुसार शुक्रबार राति एक बजे अफगानिस्तानको उत्तरी राज्य बदाख्शनको फैजावाद केन्द्र भएर ६ दशमलव ३ रेक्टर स्केलको भूकम्प गएको अमेरिकी जियोलोजिकल सर्भेले जनाएको छ ।
फैजावाद पाकिस्तानर ताजिकिस्तानको सीमा नजिक पर्छ । भूकम्पको धक्का पाकिस्तान, भारत र ताजिकिस्तानमा पनि महसुस गरिएको थियो । भूकम्पका कारण अहिलेसम्म कसैको ज्यान गएको खबर आएको छैन । तर पाकिस्तानमा झण्डै ४० जना घाइते भएका छन् । उनीहरुलाई उपचारका लागि स्थानीय अस्पतालमा लगिएको छ । भारत प्रशासित काश्मिरको राजधानी श्रीनगर, दिल्लीसहित केही शहरमा भूकम्पको धक्का महसुस भएको थियो ।
पाकिस्तानको इस्लामावाद, रावलपिण्डी, लाहोर, पेशावरसहितका ठाउँमा झण्डै एक मिनेटसम्म धक्का महसुस भएको थियो । अफगानिस्तानको राजधानी काबुलसहितका ठाउँका मानिस पनि घरबाट बाहिर निस्किएका थिए । यही क्षेत्रमा गएकाे अक्टोबर २६ मा भूकम्प जाँदा सय भन्दा बढीकाे ज्यान गएको थियो ।
सन् २००५ मा पाकिस्तान प्रशासित काश्मिरमा ७ दशमलव ६ रेक्टर स्केलको भूकम्प जाँदा ७५ हजार भन्दा धेरै मानिसको ज्यान गएको थियो । 
– एजेन्सीको सहयोगमा
