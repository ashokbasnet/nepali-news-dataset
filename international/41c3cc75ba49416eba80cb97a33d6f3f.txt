नेल्सन मण्डेलाको राजकीय सम्मानका साथ अन्त्येष्टि गरिँदै

मंसिर ३० – दक्षिण अफ्रिकाका पूर्व राष्ट्रपति एवं रंगभेद विरोधी नेता नेल्सन मण्डेलाको आइतबार राजकीय सम्मानका साथ अन्त्येष्टि गरिदैँछ ।
अन्त्येष्टिका लागि मण्डेलाको पार्थिव शरीर उहाँकै पुर्खौली गाउँ कानु लगिएको छ । मण्डेलाको अन्त्येष्टी समारोहमा विदेशी कुटनीतिज्ञ, वरिष्ट राजनीतिज्ञ, उच्च पदाधिकारी, विश्वका नेताहरु लगायत झण्डै ४ हजार ५ सय सहभागि हुनेछन् । अन्त्येष्टि परम्परागत रीतिरिवाज अनुसार गरिने तयारी भएको छ ।
यसअघि उहाँको पार्थिव शरीरलाई एक हप्तासम्म प्रिटोरियामा श्रद्धाञ्जलीका लागि राखिएको थियो । प्रिटोरियामा एक लाख भन्दा धेरैले उहाँप्रति श्रद्धाञ्जली अर्पण गरेका थिए । धेरैले लामो लाईन बस्दा पनि श्रद्धाञ्जली दिन नपाएको भन्दै आक्रोश पोखेका थिए ।
शनिबार उहाँको पार्थिव शरीरमा राष्ट्रपति ज्याकोब जुमाले अन्तिम श्रद्धाञ्जली व्यक्त गर्दै राष्ट्रले ठुलो क्षति बेहोरेको र उहाँको योगदानको सधैं कदर गर्दै अभिभावकका रुपमा सम्मान गरिरहने बताउनुभएको थियो । मण्डेलाको ९५ वर्षको उमेरमा एक हप्ताअघि डिसेम्बर ५ निधन भएको हो ।
