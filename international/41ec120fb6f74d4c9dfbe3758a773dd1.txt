ट्रम्पसँग मन्त्रिपरिषद बनाउन अझै ७० दिन बाँकी 

वासिंगटन (अमेरिका), कात्तिक २७ । अमेरिकी राष्ट्रपतिमा हालैमात्र निर्वाचित डोनाल्ड ट्रम्पले आफूले ‘भेट्रान्स डे’ बिदालाई नयाँ सरकारको स्वरुप निर्माण गर्न प्रयोग गर्ने बताउँदै शुक्रबार आफ्नो सरकारमा सहभागी सदस्यहरुको छिट्टै टुंगो लगाउने बताएका छन् ।

न्यूयोर्कमा आगामी कार्ययोजनाबारे व्यस्तताकाबीच छलफल भएको खुलासा गर्दै आफ्नो ट्वीटमार्फत् अब छिट्टै आगामी सरकारमा कस्ता सदस्यले आफूलाई सहयोग गर्नेछन् भन्ने विषयमा सार्वजनिक गरिने बताएका छन् ।

मंगलबार डेमोक्रेटिक पार्टीका उम्मेदवार हिलारी क्लिन्टनलाई पराजित गरेपछि निकै व्यस्त बनेका उनले आफूले छिट्टै नयाँ सरकारमा ल्याइने सदस्यबारे महत्वपूर्ण निर्णय लिन लागेको बताएका हुन् ।

ट्रम्पसँग १५ सदस्यीय मन्त्रिपरिषदको निर्माण गर्न अझै ७० दिन बाँकी छ ।

नवनिर्वाचित राष्ट्रपति ट्रम्पले सन् २०१७ को जनवरीमा राष्ट्रपतिकारुपमा सपथ लिनेछन् ।

वर्तमान राष्ट्रपति बाराक ओबामाले आफूले शान्तिपूर्ण तथा सहजरुपमा सत्ता हस्तान्तरण गर्ने विषय आफ्नो केही प्राथमिकतामध्ये एक भएको भन्दै शान्तिपूर्ण सत्ता हस्तान्तरणका लागि आफू आतुर रहने बताउँदै आएका छन् । रासस/एएफपी
