साउदीमा अबैध कामदारमाथि कारबाही सुरु

कात्तिक १९ – साउदी अरबमा अवैध रुपमा श्रमका लागि गएका कामदार विरुद्ध सरकारले कारबाही थालेको छ ।
नयाँ नियम लागू भएपछि जारी गरिएको आम माफीको समय सकिएपछि सरकारले कारबाही थालेको अन्तराष्ट्रिय सञ्चार माध्यमले जनाएका छन् ।
आम माफीको समय दिएपछि पछिल्लो ३ महिनामा अवैध रुपमा साउदी पुगेका झण्डै १० लाख कामदार फर्किसकेका छन् । फर्किनेमा नेपाल, भारत, बंगलादेश, पाकिस्तान, यमन लगायत देशका नागरिक रहेका समाचारमा उल्लेख छ ।
आइतबार आममाफीको समय अवधि सकिनु अगाडी त्यहाँ झण्डै ४० लाख कामदारले रोजगारीका लागि अनुमति पाएका छन् । अबैध रुपमा साउदीमा रहेका झण्डै ४ हजार जना ईन्डोनेशियाका नागरिक पक्राउ परेका छन् ।
अवैध रुपमा पुगेका कामदारलाई जेल सजायँ वा जरिवाना हुने साउदी सरकारले बताइसकेको छ । श्रम स्विकृति नलिएकालार्ई काम दिने कम्पनी विरुद्ध पनि जरिवाना लिने उसको भनाई छ ।
त्यहाँको श्रम मन्त्रालयले यस्ता कम्पनीबारे अनुसन्धान र निगरानी भइरहेको जनाएको छ । साउदीमा झण्डै ९० लाखको हाराहारीमा आप्रवासी कामदार रहेका अनुमान गरिएको छ ।
त्यहाँका कुल जनसंख्याको आधा जनसंख्या जति आप्रवासी रहेका जनाइएको छ ।  साउदीका १२ प्रतिशत नागरिक बेरोजगार रहेका र यो संख्या घटाउन सरकारले प्रयास थालेको छ ।
