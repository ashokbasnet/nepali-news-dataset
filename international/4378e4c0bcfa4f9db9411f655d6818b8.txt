राष्ट्रपतीय निर्वाचनमा २१ अमेरिकी प्रान्त रुसी ह्याकरको निशाना बनेको खुलासा

अमेरिकाको डिपार्टमेन्ट अफ होमल्याण्ड सेक्युरिटी अन्तर्गत साइबर सेक्युरिटी शाखाकी जेनेट मेन्फ्राले संसदीय समितिमा यस्तो खुलासा गरेकी हुन् ।

रुसी ह्याकरले चुनावका क्रममा २१ राज्यमा ह्याक गरेको उनको भनाइ थियो । उनले ती राज्यको नाम भने खुलाइनन् । उनले भनिन्, ‘हामीसँग अहिले भएका प्रमाणका आधारमा २१ राज्यमा निर्वाचनसँग जोडिएको प्रणालीलाई निशाना बनाइएको प्रष्ट हुन्छ ।’

अमेरिकी गुप्तचर निकायले राष्ट्रपति निर्वाचनका क्रममा रुसी ह्याकरले निर्वाचन प्रणालीलाई निशाना बनाएको र निर्वाचन परिणाम प्रभावित पारेको दाबी गर्दै आएको छ । तर ह्वाइट हाउसका प्रवक्ता शान स्पाइसले भने राष्ट्रपति डोनाल्ड ट्रम्पको यस विषयमा के धारणा छ भन्नेबारे आफूलाई जानकारी नभएको बताएका छन् ।

रुसले भने अमेरिकी निर्वाचनमा आफ्नो कुनै प्रकारको भूमिका नरहेको दावी गर्दै आएको छ । (एजेन्सी)
