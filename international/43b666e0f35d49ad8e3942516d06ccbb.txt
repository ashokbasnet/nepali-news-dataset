एक वर्षमा १८ लाख विस्थापित

भदौ १८ – असुरक्षा र गृहयुद्धको कारण देश छोडेर जाने सिरियालीको संख्या २० लाखले नाघेको छ । यो संख्या एक वर्षअघि २ लाख ३० हजार ६ सय ७१ थियो ।
वितेको एक वर्षमा १८ लाखको हाराहारीमा संख्या बढ्नुलाई संयुक्त राष्ट्र संघको शरणार्थी उच्चायुक्तको कार्यालयले खतराको संकेतको संज्ञा दिएको छ ।
उच्चायुक्तको कार्यालयका अनुसार आन्तरिक विस्थापितको संख्या ४० लाख २५ हजार जना रहेको छ ।
२०११ को मार्च महिनादेखि गृह युद्धको चपेटामा परेको सिरियामा मार्च २०१२ मा विपक्षी समुह सिरियन नेशनल कोलिसनले वैकल्पिक सरकार गठन गरेर पछिल्लो समय राष्ट्रपति बशर अल असद विरुद्ध संघर्ष गरिरहेको छ ।
जारी हिंसाका कारण धेरैको ज्यान गएको छ भने धेरै छिमेकी देशको शरण लिन बाध्य भएका छन् ।
