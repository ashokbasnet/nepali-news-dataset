चुनाव आउन एक दिन बाँकि रहँदा बंगलादेशमा प्रदर्शन चर्कियो

पुस २० – आमचुनावका लागि एक दिन बाँकी रहँदा बंगलादेशमा प्रदर्शन चर्किएको छ ।
चुनावको विरोधमा रहेका १८ विपक्षी दलले ४८ घण्टे आमहड्ताल घोषणा गरेका छन् । प्रदर्शनकारीले नातुरु रेलस्टेशनमा रेलमा आगजनी गर्दा १२ यात्रु घाइते भएका छन् ।
सरकारले मतदान सामाग्री मतदान केन्द्रमा पुर्‍याउने तयारी गरिरहेका बेला राजधानी ढाका सहित कम्तीमा पनि २० वटा जिल्लामा मतदान केन्द्रमा आगजनी भएको छ । आगजनी गरिएका सबै मतदान केन्द्र शैक्षिक संस्था रहेका अन्तर्राष्ट्रिय सन्चारमाध्यमले जनाएका छन् ।
रामगन्ज उपजिल्ला अन्तर्गतको लक्ष्मीपुरमा मात्रै ११ वटा मतदान केन्द्रमा आगजनी भएको छ । मतदान सामाग्री केन्द्रमा पु¥याउन बाँकी रहेकाले नोक्सानी नभएको अधिकारीहरुले बताएका छन् । चुनावी सुरक्षाका लागि भन्दै सरकारले ५० हजार सेना खटाएको छ ।
सरकारले कुनै पनि हालतमा चुनाव हुने दावी गरेको छ । विपक्षी बंगलादेश नेशनलिष्ट पार्टीका नेता बेगम खालिदा जियाले भने निर्वाचन पूर्ण रुपमा बहिष्कार गर्न आव्हान गर्नुभएको छ । हड्तालका क्रममा कार्यकर्तालाई सम्बोधन गर्न जान लागेकी जियालाई सरकारले घरमै नजरबन्दमा राखेको कार्यकर्ताले आरोप लगाएका छन् ।
एजेन्सीको सहयोगमा
