पाकिस्तान : छुट्टाछुट्टै विस्फोटमा ११३ को ज्यान गयो

पुस २७ – पाकिस्तानमा भएका छुट्टाछुट्टै विष्फोटमा १ सय १३ जनाको ज्यान गएको छ । झण्डै साढे २ सय जना घाइते भएका छन् । 

दक्षिण पश्चिमी क्वेटा शहरमा बेलुकापख भएको बम विष्फोटमा ८१ जनाको ज्यान गएको छ ।

१ सय २० जना भन्दा बढी घाइते भएका छन् । ज्यान गुमाउनेमा दुई जना सञ्चारकर्मी, पाँच जना सुरक्षाकर्मी र चार जना उद्दारकर्ता समेत रहेको अन्तर्राष्ट्रिय सञ्चारमाध्यमले जनाएका छन् । क्वेटाको एक स्नुकर हलमा आत्मघाती विष्फोट भए लगत्तै नजिकै कार बम विष्फोट भएको थियो ।

पहिलो विष्फोट भए लगत्तै प्रहरी, सञ्चारकर्मी र उद्दारकर्ता घटनास्थल पुगेकै बेला अर्को विष्फोट भएको प्रहरी अधिकारीहरुले बताएका छन् ।

पाकिस्तानी गृह सचिव अकबर दुर्रानीले ज्यान गुमाउने र घाइते हुने अधिकांश अल्पसंख्यक सिया समुदायका रहेको बताउनुभयो । क्वेटाकै बजार क्षेत्रमा बिहीबार दिउँसो भएको बम विष्फोटमा ११ जनाको ज्यान गएको थियो ।

यस्तै उत्तर पश्चिमी स्वात उपत्यकामा पर्ने मिंगोरा नजिकै बिहीबार दिउँसो बम विष्फोट हुँदा २१ जनाको ज्यान गएको र ८० जना घाइते भएको बिबिसीले जनाएको छ ।
