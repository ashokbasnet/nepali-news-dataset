महान्यायाधीवक्ताको बचाउमा ट्रम्प

फागुन २० – अमेरिकी राष्ट्रपति डोनाल्ड ट्रम्पले महान्यायाधीवक्ता जेफ सेसन्सको बचाउ गर्नुभएको छ । सेसन्सले गएको वर्ष ट्रम्पको चुनावी अभियानको क्रममा रुसका राजदूतसँग दुई पटक भेटवार्ता गरेको खुलेपछि खर्बास्त गर्न दबाब परिरहेका बेला ट्रम्पले सेसन्सको बचाउ गर्नुभएको हो । 
ट्रम्पले सेसन्स इमान्दार मानिस रहेको दाबी गर्नुभयो । ट्रम्प राष्ट्रपति बनेपछि महान्यायाधीवक्तामा नियुक्त भएका सेसन्सले चुनावी अभियानको क्रममा गएको वर्ष अमेरिकाका लागि रुसी राजदूतसँग दुई पटक भेटवार्ता गरेको अमेरिकाको न्याय विभागले पुष्टि गरेको हो ।
त्यसबेला सेसन्स सिनेटको सैन्य सेवा समितिको सदस्य हुनुहुन्थ्यो । सेसन्सले रुसी राजदूत सर्गेइ किस्लेएकसँग भेटवार्ता गर्नुभएको हो । त्यसबेला सिनेटर रहेका सेसन्सले गएको जनवरीमा भएको सुनुवाईको क्रममा रुसी राजदूतसँगको भेटवार्ता पुष्टि गर्नुभएको थिएन ।
डेमोक्र्याटिक पार्टीका सिनेटरले भने सुनुवाईको क्रममा सेसन्सले रुससँगको सम्बन्धका बारेमा झुट बोलेको भन्दै राजीनामाको माग गरिरहेका छन् । ट्रम्पले भने डेमोक्र्याटिक पार्टी सेसन्सको नचाहिने आलोचना गरेको आरोप लगाउनुभयो । सेसन्सले रुसी राजदूतसँगको भेट चुनावी अभियानसँग सम्बन्धित नरहेको भन्दै आफ्नो बचाउ गर्न खोज्नु भएको छ ।
तर डेमोक्र्याटिक पार्टीले सेसन्सको स्पष्टिकरण विश्वसनिय नभएको भन्दै निश्पक्ष छानबिन र राजीनामाको माग गरेका छन् । राष्ट्रपछि ट्रम्पले भने डेमोक्र्याटले चुनावमा बेहोरेको हारको बदला लिनका लागि सेसन्समाथि नचाहिने आरोप लगाएको दाबी गर्नुभएको छ ।
