प्यालेष्टाइनलाई राष्ट्रसंघको पर्यवेक्षक राष्ट्रको मान्यता

मंसिर १५ – संयुक्त राष्ट्रसंघले प्यालेष्टाइनलाई गैर सदस्य पर्यवेक्षक राष्ट्रको मान्यता दिएको छ । 

राष्ट्रसंघको महासभाले बिहीबार राती प्यालेष्टाइनलाई गैरसदस्य पर्यवेक्षकको मान्यता दिएपछि देशभर खुसी उत्सव मनाइएको अन्तराष्ट्रिय संचार माध्यमले जनाएका छन् ।

 

१ सय ९३ सदस्य राष्ट्रमध्ये १ सय ३८ देशले प्रस्तावको पक्षमा मतदान गरेका थिए । प्रस्तावको पक्षमा चीन, भारत, फ्रान्स लगायतका देशले मतदान गरेका थिए । इजरायल, अमेरिका र क्यानडा सहितका ९ देशले भने प्रस्तावको विपक्षमा मतदान गरेका थिए । ४१ देशले पक्ष विपक्षमा भाग लिएनन् ।

मतदानअघि महासभालाई सम्बोधन गर्दै प्यालेष्टाइनी नेता मोह्मद अब्बासले आफ्नो देशको जन्मको प्रमाणपत्र दिन आग्रह गर्नुभएको थियो । प्रस्ताव पारित भएपछिको खुसियालीमा गाँजा र पश्चिमी तटमा उत्सव मनाइएको छ ।

यसैबीच इजरायलले भने निर्णय शान्तिबिरोधी भएको टिप्पणी गरेको छ । महासभालाई सम्बोधन गर्दै इजरायलका दूत रोन प्रोसोरले राष्ट्रसंघको निर्णयले ४ हजार वर्ष पुरानो नाता तोड्न नसकिने बताउनुभयो । अमेरिकी दूत सुजन राईसले निर्णयले शान्तिको बाटोमा काँडा थोपरिदिएको टिप्पणी गर्नुभयो ।
