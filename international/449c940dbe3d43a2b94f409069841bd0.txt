युरोपमा पनि भेटियो जिका भाइरसको संक्रमण

माघ २२ – ब्राजिलसहित अमेरिकी तथा क्यारेबियन मुलुकमा फैलिरहेको जिका भाइरस युरोपमा पनि प्रवेश गरेको छ । जिकाको संक्रमण स्पेनमा भेटिएको छ । त्यहाँकी एक गर्भवती महिलालाई जिका भाइरस लागेको पुष्टि भएको हो ।
युरोपमा गर्भवतीमा जिका भाइरसको संक्रमण भएको यो पहिलो घटना हो । यी महिला केही दिन अघि कोलम्बियाबाट फर्किएकी स्पेनको स्वास्थ्य मन्त्रालयले जनाएको छ । उनलाई कोलम्बियामा नैै जिकाको संक्रमण भएको हुन सक्ने अनुमान गरिएको छ । स्पेनमा सात जनालाई यो भाइरसको संक्रमण भएको छ । जिका भाइरको संक्रमण बढ्दै गएपछि प्रभावित क्षेत्रमा बसेका र त्यहाँबाट फर्किएकालाई रक्तदान नगर्न पनि आग्रह गरिएको छ ।
विश्व स्वास्थ्य संगठनले अन्तराष्ट्रिय स्वास्थ्य संकट घोषणा गरिसकेको छ । एडिस एजिप्टाई लामखुट्टेको टोकाइबाट लाग्ने यो रोग अरु देशमा पनि फैलन सक्ने चेतावनी दिइसकिएको छ । 
– एजेन्सीको सहयोगमा
