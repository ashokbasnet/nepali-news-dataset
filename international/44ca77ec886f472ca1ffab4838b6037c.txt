इरानको सत्तापलट आफूले गराएको अमेरिकाको स्वीकार

भदौ ४ – अमेरिकी गुप्तचर संस्था सिआइएले सन् १९५३ मा इरानमा भएको सत्तापलटमा आफ्नो मुख्य भूमिका रहेको स्वीकार गरेको छ ।
सिआइएको पछिल्लो प्रतिवेदनमा इरानमा सत्ता पल्टाउन मुख्य भूमिका निभाएको स्वीकार गरिएको अन्तर्राष्ट्रिय सञ्चार माध्यमले जनाएको छ ।
त्यतिबेला चुनाव जितेर प्रधानमन्त्री बनेका मोहम्मद मुसद्दिकलाई सेनाको आडमा अपदस्थ गरिएको थियो । मुसद्दिकसँगको संघर्षमा भागेर गएका राजा रेजा पहल्वी सत्तापलट पछि फेरि इरानको सत्तामा आएका थिए ।
त्यसपछि राजा रेजा पहल्वी अमेरिकाको सहयोगी बनेका थिए । सिआइएको प्रतिवेदनमा भनिएको छ ‘सत्तापलट अमेरिकी विदेश नीति अनुसार सिआइएको निर्देशनमा गरिएको थियो ।’
१९५१ मा प्रधानमन्त्री भएपछि मुसद्दिकले तेलको राष्ट्रिय करणमा जोड दिएपछि इरानी तेलमा आँखा लगाइरहेको अमेरिका त्यसका विरुद्ध षडयन्त्रमा लागेको थियो ।
इरानको कदम अमेरिकाको हितमा खतरा भएर आएको र त्यसबाट शितयुद्धमा रुसको जित र अमेरिकाको हार हुने भएकोले सत्ता पल्टाउने काम भएको त्यसका प्रमुख योजनाकार डोनाल्ड विल्बरले उल्लेख गरेका छन् ।
सिआइएको प्रतिवेदनमा मुसद्दिकको सत्ता पल्टाउन अमेरिकाले मुसद्दिकका विरुद्ध इरानी र अमेरिकी सञ्चार माध्यममा समाचार लेखाउन शुरु गरेको उल्लेख छ ।
