अमेरिकामा हिम आँधी : मृत्यु हुनेको संख्या १९, १०२ सेन्टिमिरसम्म हिउँ जम्यो (तस्बिरसहित)

माघ १० – अमेरिकामा आएको शक्तिशाली हिम आँधीका कारण ज्यान गुमाउनेको संख्या १८ पुगेको छ । अधिकांशको हिम आँधीका कारण भएको गाडी दुर्घटनामा परेर ज्यान गएको हो ।  शुक्रबारदेखि लगातार परेको हिउँ तथा तीब्र गतिको सिरेटोका कारण अमेरिकाको २० वटा राज्यको जनजीवन प्रावित भएको छ । हिउँका कारण ८ करोड ५० लाख भन्दा धेरै मानिस प्रभावित भएका छन् । ११ राज्यमा आपतकालिन अवस्था घोषणा गरिएको छ । पूर्वी तटबाट प्रवेश गरेको हिम आँधीका कारण केही ठाउँमा एक सय दुई सेन्टिमिटरसम्म हिउँ जमेको छ ।१२ हजार भन्दा धेरै हवाइ उडान रद्द भएका छन् ।  भर्जिनिया राज्यको ग्रामीणक्षेत्रमा ३० इन्चसम्म हिउँ जमेको छ । त्यहाँ एक हजार कार एक आपसमा ठोक्किएका थिए । वेष्ट भर्जिनियाको बेर्केइली काउन्टीमा सबै भन्दा धेरै हिउँ जमेको छ । त्यहा ४० इन्च अर्थात एक सय दुई सेन्टिमिटरसम्म हिउँ जमेको र यो अमेरिकामा हिम आँधीका कारण हिउँ जमेको अहिलेसम्म कै धेरै रहेको छ । यस्तै वेष्ट भर्जिनियाको मोर्गन काउन्टीमा ९० सेन्टिमिटरसम्म हिउँ जमेको छ । मेरिल्याण्डको वासिङटन काउन्टीमा ८६ सेन्टिमिटरसम्म हिउँ जमेको छ । हिम आँधीका कारण न्युर्योक सिटीको जनजीवन पनि प्रभावित भएको छ । त्यहाँ यातायात सेवा बन्द गरिउको छ । आपतकालिन उद्दारकर्मी तथा सवारीले बाटोमा जमेको हिउँ हटाएर यातायात सेवा सञ्चालन गर्ने प्रयास गरिरहेका छन् । पेन्सिलभेनियामा पनि हिम आँधीका कारण जनजीवन प्रभावित भएको छ । समग्रमा आपतकालिन अवस्था घोषणा गरिएका राज्यका दशौं हजार मानिस बिजुली सेवा बिना नै बस्न बाध्य भएका छन् । रेड क्रसले ट्राफिक जामका कारण बाटोमै रोकिएकाका लागि अस्थायी आवासको व्यवस्था पनि गरेको छ । न्युयोर्क, टेनिसी, जर्जिया, केन्टुकी, नर्थ क्यारोलिना, न्यु जर्सी, भर्जिनिया, वेष्ट भर्जिनिया, मेरिल्याण्ड, पेन्सिलभेनिया र दि डिस्ट्रिक्ट अफ कोलम्बियामा आपतकालिन अवस्था घोषणा गरिएको छ । यसअघि सन् १९२२ मा आएको दुई दिने हिम आँधीका कारण अमेरिकमा २८ इन्चसम्म हिउँ जमेको थियो । यसपालि यो रेकर्ड तोडिने अनुमान गरिएको अमेरिकाको मौसम विज्ञान विभागले जनाएको छ ।
– एजेन्सीको सहयोगमा
