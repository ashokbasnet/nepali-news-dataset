‘सञ्चारमाध्यमको स्वतन्त्रता कमजोर’

चैत १८ – बिबिसी विश्व सेवाले गरेको एक अध्ययनमा सञ्चारमाध्यमको स्वतन्त्रता कमजोर हुँदै गएको देखिएको छ ।
सन् २००७ देखि सन् २०१४ सम्म आठ वटा देशमा गरिएको अध्ययनमा पाठक, स्रोता र दर्शकले सञ्चारमाध्यम स्वतन्त्र हुन नसकेको देखिएको बिबिसीले जनाएको छ ।
सञ्चारमाध्यमले सटिक, पक्ष नलिई खबर दिनुपर्ने भएपनि यो सात वर्षमा त्यो घटेको देखिएको छ । सात वर्ष अघि ५९ प्रतिशतले संचार माध्यम स्वतन्त्र हुन्छन भन्ने मान्यता राखेकोमा सन २०१४ मा आउँदा त्यो घटेर ४० प्रतिशत भएको छ ।
केन्यामा यो सबैभन्दा बढी देखिएको छ भने भारतमा पनि आम सर्वसाधारणले संचार माध्यमको स्वतन्त्रतामा गिरावट आएको बताएका छन् । अमेरिका र बेलायतमा पनि सञ्चारमाध्यमलाई स्वतन्त्र मान्नेको संख्या घट्दै गएको छ ।
यस्तै इन्टरनेटमा आफ्नो अभिव्यक्ति राख्नु सुरक्षित नभएको पनि अध्ययनले देखाएको छ । बिबिसी विश्व सेवाले १७ देशमा गरेको सर्वेक्षणमा ५२ प्रतिशत सहभागीले आफ्नो अभिव्यक्ति राख्न इन्टरनेट सुरक्षित नभएको मत व्यक्त गरेका हुन् ।
४० प्रतिशतले भने इन्टरनेट सुरक्षित रहेको बताएका छन् । बिबिसी विश्व सेवाले गएको डिसेम्बरदेखि सन २०१४ को फेब्रुअरीसम्म विश्वका १७ देशका १७ हजार नागरिकका बीचमा सर्वेक्षण गरेको बीबीसीले जनाएको छ । सर्वेक्षणमा सरकारी निगरानीलाई हरेक तीनमा एक जना नागरिकले समस्या मानेका छन् ।
अमेरिकामा ५४ र जर्मनीमा ५१ प्रतिशतले सरकारी निगरानीका कारण अप्ठेरो परेको उत्तर दिएका छन् । तर चीन, रुस र इण्डोनेशियामा भने सरकारी निगरानीलाई सहज रुपमा लिइएको छ ।
