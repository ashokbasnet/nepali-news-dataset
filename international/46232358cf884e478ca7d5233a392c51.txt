मोदीको डिग्रीबारे गुजरात विश्वविद्यालयले दियो यस्तो जानकारी

वैशाख २० – भारतका प्रधानमन्त्री नरेन्द्र मोदीको स्नातकोत्तर (डिग्री) को विवादबारे भारतको गुजरात विश्वविद्यालयले जानकारी गराएको छ । 
भारतस्थित अहमबादमा रहेको गुजरात विश्वविद्यालयका कुलपति एमएन पटेलले मोदीले राजनीतिशास्त्रमा डिग्री गरेको बताएका छन् । यसमा कुनै शंका गर्नुपर्ने ठाउँ नरहेको उनले बताए । मोदीले ६२ दशमलव ३ प्रतिशत अंक ल्याएर डिग्री पास गरेका विश्वविद्यालयले जनाएको छ । 
दिल्लीका मुख्यमन्त्री अरविंद केजरीवालको मुख्य सूचना आयुक्तलाई एक व्यक्तिले लेखेको एक पत्रमा भनिएको थियो ‘मोदी जीसँग डिग्री गरेको प्रमाणपत्र नभएको आरोप लागेको छ । यस बारेमा सबै नागरिक जान्न चाहान्छन् । सूचना पाउने हाम्रो अधिकार भएकाले यो पत्रमा लेखिएको कुरा प्रष्ट पारिदिनुहोला ।’ 
सूचना पाउने नागरिकको अधिकारलाई सम्मान गर्दै गुजरात विश्वविद्यालयले मोदीले सन् १९८३ मा राजनीतिशास्त्रमा मोदीले डिग्री गरेको जानकारी दिएको हो ।
यसभन्दा अघि पनि गुजरात चुनावको समयमा उनले बिवाह सम्बन्धी जानकारी दिएका थिएनन् । पछि चुनाव सकिएपछि त्यही वर्ष अर्थात सन् २०१४ मोदीले जसोदाबेन आफ्नो पत्नी भएको बताएका थिए । 
–एजेन्सीको सहयोगमा
