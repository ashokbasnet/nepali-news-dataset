आइएसको तेल ट्यांकर जोगाउन टर्कीले विमान खसाल्यो : रुस

मंसिर १५ – बिद्रोही संगठन इस्लामिक स्टेट आइएसको तेल ढुवानी गर्ने ट्यांकर जोगाउन टर्कीले आफ्नो विमान खसालेको रुसले आरोप लगाएको छ ।  रुसी राष्ट्रपति भ्लादिमिर पुटिनले टर्कीले आइएसबाट तेल लिने गरेको र आइएसको तेल बोक्ने ट्यांकरलाई जोगाउन रुसी लडाकु विमान खसालेको आरोप लगाउनुभयो ।
रुसी राष्ट्रपति पुटिनले फ्रान्सको राजधानी पेरिसमा भइरहेको जलवायु परिवर्तन सम्बन्धी संयुक्त राष्ट्रसंघीय सम्मेलनलाई सम्बोधन गर्दै टर्कीले रुसी लडाकु विमान एसयु २४ खसालेर ठूलो गल्ती गरेका बताउनुभएको हो । आइएसले आफ्नो नियन्त्रणमा रहेको क्षेत्रबाट निकालिएको तेल टर्कीलाई बेच्ने गरेको पुटिनले आरोप लगाउनुभयो । टर्कीले आइएससँग तेल किन्ने गरेको आफूहरुलाई विश्वशनिय जानकारी प्राप्त भएको पुटिनको भनाई छ ।
रुसले यो कुराको प्रमाण जुटाउन नसकोस् भन्नका लागि टर्कीले आफ्नो विमान खसालेको राष्ट्रपति पुटिनले बताउनुभयो । तर टर्कीले भने यो आरोपको खण्डन गरेको छ । टर्कीले आइएस विरुद्धको हवाइ कारवाहीमा अमेरिका नेतृत्वको गठबन्धन सेनालाई सघाइरहेको दाबी गरेको छ । टर्कीले गएको मंगलबार रुसी लडाकु विमान सिरियाली सीमा नजिक मिसाइल आक्रमण गरेर खसालेको थियो । टर्कीले रुसी विमानले वायु सीमा उल्लंघन गरेको आरोप लगाएको छ । यो घटनामा एक जना रुसी विमान चालकको ज्यान गएको थियो । घटनापछि रुसले टर्कीमाथि आर्थिक प्रतिबन्ध लगाएको छ ।
– एजेन्सीको सहयोगमा
