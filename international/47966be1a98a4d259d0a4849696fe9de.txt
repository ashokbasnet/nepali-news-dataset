पाकिस्तानी मदरसा अमेरिकाको आतंकवादी सूचीमा

भदौ ५ – अमेरिकाले पाकिस्तानको पेशावरमा रहेको एक मदरसालाई आतंकवादी संगठनको सूचीमा समावेश गरेको छ ।
जामिया तालिम उल कुरान वाल हदिह मदरसाले तालिवान, अलकायदा तथा लस्कर ए तैयबालाई सहयोग गरिरहेको भन्दै अमेरिकाले आतंकवादी संगठनको सुचीमा समावेश गरेको अन्तर्राष्ट्रिय सञ्चारमाध्यमले जनाएका छन् ।
अमेरिकाले कुनै पनि मदरसालाई आतंकवादी सुचीमा राखेको यो पहिलो घटना हो । यो मदरसालाई आतंकवादी संगठनले प्रशिक्षण तथा भर्ती केन्द्रको रुपमा प्रयोग गर्दै आएको अमेरिकाको आरोप छ ।
यस्तै धार्मिक शिक्षाको आडमा मदरस्साले विद्यार्थीलाई बम बनाउन तथा आत्मघाती आक्रमणको प्रशिक्षण दिने र पछि गएर यी विद्यार्थी अलकायदा, तालीवान तथा लस्कर ए तैयबा जस्ता प्रतिबन्धित संगठनका लागि काम गर्ने गरेको अमेरिकाको दाबी छ ।
यसअघि  सन् २००९ मा तालिवान तथा अलकायदालाई सहयोग गरेको भन्दै यस मदरसाका प्रमुख फजल–ए–तु शेख अबू लाई आतंककारीको सुचीमा राखेको थियो ।
