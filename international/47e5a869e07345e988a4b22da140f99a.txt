क्रेडिट कार्डको गैरकानुनी ब्यापार गर्ने पक्राउ

असार १३ – गैरकानुनी ढंगले क्रेडिट कार्डको व्यापार गर्ने २४ जना पक्राउ परेका छन् । पक्राउ पर्नेमा १३ राष्ट्रका नागरिक रहेको बिबिसीले जनाएको छ । नक्कली क्रेडिट कार्डको प्रयोग गरी उनीहरुले सामान किनबेच गर्ने गरेको सुराकी पाएपछि लामो समयको अनुसन्धान पछि उनीहरुलाई पक्राउ गर्न सफल भएको एफ बि आईले जनाएको छ ।

 

एफबिआईका अनुसार १२ जना सँयुक्त राज्य अमेरिका र ६ जनालाई बेलायतबाट पक्राउ गरिएको हो । पक्राउ परेकाका धेरैजसोको उमेर १८ देखि २५ र केहि ४० वर्षको हाराहारिका छन् । उनीहरुले नक्कली कार्डको प्रयोग गरेर रकम चोर्ने गरेको पनि एफबिआईको भनाई छ ।

उनीहरुले इन्टरनेट र अनलाइनको प्रयोग गर्दै क्रेडिट कार्डको तस्करी समेत गर्ने गरेको अधिकारीहरुले बताएका छन् । अमेरिका, बेलायत, अस्ट्रेलीयामा क्रेडिट कार्डको अवैध व्यापार बढेको प्रहरीको भनाई छ ।
