लिबियामा गद्दाफीलाई सत्ताच्यूत गरेपछि योजना बनाउन नसक्नु ठूलो गल्ती : ओबामा

काठमाडौं, चैत २९ । अमेरिकी राष्ट्रपति बाराक ओबामाले लिबियाका शासक कर्णेल गद्दाफीलाई सत्ताच्यूत गरेपछि त्यहाँ कुनै योजना बनाउन नसक्नु आफ्नो कार्यकालको खराब गल्ती भएको बताएका छन् ।अमेरिकाको ‘फक्स न्यूज’सँग कुरा गर्दै ओबामाले लिबियामाथिको हस्तक्षेप भने सहीकार्य भएको दाबी गरे । ओबामाले यसअघि पनि लिबियाको विषयलाई लिएर दुःख व्यक्त गरेका थिए ।लिबियामा गरिएको हस्तक्षेपपछि ब्रिटेन र फ्रान्सले निभाएको भूमिकाप्रति आलोचना गर्दै उनले हस्तक्षेपपछि ब्रिटिस प्रधानमन्त्री डेभिड क्यामरुनले त्यहाँ ध्यान नदिएको बताए ।सन् २०११ को अरबक्रान्तिपछि सर्वसाधारणको रक्षाका लागि भन्दै अमेरिकालगायतका मुलुकले लिबियामा हवाई आक्रमण गरेका थिए । तर, गद्दाफी मारिएपछि लिबिया राजनीतिक अस्थिरताको दलदलमा फसेको छ ।त्यहाँ अहिले अन्तर्राष्ट्रिय मान्यताप्राप्त समूहको सरकार र मिलिसिया नेतृत्वको सरकारका अलग–अलग संसदसमेत छन् ।इस्लामिक अतिवादी समूहले धेरै भू–भाग आफ्नो नियन्त्रणमा लिएको छ । (एजेन्सी)
