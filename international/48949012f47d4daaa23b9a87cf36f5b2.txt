इस्तानबुलको विमानस्थलमा विस्फोट, ४१ जना मारिए, कसरी भयो आक्रमण ? (फोटोफिचर)

काठमाडौं, असार १५ । टर्कीको इस्तानबुलस्थित अटाटुर्क विमानस्थलमा बुधबार बिहान आत्मघाती बम आक्रमण र अन्धाधुन्ध गोली प्रहारबाट कम्तिमा ४१ जना मारिएका छन् ।युरोपको सबैभन्दा व्यस्तमध्ये एक यो विमानस्थलमा ट्याक्सीमा आएका तीनजना आक्रमणकारीले अन्धाधुन्ध गोली चलाउँदा र बम विस्फोट गराउँदा उनीहरुको मारिएका हुन् ।मारिनेमा कम्तिमा १३ जना विदेशी नागरिक छन् । घटनामा २ सय ३९ भन्दा बढी घाइते भएका छन् । उनीहरुको स्थानीय अस्पतालमा उपचार भइरहेको छ ।आक्रमणकारीले अन्तर्राष्ट्रिय टर्मिनलको मुख्य प्रवेशद्वारमा आक्रमण गरेका हुन् । प्रहरीले गोली चलाउन थालेपछि आक्रमणकारीले आफैंलाई विस्फोट गराएका थिए ।आक्रमण योजनाबद्धरुपमा भएको अधिकारीहरुले दाबी गरेका छन् । आक्रमणपछि विमानस्थलमा जहाजको उडान तथा अवतरण रद्द गरिएको छ ।आक्रमणमा ‘कुर्दिस’ पृथकतावादी वा ‘आइएस’को संलग्नता हुनसक्ने आशंका गरिएको छ ।गत वर्ष सरकार र कुर्दिस पृथकतावादीबीचको युद्धविराम भंग भएपछि टर्कीमा आक्रमणका घटना बढेका छन् ।यसैबीच, टर्कीका राष्ट्रपति रिसेप तैयप अर्दोगानले आक्रमणको निन्दा गर्दै आतंकवादविरुद्ध संयुक्त अभियानका लागि आह्वान गरेका छन् ।यता, अमेरिकाले आक्रमणलाई जघन्य अपराध भन्दै टर्कीलाई सहयोग गर्न तयार रहेको बताएको छ भने जर्मनीले पनि आक्रमणको निन्दा गरेको छ । (एजेन्सी)
