ट्रम्पलाई आक्रमणकारीले दिएका थिए फेसबुकमा चेतावनी

मंसिर २७ – अमेरिकाको न्युयोर्कमा सोमबार बस टर्मिनलमा भएको बम आक्रमणको ठीक पहिला आक्रमणकारी अकायद उल्लाहले सामाजिक सञ्जाल फेसबकमा राष्ट्रपति डोनाल्ड ट्रम्पलाई चेतावनी दिएको खुलेको छ । सोमबार भएको बम आक्रमणमा तीनजना घाइते भएका थिए । यस्तै आक्रमणकारी उल्लाह पनि घाइते भएका छन् । आक्रमणकारी उल्लाहले फेसबुकमा ट्रम्प देशको सुरक्षामा असफल रहेको भन्दै चेतावनी दिएको कानुनी अधिकारीले जनाएका छन् । उल्लाह विरुद्ध लगाइएको अभियोगमा यो फेसबुक पोस्टका बारेमा जानकारी दिइएको हो । कानुनी अधिकारीका अनुसार २७ वर्षका बंगलादेशी आप्रवासी उल्लाहले इस्लामिक विद्रोही संगठन इस्लामिक स्टेट (आइएस) को समर्थनमा बम आक्रमण गरेका हुन् । उल्लाह विरुद्ध हतियार आफ्नो साथमा राख्ने, चरमपन्थी कारवाहीलाई समर्थन गर्ने तथा आतंककारी विस्फोट गराएको आरोप दर्ता गरिएको न्युर्योक प्रहरी विभागले जनाएको छ । उल्लाहले क्रिसमसमा बालिने लाइटको तारलाई प्रयोग गरेर घरमै बम बनाएका थिए । उनले त्यो बमलाई आफ्नो शरीरमा लगाएर विस्फोट गराएका हुन् ।
