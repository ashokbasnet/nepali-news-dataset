बंगलादेशमा विद्युत आपूर्ति बन्द

कात्तिक १५ – बंगलादेशको अधिकांश क्षेत्रमा विद्युत आपूर्ति बन्द भएको छ । भारतसँग जोडिएको प्रशारण लाइनमा समस्या आएपछि स्थानीय समय अनुसार शनिबार दिउँसो १२ बजेदेखि बंगलादेशका अधिकांश क्षेत्रमा विद्युत सेवा बन्द भएको हो ।
राष्ट्रिय प्रसारण लाइनसँग जोडिएका देशका सबै क्षेत्रमा विद्युत सेवा बन्द भएको बिबिसीले जनाएको छ । प्रधानमन्त्री कार्यालय, संसद तथा अन्य सरकारी भवनहरुमा पनि विद्युत आपूर्ति बन्द भएको छ । तर ढाकामा रहेको देशको प्रमुख विमानस्थलमा भने जेनेरेटरको सहायताले काम चलाइएको छ ।
प्रसारण लाइनमा आएको समस्या समाधान गर्न इन्जिनियरहरु लागि रहेको सरकारी अधिकारीहरुले बताएका छन् । अहिलेसम्म के कारणले प्रसारण लाइनमा समस्या आएको हो भन्ने पत्ता लाग्न भने सकेको छैन । बंगलादेशले गएको वर्षको अक्टुबरदेखि भारतबाट बिजुली आपूर्ति सुरु गरेको थियो ।
