माल्दिभ्सः निर्वाचन आयुक्तलाई ६ महिना जेल सजायँ

फागुन २६ – मालदिभ्सको सर्वोच्च अदालतले निर्वाचन आयोगका चारै जना आयुक्तलाई निलम्बन गरी ६ महिनाको जेल सजायँ सुनाएको छ ।
आयोगका प्रमुख फुवाद तौफिक र उपप्रमुख अहमद फयाज सहित चार आयुक्तलाई तीन वर्षका लागि निलम्बित गर्ने अदालतले फैसला सुनाएको हो ।
उनीहरु माथि निर्वाचन आचारसंहीताको पालना नगरेर अदालतको अवहेलना गरेको र सर्वोच्चको आदेशलाई चुनौती दिएको आरोप लगाइएको छ । आयोगका प्रमुख तौफीकले गएको अक्टोबरमा राष्ट्रपति निर्वाचन रद्ध गर्ने सर्वोच्च अदालतको फैसलाको सार्वजनिक रुपमा आलोचना गर्नुभएको थियो ।
सर्वोच्च अदालतले ६ दिनभित्र निर्वाचन आयोगमा पदपूर्ति गर्न संसदलाई आदेश दिएको छ । पूर्व राष्ट्रपति मोहम्मद नासिदले चुनाव नजिकिंदै गर्दा आयोगका अधिकारीमाथि भएको कारवाहीको आलोचना गर्नुभएको छ । मालदिभ्समा आउँदो २२ तारिखमा संसदीय चुनाव हुँदैछ ।
