सुरक्षाको लागि महिलालासंग खुर्सानीको धूलो !

भदौ २७ – राती हिडडुल गर्नुपर्ने महिलाको सुरक्षामा सरकार कमजोर देखिएको आरोप लागेका बेला भारतको महाराष्ट्र सरकारले त्यस्ता महिलाको सुरक्षा सुनिश्चित गर्ने गरी निर्देशिका तयार गरेको छ । राज्य सरकारले त्यस्ता महिलालाई खुर्सानीको धुलो छर्किने र करेन्ट प्रवाह हुने उपकरण दिनुपर्ने प्रस्ताव सहितको निर्देशिका मुम्बई उच्च अदालत समक्ष पेश गरेको छ ।

 

महिला तथा युवतीको सुरक्षा व्यवस्था मिलाउन उच्च अदालतले दिएको आदेशपछि सरकारले यस सम्बन्धि निर्देशिका तयार गरी अदालतमा बुझाएको हो । प्रस्तावमा बेलुका सात बजेदेखि बिहान ७ बजेको बीचमा काम गर्नुपर्ने महिलालाई सम्बन्धित कम्पनीले गाडीमा लिन र पु¥याउन जानुपर्ने, त्यस्ता गाडीमा सुरक्षाकर्मी, जिपीएस सिस्टम र सिसिटिभी हुनुपर्ने उल्लेख गरिएको छ ।

यस्तै महिलालाई सुरक्षाका लागि विशेष शारीरिक प्रशिक्षण दिनुपर्ने, महिला कामदार रहेका हरेक कम्पनीमा आपतकालीन स्थितिका लागि प्रशिक्षित व्यक्ति नियुक्त गर्नुपर्ने, कर्मचारी ओसारपसार गर्ने गाडी भाडामा लिएको भए त्यसका मालिक र ड्राईभरका बारेमा अग्रिम जानकारी हुनुपर्ने प्रस्ताव गरिएको छ । अदालतले मान्यता दिएपछि निर्देशिका लागू गरिने राज्य सरकारले जनाएको छ ।
