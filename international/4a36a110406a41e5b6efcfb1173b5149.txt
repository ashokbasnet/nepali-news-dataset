कान्दाहार विमानस्थलमा तालिबानसँगको झडपमा ४६ जनाको मृत्यु

मंसिर २४ – अफगानिस्तानको कान्दाहार प्रान्तको एक विमानस्थलमा तालिबानले गरेको आक्रमणमा परि ४६ जनाको ज्यान गएको छ । अफगानिस्तानको दक्षिणी प्रान्त कान्दाहारको विमानस्थलमा बिद्रोही संगठन तालिबान र सुरक्षाकर्मीबीचको झडपमा सुरक्षाकर्मी, आक्रमणकारी तथा सर्वसाधारण नागरिक गरी ४६ जनाको ज्यान गएको सरकारी अधिकारीले बताएका छन् । ज्यान जानेमा धेरै बालबालिका रहेको अधिकारीले बताएका छन् । यस्तै मारिनेमा कम्तिमा ९ जना बिद्रोही रहेको रक्षा मन्त्रालयले जनाएको छ । तालिबान बिद्रोहीले मंगलबार विमानस्थलमा धेरै मानिसलाई बन्धक बनाएका थिए । त्यहाँ अफगान सेनाको मुख्यालय, नेटो सेनाको कार्यालय तथा अरु धेरै कार्यालय पनि छन् । त्यसपछि २६ घण्टासम्म चलेको भिडन्तमा केही आक्रमणकारीलाई पक्राउ गरिएको र विमानस्थलमा सरकारी सेनाको नियन्त्रण फेरि कायम भएको अफगान सेनाले जनाएको छ । तालिबानले गएको सेप्टेम्बरमा उत्तरी शहर कुन्दुजमा यस्तै प्रकारको आक्रमण गरेको थियो । तालिबानले आक्रमणकारीलाई साहद चाहने आक्रमणकारी भनेर परिभाषित गरेको छ । जसले विदेशी तथा उच्च स्तरका व्यक्तिलाई लक्षित गरेका थिए । 
– एजेन्सीको सहयोगमा
