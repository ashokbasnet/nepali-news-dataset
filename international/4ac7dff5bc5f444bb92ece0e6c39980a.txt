म्यानमारका राष्ट्रपति भन्छन् ‘सुकीलाई राष्ट्रपति स्वीकार्न सक्छु’

असोज १४ – म्यानमारका राष्ट्रपति थेन सेनले नागरिकले चुने विपक्षी नेतृ आङ सान सुकीलाई राष्ट्रपतिका रुपमा स्वीकार्न सकिने बताउनुभएको छ । राष्ट्रपति सेनले सन् २०१५ मा हुने चुनावमा नागरिकको चाहनाको सम्मान गरिने बताउनुभयो ।

 

नोबेल शान्ति पुरस्कार बिजेता सुकी आउँदो राष्ट्रपतीय चुनावमा विजयी हुने सम्भावनालाई पनि राष्ट्रपति सेनले स्वीकार्नुभएको बिबिसीले जनाएको छ । उहाँले भन्नुभयो ‘सुकी देशको नयाँ नेता बन्ने नबन्ने कुरा नागरिकको चाहनामा भर पर्छ, नागरिकले उहाँलाई स्वीकारे मैले पनि स्वीकार्नु पर्छ ।’

राष्ट्रपति थेनले आफु र सुकीबीच कुनै कठिनाई नभएको भन्दै अहिलेसम्म मिलेर काम गरिरहेको बताउनुभयो । पूर्व सैनिक शासक समेत रहेका सेनले संसदमा धेरै सिट सेनाको रहेकाले देशको राजनीतिमा सेनाको मुख्य भूमिका भने निरन्तर रहने स्पष्ट पार्नुभयो । राष्ट्रपतिले देशको सुधार कार्यक्रमप्रति प्रतिबद्धता समेत दोहोर्‍याउनुभएको छ ।
