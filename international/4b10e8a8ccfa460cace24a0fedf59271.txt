आत्मघाती आक्रमणमा राष्ट्रसंघका ३ कर्मचारीसहित २१ को मृत्यु

माघ ४ – अफगानिस्तानको राजधानी काबुलमा भएको आत्मघाती आक्रमणमा अन्तर्राष्ट्रिय मुद्रा कोषका अफगानी प्रमुख सहित २१ जनाको ज्यान गएको छ ।
ज्यान गुमाउनेमा संयुक्त राष्ट्रसंघका तीन जना कर्मचारी पनि छन् । अन्तर्राष्ट्रिय मुद्रा कोषका प्रमुख क्रिष्टिन लेगार्डले कोषका अफगानी प्रमुख लेबनानी नागरिक ६० वर्षीय वाबेल अब्दल्लाहको ज्यान गएको पुष्टि गर्नुभयो ।
राजधानी काबुलको वजिर अकबर खान जिल्लामा रहेको विदेशी नागरिकको जमघट हुने रेष्टुरेन्ट ताभेर्ना डु लिबानमा आक्रमण भएको अन्तर्राष्ट्रिय सञ्चारमाध्यमले जनाएका छन् ।
ज्यान गुमाउनेमा अफगानिस्तान, बेलायत र लेबनानका नागरिक छन् । विष्फोट भए लगत्तै दुई जना बन्दुकधारीले रेस्टुरेन्टभित्र परेर अन्धाधुन्ध गोली हानेका अफगान प्रहरीले जनाएको छ । घटनाको तालिबानले जिम्मेवारी लिएको छ ।
यसैबीच संयुक्त राष्ट्रसंघका महासचिव वान कि मुनले आक्रमणको भत्र्सना गर्नुभएको छ । महासचिवका प्रवक्ताले जारी गरेको विज्ञप्तीमा आम नागरिकलाई लक्षित गरी गरिने यस्ता आक्रमण अन्तर्राष्ट्रिय मानवीय कानुन विपरित रहेको र यो अस्वीकार्य हुने भन्दै यस्ता अमानवीय क्रियाकलाप तुरुन्त बन्द गर्न आग्रह गर्नुभएको छ ।
