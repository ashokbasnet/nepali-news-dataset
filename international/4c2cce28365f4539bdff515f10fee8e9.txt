बलात्कारीलाई ३ वर्ष सुधारगृहको सजायँ

भदौ १५ – भारतको दिल्लीमा गएको डिसेम्बरमा एक युवतीमाथि भएको सामुहिक बलात्कारको आरोप लागेका किशोरलाई अदालतले दोषी ठहर गरेको छ ।
नाबालिग न्यायिक अदालतले ती किशोरलाई बलात्कार र हत्यामा दोषी ठहर गर्दै ३ वर्ष सुधारगृहमा राख्ने सजायँ सुनाएको छ । सजायँको अवधि उनी गिरफ्तार भएको दिनदेखि गणना हुनेछ ।
पीडित परिवारले भने अदालतको फैसलाप्रति असन्तुष्टि जनाउँदै यसविरुद्ध अपिल गर्ने बताएका छन् । मृतक युवतीका भाइले ति किशोरमाथि लागेका सबै आरोप प्रमाणित भइसक्दा पनि त्यति थोरै सजायँ दिनु दुःखपूर्ण भएको बताए ।
दोषी ठहर भएका किशोर बलात्कारको घटना भएका बेला १७ वर्षका भएकाले नाबालिग मानेर नै मुद्धा चलाइएको थियो । गएको डिसेम्बरमा दिल्लीमा गुडिरहेको बसमा एक युवतीको सामुहिक बलात्कार भएको थियो ।
उपचारका क्रममा उनको १२ दिनपछि ज्यान गएको थियो । घटनामा संलग्न अरु चार जनाका बारेमा अदालतले केही हप्ताभित्रै फैसला सुनाउने अपेक्षा गरिएको छ । मुख्य अभियुक्तले भने जेलभित्रै आत्महत्या गरेका थिए ।
