आफ्नो देशको भूमि अर्को देशलाई दिएकोमा विरोध गर्ने ५१ जनालाई जेल सजाय

जेठ २ – इजिप्टको एक अदालतले ५१ जनालाई दुई वर्षको जेल सजाए सुनाएको छ । गएको महिना राष्ट्रपति अब्दुल फतेह अल सिसीको देशको दुई वटा टापु साउदी अरेबियालाई दिने निर्णयको विरोधमा प्रदर्शन गरेका ५१ जनालाई अदालतले कैद सजाय सुनाएको हो । राष्ट्रपति सिसीको निर्णयको विरोधमा गएको अप्रिल २५ मा राजधानी काएरोमा प्रदर्शन भएको थियो । अदालतमा आरोप लागेका ३३ जना उपास्थित थिए, अरु भने यसअघि नै जमानतमा रिहा भएका थिए । लाल सागरमा रहेका दुई वटा टापु राष्ट्रपति सिसीले साउदी अरेबियालाई दिने निर्णय गरेपछि त्यसको विरोधमा इजिप्टेली नागरिक प्रदर्शनमा उत्रिएका थिए । इजिप्टका राष्ट्रपति सिसीले आफ्नो साउदी अरेबिया भ्रमणको क्रममा त्यहाँका राजा शाह सुलेमानसँगको भेटमा यस्तो निर्णय गर्नु भएको थियो । त्यसपछि शाह सुलेमानले इजिप्टमा गर्दै आएको सहायताको रकम तथा लगानी बढाउने बताउनुभएको थियो । विपक्षीहरुले टिरान र सानाफिर टापु राष्ट्रपति लगानीको बदलामा साउदी अरेबियालाई दिएको आरोप लगाएका छन् । तर सरकारले भने यी दुई टापु साउदी अरेबियाको नै भएको र आफ्नो देशले सन् १९५० देखि यसको रेखदेख मात्रै गर्ने गरेको बताएको छ । सरकारको निर्णयको विरोधमा उत्रिएका धेरै पक्राउ परेका थिए । त्यसमध्ये केहीलाई गैरकानूनी र्‍यालीमा भाग लिएको आरोप लगाइएको थियो ।
– एजेन्सीको सहयोगमा
