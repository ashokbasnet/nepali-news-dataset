संयुक्त राष्ट्रसंघसँगको सम्बन्धबारे इजरायलले पुनर्विचार गर्ने

पुस १० – इजरायली प्रधानमन्त्री बेन्जामिन नेतन्याहुले संयुक्त राष्ट्रसंघसँगको सम्बन्धका बारेमा पुनर्विचार गर्ने बताउनुभएको छ । संयुक्त राष्ट्रसंघको सुरक्षा परिषदले अवैध इजरायली बस्ती हटाउने सम्बन्धी प्रस्ताव पारित गरेपछि इजरायली प्रधानमन्त्री नेतन्याहुले राष्ट्रसंघसँगको सम्बन्धका बारेमा पुनर्विचार गर्ने बताउनुभएको हो । प्रधानमन्त्री नेतन्याहुले आफ्नो देश सुरक्षा परिषदले पारित गरेको प्रस्ताव मान्न बाध्य नरहेको बताउनुभएको छ । प्रस्ताव पारित हुनु लज्जास्पद रहेको भन्दै उहाँले राष्ट्रसंघसँगको हरेक सम्बन्धका बारेमा पुनर्विचार गर्न विदेश मन्त्रालयलाई निर्देशन दिनुभएको हो । संयुक्त राष्ट्रसंघको सुरक्षा परिषदले पश्चिमी तट र पूर्वी जेरुसेलममा रहेका अवैध बस्ती हटाउने सम्बन्धी प्रस्ताव पारित गरेको हो । अमेरिकाले भिटो प्रयोग गर्न अस्वीकार गरेर मतदानमा पनि भाग नलिएपछि प्रस्ताव पारित भएको हो । १५ सदस्यीय सुरक्षा परिषदमा प्रस्तावको पक्षमा १४ मत परेको हो । प्रस्ताव पारित हुनु लज्जास्पद भएको भन्दै इजरायली प्रधानमन्त्री नेतन्याहुले यसको पालन नगर्ने बताउनुभएको छ ।
प्यालेस्टाइनले भने प्रस्तावको स्वागत गरेको छ । प्रस्ताव पारित हुनु इजरायली नितीमाथि ठूलो झड्का रहेको प्यालेस्टाइनी राष्ट्रपति मोहम्मद अब्बासका प्रवक्ताले बताएका छन् । इजिप्टले तयार पारेको प्रस्ताव सुरक्षा परिषदमा छलफल हुँदा इजरायलले अमेरिकाको राष्ट्रपतिमा निर्वाचित डोनाल्ड ट्रम्पलाई हस्तक्षेप गर्न लगाइ प्रस्ताव फिर्ता गराएको थियो । तर अहिले पारित भएको प्रस्ताव मलेसिया, न्युजिल्याण्ड, सेनेगल र भेनेजुएलाले दर्ता गरेका थिए ।
परम्परागत रुपमा इजरायलको पक्षमा रहँदै आएको अमेरिकाले यसपटक भने भिटो प्रयोग गर्न अस्वीकार ग¥यो । मतदानमा पनि सहभागी भएन । यसले गर्दा प्रस्ताव पारित भएको हो । यहुदी बस्ती इजरायल र प्यालेस्टाइनबिच विवादको कारण बन्दै आएको छ । यसैले गर्दा दुई देशबिच तनाव छ भने त्यस क्षेत्रमा हिंसा पनि भड्किने गरेको छ ।
इजरायलले सन् १९६७ मा वेष्ट ब्यांक र पूर्वी जेरुसेलम प्यालेस्टाइनबाट नियन्त्रणमा लिएको थियो । त्यसबेला देखि यि दुई क्षेत्रमा एक सय ४० बस्तीमा पाँच लाख यहुदी बस्दै आएका छन् । अन्तर्राष्ट्रिय कानुन अनुसार यि बस्ती अवैध हुन् । तर इजरायलले अस्वीकार गर्दै आएको छ ।
