विद्यालयमा यौन शिक्षा दिने तयारी

असोज २ – बलात्कारलगायतका आपराधिक गतिविधि रोक्ने उद्देश्यले भारतको हिमाञ्चल प्रदेश सरकारले विद्यालयमा यौन शिक्षा दिने भएको छ ।
१० वर्षलामो बहसपछि राष्ट्रिय शैक्षिक अनुसन्धान तथा प्रशिक्षण परिषदलगायत सरोकारवाला निकायले विद्यालयमा यौन शिक्षा प्रदान गर्न अनुमति दिएका छन् ।
आउँदो शैक्षिक सत्र सन् २०१४/१५ देखि नौ कक्षामा विशेषगरी छात्रहरुलाई लक्षित गरी यौन बारे सचेत गराउने खालको शिक्षा प्रदान गर्न लागिएको शिक्षा अधिकारीहरुले बताएका छन् ।
किशोरकिशोरीलाई यौन शिक्षा दिनाले बलात्कारका घटना रोकिने, छात्रहरुको सोंचमा परिवर्तन आउने र महिलामाथि हुने दुर्व्यवहारका घटना नियन्त्रण हुने सरकारको दावी छ ।
प्रदेशको विद्यालय शिक्षा बोर्डले किशोरावस्था व्यवस्थापनका नाममा यौन शिक्षा दिन लागिएको जनाएको छ । यौन सम्बन्धि उचित जानकारी नहुँदा किशोरमा धेरै प्रकारका गलत धारणा उब्जिने र जसका कारण यौन दुव्र्यवहार देखि बलात्कार सम्मका घटना हुने गरेकाले यौन शिक्षा प्रभावकारी हुने शिक्षा अधिकारीहरुको तर्क छ ।
भारतमा एक वर्षको अवधिमा बलात्कारका घटनामा २९ दशमलव ७ प्रतिशतले वृद्धि भएको छ । राष्ट्रिय अपराध ब्यूरोको तथ्यांक अनुसार भारतमा प्रतिदिन झण्डै ५० वटा बलात्कारका उजुरी पर्ने गरेका छन् ।
- एजेन्सीको सहयोगमा
