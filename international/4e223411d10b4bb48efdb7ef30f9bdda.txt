‘सरकार चुप लाग्दा मानव अधिकारको ब्यापक उलंघन’

जेठ ९ – अधिकारवादी समूह एमनेष्टी इन्टरनेशनलले विश्वका धेरैजसो देशमा सरकारहरुले संकटकालीन स्थितिमा हस्तक्षेप नगर्दा मानवअधिकारको व्यापक उल्लंघन भएको भन्दै आलोचना गरेको छ ।
एमनेष्टीले सार्वजनिक गरेको वार्षिक प्रतिवेदनमा नागरिकको ज्यान जाने वा गम्भीर मानवअधिकारको हनन हुने अवस्थामा पनि राज्यले सम्प्रभुताको सम्मानका लागि भन्दै निष्क्रियता देखाउने गरेको आरोप लगाएको छ ।
विश्वका १ सय ५९ देशमा गरिएको सर्वेक्षणपछि सार्वजनिक प्रतिवेदनमा एमनेष्टीले विशेष गरी सिरियामा चलिरहेको द्वन्द्वलाई उदाहरणका रुपमा उल्लेख गरेको छ ।
एमनेष्टीले विश्वभरका सरकारलाई आफ्ना नागरिक र आप्रवासीको अधिकार रक्षाका लागि भन्दा पनि देशको सीमा सुरक्षामा बढी केन्द्रित भएको आरोप पनि लगाएको छ ।
धेरै देशहरुले आप्रवासी नियन्त्रणका नाममा सीमा नियन्त्रणका वैध उपाय भन्दा बाहिर गएर मानवअधिकारको गम्भीर उल्लंघन गरेको एमनेष्टी इन्टरनेशनलका महासचिव शलिल शेट्टीले टिप्पणी गर्नुभयो ।
एमनेष्टीले थुप्रै देशहरुले आप्रवासी अधिकार तथा महिलामाथि भएको दुव्र्यवहारलाई सम्बोधन गर्न नसकेको उल्लेख गरेको छ ।
