पेट्रोलको मुल्यवृद्धिको विरोधमा भारत बन्द

काठमाडौ, जेठ १८ – पेट्रोलमा भएको मूल्यवृद्धिको विरोधमा भारतीय जनता पार्टी सहितको गठबन्धनले बिहीबार भारत बन्द गरेको छ । बन्दको अरु विपक्षी दल, व्यापारीक तथा यातायात संगठनले पनि समर्थन गरेका छन् । सरकारलाई समर्थन गरिरहेको समाजवादी पार्टीले पनि बन्दमा साथ दिएको छ ।

 

बन्द आव्हानकर्ता राष्ट्रिय जनतान्त्रिक गठबन्धनले रेल यातायात र स्वास्थ्य सेवामा बन्दको कुनै प्रभाव नपर्ने बताएपनि बन्दकर्ताले बनारसमा रेल रोकेका छन् भने दिल्ली हावडा रुट पनि बन्द गरिएको भारतीय सञ्चारमाध्यमले जनाएका छन् ।

भारत सरकारले अघिल्लो हप्ता पेट्रोलको भाउमा ७ रुपैंया ५० पैसा बढाएपछि विरोध चर्किएको छ । विपक्षी दलहरुले अन्तर्राष्ट्रिय बजारमा कच्चा तेलको मूल्य घटेपनि सरकारले पेट्रोलको भाउ बढाएको भन्दै आलोचना गरेका छन् ।
