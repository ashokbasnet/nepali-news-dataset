इजिप्टको मुस्लिम ब्रदरहुड पार्टीमाथि प्रतिबन्ध

साउन २४ – इजिप्टको अदालतले मुस्लिम ब्रदरहुडको फ्रिडम एण्ड जस्टिस पार्टीमाथि प्रतिबन्ध लगाएको छ ।
मुस्लिम ब्रदरहुडको एफजेपीलाई राजनीतिक पार्टीको रुपमा खारेज गर्दै प्रतिबन्ध लगाएको समाचार संस्था रोयटर्सले जनाएको छ ।
अदालतले मुस्लिम ब्रदरहुड संगठनलाई गत वर्ष नै प्रतिबन्ध लगाएपनि उसको राजनीतिक पार्टीका बारेमा भने केहि आदेश दिएको थिएन । अदालतको यो निर्णयसँगै अब एफजेपीले कुनै पनि औपचारिक चुनाव वा राजनीतिक गतिविधिमा संलग्न हुन पाउने छैन । यसका साथै पार्टीको सबै सम्पत्ति राज्यको ढुकुटीमा जाने पनि अदालतले फैसला गरेको छ ।
अदालतको यो निर्णय अन्तिम भएको र पुन अपिल गर्न नपाउने न्यायधीशहरुले बताएका छन् । एफजेपी पार्टी सन् २०११ मा स्थापना भएको थियो । १३ महिनाअघि मुस्लिम ब्रदरहुडका नेता मोहम्मद मुर्सीलाई अपदस्थ गर्दै अब्देल फताह अल सिसी राष्ट्रपति भएपछि मुस्लिम ब्रदरहुडका धेरै सदस्यलाई मृत्युदण्ड दिइसकेका छन् भने हज्जारौ सदस्यलाई पक्राउ गरिएको छ ।
मुस्लिम ब्रदरहुड पार्टी इजिप्टमा राजनीतिक गतिविधि सफल रुपमा संचालन गर्ने पुरानो संगठनका रुपमा परिचित थियो ।
एजेन्सीहरु
