रुस र चीनले सिरियाली नागरिकको अधिकारको व्यापार गरे: पश्चिमा देश (भिडियो)

माघ २२ – सिरिया सम्बन्धि अरब लिगको शान्ति प्रस्तावमा भिटो प्रयोग गरेकोमा पश्चिमा देशहरुले रुस र चीनको चर्को आलोचना गरेका छन् । अमेरिकाले चीन र रुसको कदम लज्जास्पद भन्दै दुबै देशले सिरियाली नागरिकको अधिकारको व्यापार गरेको आरोप लगाएको छ । 

 

बेलायतले अरबका नागरिकको अपमान भएको र सिरीयाली राष्ट्रपतिलाई नागरिक हत्याका लागि सहयोग प्रेरित गरेको प्रतिक्रिया दिएको छ । सिरियामा हिंसा रोक्न भन्दै अरब लिगले राष्ट्रसंघमा प्रस्तुत गरेको शान्ति प्रस्ताव असन्तुलित भएको भन्दै रुस र चीनले भिटो प्रयोग गरेपछि प्रस्ताव पारित हुन सकेन । रुस र चीन राष्ट्रसंघीय सुरक्षा परिषदका स्थायी सदस्य हुन् । 

 

अरब लिगको प्रस्तावमा अरु १३ सदस्य राष्ट्रले भने स्वीकृति जनाएका थिए । रुसका विदेशमन्त्री सर्गेई लाभारोभले प्रस्तावमा सिरियाली राष्ट्रपतिलाई मात्रै निशाना बनाईएको तर हतियारधारी विपक्षी समुहको विरुद्धमा कुनै कदम नउठाईएको भन्दै लिगको प्रस्तावको निन्दा गर्नुभएको छ । यसैबीच रुसी विदेशमन्त्री लाभारोभ र गुप्तचर विभागका प्रमुखले दुई दिनपछि सिरियाली राष्ट्रपतिसंग भेट गर्ने तयारी गरेका बिबिसीले जनाएको छ । 

 

रुस सिरियामा सबैभन्दा बढी हतियार निर्यात गर्ने देश भएको र चीन सिरियामा सामान निर्यात गर्ने तेश्रो ठुलो देश भएकोले उनीहरुले सिरियाली राष्ट्रपति बसर अल असदलाई जोगाएको सिएनएनले जनाएको छ । (एजेन्सीको सहयोगमा_

 

रुस र चीनले सुरक्षा परिषदमा भिटो प्रयोग गरेपछि अलजजिराले प्रशारण गरेको भिडियो हेर्न तलको भिडियो लिंक क्लिक गर्नुहोस् ।
