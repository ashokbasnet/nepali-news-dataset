साउदी अरेबियामा सिआइएको गोप्य हवाइअखडा

माघ २४ – अमेरिकी केन्द्रीय गुप्तचर संस्था सिआइएले विगत दुई वर्षदेखि साउदी अरेबियामा गोप्य हवाइअखडा सञ्चालन गरिरहेको खुलासा भएको छ ।

साउदी अरेबियासँग सीमा जोडिएको अरबियन पेनिन्सुलामा अलकायदाका सदस्य बिरुद्ध कारबाहीका लागि उक्त गोप्य हवाइअखडा प्रयोग भएको बिबिसीले जनाएको छ ।

हवाइअखडामा कारबाही प्रयोजनका लागि मानवरहित युद्ध विमानहरु राखिएको समाचारमा जनाइएको छ ।

सन् २०११ को सेप्टेम्बरमा यो अखडाबाट उडेको युद्ध विमानलाई अमेरिकामै जन्मेका अनवर अल अवालाकी नामका धर्मगुरुलाई मार्न प्रयोग गरिएको थियो । उनी अ‍ेमिरकाद्वारा मारिएका तेश्रो अमेरिकी हुन् ।

गोप्य हवाइअखडाबारे पहिलेदेखि नै जानकारी भएपनि अमेरिकी मिडियाले यसलाई गोप्य राखेका थिए ।

न्यूयोर्क टाइम्सका अनुसार सन् २००९ मा यमनमा भएको मिसाइल आक्रमणपछि गोप्य हवाइअखडा निर्माण गरिएको हो । अमेरिकाको बिरोधमा रहेका विभिन्न आतंकवादी संगठनलाई धरासायी पार्न ओबामा प्रशासनको प्रतिआतंकवाद कार्यक्रम अन्तरर्गत साउदी अरेबिया सरकारको अनुमतिमा गोप्य हवाइअखडा संचालन भएको वासिङटन पोष्टले जनाएको छ ।

अमेरिकी सेनाले सन् २००३ मा साउदी अरेबियाबाट आफ्ना सेनालाई फिर्ता लगेको थियो । गल्फ युद्धका बेला झण्डै १० हजार सेना साउदी अरेबियामा तैनाथ गरिएको थियो ।

मुसलमान बिरोधी विदेशी सेनाको गोप्य उपस्थितिलाई साउदी अरेबिया सरकारले नै अनुमति दिनु र दुई वर्षदेखि अवाईअखडा सञ्चालन भैरहेको गोप्य राखिनु साउदी अरेबिया सरकारका लागि लाजको विषय भएको बिबिसीको विश्लेषण छ ।
