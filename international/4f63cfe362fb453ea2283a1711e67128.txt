उत्तरकोरियाद्वारा लामो दूरीको रकेट प्रक्षेपण

मंसिर २७ – अन्तराष्ट्रिय चेतावनीलाई बेवास्ता गर्दै उत्तर कोरियाले पूर्वघोषित कार्यक्रम अनुसार लामो दूरीको रकेट प्रक्षेपण गरेको छ ।

स्थानीय समय अनुसार बुधबार बिहान १० बजे पश्चिमी तटीय क्षेत्रबाट रकेट प्रक्षेपण गरिएको हो ।

 

उत्तर कोरियाले क्वाङम्योङसोङ ३ नामको स्याटेलाईट अन्तरीक्षमा सफलतापूर्वक स्थापना गरिएको दावी गरेको छ । जापानी अधिकारीले पनि उत्तर कोरियाली रकेट ओकिनावा क्षेत्र हुँदै प्रक्षेपण गरिएको पुष्टि गरेका छन् ।

जापान सरकारका प्रवक्ताले उत्तरकोरियाली कदम निकै अफसोचपूर्ण रहेको भन्दै जापानले यसलाई सहन गर्न नसक्ने बताएका छन् । उत्तर कोरियाली रकेट प्रक्षेपणपछि जापान र दक्षिण कोरियाले सैन्य परिषदको आपतकालीन बैठक बोलाएका अन्तराष्ट्रिय सञ्चारमाध्यमले जनाएका छन् ।

उत्तर कोरियाले यसअघि गएको अप्रिलमा रकेट प्रक्षेपणको प्रयास गरेपनि असफल भएको थियो । उत्तर कोरियाले रकेट प्रक्षेपणको उद्देश्य अन्तरीक्षमा उपग्रह स्थापना गर्नु रहेको बताएपनि अमेरिका, जापान लगायतका देशले भने लामो दूरीको क्षेप्यास्त्रको विकास गर्ने प्रयास गरेको दावी गर्दै आएका छन् ।
