अल जजिराको चीनमा रहेको कार्यालय बन्द

बैशाख २६– अन्तर्राष्ट्रिय सञ्चारसंस्था अल जजिराले चीनको राजधानी बेईजिङ्गमा रहेको कार्यालय बन्द गरेको छ । आफ्ना संवाददाता मेलिस्सा चानको प्रेस र भिसा म्याद नथप्ने निर्णय चीनले गरेपछि बाध्य भएर कार्यालय बन्द गर्नुपरेको अल जजीराले जनाएको छ ।

 

चान पाँच बर्षदेखि चीनमा बसेर रिपोर्टिङ्ग गर्दै आउनुभएको छ । नियमित प्रक्रिया अनुसार नै चानको भिसा म्याद थप या उहाँको ठाउँमा अर्का सम्वाददाता राख्न आग्रह गरिए पनि चीनले अस्वीकार गरी अघोषित रुपमा निष्कासन गरेकाले कार्यालय बन्दको विकल्प नभएको अल जजिराले जनाएको छ ।
चीनको यस्तो कदमलाई विदेशी मिडियालाई धम्काउने रणनीतिका रुपमा लिईएको छ । चीनमा संवेदनशील मुद्दा उठाउँदै आएका सञ्चारकर्मी प्राय गरेर सरकारी उत्पीडनको शिकार हुने गरेको बिबिसीले उल्लेख गरेको छ ।
स्वतन्त्रतापूर्वक रिपोर्टिङ्ग गर्न निकै कठिन हुने विदेशी सञ्चारकर्मीले बताएका छन् । चीनले भने तिब्बत बाहेक देशका बाँकी भागमा रिपोर्टिङ्ग गर्न विदेशी पत्रकार पूर्ण स्वतन्त्र रहेको दावी गरेको छ ।
