इस्लामको अपमान गर्ने ब्लगरमाथि प्रतिबन्धको माग

चैत २४ – इस्लाम धर्मको अपमान गर्ने ब्लगरमाथि कडा प्रतिबन्ध लगाउन माग गर्दै बंगलादेशका इस्लामिक संगठनले शनिबार राजधानी ढाकामा प्रदर्शन गरेका छन् ।

देशभरका मुस्लिम अधिकारवादीले मार्चपास गर्दै राजधानीको र्‍यालीमा सहभागीता जनाएका अन्तर्राष्ट्रिय सन्चारमाध्यमले जनाएका छन् । ।

र्‍यालीका आयोजकले इस्लाम धर्म र पैगम्बर मोहम्मदको अपमान गर्नेलाई मृत्युदण्ड हुने गरी कानून ल्याउन माग गरेका छन् । प्रदर्शनकारी र सत्तारुढ अवामी लिगका समर्थकबीच शुक्रबार झडप हुँदा एक जनाको ज्यान गएको थियो ।

प्रदर्शनकारीले शनिबार बंगलादेशमा बस तथा जल यातायात बन्द गराउनुका साथै एक दिने बन्दको घोषणा गरेका छन् । सन् १९७१ मा भएको स्वतन्त्रता संग्रामका बेला युद्ध अपराध गरेको आरोप लागेका मुस्लिम नेतालाई मृत्युदण्डको माग गर्दै ब्लग लेखिएपछि मुस्लिम संगठनहरु त्यस्ता ब्लगरको विरोधमा उत्रिएका छन् ।

गएको फेब्रुअरीमा ब्लगर अहमद राजिब हैदरको हत्या भएको थियो । यसै हप्ता चार जना ब्लगर  धार्मिक भावनामा ठेस पुर्‍याएको आरोपमा पक्राउ परेका छन् । उदारवादीहरुले मुस्लिम समुदायको दबाब सामु सरकारले घुँडा टेकेको आरोप लगाएका छन् ।
