बेलायत इयुबाट छुट्टिन समय लाग्ने, यस्तो छ प्रक्रिया

असार ११ – बेलायतका नागरिकले युरोपियन युनियन इयु छोड्ने पक्षमा मत दिएका छन् । छोड्ने पक्षमा ५१ दशमलव ९ तथा इयुमा रहने पक्षमा ४८ दशमलव १ प्रतिशत मत खसेको छ । ७२ प्रतिशत मतदान भएकोमा इंग्लायण्ड र वेल्सका नागरिकले छोड्ने पक्षमा तथा स्कटल्याण्ड र नर्दन आयरल्याण्डका नागरिकले रहने पक्षमा मत दिए । बेलायतका नागरिकमा स्पष्ट दुई धार वा विभाजन देखिएको छ । यसले भविष्यमा गम्भीर राजनीतिक विवाद उत्पन्न हुने देखाएको विश्लेषकले बताएका छन् । बेलायतले इयु छोड्ने पक्षमा मत दिए पनि इयुबाट अलग हुन भने झण्डै दुई वर्ष लाग्ने छ । इयुबाट अलग हुन पाउनु सबै सदस्य राष्ट्रको अधिकार हो । यसलाई युरोपियन युनियन सन्धीको धारा ५० ले सुरक्षित गरेको छ । धारा ५० मा ‘कुनै पनि सदस्य राष्ट्रले आफ्नो संवैधानिक आवश्यकता अनुसार युनियनबाट बाहिरिने निर्णय गर्न सक्नेछन्’ भनिएको छ । 
धारा ५० के हो ? 
युरोपियन युनियन सन्धीको धारा ५० ले सदस्य राष्ट्रलाई इयुबाट बाहिरिने अधिकार दिएको छ । यो धारा अनुसार इयुबाट बाहिरिन चाहने सदस्य राष्ट्रले इयुलाई आफू बाहिरिन चाहेको सूचना दिनुपर्ने छ । त्यसपछि इयुमा यस विषयमा छलफल भएर बाहिरिने विषयमा सहमति बन्नेछ ।
यो पक्रियामा दुई वर्षसम्म लाग्न सक्छ । युरोपियन परिषदले बाहिरिन चाहने देशसँगको छलफलपछि यससम्बन्धमा निर्णय लिने व्यवस्था छ । निर्णय गर्दा बाहिरिने देशसँग भविष्यमा रहने सम्बन्धका बारेमा पनि छलफल हुन्छ । परिषदको निणर्य युरोपियन संसदले बहुमतले पारित गर्नु पर्छ ।
धारा ५० मा रहेको व्यवस्था 
१) कुनै पनि सदस्य राष्ट्रले आफ्नो देशको संवैधानीक अवश्यकता अनुसार युरोपियन युनियनबाट बाहिरिने निर्णय गर्न पाउने छन् । 
२) बाहिरिने निर्णय गरेको देशले आफ्नो बाहिरिने निर्णयका बारेमा युरोपियन परिषदलाई जानकारी गराउनु पर्छ । युरोपियन परिषदको निर्देशिका अनुसार यस विषयमा छलफल गरेर इयुले निर्णय गर्ने छ । छलफलको क्रममा बाहिरिने प्रक्रिया तथा भविष्यको सम्बन्धको फ्रेम वर्क पनि बनाइने छ । इयु र बाहिरिन चाहने देशबिच भएको सहमति युरोपियन युनियन सञ्चालन सन्धीको धारा २१८(३) बमोजिम हुने छ । यो निर्णय युनियनको तर्फबाट परिषदले लिने छ । परिषदको निर्णय युरोपियन संसदको योग्य बहुमतले पारित गरेपछि कार्यान्वयनमा आउने छ । 
३) युरोपियन युनियन सन्धीको अनुच्छेद २ अनुसार कुनै पनि देशले इयुबाट बाहिरिन चाहेको सूचना दिएको दुई वर्ष भित्र त्यसको निर्णय हुनेछ । यस्तै इयुका सदस्य राष्ट्रको सर्वसम्मतिको निर्णयले यो समय बढाउन पनि सक्नेछन् । 
४) अनुच्छेद २ र ३ अनुसार बाहिरिन चाहेको सूचना दिएका देशले युरोपियन युनियन वा परिषदको छलफलमा सहभागी हुन पाउँदैनन् । योग्य बहुमतले धारा २३८(३)(बी) बमोजिम इयु सञ्चालनका सम्बन्धमा निर्णय हुनेछ । 
५) बाहिरिन चाहेको देशले फेरि इयुमा रहनका लागि आग्रह गरेमा धारा ४९ बमोजिम प्रक्रिया अघि बढ्ने छ । 
छलफल अवधिको व्यवस्था कस्तो ?
इयुबाट बाहिरिने सम्बन्धी सम्भौता छलफलबाट तय हुने भएकाले बेलायतले त्यो पूरा गर्ने पक्का छ । तर त्यसका लागि समय भने लाग्ने छ । कुनै नयाँ सम्झौता नभएमा अबको दुई वर्ष भित्रमा बेलायत इयुबाट बाहिरिने छ । यो समय इयुका सदस्य राष्ट्रको सर्वसम्मतिमा निर्णय भएमा लम्बिन पनि सक्नेछ । 
यो दुई वर्षको अवधिमा इयुको कानुन बेलायतमा लागु हुनेछ । यो अविधिमा बेलायत सामान्य अवस्थमा जस्तै युइ भित्रको व्यवसायमा सहभागी हुन पाउने छ । तर इयुको आन्तरिक छलफल तथा आफ्नो बाहिरिने सम्बन्धमा भएका छलफलमा भने बेलायत सहभागी हुन पाउँदैन । 
अरु उपाय छ ?
सैद्धान्तिक रुपमा धारा ५० बाहेक अरु कुनै उपाय छैन बाहिरिने सम्बन्धमा । तर नयाँ सहमति भएमा अर्को कुनै उपाय निस्कने सम्भावना भने कायम छ । बेलायती प्रधानमन्त्री डेविड क्यामरुनले केही दिन अघि बाहिरिने पक्षमा मतदान भए धारा ५० अनुसारको प्रक्रिया तत्काल सुरु गरिने बताउनुभएको थियो ।
सन् १९५८ मा युरोपियन इकोनोमिक कम्युनिटीको इइसीको रुपमा स्थापना भएको इयुमा बेलायत सन् १९७३ मा सदस्य भएको थियो ।
सन् १९७५ मा पनि बेलायत इइसीमा रहने नरहने भन्ने विषयमा जनमतसंग्रह भएको थियो । त्यसबेला रहने पक्षमा ६७ दशमलव २ प्रतिशत मत खसेको थियो । यसअघि सन् १९८५ मा ग्रिनल्याण्ड तथा सन् १९६२ मा अल्जेरियाले इइसीबाट बाहिरिने निर्णय गरेका थिए ।
– एजेन्सीको सहयोगमा
