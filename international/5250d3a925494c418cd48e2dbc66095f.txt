भुइँचालोबारे समयमै सूचना नदिएपछि बैज्ञानिक जेल चलान

कात्तिक ८ –  इटलीमा भुइँचालोबारे सही समयमा सूचना नदिएको अभियोगमा ६ जना वैज्ञानिक सहित ७ जनालाइ जेल पठाउने निर्णयको विरोध भएको छ । निर्णयको विरोधमा इटलीको विपद् व्यवस्थापन विभागका प्रमुख लुसियानो मैनीले राजीनामा दिनुभएको छ ।

 

अरु विभागले नगरेको कामको दोष वैज्ञानिकहरुलाई लगाइएको भन्दै उहाँले अब अप्ठ्यारो परिस्थितिमा काम गर्न नसक्ने स्पष्ट पार्नुभएको छ । वैज्ञानिक समितिले प्राकृतिक लगायतका विषयमा सुनाएका निर्णय गलत वा एकदम सही हुन सक्ने भन्दै मैनीले सरकारको कदमले आउँदा दिनमा वैज्ञानिकहरु सरकारलाई कुनै पनि सल्लाह दिन हिचकिचाउने अवस्था आएको पनि बताउनुभयो ।

भुईँचालोको खतराबारे नागरिकलाई सही सूचना नदिएका कारण तीन वर्ष अघिको भुइँचालोमा ठूलो क्षति भएको भन्दै ईटलीको क्षेत्रीय अदालतले दुई दिन अघि नागरिक हत्याको आरोपमा विपत् न्यूनिकरण विभागका ७ जना सदस्यलाई ६ वर्षको जेल सजायँ सुनाएको थियो ।

इटलीको ला अकिला शहरमा सन् २००९ मा गएको भुइँचालोका कारण ३ सय जना भन्दा बढी नागरिकको ज्यान गएको थियो ।
