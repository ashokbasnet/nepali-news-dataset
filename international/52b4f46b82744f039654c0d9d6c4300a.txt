७ अर्ब ३८ करोड ४० लाखमा बिक्यो गुलाबी हिरा

चैत २३ – पिंक स्टारको रुपमा चिनिने दुर्लभ हिरा हङकङमा भएको लिलाम बोलबढाबढमा ७ करोड १० लाख अमेरिकी डलर (सात अर्ब ३८ करोड ४० लाख नेपाली रुपैयाँ) मा बिक्री भएको छ । यो कुनै पनि किसिमको हिरा बिक्री भएको सबै भन्दा बढी मूल्य हो । पिंक स्टारले नयाँ विश्व कीर्तिमान कायम गरेको छ । ५९.६ क्यारेको यो हिरा अण्डा आकारको छ । लिलामी सुरु भएको पाँच मिनेट भित्रमै यसको लिलाम बिक्री भएको हो । यसलाई लिलामीका लागि उपलब्ध अहिलेसम्मकै सबै भन्दा उत्कृष्ट हिरा मानिएको छ । यसअघि सन् २०१३ मा जेनेभामा भएको लिलामीमा यो हिरालाई ८ करोड ३० लाख डलर दिने प्रस्ताव गरिएको थियो, तर पछि क्रेताले मूल्य तिर्न मानेका थिएनन् । पिंक स्टारले विश्व कीर्तिमान बनाउनु पूर्व सबै भन्दा महंगो हिराको कीर्तिमान ओपनहाइमर ब्लुको नाममा थियो । गएको वर्ष यसको लिलामी ५ करोड डलरमा भएको थियो ।
