इजिप्टका पूर्वराष्ट्रपति मुबारकलाई जेल सजायँ

जेठ ८ – इजिप्टका पूर्वराष्ट्रपति होस्नी मुबारकलाई सार्वजनिक सम्पत्तिको दुरुपयोग गरेको अभियोगमा दोषी ठहर गर्दै अदालतले तीन वर्षको जेल सजायँ सुनाएको छ ।
उहाँका दुई छोरालाई पनि भ्रष्टाचारको अभियोगमा चार वर्षको जेल सजायँ सुनाइएको छ ।
तीनै जनालाई ३० लाख डलर जरिवाना र हिनामिना गरेको भनिएको १ करोड ७६ लाख डलर फिर्ता गर्न पनि अदालतले आदेश दिएको छ । सन् २०११ मा भएको प्रदर्शनका क्रममा शक्तिको दुरुपयोग गरी प्रदर्शनकारीको हत्या गरेको अभियोगमा हिरासतमा राखिएका मुबारकलाई गएको वर्ष अगस्टमा स्वास्थ्यको कारण देखाउँदै अदालतले सैनिक अस्पतालमा राख्न आदेश दिएको थियो ।
गएको फेब्रुअरीमा मुबारकमाथि १ करोड ७६ लाख डलर राष्ट्रपति भवनको मर्मत तथा पुनर्निर्माणका लागि लगेपनि आफ्नो नीजि भवन मर्मतका लागि खर्च गरेको अभियोगमा मुद्धा चलाईएको थियो ।
बुधबार सुनुवाईका क्रममा न्यायाधीशले राष्ट्रपतिको हैसियतमा मुबारकले आफू नजिकका र टाढाकालाई समान व्यवहार गर्नुपर्नेमा त्यसो नगरेको पाइएको टिप्पणी गरेका छन् ।
संविधान र कानुनी दायरामा बाँधिएपनि उहाँले आफूलाई र छोराहरुलाई सार्वजनिक सम्पत्तिको दुरुपयोग गर्न छुट दिएकोले दोषी ठहर गरिएको न्यायाधीशले बताएका छन् ।
एजेन्सीहरु
