रुसको मानसिक अस्पतालमा आगलागी, ३६ को ज्यान गयो

बैशाख १३ – रुसको मानसिक अस्पतालमा आगलागी हुँदा कम्तीमा ३६ जनाको ज्यान गएको छ ।

राजधानी मस्को नजिक रामेन्स्की गाउँमा रहेको अस्पतालमा स्थानीय समय अनुसार राती २ बजे आगलागी भएको थियो ।

ज्यान गुमाउने अधिकांश स्थानीय बिरामी रहेका छन् । अग्नि नियन्त्रकहरुले धेरैजसो बिरामीको बेडमा ज्यान गएको बताएका छन् । आगलागीको कारण थाहा हुन सकेको छैन । तर बिद्युत शर्ट भएर आगलागी भएको अनुमान गरिएको छ ।

अस्पतालमा गम्भीर अवस्थाका मानसिक रोगीको उपचार हुने भागबाट आगलागी शुरु भएको अस्पतालका कर्मचारीलाई उद्धृत गर्दै अन्तर्राष्ट्रिय सञ्चारमाध्यमले जनाएका छन् ।

मानसिक रोगीहरु भाग्न सक्ने आशंकामा अस्पतालका झ्याल र ढोकाहरुमा फलामे बार लगाइएकाले आगलागी हुने बित्तिकै बाहिर निस्कन नपाउँदा धेरैको ज्यान गएको हो ।
