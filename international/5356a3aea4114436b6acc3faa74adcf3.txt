कार निर्माता कम्पनी रेनाल्टले साढे ७ हजार कामदार कटौती गर्ने

माघ ३ – बहुराष्ट्रिय कार निर्माता कम्पनी रेनाल्टले झण्डै ७ हजार ५ सय फ्रान्सेली कामदार कटौती गर्ने भएको छ । 

बिक्री र नाफा घटेकाले कामदारको भार थेग्न सक्ने अवस्था नरहेको भन्दै कम्पनीले सन् २०१६ सम्ममा कामदार कटौती गर्ने भएको हो ।

अधिकांश कर्मचारी स्वतः निश्कासनमा पर्ने र केहीलाई निवृत्तिभरण कार्यक्रम अन्तर्गत सामेल गर्न सकिने कम्पनीले जनाएको छ । कम्पनीका प्रवक्ताले कर्मचारी युनियनसंगको सम्झौता अनुसार नै जनशक्ति कटौतीको योजना बनाईएको बताएका छन् ।

रेनाल्ट कम्पनी अन्तर्गत विश्वभर १ लाख २० हजार कर्मचारी कार्यरत छन् । कर्मचारी कटौतीबाट सन् २०१६ सम्ममा ३९ करोड लाख ६० लाख युरो बचत हुने कम्पनीको दावी छ । पछिल्लो समय रेनाल्ट कम्पनीको कारोबार घटेको छ ।

समुद्रपार व्यापारमा सफलता हासिल गरेपनि फ्रान्समा गएको महिना मात्रै कारको बिक्री २७ प्रतिशतले घटेको कम्पनीले जनाएको छ ।
