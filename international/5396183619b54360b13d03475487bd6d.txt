भारत घुम्न आएकी पर्यटकमाथि बलात्कारको प्रयास

नयाँ दिल्ली, चैत ७ - भारतमा शृङ्खलाबद्ध रुपमा भइरहेका बलात्कारका घटनाको अर्को शिकार मङ्गलबार राति एक बेलायती महिला बनेकी छिन् ।

आग्राको एक होटलमा बसेकी ती महिलामाथि मध्यराति बलात्कारको प्रयास भएपछि होटलको कौसीबाट हाम फालेर बच्न सफल भएकी थिइन् ।

भारतीय प्रहरीका अनुसार हाल ती महिलाको एक अस्पतालमा उपचार भइरहेको छ । उनको खुट्टा भाँचिएको बताइएको छ ।

होटल आग्रा महलमा बसेकी उनलाई सोही होटलका व्यवस्थापक(म्यानेजर) र सोही होटलका अर्का एकजना कर्मचारीले बलात्कारको प्रयास गरेका थिए ।

मध्यरातमा भएको सो बलात्कारको प्रयासबाट बच्न उनले सोही होटलको कौसीबाट हाम फालेको बताइएको छ ।

प्रहरीका अनुसार उनी हामफालेपछि उक्त होटलका अन्य कर्मचारीहरुले उनलाई अस्पताल पु¥याएका थिए । ती महिलाले दिएको बयानका आधारमा उक्त अस्पतालका ती दुई अभियुक्तलाई प्रहरीले पक्राउ गरेको छ ।

प्रहरीले ती अभियुक्तलाई पक्राउ गरिएको र बुधबार अबेरसम्ममा उनीहरुलाई अदालत हाजिर गराइने जानकारी दिएको भारतीय सञ्चारमाध्यमहरुले जनाएका छन् ।

यसअघि भारतको भोपाल राज्यको एक गाउँमा आफ्ना पतिसँग ट्रेकिङ्मा गइरहेकी एक स्वीस महिलामाथि पनि बलात्कार भएको थियो ।

भारतीय राज्य भोपालको एक ग्रमीणस्थलमा ती स्वीस पर्यटकलाई छजना भारतीयले सामुहिक बलात्कार गरेको सो घटना लगत्तै पर्यटकमाथि नै अर्का बलात्कारको घटना बुधबार सार्वजनिक भएको छ ।

ती स्वीस महिलामाथि भएको बलात्कारका दोषीलाई भने भारतीय प्रहरीले पक्राउ गरिसकेको छ । हाल उनीहरुलाई अदालतको सुनुवाइका क्रममा राखिएको जनाइएको छ ।

भारतमा केही समययता देखि व्यापक रुपमा जारी रहेको बलात्कार विरोधी आन्दोलनका क्रममा पनि त्यहाँ दिनहुँजसो महिलाहरु बलात्कृत भइरहेका घटना आइरहेका छन् ।

बलात्कारको शिकार बनेकी ४० वर्षीया ती स्वीस महिलालाई एक स्थानीय अस्पतालमा भर्ना गरिएको प्रहरीले बताएको छ । उनको अवस्था खतरामुक्त रहेको पनि प्रहरीको भनाई छ ।

मंगलवार बलात्कारको शिकार बन्नै लागेको भनिएकी ती बेलायती महिलाले आफू भारतमा नबस्ने भन्दै विहीवार नै बेलायत फर्किन चाहेको प्रहरीले जनाएको छ ।

गत डिसेम्बर महिनामा एक २३ वर्षीया विद्यार्थीमाथि भएको बलात्कारको घटनाछि भारतमा बलात्कार विरोधी कडा कानुनको मागगर्दै कडा आन्दोलन सुरु भएको थियो । तर यस्ता घटनामा भने कमी आएको छैन ।

- रासस/एएफपी
