जर्मनीमा आक्रमण : ९ जनाको मृत्यु, म्युनिखमा आपतकाल

साउन ८ – जर्मनीको म्युनिखमा रहेको एक सपिङ सेन्टरमा आक्रमणकारीले अन्धाधुन्ध गोली चलाउँदा कम्तिमा ९ जनाको ज्यान गएको छ । घटनामा अन्य १० जना घाइते भएका छन् । ज्यान जानेमा एक आक्रमणकारी पनि रहेको जर्मनी प्रहरीलाई उद्धृत गर्दै समाचार संस्था रोयटर्सले जनाएको छ । आक्रमणमा तीन जनाको संलग्नता रहेको र दुई जनाको खोजी भइरहेको स्थानीय अधिकारीले बताएका छन् । म्युनिखको व्यस्त सपिङ सेन्टरमा पसेर आक्रमणकारीले अन्धाधुन्ध गोली चलाउँदा सर्वसाधारण नागरिकका कम्तिमा ८ जनाको ज्यान गएको हो । मारिने अर्का एक व्यक्ति आक्रमणकारी भएको र उनको शव आक्रमण भएको सपिङ सेन्टर भन्दा एक किलोमिटर पर भेटिएको प्रहरीले बताएको छ । आक्रमणपछि स्थानीय सरकारले म्युनिखमा आपतकालीन अवस्था घोषणा गरेको छ र आतंककारी विरुद्ध कारबाही अभियान सुरु गरेको छ । प्रहरीका हेलिकप्टरले सुरक्षा निगरानी बढाएको बिबिसीले उल्लेख गरेको छ । प्रहरीले नागरिकलाई सार्वजनिक स्थानमा नजान आग्रह गरेको छ । चान्सलर एङगेला मर्केलका मुख्य कर्मचारी पिटर अल्टमाएरले आक्रमणको कारण अहिलेसम्म खुल्न नसेको बताएका छन् । नेपाली समय अनुसार शुक्रबार राति पौने १० बजे आक्रमणपछि प्रहरीले आक्रमणकारीको खोजी तथा कारबाही अभियानलाई तीब्र पारेको छ । शनिबार राष्ट्रिय सुरक्षा परिषदको बैठक बस्ने छ । घटनापछि सार्वजनिक यातायात बन्द गरिएको छ ।
