संसद बैठकमा नजाने सांसदलाई जरिवाना

फागुन १६ – भारतीय जनता पार्टीले संसद बैठकमा नियमित उपस्थित नहुने सांसदलाई जरिवाना तिराउने निर्णय गरेको छ ।

सांसदको कम उपस्थितिका कारण सरकारी योजनामा भएका कमी कमजोरीप्रति सुझाव राख्न नसकिएको र कमजोर योजना लागू हुँदा नागरिकले सेवा सुविधा पाउन नसक्ने भन्दै भाजपाले सबै सांसदलाई सदनमा उपस्थित हुन निर्देशन दिएको छ ।

यसका लागि सदनमा सांसदले दुईदेखि तीन पटकसम्म हाजिर गर्नुपर्ने व्यवस्था गरिएको छ । सदनमा बोल्नका लागि नाम टिपाएर आफूले बोल्ने समयमा सदनमा उपस्थित नहुने सांसदलाई ५ सय रुपैयाँ जरिवाना तिर्नुपर्ने अनिवार्य गरिएको छ ।

पार्टीको संसदीय दलको बैठकले सरकारी योजनामा भएका कमीलाई संसदमा प्रभावकारी ढंगले प्रस्तुत गर्न पनि सांसदलाई निर्देशन दिएको छ । संसदमा राम्रो प्रस्तुति दिने सांसदलाई ५१ सय रुपैयाँको लड्डु किनेर सबैलाई खुवाउन पनि पार्टीले सांसदलाई निर्देशन दिएको भारतीय सञ्चारमाध्यमले जनाएका छन् ।
