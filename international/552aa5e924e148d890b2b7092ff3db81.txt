सिरियामा बसर अल असदको शासन समाप्ती : पश्चिमा देशहरु

साउन २३ – पश्चिमा शक्ति राष्ट्रहरुले सिरियाका प्रधानमन्त्री रियाद हिजाबको राजीनामा राष्ट्रपति बसर अल असदको शासन समाप्तिको संकेत भएको प्रतिक्रिया दिएका छन् । सिरियाका प्रधानमन्त्री हिजाबले पदबाट राजीनामा दिंदै आतंकवादी शासनसत्ताको साथ छोडेको र विद्रोहीहरुको समूहमा सामेल भएको घोषणा गर्नुभएको थियो ।

 

सिरिया सरकारले भने हिजाबलाई बर्खास्त गरेको बताएको छ । हिजाबको राजीनामाप्रति संकेत गर्दै अमेरिकाले सिरियाको आन्दोलन अब बिपक्षीको हातमा गएको बताएको छ भने फ्रान्सले असद सरकार बर्बादीको बाटोमा लागेको प्रतिक्रिया दिएको हो । ह्वाइट हाउसका प्रवक्ता जे कार्नीले उच्च तहका अधिकारीहरुले साथ छोड्दै जानुले सिरियाका राष्ट्रपतिको सत्तामाथिको पकड कमजोर हुँदै गरेको संकेत गरेको बताउनुभएको छ ।

सिरियामा सरकार विरोधी आन्दोलन र हिंसात्मक घटना चर्किंदै जाँदा उच्च अधिकारीहरुले राष्ट्रपतिको साथ छोड्दै गएका छन् । गएको महिना ईरानका लागि राजदूत नवाफ फारेस र त्यस अघि सेनाका ब्रिगेडियर जनरल मानाफ तलासले राजीनामा दिनुभएको थियो ।

यसबाहेक सेनाका ३० जना जर्नेलहरुले पनि सिरिया छोडिसकेका छन् । टर्कीको समाचार संस्था एनातोलियाका अनुसार सोमबार मात्रै एक जना जर्नेलले पाँच जना उच्च अधिकारी र ३० जना सैनिक जवान सहित सिरिया छोडेका छन् ।
