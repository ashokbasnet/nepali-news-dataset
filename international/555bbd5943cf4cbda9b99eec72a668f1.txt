शरणार्थी नेपालीलाई स्वेदश नफर्काउन प्रदर्शन

सन्तोष न्यौपाने/उज्यालो । बेल्जियम, बैशाख ८ – शरणार्थीका रुपमा बेल्जियममा लामो समयदेखि बस्दै आएका पुस्ता पाण्डेलाई नेपाल नफर्काउन अनुरोध गर्दै लुवेनमा नेपालीहरूले विरोध प्रदर्शन गरेका छन् ।

 

बेल्जियमको लुवेन शहरमा  रहेको अदालत अगाडि पाण्डेलाई नेपाल पठाउन सरकारले गरेको निर्णयको विरोध गर्दै नेपालीले गरेको प्रदर्शनीमा वेल्जियमका नागरिकहरुले पनि साथ दिएका थिए । बेल्जियम सरकारले पाण्डे लाई क्लोज क्याम्पमा राखी स्थानीय अदालतले बेल्जियममा रहन नसक्ने जनाउदै नेपाल पठाउने निर्णय गरेको थियो ।
पाण्डेका वकिलले सकभर पाण्डेलाई रोक्ने प्रयास गरी रहेका छन् । लुवेनमा एक पाउरोटी कम्पनीमा काम गर्दै आएका पाण्डेलाई ३ हप्ता अगाडि लुवेनमा आफ्नै कोठामा सुतिरहेका बेला प्रहरीले पक्राउ गरेको थियो । बेल्जियममा बस्न पाउँ भनी शरणार्थिका रुपमा दर्ता भएका पाण्डे विगत ७ बर्षदेखि बेल्जियममा बसोवास गर्दै आएका छन् ।

पाण्डे काम गर्ने कम्पनीका मालिकले पनि बेल्जियम सरकार समक्ष पाण्डेलाई नेपाल नपठाउन अनुरोध गर्दै आएका छन्  । बेल्जियमका सञ्चार माध्यमहरुहरुले  पाण्डेको समाचारलाई प्राथमिकता  दिएका छन् । नेपालमा पुरानो बसोवास पाँचथर फिदिम र हाल पोखरामा बस्दै आएका उनका परिवारमा २ छोरा, १ छोरी र श्रीमती छन् ।

आप्रवासी नियमहरु कडा पार्दै आएको बेल्जियमले शरणार्थीका रुपमा बस्ने विदेशीहरुलाई छिट्टो छिट्टो उनीहरुको मुद्दा फैसला गरेर मुलुक फर्काउने सोचमा छ  । केही समययता वेल्जियमले आप्रवासी नीतिमा कडाई गरेको छ ।
