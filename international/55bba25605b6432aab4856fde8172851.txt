भाजपाका नेता आडवाणीद्वारा राजिनामा

जेठ २७ - भारतीय जनता पार्टीका वरिष्ठ नेता लाल कृष्ण आडवाणीले राष्ट्रिय कार्यकारिणी, संसदीय बोर्ड र चुनाव समितिबाट राजीनामा दिनुभएको छ ।  
पार्टीका अध्यक्ष राजनाथ सिंहलाई एक पत्र लेखेर आडवाणीले आफूले पार्टीका सवै पदबाट राजिनामा दिएको जानकारी दिँदै त्यसलाई स्वीकार गर्न आग्रह गर्नुभएको  छ । उहाँले पत्रमा पार्टीको वर्तमान कार्यशैलीप्रति असन्तुष्ट रहेको बताउँदै राजिनामा दिएको उल्लेख गर्नुभएको छ ।
साथै उहाँले भाजपा अहिले डाक्टर मुखर्जी, पण्डित दिनदयालजी, नानजी तथा बाजपेयीले बनाएको आदर्श राजनीतिक पार्टीका रुपमा नरहेको बताउँदै अहिलेका नेताहरु व्यक्तिगत एजेन्डामा मात्र केन्द्रित रहेको आरोप समेत लगाउनुभएको छ ।
पार्टीले गुजरातका मुख्यमन्त्री नरेन्द्र मोदीलाई चुनाव समितिको प्रमुख बनाएकोमा असन्तुष्ट रहेका आडवाणी गोवामा भएको कार्यकारिणी बैठकमा समेत उपस्थित हुनु भएको थिएन ।
- भारतीय सञ्चार माध्यमको सहयोगमा
