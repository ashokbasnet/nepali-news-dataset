उत्तर प्रदेशमा मदिरा र छाला कारखाना बन्द गर्न आदेश

पुस ७ – भारतको उत्तर प्रदेश सरकारले गंगा र सहायक नदीमा औद्योगिक प्रदुषण रोक्न प्रदुषण फैलाउने मदिरा र छाला कारखाना बन्द गर्ने आदेश दिएको छ ।

प्रदुषण सम्बन्धि मापदण्ड विपरित सञ्चालित झण्डै एक सय वटा मदिरा र छाला कारखाना बन्द गर्ने आदेश दिइएको उत्तर प्रदेश प्रदुषण नियन्त्रण बोर्डले जनाएको छ । ती कारखानाबाट निस्कने फोहर सहायक नदी हुँदै गंगामा मिसिने भएकाले आउँदो महिना हुने कुम्भ मेलालाई ध्यानमा राखेर कारखाना बन्द गर्ने आदेश दिइएको अधिकारीहरुको भनाई छ ।

बोर्डका सचिव जेएस यादवले कानपुरका केही छाला कारखानाले आदेश पालनामा अटेर गरेकाले त्यस्ता कारखाना निरिक्षण गरी बन्द गराउन जिल्ला अधिकारीलाई निर्देशन दिइएको छ ।

त्यस्ता कारखानामा बिजुली आपूर्ति बन्द गर्ने र आदेश उल्लंघन गर्नेलाई पक्राउ गरी आपराधिक मुद्दा चलाउन पनि उत्तर प्रदेशका मुख्य सचिवले आदेश दिएको बिबिसीले जनाएको छ ।

हरेक १२ वर्षमा हुने कुम्भ मेला आउँदो जनवरी २७ तारिखमा शुरु हुँदैछ । मेलाका लागि नदीमा पानीको कमी हुन नदिन आसपासको बाँधबाट अतिरिक्त पानी गंगा नदीमा छोडिने सरकारी अधिकारीहरुले बताएका छन् ।
