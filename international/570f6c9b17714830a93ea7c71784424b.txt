कोलम्बिया सरकार र फार्क बिद्रोहीबीच ५० वर्षदेखिको द्वन्द्व अन्त्य गर्ने सहमति

असोज ७ – कोलम्बिया सरकार र फार्क बिद्रोहीबीच द्वन्द्व अन्त्य गर्ने सहमति भएको छ । कोलम्बियाका राष्ट्रपति जुआन म्यानुअल सान्टोस र फार्क बिद्रोहीका शीर्ष कमाण्डर रोड्रिगो लन्डनोले सम्झौता पत्रमा हस्ताक्षर गर्नुभएको हो ।
दुई पक्षबीच ५० वर्षदेखि जारी द्वन्द्व अबको ६ महिना भित्र अन्त्य गर्ने बारेको सम्झौतापत्रमा हस्ताक्षर भएको हो । सम्झौता अनुसार अबको ६० दिन भित्र फार्क बिद्रोहीले हतियार बुझाउने छन् । हिंसात्मक द्वन्द्वको क्रममा भएका घटनाको छानबिन गर्न विशेष अदालतको व्यवस्था गर्ने सहमति पनि भएको छ । घटनाको सत्यतथ्य छानबिन गर्न एक विशेष आयोग बनाउने र आममाफिका लागि कानुन बनाउने सहमति पनि भएको छ ।
क्युवाका राष्ट्रपति राउल क्यास्ट्रोको मध्यस्ततामा क्युवामा भएको वार्तामा भएको सहमति लागु भएमा कोलम्बियमा पाँच दशकदेखि जारी हिंसात्मक द्वन्द्व आउँदो वर्षको मार्च २३ सम्ममा अन्त्य हुनेछ ।
फार्क बिद्रोहका कारण अहिलेसम्म झण्डै दुई लाख २० हजार जनाको ज्यान गएको छ भने दशौं लाख मानिस विस्थापित भएका छन् । सरकार र फार्क बिद्रोहीबीच तीन वर्ष अघिदेखि क्युवाको हवानामा वार्ता हुँदै आएको थियो ।
– एजेन्सीको सहयोगमा
