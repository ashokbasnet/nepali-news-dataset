भारतमा स्कुल वस सञ्चालनमा कडाई

असार ५ – भारतको बालअधिकार संरक्षण आयोगले स्कुल बस सञ्चालनका लागि नियममा कडाई शुरु गरेको छ । आयोगले स्कुल बसमा स्कुलको नाम र नम्बर अनिवार्य लेख्नुपर्ने, प्राथमिक उपचारका सामान र आगो निभाउने यन्त्र अनिवार्य हुनुपर्ने गरी सर्वोच्च अदालतले तयार गरेको आचार संहिता पालना भए नभएको अनुगमन तीव्र पारेको छ ।

 

आयोगले आचारसंहिता पालना भए नभएको अनुगमन गर्न ट्राफिक प्रहरी र नगर निगमलाई निर्देशन पनि दिएको छ । आचार संहितामा स्कुल बसमा एक जना शिक्षक अनिवार्य हुनुपर्ने, विद्यार्थी र उनीहरुका ब्याग राख्न पर्याप्त ठाउँ हुनुपर्ने, ४० किलोमिटर प्रतिघण्टा भन्दा बढीको गतिमा गाडी चलाउन  नपाईने उल्लेख छ ।

विद्यालयका बसहरु धेरै दुर्घटनामा परी बालबालिकाले ज्यान गुमाउनुपर्ने अवस्था आएकाले सर्वोच्च अदालतको आचारसंहिता पालनामा कडाई गरिएको आयोगले जनाएको छ । आचार संहिता लागू नगर्ने विद्यालयको सम्बन्धन खारेज सम्मको कारवाही हुन सक्ने भारतीय सञ्चारमाध्यमले जनाएका छन् ।
