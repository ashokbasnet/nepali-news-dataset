बलात्कृत युवतीको मृत्यु

पुस १४ - भारतको दिल्लीमा सामुहिक बलात्कार र कुटपीटका कारण गम्भीर घाईते भएकी युवतीको ज्यान गएको छ । 

सिंगापुरको माउन्ट एलिजाबेथ अस्पतालमा उपचार गराईरहेकी ती युवतीको शनिवार विहान २ बजेतिर ज्यान गएको हो ।

२३ वर्षिया युवतीको दिल्लीको अस्पतालमा तीन पल्ट अपरेशन भए पनि अवस्था नसुध्रिएपछि बिहिबार सिंगापुर लगिएको थियो ।

सिंगापुरको माउन्ट एलिजाबेथ अस्पतालका प्रमुख कार्यकारी केल्भिन लोहले वक्तव्य निकाली शरीर र दिमागमा गम्भीर चोट लागेकाले अस्पतालमा भर्ना भएदेखि नै युवतीको अवस्था अत्यन्त जटिल रहेको र उनका धेरै अंगले काम गर्न छोडेपछि उनको ज्यान गएको बताउनुभएको छ ।

अत्यन्त नाजुक अवस्थामा पनि ती युवतीमा मृत्युसंग लड्ने साहस देखिएको भएपनि शरीरमा गम्भीर चोट र  आघातका कारण उनलाई जीवीत राख्न असम्भव भएको विज्ञप्तीमा उल्लेख छ ।  लेहले त्यस्ती साहसी युवतीको अन्तिम संघर्षमा उनको हेरचाहको जिम्मा आफूहरुलाई दिएकोमा कृतज्ञता व्यक्त गर्नुभएको छ ।

मान्उन्ट एलिजाबेथ अस्पतालमा ८ जना विशेषज्ञको टोलीले बिरामीको अवस्था स्थिर राख्न निरन्तर प्रयास गरेका थिए । तर मुटुमा समस्या देखिएको, फोक्सो र पेटमा संक्रमण देखिएको र दिमागमा चोट लागेका कारण दुई दिन सम्म युवतीको स्वास्थ्यमा कुनै सुधार नआएको चिकित्सकहरुले बताएका छन् ।

डिसेम्बर १६ तारिखमा भारतको दिल्लीमा गुडिरहेको बसमा ती युवतीको सामुहिक बलात्कार र कुटपीट भएको थियो । बलात्कार पीडितको ज्यान गएको सार्वजनिक भए लगत्तै भारतका विभिन्न ठाउँमा प्रदर्शन शुरु भएको छ । दिल्ली प्रहरीले दोषीमाथि कडा कारवाही हुने भन्दै संयम राख्न अपिल गरेको छ ।

- एजेन्सीको सहयोगमा
