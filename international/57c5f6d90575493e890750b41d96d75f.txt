सिएरा लियोनमा फेरि इबोलाको संक्रमण, एक जनाको मृत्यु

माघ १ - इबोला मुक्त घोषणा गरिएको अफ्रिकी मुलुक सिएरा लियोनमा फेरि इबोलको संक्रमण भेटिएको छ । विश्व स्वास्थ्य संगठन डब्लूएचओले पश्चिमी अफ्रिकी मुलुकलाई इबोलामुक्त घोषणा गरेको केहि घण्टापछि सियरा लियोनमा इबोलाको संक्रमणका कारण एक जनाको ज्यान गएको पुष्टि भएको हो । 
सिएरा लियोनका स्वास्थ्य मन्त्रीले इबोलाका कारण एक जनाको ज्यान गएको पुष्टि गर्नु भएको हो । ४२ दिनसम्म इबोलाको नयाँ विरामी नभेटिएपछि डब्लूएचओले बिहीबार लाईबेरियालाई इबोला मुक्त घोषणा गर्दै पश्चिम अफ्रिकी मुलुक इबोला मुक्त भएको जनाएको  थियो । डब्लूएचओले गएको ७ नोभेम्बरमा सिएरा लियोनलाई इबोला मुक्त राष्ट्र घोषणा गरेको थियो । अफ्रिकी मुलुकमा सन् २०१३ को डिसेम्बरमा इबोलाको संक्रमण देखिएको थियो । इबोलाका कारण ११ हजार भन्दा बढीको ज्यान गइसकेको छ । ज्यान गुमाउनेमा धेरैजसो लाइबेरियाका नागरिक छन् । लाइबेरियाका ४ हजार ८ सय ९, सिएरा लियोनका ३ हजार ९ सय ५५, गिनीका २ हजार ५ सय ३६ र नाइजेरियाका ८ जनाको इबोलाका कारण ज्यान गएको विविसीले जनाएकाे छ । इबोलाको भाइरसले आफ्नो रुप बदलिरहेको भन्दै त्यसको अनुसन्धानमा जुटेको वैज्ञानिकहरुले बताएका छन् ।
