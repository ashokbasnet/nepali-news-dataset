ओहायो विश्वविद्यालयमा आक्रमण, ११ जना घाइते

मंसिर १४ – अमेरिकाको कोलम्बसमा रहेको ओहायो स्टेट विश्वविद्यालयमा एक छात्रले आक्रमण गर्दा ११ जना घाइते भएका छन् । घाइते मध्ये एक जनाको अवस्था गम्भीर रहेको अमेरिकी सञ्चार माध्यमले जनाएका छन् । ओहायोको राजधानी कोलम्बसमा रहेको विश्वविद्यालयका छात्रले आफ्नो कारले पैदल यात्रीको समूहलाई ठोकेको र चक्कु प्रहार गरेको स्थानीय अधिकारीले बताएका छन् । दुई मिनेट भन्दा कम समयमा ति छात्रले ११ जनालाई घाइते बनाएको ओहायोका अधिकारीले बताएका छन् ।
आक्रमणकारी ओहायो स्टेट विश्वविद्यालयमा अध्ययनरत १८ वर्षका सोमालियाली शरणार्थी अब्दुल रजाक अली आर्टन रहेको प्रहरीले जनाएको छ । आर्टन प्रहरीको कारवाहीको क्रमम गोली लागेर मारिएका छन् । यो घटना आतंककारी भए नभएको बारेमा अनुसन्धान भइरहेको प्रहरी प्रमुख किम ज्याकोब्सले बताउनुभयो । ६० हजार विद्यार्थी रहेको क्याम्पसमा संघीय जाँच आयोग एफबिआइले अनुसन्धान सुरु गरेको छ । आक्रमणकारी आर्टन अमेरिकामा वैध रुपमा बस्दै आएका थिए । उनी विश्वविद्यालयको कलेज अफ बिजनेशमा लजिस्टिक म्यानेजमेन्ट अध्ययनरत थिए । ग्यास लिक भएका कारण विश्वविद्यालय पुगेका एक प्रहरीले आर्टनले आक्रमण सुरु गरेलगतै उनीमाथि गोली चलाएका थिए । सन् २०१५ देखि ओहायो प्रहरीमा रहेका २८ वर्षका एलन हारुज्को रहेको सिएनएनले जनाएको छ ।
