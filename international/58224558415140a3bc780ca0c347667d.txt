बेलायतमा अझै १३ हजार दास

मंसिर १३ – बेलायतमा अझै पनि १३ हजार नागरिक दासको रुपमा बाँच्न बाध्य रहेको खुलासा भएको छ । १० देखि १३ हजार नागरिक दासको रुपमा बाँच्न बाध्य रहेको बेलायतको गृहमन्त्रालयले बताएको छ ।
यसरी बाँच्न बाध्य हुनेमा जबर्जस्ती बेश्यावृद्धिमा लाग्न बाध्य किशोरीहरु, बँधुवा मजदुरको रुपमा घर, खेतबारी, कारखाना तथा माछा समात्ने डुंगामा काम गर्न बाध्य नागरिक छन् । बेलायतको सरकारले पहिलो पटक सन् २०१३ को दासको रुपमा बाँच्न बाध्य नागरिकहरुको अनुमानित आँकडा सार्वजनिक गरेको हो ।
दासको रुपमा बाँच्न बाध्य भएका यस्ता नागरिकहरुको उद्दारका लागि सरकारले रणनीति बनाइरहेको बेलायतको गृहमन्त्रालयले जनाएको छ । दासको रुपमा राख्नका लागि सयभन्दा बढी देशबाट बेलायतमा मानव तस्करी हुनेगरेको छ । त्यसमा पनि अल्बानिया, नाइजेरिया, भियतनाम तथा रोमानियाबाट मानव तस्करी हुने गरेको छ ।
बेलायतको नेशनल क्राइम एजेन्सीको मानव तस्करी केन्द्रले गएको वर्ष २ हजार ७ सय ४४ जना नागरिक दासको रुपमा बाँचिरहेको आंकडा सार्वजनिक गरेको थियो । तर यसपटक भने यो संख्या बढेको छ ।
