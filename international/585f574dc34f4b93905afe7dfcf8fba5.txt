पेरिस आक्रमणकारीले भने–अरुको ज्यान जोगाउन आफूलाई विस्फोट गराइन

चैत २० – पेरिस आक्रमणका मुख्य आक्रमणकारीले मानिसको ज्यान नजाओस भनेर आफूलाई विस्फोट नगराएको बताएका छन् । गएको नोभेम्बर १३ मा फ्रान्सको राजधानी पेरिसमा भएको आक्रमणका मुख्य आक्रमणकारी सालाह अब्देसलामका भाइले उनलाई भेटेपछि यस्तो बताएका हुन् । सालाहका भाइ मोहम्मद अब्देसलामले सालाहलाई बेल्जियमको एक जेलमा भेटेका हुन् । दाइ सालाहलाई भेटेपछि फ्रेन्च टेलिभिजनसँग कुरा गर्दै मोहम्मदले दाइले आफूसँग मानिसको ज्यान जोगाउनका लागि आफूलाई विस्फोट नगराएको बताएको जानकारी दिए । दाइले आफूसँग ‘यदी मैले आफैलाई विस्फोट गराएको भए अरु धेरै मानिस मारिने थिए । भाग्यवस मैले आफूलाई विस्फोट गराइन ।’ भनेको मोहम्मदले बताए ।
१३ नोभेम्बरमा पेरिसको एक कन्सर्ट हल, स्टेडियम, रेस्टुरेन्ट र बारमा भएको विस्फोटमा एक सय ३० जनाको ज्यान गएको थियो । प्रहरीले सालाहलाई गएको महिना ब्रसेल्सबाट पक्राउ गरेको हो । सालाहलाई पक्राउ गरेको चार दिनपछि बेल्जियमको राजधानी ब्रसेल्सको विमानस्थल र मेट्रो स्टेसनमा विस्फोट भएको थियो । त्यसमा ३२ जनाको ज्यान गएको थियो । पेरिस र ब्रसेल्समा भएको आक्रमणमा एकै समूहको संलग्नता रहेको प्रहरीले बताउँदै आएको छ । २६ वर्षका सालाहसँग ब्रसेल्स आक्रमणका बारेमा पनि प्रहरीले सोधपुछ गरेको छ । अब उनलाई फ्रान्स सुपुर्दगी गर्ने तयारी भएको छ । बेल्जियमा जन्मिएका सालह फ्रान्सेली नागरिक हुन् । 
– एजेन्सीको सहयोगमा
