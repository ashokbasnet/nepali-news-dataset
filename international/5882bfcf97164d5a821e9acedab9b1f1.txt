सिरियामा राष्ट्रसंघले ३ सय पर्यवेक्षक पठाउने

बैशाख १० - संयुक्त राष्ट्रसंघले सिरियामा युद्ध विरामको अनुगमनका लागि ३ सय जना पर्यवेक्षक पठाउने भएको छ । राष्ट्रसंघीय सुरक्षा परिषदले पर्यवेक्षक पठाउने प्रस्ताव शनिवार राती सर्वसम्मतीले पारित गरेको विबिसीले जनाएको छ । पर्यवेक्षकहरु ३ महिनासम्म सिरियामा रहने छन् ।

 

राष्ट्रसंघले पर्यवेक्षकहरुलाई पहिलो चरणमा होम्स शहरमा जान अनुमति पनि दिएको छ । वेलायत, फ्रान्स र जर्मनीले सिरिया सरकारले सेनालाई ब्यारेकमा फिर्ता नबोलाएसम्म पर्यवेक्षक पठाउन नहुने बताउँदै आए पनि रुसले तयार पारेको पर्यवेक्षक पठाउने प्रस्ताव सर्वसम्मतीले पारित भएको हो । अहिले सिरियमा राष्ट्रसंघले पठाएका केही पर्यवेक्षकले मात्र काम गरिरहेका छन् । सिरिया सरकार र विद्रोहीबीच युद्ध विराम भएपनि त्यो युद्ध विराम नाजुक अवस्थामा पुगेको अन्तर्राष्ट्रिय सञ्चार माध्यमले जनाएका छन् ।
