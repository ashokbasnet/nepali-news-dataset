जर्मन चान्सलर मर्केल चीनमा

असार २२ – जर्मन चान्सलर एन्जेला मर्केल उच्च स्तरीय व्यापारिक छलफलका लागि चीन पुग्नुभएको छ ।
तीन दिने भ्रमणका क्रममा दुई देशबीच व्यापारिक बिषयमा छलफल हुने बिबिसीले जनाएको छ । जर्मन भ्रमण टोलीमा उच्च व्यापारिक प्रतिनिधिहरु पनि समावेश छन् ।
सन् २००५ मा जर्मनका चान्सलर बनेपछि मर्केलको यो सातौ चीन भ्रमण हो । भ्रमणका क्रममा उहाँले आइतबार सिचुवान प्रान्तको छेङ्दु शहरको भ्रमण गर्नुहुनेछ । त्यहाँ जर्मनीका झण्डै ५० कम्पनीहरु क्रियाशील छन् । उहाँले राष्ट्रपति सि जिनफिङ र कम्युनिष्ट पार्टीका नेतासँग पनि भेट्ने कार्यक्रम रहेको छ ।
बेइजिङमा हुने संयुक्त व्यापार परिषदको छलफलमा जर्मनको टोलीले विदेशी कम्पनीका लागि पनि स्वतन्त्र बजारको पहुँच र उनीहरुको बौद्धिक सम्पत्तिको अधिकार सुनिश्चित गर्नुपर्नेबारे विशेष छलफल चलाउने अधिकारीहरुले बताएका छन् ।
चीन जर्मनीको समान निर्यात हुने दोस्रो ठूलो बजार हो । गत वर्ष जर्मनीले ६७ अर्ब युरो बराबरको समान चीनको बजारमा पठाएको थियो ।
एजेन्सीहरु
