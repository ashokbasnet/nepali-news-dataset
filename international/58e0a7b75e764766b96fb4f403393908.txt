धनी र गरिबको असमानता उच्चविन्दुमा

कात्तिक १६ – बालअधिकारवादी संस्था सेभ द चिल्ड्रेनले विश्वव्यापी रुपमा धनमा असमानता बढिरहेको र पछिल्लो २० वर्षमै सबैभन्दा उच्च विन्दुमा पुगेको जनाएको छ । 

यस्तो असमानताले वालवालिकाको जीवनस्तर सुधार र वाल मृत्यु उन्मूलनमा हुने प्रगतिमा बाधा पुग्ने संस्थाको भनाई छ ।

 


वाल मृत्युदर कम गर्ने लगायतका लक्ष्य हासिल गर्ने दिशामा प्रगति भई रहेपनि आयआर्जन गर्ने समूहमा असमानता बढेका कारण चाहे जस्तो प्रगति गर्न नसकिएको संस्थाको पछिल्लो प्रतिवेदनमा उल्लेख छ । संस्थाका अनुसार पछिल्लो दशकमा विश्वमा बालमृत्युदरमा कटौती र वालवालिका लागि अवसर वृद्धिमा नाटकीय सुधार भएको छ ।

वालमृत्युदर न्यून आय भएका देश र वर्गमा बढी हुने भएकाले उनीहरुको आय बढ्न नसके बालमृत्यु उन्मूलन र वाल विकासमा प्रगति हुनै नसक्ने संस्थाको दावी छ । संस्थाका प्रमुख कार्यकारी अधिकृत जष्टिन फोर्सिथले असमानतालाई सम्बोधन नगरिएसम्म विश्व वास्तविक विकास र समृद्धिबाट पछि धकेलिने बताउनुभयो ।

विश्वका ३२ विकसीत देशमा गरिएको अध्ययनपछि संस्थाले सन् १९९० को दशकपछि धनीहरुले राष्ट्रिय आयमा आफ्नो हिस्सामा निकै वृद्धि गरेको पाईएको जनाएको छ । तर यही अवधिमा गरिबहरुको आयमा तीब्र गिरावट आएको संस्थाको प्रतिवेदनमा उल्लेख छ ।
