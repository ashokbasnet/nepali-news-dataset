भारी वर्षाका कारण १० जनाको मृत्यु

साउन ७ – चीनको राजधानी बेईजिङमा ६१ वर्ष यताकै भारी वर्षाका कारण १० जनाको ज्यान गएको छ । बाढी र पहिरोमा परी उत्तरी सान्जी प्रान्तमा ४ जना तथा दक्षिण पश्चिमी सिचुआन प्रान्तमा ६ जनाको ज्यान गएको चिनियाँ सन्चारमाध्यमले जनाएका छन् ।

 

बाढीले राजधानी आसपासका मुख्य सडकमा क्षति पुगेको छ । फाङसान, मेन्टौगु, पिंगु, मियुन र यान्कीङ क्षेत्रका ३० हजार भन्दा बढी बासिन्दालाई सुरक्षित स्थानमा सारिएको छ । वर्षाकै कारण ५ सय भन्दा बढी उडान रद्ध गरिएपछि राजधानीको मुख्य विमानस्थलमा हजारौं यात्रु अलपत्र परेका छन् ।

बाढीका कारण बेईजिङ र ग्वान्झाउ जोड्ने रेल सेवा समेत रद्ध गरिएको बाढी नियन्त्रण मुख्यालयले जनाएको छ । –एजेन्सीको सहयोग
