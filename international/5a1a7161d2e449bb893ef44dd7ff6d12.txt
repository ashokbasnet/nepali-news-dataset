म्यानमारमा यो वर्ष सबै राजनीतिक बन्दी रिहा गरिने

साउन १ – म्यानमारका राष्ट्रपति थेन सेनले यो वर्षको अन्त्यसम्म सबै राजनीतिक बन्दीलाई रिहा गरिने बताउनुभएको छ ।
पहिलो औपचारिक भ्रमणका क्रममा बेलायत पुगेका राष्ट्रपति थेन सेनले त्यहाँका प्रधानमन्त्री डेभिड क्यामरुन संगको भेटपछि यो वर्षको अन्त्यसम्म म्यानमारमा आस्थाका बन्दी नरहने बताउनुभएको हो ।
उहाँले विशेष समितिले हरेक राजनीतिक बन्दीको मुद्धाको समीक्षा गरिरहेको पनि बताउनुभयो । राष्ट्रपति थेन सेनले एक हप्ताभित्र देशका जातीय समूहसंग युद्धबिराम हुनसक्ने सम्भावना पनि व्यक्त गर्नुभयो ।
आउँदो हप्ता देशव्यापी युद्धविराम हुन सक्ने र  देशमा ६० वर्षमा पहिलोपल्ट बन्दुकहरु शान्त हुने भन्दै उहाँले त्यसका लागि कठिन बार्ता गर्नुपर्ने र कडा सम्झौता गर्नुपर्ने आवश्यकता रहेको बताउनुभयो ।
बेलायती प्रधानमन्त्री क्यामरुनले म्यानमारमा राजनीतिक सुधारको प्रक्रिया सकारात्मक भन्दै मानवअधिकार रक्षा र क्षेत्रीय द्वन्द्व अन्त्यका लागि उत्कृष्ट कदम चाल्नुपर्नेमा जोड दिनुभयो ।  म्यानमारका राष्ट्रपति थेन सेन व्यापार तथा सैन्य सम्बन्धबारे छलफल गर्न बेलायत जानुभएको हो ।
