विश्वभर बेरोजगारीको दर बढेकोमा आइएलओको चिन्ता

माघ १० – अन्तर्राष्ट्रिय श्रम संगठनले विश्वभर बेरोजगारीको दर संकटको स्थितीमा पुगेको भन्दै चिन्ता व्यक्त गरेको छ । संगठनको विश्वव्यापी रोजगार प्रतिवेदन अनुसार अहिले विश्वमा हरेक तीन जनामा एक जना गरिब यवा बेरोजगार छन् । 

 

बेरोजगारमा १५ देखि २४ वर्षका युवा बढी छन् । हरेक वर्ष झण्डै चार करोड मानिस बेरोजगार बन्दै गएको संगठनले जनाएको छ । एकातिर बेरोजगारी र अर्कोतिर पाएको रोजगारीमा पनि निकै कम मात्रै कमाई हुने गरेकाले गरीब कामदारको संख्या पनि बढ्दै गएको संगठनको प्रतिवेदनमा उल्लेख छ । संगठनले प्रतिदिन दुई डलरभन्दा कम आम्दानी गर्नेलाई गरीब कामदार मानेको छ । 

 

विश्वका झण्डै ९० करोड मानिस गरिव कामदारका रुपमा रहेका छन् । अघिल्ला वर्षमा आर्थिक मन्दीका कारण करोडौं मानिस बेरोजगार बनेको र सन् २०१२ मा पनि कतिपय देशको आर्थिक विकास दर शुन्य वा निकै कम हुने संभावना भएकाले नयाँ रोजगारी सिर्जना हुन नसक्ने संगठनले औंल्याएको छ । 

 

पछिल्लो तथ्यांकले बेरोजगारीको भयावह स्थिती दर्शाउने भन्दै संगठनले आउँदा दिनमा पनि यस्तै अवस्था रहे विश्वभर आर्थिक विकास हुन नसक्ने र सामाजिक विद्रोह बढ्ने चेतावनी दिएको छ । संगठनले समान विकास र सामाजिक समानता कायम राख्ने हो भने आउँदो दश वर्षमा साठी करोड रोजगारी सिर्जना गर्न विश्वभरका सरकारलाई आग्रह समेत गरेको छ ।
