मालीको उत्तरी शहर गाओ फ्रान्सेली फौजको नियन्त्रणमा

माघ १४ – फ्रान्सेली सेना नेतृत्वको फौजले मालीको उत्तरी शहर गाओ नियन्त्रणमा लिएको छ । विद्रोही विरुद्ध सुरु गरिएको सैन्य अभियान अन्तर्गत रातभर भिडन्त भएको र मालि र फ्रान्सको सेनाले सहर आफ्नो नियन्त्रणमा लिन सफल भएको फ्रान्सेली विदेश मन्त्रालयले दावी गरेको छ ।

अफ्रिकी मुलुक मालीको उत्तरी शहर गाओ गएको अप्रिलदेखि तुआरेज र ईस्लामिक विद्रोहीको नियन्त्रणमा थियो । फ्रान्सेली सेनाका अनुसार भिडन्तमा ठूलो संख्यामा ईस्लामिक विद्रोहीको ज्यान गएको छ ।

विद्रोहीको नियन्त्रणबाट मुक्त भएको गाओ शहरमा सुरक्षाका लागि छिमेकी नाईजर र चाडको सेना समेत खटिने फ्रान्सेली रक्षामन्त्रालयले जनाएको छ । उत्तरी क्षेत्रमा नियन्त्रण राखेको ईस्लामिक विद्रोही समूहले राजधानी बामाको समेत कब्जा गर्ने धम्की दिएपछि गएको महिनादेखि फ्रान्सेली सेनाको नेतृत्वमा विद्रोही विरुद्ध सैन्य अभियान सुरु भएको हो ।

अझैपनि मालीका मुख्य शहर किदाल र टिम्बुक्तु विद्रोहीको कब्जामा छन् । –एजेन्सीको सहयोगमा
