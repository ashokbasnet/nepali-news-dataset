उत्तर कोरियाले भन्यो-अबको निशाना अमेरिकाको गुआम

भदौ १४ – उत्तर कोरियाले जापानको जमिनमाथिबाट मिसाइल प्रहार गर्नु प्रशान्त महासागरमा आफ्नो सैन्य कारवाहीको पहिलो चरण रहेको बताएको छ । अब आफ्नो तयारी प्रशान्त महासागरमा रहेको अमेरिकी क्षेत्र गुआममा मिसाइल आक्रमण रहेको उत्तर कोरियाले बुधबार चेतावनी दिएको छ । उत्तर कोरियाको सरकारी समाचार संस्था केसिएनएले जापानमाथिबाट मिसाइल प्रहार गर्नु आफ्नो देशको प्रशान्त महासागरको सैन्य कारवाही अभियानको पहिलो चरण रहेको चेतावनी दिएको हो । उत्तर कोरियाले मंगलबार बिहान ‘अल्ट्रा मोर्डन रकेट सिस्टम’ सहितको मिसाइल जापानको जमिनमाथिबाट प्रहार गरेको थियो । उत्तर कोरियाका नेता किम जोङ–उनले यो मिसाइल आक्रमणको प्रशंसा गरेको समाचार संस्था केसिएनएले उल्लेख गरेको छ । मिसाइल आक्रमणबाट नेता किम निकै उत्साहित रहेको प्योङयाङमा रहेका उत्तर कोरियाका अधिकारीलाई उद्धृत गर्दै सिएनएनले जनाएको छ ।
उत्तर कोरियाले प्रहार गरेको मिसाइल जापान माथिबाट उड्यो
स्थानीय समय अनुसार मंगलबार बिहान उत्तर कोरियाले जापानको जमिनमाथिबाट जाने गरी मिसाइल प्रहार गरेको हो । सुरक्षात्मक चुनौतीका कारण जापानले मिसाइल ध्वस्त पार्नका लागि केही प्रयास गरेको थिएन । मिसाइल समुद्रमा खस्नुअघि तीन टुक्रा भएको  थियो। उत्तर कोरियाले पछिल्लो ८ वर्षमा धेरै प्रकारका धेरै मिसाइल परीक्षण गरेको छ । तर जापनको माथिबाट जाने गरी मिसाइल परीक्षण गरेको यो पहिलो पटक हो । गएको शुक्रबार र शनिबार उत्तर कोरियाले पूर्वी तटीय क्षेत्रबाट तीनवटा छोटो दूरीका मिसाइल परीक्षण गरेको थियो । पछिल्लो मिसाइल जापनमाथिबाट गएपछि तनाव थप बढ्ने शंकेत देखिएको छ ।
