आङ साङ सुचीलाई पूर्व सैन्य शासकको समर्थन

मंसिर २० – म्यानमारका पूर्व सैन्य शासक थान श्वेले विपक्षी नेतृ आङ साङ सुची देशको भावी नेता भएको बताएका छन् । पूर्व सैन्य शासक श्वे र नेतृ सुचीबिच शुक्रबार भेटवार्ता भएको थियो । भेटवार्ताको क्रममा पूर्व सैन्य शासक श्वेले नेतृ सुचीलाई देशको भावी नेता बताएको श्वेका नाती नाय श्वेले बताएका छन् । नाय श्वे दुई नेताबिचको भेटवार्तामा उपस्थित थिए । नाय श्वेले नै नेतृ सुची र पूर्व शासक श्वेबिच भेटवार्ताका लागि मध्यतता गरेका थिए । भेटमा सेनाको  सेवानिवृत्त जनरल श्वेले सुचीलाई आफ्नो समर्थन रहेको बताएका थिए । दुई नेताबिच शुक्रबार झण्डै साढे दुई घण्टा छलफल भएको नाय श्वेले आफ्नो फेसबुक पेजमा उल्लेख गरेका छन् । म्यानमारमा सेवानिवृत्त भएपनि थान श्वेको प्रभाव राम्रो रहेको छ । म्यानमारमा गएको महिना भएको चुनावमा सुचीको पार्टी स्पष्ट बहुमतले विजयी भएको थियो । म्यानमारको संविधान अनुसार सुचीको पार्टी विजयी भएपनि सुची राष्ट्रपति बन्न पाउनु हुने छैन । संविधान अनुसार सन्तान विदेशी नागरिक भएका व्यक्ति राष्ट्रपति बन्न पाउँदैनन् । सुचीका दुवै सन्तान बेलायतका नागरिक हुन् ।
– एजेन्सीको सहयोगमा
