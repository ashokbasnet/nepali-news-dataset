मलेसियाका प्रधानमन्त्रीले भने ‘जहाज अपहरणको पुष्टी भएको छैन’

चैत १ – मलेसियाका प्रधानमन्त्री नजीव रज्जाकले हराइरहेको विमानको सञ्चार उपकरण नियोजित रुपमा नै बन्द गरिएको बताउनुभएको छ ।
पत्रकार सम्मेलनमा प्रधानमन्त्री रज्जाकले विमान अपहरण भएको हुनसक्ने हल्ला फैलिएपनि अहिले नै यसको पुष्टि भने भैनसकेको तर विमानको सञ्चार उपकरण भने नियोजित रुपमा बन्द गराइएको बताएको बिबिसीले जनाएको छ ।
स्याटलाइट र राडार  ट्रयाकिङका आधारमा विमानको गतिविधि विमानै रहेको कुनै व्यक्ति मार्फत गरिएको हुन सक्ने अनुमान छ । उहाँले विमानको ट्रान्सपोर्डरलाई जानीजानी नै बन्द गरेको कुरामा आफू विश्वस्त रहेको बताउनुभयो ।
उहाँले अब हराइरहेको विमानको खोजी नयाँ चरणमा सुरु गर्ने बताउँदै विमानमा सवार सबै यात्रु तथा चालक दलका सदस्यमा अनुसन्धान केन्द्रित गर्ने बताए लगत्तै मलेसियाको प्रहरीले विमान चालक जहरे अहमद साहको क्वालालाम्पुरमा रहेको घरमा खानतलासि गरेको सिएनएनले जनाएको छ ।
गत शनिबार मलेसियाको क्वालालाम्पुरबाट बेइजिङका लागि उडेको मलेसिया एयरलाइन्सको एम एच ३७० विमान उडान भरेको १ घण्टापछि नै हराएको थियो । विमानको खोजीका लागि १४ देश जुटेपनि अहिलेसम्म पत्ता लाग्न सकेको छैन । विमानमा चालक दलका १२ र अरु २ सय २७ जना यात्रु छन् ।
