थाइल्याण्डमा ‘मार्शल ल’

जेठ ६–बढ्दो राजनीतिक संकट बीच थाईल्याण्डको सेनाले राजधानी बैंककमा मार्शल ल लागू गरेको छ ।
सेनाले सन्चालन गरेको टेलिभिजन मार्फत मार्शल ल को घोषणा गरिएको र देशमा शान्ति सुव्यवस्था कायम राख्नका लागि यस्तो निर्णय गरिएको उल्लेख गरिएको छ ।
सेनाले यो निर्णयबाट नागरिक आतंकित हुनु जरुरी नरहेको भन्दै अहिले जस्तै सामान्य रुपमा जीवनयापन गर्न सक्ने दावी गरेको छ ।
सेना प्रमुख प्रायूथ चान ओचाको हस्ताक्षरमा सार्वजनिक गरिएको वक्तव्यमा लामो समयदेखि राजनीतिक प्रदर्शनका कारण देशको सुरक्षा तथा नागरिक र सार्वजनिक सम्पत्तिको सुरक्षामा खतरा उत्पन्न हुनसक्ने भएकाले मार्शल ल लागू गरिएको जनाईएको छ ।
सेनाले संकटका बेला हस्तक्षेप गर्न सक्ने कानूनी व्यवस्था उल्लेख गर्दै सुरक्षाको जिम्मेवारी मात्रै लिईएको तर यो सैनिक कू नभएको पनि स्पष्ट पारेको छ ।  बैंकक पोष्टले सेनाको घोषणासंगै सैनिकहरु धेरै नीजि टेलिभिजन स्टेशनहरुमा प्रवेश गरी नियन्त्रणमा लिएको उल्लेख गरेको छ ।
– एजेन्सी
