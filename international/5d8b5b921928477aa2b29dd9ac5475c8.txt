रामदेवलाई भारतीय आयकर विभागले कारवाही गर्ने

भदौ १२ - भारतीय आयकर विभागले कालोधन सम्बन्धी मुद्दामा सरकारविरुद्ध आन्दोलन गर्दै आएका योगगुरु रामदेवमाथि कारवाही गर्ने भएको छ । विभागले रामदेवको संस्था पतन्जली योगपीठ ट्रष्टको परोपकारी संगठनका रुपमा दिईएको रजिष्ट्रेशन रद्द गरी ठूलो रकम जरिवाना गराउने निर्णय गरेको भारतीय सन्चारमाध्यम ईन्डियन एक्सप्रेसले जनाएको छ ।

 

परोपकारी संस्थाका रुपमा रजिष्ट्रेशन रद्द भए संस्थाले कर छुट पाउने छैन । ईन्डियन एक्सप्रेसका अनुसार छानविनका क्रममा पतन्जलीले सन् २००९–२०१० मा धेरै व्यवसायिक गतिबिधी गरेको र यो अवधिमा ७० करोड भारतीय रुपैयाँ भन्दा बढी कमाई गरेको पाईएको थियो । पतन्जलीले भने कुनै पनि आम्दानी नहुने बताउँदै आएको छ ।

आयकर विभागले परोपकारी संस्थाका नाममा व्यवसायिक गतिविधी गरेको ठहर गरी रजिष्ट्रेशन रद्द गरी ठूलो रकम जरिवाना तिराउने गरी नोटिस पठाउने तयारी गरेको छ । यसअघि सेवाकर विभागले पनि बाबा रामदेव ट्रष्टलाई झण्डै ५ करोड भारतीय रुपैंया तिर्न आदेश दिईसकेको छ ।

- एजेन्सीको सहयोगमा
