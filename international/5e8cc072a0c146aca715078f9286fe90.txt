आइन्सटाइनले लेखेका दुई वाक्य करोडौंमा बिक्री, के छ त्यस्तो विशेष ?

कात्तिक ८ –भौतिक शास्त्रमा नोबेल पुरस्कार पाएका अल्बर्ट आइनस्टाइनले लेखेका दुई वटा नोट लिलाम बजारमा करोडौंमा बिक्री भएको छ । सन् १९२२ मा जापानको टोकियोमा आइनस्टाइनले लेखेको ती नोट १५ लाख अमेरिकी डलर (१५ करोड ५६ लाख नेपाली रुपैयाँ) मा बिक्री भएको हो । 
वैज्ञानिक अल्बर्ट आइनस्टाइन होटेलमा थिए । केही समय पहिले उनलाई नोबेल पुरस्कार दिइएको खबर सुनाइएको थियो । आइनस्टाइनले एउटा कागजमा केही लेखे र होटेलका वेटरलाई दिए । उनले वेटरलाई यो नोट भविष्यमा मूल्यवान हुन सक्ने बताएका थिए । उनले नोटमा जीवनको उद्धेश्य प्राप्त गरे पनि खुसी मिल्छ भन्ने ग्यारेन्टी नभएको लेखेका थिए ।
 
आइनस्टाइन त्यति बेला जापानमा लेक्चर दिन आएका थिए । जब उनलाई नोबेल पुरस्कार जितेको खबर सुनाइयो, उनीसँग पैसा नभएकोले उपहारस्वरुप नोट दिएका थिए । उनले त्यो नोट जर्मन भाषामा लेखेका थिए, जसमा लेखिएको थियो , ‘सफलता र सफलतासँगै आउने कुराहरुले एक शान्त र विनम्र जीवनमा अत्यधिक खुसी दिन्छ ।’
त्यसै समयमा आइनस्टाइनले अर्को नोट पनि लेखेका थिए, ‘जहाँ इच्छा, त्यहाँ उपाय ।’

यी नोटहरु मंगलबार इजरायलको जेरुसेलम अक्सन हाउसमा लिलामीमा बिक्री भएको थियो । अक्सन हाउसले यी नोट किन्ने व्यक्तिको परिचय खुलाएको छैन । २ हजार डलरबाट सुरु भएको बोलकबोल १५ लाख डलरसम्म पुगेको हो । यी नोट बेच्ने व्यक्ति भने आइनस्टाइनलाई नोबेल पुरस्कार जितेको खबर पुर्याउने व्यक्तिको भतिज भएको बताइएको छ । 
–एजेन्सीको सहयोगमा
