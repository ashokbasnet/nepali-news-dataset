९६ वर्षमा बीए पास गरेर सिगेमीले बनाए नयाँ विश्व कीर्तिमान

टोकियो, जेठ २२ । एकजना जापानी नागरिकले ९६ वर्षमा बीए पास गरेर बीए पास गर्ने विश्वको सबैभन्दा बढी उमेरको व्यक्तिको नयाँ कीर्तिमान राखेका छन् ।उनले जापानको क्योतो विश्वविद्यालयबाट हालैमात्र सेरामिक कला विषयमा स्नातक पास गरेका थिए ।९६ वर्षमा स्नातक गरेका उनलाई गिनिज वर्ल्ड रेकर्डले हालैमात्र संसारको सबैभन्दा पाको उमेरमा स्नातक गर्ने व्यक्तिकारुपमा प्रमाणपत्र प्रदान गरेको शनिबारका जापानी सन्चारमाध्यमले लेखेका छन् ।जापानका ९६ वर्षीय नागरिक सिगेमी हिराताले क्योतो विश्वविद्यालयबाट सबैभन्दा पाको उमेरमा स्नातक पास गरेकाले उनलाई गिनिज वर्ल्ड रेकर्डले प्रमाणपत्र दिएको हो ।उनी सन् १९१९ मा हिरोसिमामा जन्मिएका हुन् । उक्त विश्व रेकर्डपछि खुसी भएका उनका साथीहरुले उनलाई सोही कलेजमा स्वागत् गरेका थिए ।उनले योमियुरी समचारपत्रमा भने–‘मलाई बधाइज्ञापन गर्न को साथी आए मैले चिनिनँ तर मलाई आज निकै नै खुसी लागेको छ ।’त्यस रेकर्डले आफूलाई निकै ठूलो उर्जा दिएको उनले सो पत्रिकालाई बताएका छन् । उनलाई सो कोर्ष पूरा गर्न ११ वर्ष लागेको बताइएको छ ।आफ्नो जागिरबाट सेवानिवृत्त भएका उनले ११ वर्षअघि सो विश्वविद्यालय भर्ना भएका थिए ।उनले आफू कम्तीमा पनि १०० बाँच्ने इच्छा भएको र त्यति समयसम्म बाँच्ने धारणा राखे । आफूले केही न केही नाम राखौं भनेर नै यो काम गरेको उनले बताए ।‘हुन त म सक्षम र सबल नै छु तरपनि यो उमेरमा क्याम्पस जाँदा भने एक हिसाबले हाँसोको पात्र हुने गरेको छ’–उनले भने ।सामान्यतया जापानी नागरिकहरु विश्वका अन्यको तुलनामा बुढेसकालमा पनि सक्रियरुपमा काम गरिहरने हुन्छन् । रासस/एएफपी
