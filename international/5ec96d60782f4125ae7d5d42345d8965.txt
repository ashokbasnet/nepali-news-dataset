भारतको हरियाणाका पूर्व मूख्यमन्त्री चौटालालाई १० बर्ष जेल सजाय

माघ ९ – नयाँ दिल्लीको एक अदालतले हरियाणाका पूर्व मुख्य मन्त्री ओमप्रकाश चौटालालाई १० वर्षको जेल सजाय सुनाएको छ । १३ वर्ष अघि अवैध ढंगले शिक्षक नियुक्तिमा भ्रष्टाचार गरेको विषयमा दोषी ठहर गर्दै दिल्लीको अदालतले चौटाला सहित ५३ जनालाई सजाय सुनाएको हो । 

 

चौटालाका छोरा अजय, पूर्व सचिव विद्याधर, भारतीय प्रशासनिक सेवाका पूर्व वरिष्ठ अधिकारी सञ्जीकुमार सहित ९ जनालाई १०–१० वर्षको जेल सजाय सुनाइएको हो । सन् २००० मा मुख्यमन्त्री हूँदा ओमप्रकाश चौटालाले पैसा लिएर नाम फेरबदल गरी आफू निकटका व्यक्तिलाइ शिक्षक नियुक्ति गरेको आरोप थियो । त्यतिबेला ३२ सय ६ जना शिक्षक नियुक्त गरिएको थियो । 

 

चार पटक हरियाणाको मुख्य मन्त्री बनेका चौटाला भारतका पूर्व उपप्रधानमन्त्री देवीलालका छोरा हुन् । चौटाला अहिले हरियाणा राज्य विधान सभामा विपक्षी दलका नेता हुन् । 

 

अदालतको फैसला विरुद्ध चौटालाको पार्टीका भारतीय राष्ट्रिय लोक दलका हजारौं कार्यकर्ताले अदालत बाहिर प्रदर्शन गरेका छन् । 

 

प्रदर्शनका क्रममा प्रहरी र प्रदर्शनकारीबीच झडप समेत भएको छ । 

 

-एजेन्सीको सहयोगमा
