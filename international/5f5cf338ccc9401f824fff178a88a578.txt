विद्यालय खाजा कार्यक्रम कत्तिको प्रभावकारी ?

जेठ २८ – विद्यालय खाजा कार्यक्रम बालबालिकालाई विद्यालयमा टिकाइ राख्न सहयोगी बनेको तर धेरै देशमा यसको कार्यान्वयन सन्तोषजनक नरहेको संयुक्त राष्ट्रसंघले जनाएको छ ।
राष्ट्रसंघले विभिन्न संस्थासँगको सहकार्यमा विश्वव्यापी रुपमा भइरहेको विद्यालय खाजा कार्यक्रमको विश्लेषण प्रतिवेदन सार्वजनिक गर्दै खाजा कार्यक्रम प्रभावकारी रुपमा कार्यान्वयन हुन नसकेको जनाएको हो ।इमपेरियल कजेल लण्डनले पाटनरसिप फर चाइल्ड डेभलपमेन्ट (पिसिडी), विश्व खाद्य कार्यक्रम डब्लुएफपी र विश्व बैंकसँगको सहकार्यमा प्रतिवेदन तयार पारेको हो । प्रतिवेदनमा विद्यालय खाजा कार्यक्रम अत्यावश्यक रहेका देशमा नै यसको कार्यान्वयन कमजोर रहेको उल्लेख छ ।
कार्यक्रमले बालबालिकालाई विद्यालयमा राख्न र उनीहरुको पोषणको अवस्था सुधार गर्न महत्वपूर्ण भूमिका खेलेको विश्व बैंकका अध्यक्ष जिम योङ किमले बताउनुभयो ।
विद्यालय खाजा कार्यक्रम विभिन्न देशका राष्ट्रिय नीति तथा कार्यक्रममा समावेश गर्ने क्रम बढ्दै गएको विश्व खाद्य कार्यक्रमका कार्यकारी प्रमुख एदरिन कजनले बताउनुभयो । यो सकारात्मक भएपनि कार्यान्वयन पक्षमा हुने गरेका कमजोरी भने चिन्ताको विषय रहेको उहाँको भनाई छ ।
ब्राजिल, चिली, इक्वेडर, घाना, भारत, केन्या, माली, मेक्सीको, नामिबिया, नाइजेरिया, दक्षिण अफ्रिकासहित विश्वका धेरै देशमा कार्यक्रम लागु भएको छ ।
विद्यालय खाजा कार्यक्रमका लागि विश्वभर हरेक वर्ष ७५ अर्ब अमेरिकी डलर खर्च हुने गरेको छ । यसबाट ३६ करोड बालबालिका लाभान्वित हुने गरेका छन् । 
– एजेन्सीको सहयोगमा
