एप्पललाई बहिष्कार गर्न ट्रम्पको आग्रह

फागुन ८ – आउँदो नोभेम्बरमा हुने अमेरिकी राष्ट्रपति निर्वाचनमा रिपब्लिकन पार्टीको तर्फबाट उम्मेदवार बन्ने दौडमा रहनु भएका डोनाल्ड ट्रम्पले आइफोन निर्माता कम्पनी एप्पललाई बहिष्कार गर्न आग्रह गर्नु भएको छ । उहाँले अमेरिकी नागरिकसँग एप्पललाई बहिष्कार गर्न आग्रह गर्नुभएको हो । गएको डिसेम्बरमा क्यालिफोर्नियाको सन बर्नारडिनोमा भएको अन्धाधुन्ध गोली काण्डका आरोपितको आइफोन अनलक नगरेसम्म एप्पललाई बहिष्कार गर्न ट्रम्पले आग्रह गुर्न भयो ।
एप्पलले ती आरोपितको आइफोनको डेटासम्म पुग्नका लागि सहयोग गर्नका लागि फोनको सेक्युरेटी सफ्टवेय तोड्न गरेका आग्रह अस्वीकार गरेको थियो । एप्पलले प्रयोगकर्ताको गोपनियताको संरक्षण गर्ने भन्दै ती आरोपितको आइफोन अनलक गर्न मानेको थिएन । अमेरिकी अधिकारीले सन बर्नारडिनोमा भएको गोली काण्डमा संलग्न दुई मध्ये एकको आइफोन फेला परेका थिए । तर एप्पलका अधिकारीले भने उनको फोन अनलक गर्न मानेका छैनन् । सन बर्नारडिनो गोली काण्डमा १४ जनाको ज्यान गएको थियो ।
ट्रम्पले एक चुनावी र्‍यालीको क्रममा आरोपित आक्रमणकारीको आइफोनको डेटा नदिएसम्म एप्पलको बहिष्कार गर्न आग्रह गर्नु भएको हो । बिहीबार अमेरिकाको एक अदालतले आक्रमणकारीको फोनको सूचना दिनका लागि सहयोग गर्न एप्पललाई आदेश दिएको थियो । 
– एजेन्सीको सहयोगमा
