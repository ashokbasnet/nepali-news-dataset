विद्यार्थीका लागि अष्ट्रेलिया सबैभन्दा महङ्गो

साउन ३० – अष्ट्रेलिया अन्तर्राष्ट्रिय विद्यार्थीका लागि विश्वको सबैभन्दा महङ्गो गन्तव्य भएको एक अध्ययनले देखाएको छ ।
अन्तर्राष्ट्रियस्तरमा बैकिङ तथा फाइनान्स सेवा दिँदै आएको  एचएसबीसी संस्थाले गरेको अध्ययनले त्यहाँका कलेज तथा विश्वविद्यालयको शुल्क र जीवनशैलीका कारण विदेशी विद्यार्थीका लागि निकै महँगो पर्ने देखाएको हो ।
अध्ययनका अनुसार औसतमा त्यहाँ एक विदेशी विद्यार्थीको वार्षिक झण्डै ४२ हजार ३ सय डलर खर्च हुने गर्दछ । यस्तै दोस्रो महँगो गन्तव्यमा परेको अमेरिकामा भने वार्षिक झण्डै ४० हजार अमेरिकी डलर खर्च हुने गरेको छ ।
पढाइका लागि निकै ठूलो रकम खर्चनुपरेपनि विश्वका कुल एक तिहाइ विदेशी विद्यार्थीको रोजाइ भने अमेरिका र अष्ट्रेलिया नै हुने गरेको छ । अमेरिका र अष्ट्रेलियामा पढाइको शुल्क लगभग बराबर भएपनि अष्ट्रेलियाको महँगो जीवनशैलीका कारण यी देशबीचको खर्चको अन्तर धेरै भएको हो ।
अष्ट्रेलियामा बस्नका लागि मात्र वर्षमा औसत १५ हजार डलर खर्च हुने गर्छ । अष्ट्रेलियामा महँगी बढेसँगै विदेशी विद्यार्थीको संख्यामा पनि कमी आएको काउन्सिल अफ इन्टरनेशनल स्टुडेन्ट्स अष्ट्रेलियाले जनाएको छ ।
यो वर्षको जुन सम्ममा ३ लाख ८० हजार विदेशी विद्यार्थी भित्रिएको र यो संख्या पछिल्लो वर्षभन्दा २ दशमलव २ प्रतिशतले कम भएको काउन्सिलले जनाएको छ । अष्ट्रेलियामा पढ्न जाने विद्यार्थीमध्ये ३० प्रतिशत चीनका र ९ दशमलव २ प्रतिशत भारतका रहेका छन् ।
