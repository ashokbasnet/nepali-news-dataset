नर्सको आत्महत्यापछि अष्ट्रेलियामा नक्कली कल प्रकरणको छानवीन सुरु

मंसिर २८ – अष्ट्रेलियाले बेलायतकी युवराज्ञीको उपचार भएको लण्डन अस्पतालमा भएको नक्कली कल प्रकरणको औपचारिक छानवीन शुरु गरेको छ । 

सञ्चार तथा मिडिया प्राधिकरण एसिएमएले अस्पतालमा फोन गर्ने टुडे एफएमको लाइसेन्स लिने संस्थालाई केन्द्रीत गरी छानवीन शुरु गरेको हो ।

 

प्राधिकरणले कल गर्ने रेडियो प्रस्तोतालाई भने छानवीनको दायरामा नपार्ने बताएको छ । प्राधिकरणका अध्यक्ष क्रिस च्यापम्यानले टुडे एफएमले प्रशारण सम्बन्धि दायित्वको उल्लंघन गरे नगरेको परीक्षण भइरहेको बताउनुभयो ।

टुडे एफएमका दुई जना प्रस्तोताले आफूहरु बेलायतकी महारानी र युवराज चाल्र्स भएको परिचय दिंदै युवराज्ञी केटको स्वास्थ्यबारे जानकारी लिएका थिए । जुन सामाग्री रेडियोमा प्रशारण भएको तीन दिनपछि जानकारी दिने नर्स जेसिन्था साल्डानाले आत्महत्या गरेसंगै रेडियोको आचारसंहिताबारे बहस शुरु भएको छ ।

रेडियोले नक्कली कल गरिएकोमा माफी माग्दै आउँदो यो वर्षसम्म विज्ञापनबाट हुने सबै नाफा नर्स जेसिन्थाको परिवारलाई दिने घोषणा गरेको छ ।
