उत्तरकोरिया आणविक वार्ताका लागि इच्छुक

असार ६ – उत्तर कोरियाले लामो समयदेखि अवरुद्ध आणविक वार्ता फेरी शुरु गर्न चासो देखाएको छ ।
चिनियाँ उपविदेशमन्त्रीसंगको छलफलमा कोरियाली समकक्षीले अन्तर्राष्ट्रिय साझेदार देशसंगको वार्तालाई अघि बढाउने इच्छा व्यक्त गरेका चिनियाँ विदेश मन्त्रालयले जनाएको छ ।
कोरियाली अधिकारीले आणविक मुद्दालाई शान्तिपूर्ण रुपमा समाधान गर्न चाहेको बताएका छन् । उत्तर कोरियाको विवादास्पद आणविक कार्यक्रमबारे ६ देश सम्मिलित वार्ता सन् २००८ मा भंग भएयता थप छलफल हुन सकेको छैन ।
चीनसंगको छलफलपछि आणविक वार्ताप्रति उत्तर कोरियाको चासोबारे प्रतिक्रिया दिंदै संयुक्त राष्ट्रसंघका महासचिव बान की मुनले कोरियाली प्रायद्वीपमा तनाव कम गर्न चीनले रचनात्मक भूमिका खेलेको भन्दै प्रशंशा गर्नुभएको छ ।
उहाँले दुवै कोरियालाई वार्तामा सहभागी गराउनका लागि सबैभन्दा पहिले तनाव कम हुनु जरुरी रहेको उल्लेख गर्नुभएको छ । उत्तर कोरियाले केही दिन अघि मात्रै अमेरिकासँग क्षेत्रीय शान्ति कायम गर्नका लागि भन्दै उच्चस्तरीय वार्ताको प्रस्ताव राखेको थियो ।
तर उत्तर कोरियाले यसअघि धेरैपल्ट सम्झौता तोडेकाले विश्वास गर्ने अवस्था नरहेको भन्दै अमेरिकाले कोरियाको शब्दको नभई व्यवहारको समीक्षा गरिने प्रतिक्रिया दिएको छ ।
