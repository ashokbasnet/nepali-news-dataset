भवन भत्किँदा पुरिएकी महिलाको १७ दिनपछि उद्दार

बैशाख २७ – बंगलादेशमा व्यापारिक भवन भत्किँदा पुरिएकी एक महिला १७ दिनपछि जिवित भेटिएकी छन् ।
क्षतिग्रस्त भवनको भुइँतल्लामा फँसेकी महिलाको १७ दिनपछि सकुशल उद्दार गरिएको बंगलादेशको द डेली स्टार पत्रिकाले जनाएको छ ।
रेश्मा नामकी ती महिलाको शरीरमा कुनै चोटपटक लागेको छैन । उनले १७ दिनपछि खाना र पानी खाएकी छन् । बंगलादेशको सेनाका अनुसार भवन भत्किँदा हालसम्म एक हजार भन्दा बढी मानिसले ज्यान गुमाएका छन् ।
उद्दारकर्ताहरुले क्षतिग्रस्त भवनबाट अझै शवहरु निकालिरहेका छन् ।
समाचार संस्था रोयटर्सका अनुसार भवन भत्किँदा ज्यान गुमाउनेको संख्या शुक्रबारसम्म एक हजार ३८ पुगेको छ ।
क्षतिग्रस्त भवनबाट हालसम्म झण्डै २५ सय जनाको उद्दार गरिएको छ ।
औद्योगिक क्षेत्रहरुमा भएको कमजोर सुरक्षा व्यवस्थाका कारण बंगलादेशमा हरेक वर्ष हजारौँ कामदारले ज्यान गुमाउँछन् ।
यो हप्तामात्र बंगलादेशको एक उद्योगमा आगो लाग्दा ८ जना मजदुरले ज्यान गुमाएका छन् ।
