अमेरिकाले ब्याजदर बढायो

पुस २ – अमेरिकाको केन्द्रीय बैंक फेडरल रिजर्भले झण्डै १० वर्षमा पहिलो पटक ब्याजदर बढाएको छ । फेडरल रिजर्भले शुन्य दशमलव २५ प्रतिशतले ब्याजदर बढाउने निर्णय गरेको हो । अब ब्याजदर शुन्य दशमलव २५ देखि शुन्य दशमलव ५० का बिच रहनेछ ।
फेडरल रिजर्भले आउँदो वर्षको आर्थिक विकासको दरको अनुमान पनि दुई दशमलव तीनबाट बढाएर दुई दशमलव चार पुर्‍याएको छ । यसबाट बैंकले अमेरिकाको अर्थव्यवस्था अब आर्थिक मन्दीको चरणबाट बाहिर सामान्य अवस्थामा आएको भान दिन खोजेको छ । फेडरल रिजर्भकी अध्यक्ष ज्यानेट येलेनले यो निर्णयले अर्थतन्त्र फेरि बलियो हुन लागेको संकेत गरेको बताउनुभयो । यो निर्णयले रोजगारी बढाउनुका साथै आम्दानी र दशौं लाख अमेरिकीको आर्थिक कष्ट कम गर्ने अनुमान गरिएको छ । ब्याजर बढ्दा आर्थिक विकासमा असर नर्गने अमेरिकी केन्द्रीय बैंक फेडरल रिजर्भले जनाएको छ । फेडरल रिजर्भको ब्याजदर बढाउने निर्णयको विश्वभर असर पर्न थालेको छ । डलरको भाउ केही बढेको छ भने विश्वको शेयर बजार पनि बढ्दै गएको छ । अमेरिकामा सन् २००८ को डिसेम्बरदेखि ब्याजदर शुन्य प्रतिशत रहँदै आएको थियो । 
– एजेन्सीको सहयोगमा
