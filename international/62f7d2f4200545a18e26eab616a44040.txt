हिलारी क्लिन्टन आरोप मुक्त

असार २२ – अमेरिकाको संघीय जाँच आयोग एफबिआईले राष्ट्रपति पदकी उम्मेदवार हिलारी क्लिन्टन विरुद्ध कुनै आपराधिक आरोप दर्ता नर्गने घोषणा गरेको छ । एफबिआईले डेमोक्र्याटिक पार्टीको तर्फबाट राष्ट्रपति पदकी उम्मेदवार क्लिन्टनसँग उहाँ विदेश मन्त्री रहँदाको बेलाका इमेलका बारेमा अनुसन्धान गरेको थियो । तर अनुसन्धनबाट क्लिन्टन विरुद्ध कुनै आपराधिक आरोप दर्ता गर्नु पर्ने नदेखिएको एफबिआईले जनाएको छ । केही दिनअघि एफबिआईले क्लिन्टनसँग सोधपुछ गरेको थियो ।
क्लिन्टनमाथि सरकारी प्रयोजनका आधिकारिक इमेल व्यक्तिगत इमेलमार्तफ पठाउने गरेको आरोप लागेको थियो । क्लिन्टनले आधिकारीक जानकारी व्यक्तिगत इमेलमार्फत व्यवस्थित गर्ने गरेको अरोप अस्वीकार गर्दै आउनुभएको थियो । एफबिआईले क्लिन्टन विरुद्ध आरोप लगाउनु पर्ने नदेखिएपनि उहाँले इमेल व्यवस्थापनमा गम्भीर हेलचक्र्याइँ गरेको भने उल्लेख गरेको छ । एफबिआईको निर्णयले राष्ट्रपति चुनावको प्रचार प्रशारमा रहेकी क्लिन्टनलाई राहत मिलेको छ । लामो समयदेखि चलेको छानबिनका कारण उहाँको चुनावी अभियान प्रभावित हुँदै आएको थियो । एफबिआईको निर्णय आएको केही समयपछि नै क्लिन्टन राष्ट्रपति ओबामासँगै एक कार्यक्रममा सहभागी हुनुभयो । नर्थ क्यारोलिनामा भएको चुनावी कार्यक्रममा राष्ट्रपति ओबामाले क्लिन्टनको उत्साहपूर्ण समर्थन गर्नुभयो । राष्ट्रपति ओबामा क्लिन्टनको चुनावी अभियानमा औपचारिक रुपमा सहभागी भएको यो पहिलो पटक हो ।
– एजेन्सीको सहयोगमा
