औँलामा अटाउने भ्यागुतो, इन्द्रेणी जस्तो टाउको भएको सर्प

पुस ४ – दक्षिणपूर्वी एसिया क्षेत्रमा एक सय ५० भन्दा धेरै नयाँ प्रजातिका जीवजन्तु र वनस्पति भेटिएका छन् । विश्व वन्यजन्तु कोष डब्लुडब्लुएफका अनुसार वर्ष २०१५ मा ग्रेटर मेकोङ रिजनको रुपमा चिनिने दक्षिणपूर्वी एसियामा जीवजन्तु र वनस्पति गरी एक सय ६३ नयाँ प्रजाति भेटिएको हो । यसमा औँलामा अटाउने सानो भ्यागुतोदेखि इन्द्रेणी जस्तो रंगको टाउको भएको सर्पसम्म छन् । डब्लुडब्लुएफका अनुसन्धानकर्ताले त्यहाँ अझै धेरै प्रजातिको खोजी हुन बाँकी नै रहेको बताएका छन् । ग्रेटर मेकोङ रिजनमा चीनको दक्षिणपश्चिमी क्षेत्र, भिएतनाम, कम्बोडिया, लाओस, थाइल्याण्ड र म्यानमार पर्छ । यो पृथ्वीमा जैविक विविधता बढी भएको क्षेत्र हो । चोरी सिकार तथा अवैध व्यापारका कारण यस क्षेत्रका धेरै जीवजन्तु र वनस्पति लोप हुने खतरामा छन् । यो क्षेत्रमा सन् १९९७ देखि २०१५ को भित्र दुई हजार चार सय ९ नयाँ प्रजाति भेटिएको समाचार संस्था रोयटर्सले जनाएको छ ।
