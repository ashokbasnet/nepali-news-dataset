इजिप्ट एअरको विमान दुर्घटनाग्रस्त : ओलान्द, आतंकवादीको हात ?

अपडेटः

काठमाडौं, जेठ ६ । फ्रान्सको प्यारिसबाट इजिप्टको कायरोका लागि उडेको इजिप्ट एअरबस ए३२० विमान भूमध्य सागरमा दुर्घटना भएको आशंका गरिएको छ ।स्थानीय रातको समयअनुसार ग्रीकको हवाई क्षेत्रबाट राडारसँग विमानको सम्पर्क टुटेको थियो ।‘एमएस८०४’ कलसाइन भएको विमानमा तीनजना बालबालिकासहित ५६ यात्रु, सातजना चालकदलका सदस्य र तीनजना सुरक्षाकर्मी रहेको बताइएको छ । विमानमा धेरैजसो इजिप्ट र फ्रान्सका नागरिक रहेका छन् ।आतंकवादीको संलग्नता ?फ्रान्सका राष्ट्रपति फ्रास्वाँ ओलान्दले इजिप्ट एअर दुर्घटनामा परेको भन्दै दुर्घटनामा आतंकवादीको संलग्नता पनि हुनसक्ने बताएका छन् ।इजिप्टको रक्षा मन्त्रालयले विमान भूमध्य सागरमा खस्नुअघि दुईपटक फनफनी घुमेको र त्यसपछि राडारसँग सम्पर्क टुटेको उल्लेख गरेको छ ।इजिप्टको हवाई क्षेत्रको १० माइलभित्र प्रवेश गरेपछि राडरसँग विमानको सम्पर्क टुटेको हो । विमान कम्पनीले १३ वर्ष पुरानो एअरबस हराएको पुष्टि गरेको छ ।ग्रीक र इजिप्सियन सैन्यबलले ग्रीक टापु कार्पातोसमाको दक्षिणी समुद्रमा बृहद् खोजी गरिरहेका छन् । (एजेन्सी)
