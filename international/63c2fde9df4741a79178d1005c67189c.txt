इक्वेडरमा शरण मागे विकिलिक्स संस्थापक असान्जले

असार ६ – इराक तथा अफगान युद्धमा अमेरिकाले गरेका अमानविय गतिविधिका गोप्य दस्तावेज सार्वजनिक गर्ने विकिलिक्सका संस्थापक जुलियन असान्जले इक्वेडरसँग शरण मागेका छन् । स्वीडेनमा सुपुर्दगी गर्ने फैसलाबिरुद्ध दायर मुद्दा हारेपछि असान्जले शरण मागेका हुन् ।

 

स्वीडेनमा सुपुर्दगी गरिने निश्चित भएपछि असान्ज मंगलबार लन्डनस्थित इक्वेडरको दुतावासमा शरणका लागि पुगेका हुन् । विकिलिक्सकै दुई पूर्व महिला कर्मचारीमाथि यौन दुर्व्यवहार गरेको आरोपमा स्वीडेनमा असान्ज बिरुद्ध यौन अपराधको मुद्दा चलिरहेको छ ।

इक्वेडरले असान्जको अनुरोधको अध्ययन र विचार गरिरहेको बताएको बिबिसीले जनाएको छ । ‘उनले हामीसँग शरण मागेका छन्’, इक्वेडरको दुतावसद्वारा जारी विज्ञप्तीमा भनिएको छ, ‘शरण मागेकोले हामीले उनको निवेदन तत्काल पास गरेका छौँ ।’ इक्वेडरका विदेश मन्त्री रिकार्डो पातिनोका अनुसार असान्जले निवेदनमा आफुलाई अनावश्यक रुपमा सताइएको बताएका छन् ।

स्वीडेन सुपुर्दगी गरिएमा आफुलाई अमेरिका हस्तान्तरण गरिने खतरा रहेकोले उनी त्रसित छन् । आफ्नो वेबसाइट विकिलिक्समार्फत अमेरिका लगायत अन्य देशका हजारौँ गोप्य दस्तावेज सार्वजनिक गरेपछि उनी अमेरिकाको तारो बनेका छन् ।

असान्जले आफुमाथि लगाइएका आरोप आधारहीन भएको र राजनीतिक पूर्वाग्रहले प्रेरित भएको बताउँदै आएका छन् । उनले अमेरिकाको योजनामा झुटा मुद्दा लगाएर षड्यन्त्र गरिएको आरोप लगाएका छन् ।

असान्ज सन् २०१० को डिसेम्बरमा बेलायतमा पक्राउ परेका हुन् । –एजेन्सीको सहयोगमा
