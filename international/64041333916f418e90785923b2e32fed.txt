अमेरिकाले अफगानिस्तानमा सैन्य अभियान अन्त्य गर्ने

पुस २८ – अमेरिकी सेनाले आउँदो अप्रिलसम्म अफगानिस्तानमा आफ्ना सबैजसो सैन्य अभियान अन्त्य गर्ने भएको छ । 

अमेरिका भ्रमणमा रहेका अफगानी राष्ट्रपति हमिद कारजाई र अमेरिकी राष्ट्रपति बाराक ओबामाबीच यस्तो सहमति भएको हो ।

राष्ट्रपति ओबामाले यसअघि निर्धारित गरिएको समयअघि नै अफगानी सेनालाई सुरक्षाको जिम्मेवारी दिने र सैन्य अभियान रोकिएपछि अमेरिकी सेना सहयोगी भूमिकामा रहने बताउनुभयो । बसन्त ऋतु शुरु भएपछि अमेरिकी सेना अफगानी फौजलाई प्रशिक्षण, सल्लाह र सहयोग दिने काममा सहभागी हुने उहाँको भनाई छ ।

तर अमेरिकी सेना अफगान सेनाको अगुवाइमा भने सैन्य अभियानमा सहभागी हुनेछन् । कारजाईसंगको छलफलपछि संयुक्त पत्रकार सम्मेलनलाई सम्बोधन गर्दै ओबामाले अमेरिकी सैन्य अभियानको समाप्ति अफगानिस्तानलाई पूर्ण सार्वभौम बनाउने दिशातर्फ महत्वपूर्ण कदम हुने बताउनुभयो ।

अमेरिकाले यसअघि सन् २०१३ को मध्यमा अफगानी सेनालाई सुरक्षा जिम्मेवारी दिने बताएको थियो । दुई देशका राष्ट्रपतिबीच अमेरिकाले आफ्नो नियन्त्रणमा रहेका कैदीको जिम्मेवारी अफगान सरकारलाई सुम्पिने सहमति पनि भएको छ ।

अफगानी राष्ट्रपति कारजाईले अन्तर्राष्ट्रिय सेना फिर्तिसंगै देशको सुरक्षाको जिम्मा स्वदेशी सेनामा आउनु निकै सुखद भएपनि नागरिकलाई सुरक्षा दिनु निकै ठूलो चुनौती हुने प्रतिक्रिया दिनुभएको छ ।
