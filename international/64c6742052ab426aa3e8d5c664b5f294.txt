क्यान्सर उपचारको नयाँ र प्रभावकारी पद्धती विकास

फागुन ५ – क्यान्सरको उपचारका लागि नयाँ थेरापी विकास भएको वैज्ञानिकले बताएका छन् । क्यान्सर विरुद्ध लड्ने रोग प्रतिरोधात्मक क्षमता बढाउने यो थेरापीले ९० प्रतिशत भन्दा धेरैमा प्रभावकारी काम गरेको वैज्ञानिकले बताएका छन् ।
यो थेरापीमा क्यान्सरका बिरामीबाट सेता रक्त कोषिका निकालेर त्यसलाई प्रयोगशालामा आनुवंशिक रुपमा परिवर्तन गरी फेरि बिरामीकै शरीरमा राखिन्छ । यसरी राखिएको परिवर्तित सेता रक्त कोषिकाले क्यान्सरको उपचारमा खोपको जस्तै काम गर्ने वैज्ञानिकको दाबी छ । अमेरिकाको वासिन्टन डिसीमा भएको अमेरिकन एसोसिएसन फर दि एडभान्समेन्ट अफ साइन्सको वार्षिक बैठकमा प्रस्तुत गरिएको अनुसन्धान प्रतिवेदन अनुसार क्यान्सरको उपचारमा आनुवंशिक रुपले विकसित गरिएका सेता रक्त कोषिका निकै प्रभावकारी देखिएको उल्लेख छ । 
विशेषज्ञले यसको परीक्षण निकै उत्साहजन भएपनि यो अझै सुरुवाति चरणमा नै रहेको बताएका छन् । यो थेरापी परीक्षणको क्रममा दुई जना बिरामीको ज्यान गएको थियो । प्रतिवेदनमा त्यो कुरा भने उल्लेख गरिएको छैन । तर प्रमुख अनुसन्धानकर्ता तथा फ्रेड हुट्चिनसन क्यान्सर अनुसन्धान केन्द्रका प्राध्यापक स्ट्यानली रिडेलले ती बिरामी क्यान्सरको अन्तिम अवस्थामा रहेकाले उपचारले काम नगरेको बताउनुभयो । 
विश्व स्वास्थ्य संगठन डब्लुएचओका अनुसार विश्वभर हरेक वर्ष एक करोड ४० लाख क्यान्सरका नयाँ बिरामी थपिने गरेका छन् । 
– एजेन्सीको  सहयोगमा
