विधानसभा चुनावलाई लिएर भाजपाका चार वरिष्ठ नेताद्वारा शीर्ष नेतृत्वको आलोचना

कात्तिक २५ – भारतको सत्तारुढ भारतीय जनता पार्टीका चार जना वरिष्ठ नेताले शीर्ष नेतृत्वको आलोचना गरेका छन् । शीर्ष नेतृत्वले दिल्ली विधानसभामा भएको हारको समिक्षा नगरेका कारण बिहार विधानसभा चुनावमा पनि पार्टीले लज्जास्पद हार व्यहोरोको भन्दै वरिष्ठ नेताले नेतृत्वको आलोचना गरेका हुन् ।
भाजपाका चार वरिष्ठ नेता लालकृष्ण आडवाडी, मुरली मनोहर जोशी, यशवन्त सिन्हा र शान्ता कुमारले संयुक्त विज्ञप्ति निकालेर गएको एक वर्षदेखि पार्टीलाई शक्तिबिहिन बनाएकाले बिहार विधानसभामा पराजित भएको बताएको समाचार संस्था पिटिआईले जनाएको छ । बिहार विधानसभामा भएको हारको गहन सहिक्षा हुनु पर्ने चार नेताको माग छ । पार्टी केही सिमित व्यक्तिको नियन्त्रणमा रहेको र यसले छलफल तथा सहमतिको संस्कार अन्त्य गरेको चार नेताको आरोप छ ।
विहार विधानसभामा भएको हार चुनाव प्रचार प्रसारको जिम्मेवारी लिएका व्यक्तिको कमजोरी भएको नेताहरुको भनाई छ । बिहार चुनावको प्रचार प्रसार प्रधानमन्त्री नरेन्द्र मोदीको नेतृत्वमा भएको थियो ।
चार नेताले घुमाउरो तरिकाले प्रधानमन्त्री मोदीको आलोचना गरेको भारतीय सञ्चारमाध्यमले जनाएका छन् । २ सय ४३ सिट भएको विहार विधान सभा चुनावमा राष्ट्रिय जनाता दल, जनता दल युनाइटेड र कांग्रेस आइ सहितको महागठबन्धनले एक सय ७८ सिट जितेको थियो भने भाजपाले ५३ सिट मात्रै जितेको थियो ।
– एजेन्सीको सहयोगमा
