अदालतको अपहेलना मुद्दामा पाकिस्तानी प्रधानमन्त्री दोषी ठहर

बैशाख १४ - पाकिस्तानको सर्वोच्च अदालतले प्रधानमन्त्री युसुफ रजा गिलानीलाई अदालतको अवहेलना मुद्धामा दोषी ठहर गरेको छ । अदालतको अवहेलनाका लागि ६ महिना जेल हुने व्यवस्था छ । तर अदालतले उहाँलाई जेल हाल्नु नपर्ने फैसला गरेको छ । मुद्धामा सुनुवाईका क्रममा न्यायाधीशका सामु उपस्थित भएको समय नै गिलानीका लागि सजाय हुने अदालतले स्पष्ट गरेको अन्तर्राष्ट्रिय सन्चारमाध्यमले जनाएका छन् ।

 

राष्ट्रपति आसिफ अलि जरदारी विरुद्धको भ्रष्टाचारको मुद्धा ब्यूँताउन अदालतले दिएको आदेश नमानेपछि गिलानीमाथि अदालतको अवहेलना गरेको मुद्धा लगाईएको थियो । बहालवाला प्रधानमन्त्रीलाई अदालतले सजाय सुनाएको पाकिस्तानमै यो पहिलो पल्ट हो । गिलानीले अदालतको फैसला अनुचित भएको प्रतिक्रिया दिनुभएको छ ।

अदालतले दोषी ठहर गरीसके पनि गिलानीले पदबाट राजीनामा भने नदिने बरु फैसला विरुद्ध अपिल गर्ने उहाँका वकिलले बताएका छन् । अदालतले संविधानको जुन धारामा टेकेर गिलानीलाई सजायँ सुनाएको छ, त्यस अन्तर्गत उहाँ पदमा रहीरहन अयोग्य ठहरिएकाले तत्काल पदबाट राजीनामा दिनुपर्ने कानूनविद्हरुले बताएका छन् ।
