औषधिको बट्टामा चेतावनी सहितको लेबल !

फागुन १२ – भारतले चिकित्सकको सल्लाह बिना प्रयोग गर्दा हुने खतराबारे उपभोक्तालाई जानकारी दिन औषधिको खोल वा बट्टामा चेतावनी सहितको लेबल राख्नुपर्ने अनिवार्य व्यवस्था गर्न लागेको छ । 

सबै प्रकारका एन्टिबायोटिक, क्षयरोगको औषधि लगायत बिरामीले आफैले किनेर खाने गरेका औषधिमा त्यस्तो ब्यवस्था गर्ने तयारी भएको हो ।

स्वास्थ्य मन्त्रालयले गठन गरेको टास्क फोर्सले दिएको सुझावका आधारमा सरकारले नयाँ व्यवस्था गर्न लागेको स्वास्थ्यमन्त्री गुलाम नबी आजादले जानकारी दिनुभयो । नयाँ व्यवस्था अनुसार सरकारले तोकेको औषधिमा उत्पादकले ठूलो रातो अक्षरमा ‘आरएक्स’ लेख्नुपर्नेछ । यसको अर्थ ‘चिकित्सकको सल्लाह बिना बिरामीले किन्न नहुने र दर्ता गरिएका चिकित्सा व्यवसायीको सिफारिस बिना व्यवसायीले औषधि बेच्न बेच्न नपाउने’ भन्ने हुन्छ ।

औषधिको जथाभावी प्रयोगले रोग प्रतिरोधात्मक क्षमता घट्दै गएकाले यस्तो व्यवस्था गर्न लागिएको स्वास्थ्य मन्त्रालयले जनाएको छ । औषधिको जथाभावी प्रयोगका कारण रोगीमा गम्भीर परिणाम देखिने गरेकाले यसलाई रोक्न नयाँ व्यवस्था गर्नु जरुरी रहेको विज्ञहरुले बताएका छन् ।

तर औषधिको खोलमा चेतावनी लेख्दैमा प्रभावकारी नहुने भन्दै उनीहरुले औषधिको जथाभावी प्रयोग र हानीबारे नागरिकलाई सचेत पार्ने अभियान सन्चालन गर्नुपर्नेमा जोड दिएका छन् ।
