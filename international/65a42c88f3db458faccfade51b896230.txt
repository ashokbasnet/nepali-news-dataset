विश्वमा मोटोपन भएका मानिसको संख्या चार गुणाले वृद्धि

पुस १९ – विश्वमा पछिल्लो तीन दशकमा मोटोपन भएका मानिसको संख्या झण्डै चार गुणाले बढेको एक अध्ययनले देखाएको छ ।
बेलायती संस्था ओभरसिज डेभलपमेन्ट इन्स्टिच्यूटले विश्वमा अहिले हरेक तीन जनामा एक जना मानिसको तौल अत्यधिक रहेको पाइएको दावी गरेको छ ।
संस्थाका अनुसार ९० करोड ४० लाख मानिस मोटो व्यक्तिको सूचीमा रहेका छन् । सन् १९८० मा यो संख्या २५ करोड रहेको थियो । विकसित र उच्च आय भएका देशमा मात्रै मोटोपन भएका मानिसको संख्या ५५ करोड ७० लाख रहेको छ । संस्थाले प्रतिव्यक्ति आम्दानी बढ्दै गएका देशहरुमा मोटोपनको समस्या बढ्दै गएको जनाएको छ ।
प्रशस्त पैसा भएपछि खाने बानी र खानेकुरामा परिवर्तन आउँदा मोटोपन बढेको संस्थाको ठहर छ । मोटोपनसँगै ह्रृदयाघात, मधुमेह जस्ता रोग पनि बढ्दै गएको पाईएको छ ।
सन् १९८० देखि सन् २००८ को बीचमा विश्वभर मोटोपन भएका मानिसहरुको संख्या बढिरहेकै बेला विकासोन्मुख देशहरुमा लाखौं बालबालिका पोषणको अभावबाट गुज्रिएको संस्थाले जनाएको छ ।
एजेन्सीको सहयोगमा
