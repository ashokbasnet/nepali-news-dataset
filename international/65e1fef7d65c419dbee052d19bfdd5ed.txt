परमाणु वैज्ञानिकको हत्यामा सिआईएको हातः ईरान

माघ १ – ईरानले आफ्ना परमाणु वैज्ञानिक मुस्तफा अहमदी रोशनको हत्यामा अमेरिकी गुप्तचर निकाय (सिआईए)को हात रहेको आरोप लगाएको छ । ईरानले सिआईए विरुद्ध महत्वपूर्ण प्रमाण भेटिएको समेत दावी गरेको छ । 

 

परमाणु वैज्ञानिक रोशनको गत बुधबार हत्या भएको थियो । ईरानी विदेशमन्त्रीले अमेरिकालाई पत्र पठाउँदै यसको जानकारी गराएको ईरानी सरकारी सन्चारमाध्यमले जनाएका छन् । पत्रमा वैज्ञानिक रोशनको हत्यामा संलग्नलाई मार्गदर्शन र सहयोग गर्ने तथा योजना बनाउने काममा सिआईएको प्रत्यक्ष संलग्नता रहेको दावी गरिएको छ । 

 

ईरानले वैज्ञानिक रोशनको हत्या हुनु अघि पनि वैज्ञानिकहरुमाथि आक्रमण र हत्याका घटना हुनुमा अमेरिका, बेलायत र ईजरायलको हात रहेको आरोप लगाउँदै आएको छ । यी तिनै देशले भने घटनामा संलग्नता अस्वीकार गरेका छन् । – एजेन्सीको सहयोगमा
