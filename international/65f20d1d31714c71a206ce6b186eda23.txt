दिल्ली बलात्कार काण्डमा ४ जना दोषी ठहर

भदौ २५ – भारतको राजधानी नयाँ दिल्लीमा एक वर्षअघि भएको सामुहिक बलात्कारको घटनामा अदालतले ४ जनालाई दोषी ठहर गरेको छ ।
नयाँ दिल्लीमा रहेको दिल्ली उच्च न्यायालयको फास्ट ट्रयाक कोर्टले मुकेश सिंह, विनय शर्मा, अक्षय ठाकुर र पवन गुप्तालाई बलात्कार र हत्यामा दोषी ठहर गरेको छ ।
उनीहरुले डिसेम्बर १६ मा दिल्लीमा एक छात्रामाथि सामुहिक बलात्कार गरेका थिए । उनको उपचारका क्रममा सिंगापुरमा निधन भएको थियो । घटनापछि बसका चालक राम सिंह र उनका तीनजना साथीलाई गिरफ्तार गरिएको थियो ।  
घटनामा संलग्न पाँचजना अभियुक्तमाथि ३३ पेज लामो आरोपपत्र दाखिला गरिएको छ । बसका चालक राम सिंहको गएको मार्च ११ मा तिहाड जेलमा शव फेला परेको थियो । घटनामा संलग्न मध्य एक नाबालिकलाई छाडिएको थियो । दोषी ठहर भएकाहरुलाई मृत्युदण्डको सजायँ हुने अनुमान गरिएको छ ।
- भारतीय सञ्चार माध्यमको सहयोगमा
