सिरियामा भीषण हवाई हमला, २२ विद्यार्थीसहित २६ जनाको मृत्यु

काठमाडौं, कात्तिक ११ । सिरियाको उत्तर क्षेत्रमा पर्ने विद्रोहीले कब्जा गरेको इदलिब शहरमा गरिएको भिषण हवाई हमलामा कम्तिमा २६ जनाको मृत्यु भएको छ ।

शहरका विभिन्न स्थानमध्ये एक विद्यालय परिसरमा पनि आक्रमण गरिएको र कम्तिमा २२ बालबालिकाको मृत्यु भएको बताइएको छ ।

हवाई आक्रमणमा रुसका युद्धक विमानको संलग्नता रहेको हुनसक्ने आशंका गरिएको छ ।

इदलिब प्रान्तको हास गाउँलाई सिरियाली विद्रोहीको गढ मानिन्छ । इदलिबको छेउतिर पर्ने हास सहरमा रहेको एक विद्यालयको प्राङ्गणमा हवाई आक्रमण भएको बेलायतस्थित सिरियाली मानवअधिकारवादी संस्थाले जनाएको छ ।

युनिसेफले जानीजानी स्कुललाई निशाना बनाएर आक्रमण गरिएको भए यो युद्ध अपराध हुने जनाएको छ ।

सिरियाको सरकारी टेलिभिजन च्यानलले चरमपन्थीहरुको इलाकामा हमला गरिएको र चरमपन्थीहरुकै मृत्यु भएको जनाएको छ ।

विद्यायलयमा हमला भएको र बालबालिकाको मृत्यु भएको खबरको उसले खण्डन गरेको छ । (एजेन्सी)
