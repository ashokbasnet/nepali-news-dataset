इक्वेडरमा सैनिक विमान दुर्घटना, सबै २२ जनाको मृत्यु

चैत ३ – दक्षिण अमेरिकी मुलुक इक्वेडरमा सैनिक विमान दुर्घटना हुँदा त्यसमा सवार सबै २२ जनाको ज्यान गएको छ । विमान इक्वेडरको पूर्वी प्रान्त पास्टासाको अमेजन क्षेत्रमा दुर्घटनामा परेको हो । इक्वेडरका राष्ट्रपति राफाइल कोरेयाले ट्वीट गरेर घटनाको पुष्टी गर्नुभएको छ । दुर्घटनामा कोही पनि बाच्न सफल नभएको राष्ट्रपति कोरेयाले बताउनुभएको छ । उहाँले ज्यान गुमाएकाका परिवारमा समवेदना व्यक्त गर्नुभएको छ ।


No hay sobrevivientes. Se nos fueron 22 soldados de la Patria.
Nuestro abrazo solidario a sus familias y a nuestras FFAA.
Es una tragedia.
— Rafael Correa (@MashiRafael) March 15, 2016

ज्यान गुमाउनेमा चालक दलका दुई, एक प्राविधिक तथा १९ जना इक्वेडरियन सैनिक छन् । ती सैनिक प्यारासुटिङको तालिमका लागि गएका थिए । इजरायलमा बनेको आराभा विमान नेपाली समय अनुसार बुधबार बिहान सवा १ बजे दुर्घटना भएको हो । दुर्घटनाको कारण भने थाहा भएको छैन । इक्वेडरका रक्षा मन्त्री रिकार्डो पाटिनोले उद्दार टोली घटनास्थलतर्फ गएको बताउनु भएको छ । 
– एजेन्सीको सहयोगमा
