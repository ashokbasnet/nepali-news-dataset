चिलीको जनगणनामा त्रुटी, रद्ध गर्न विज्ञको सुझाव

साउन २४ – चिलीमा सन् २०१२ मा भएको जनगणना त्रुटीपूर्ण रहेको तथ्य बाहिर आएको छ ।
कुल जनसंख्याको १० प्रतिशत जनगणनामा नसमेटिएको भन्दै विज्ञ समूहले सरकारलाई जनगणनाको नतिजा रद्ध गर्न सुझाव दिएको छ ।
राष्ट्रिय तथ्याङ्क संस्थानले गठन गरेको स्वतन्त्र आयोगले गणकहरुले घरमा नभएको या घर खाली भएको गलत सूचनाका आधारमा १० लाख भन्दा बढी मानिसलाई गणना गर्न छुटाएको दावी गरेको छ ।
समूहले यसअघिको गणनामा गम्भीर त्रुटी र थुप्रै समस्या रहेको भन्दै केही प्रश्नावली सहित सन् २०१५ मा अर्को जनगणना गर्न पनि सरकारलाई सुझाव दिएको छ । आयोगका अनुसार तथ्यांकमा नसमेटिएकामध्ये एक तिहाई मानिस घरमा नभएका र दुई तिहाईका बारेमा अध्ययन नै नगरिएको या घर खाली रहेको भनेर उल्लेख गरिएको छ ।
३ महिनाको अध्ययनपछि आयोगले अहिलेको जनसंख्या आधिकारीक संख्याका रुपमा उल्लेख गर्न नहुने बताएको छ । आयोगको सुझावका बारेमा प्रधानमन्त्री सेवास्टियन पिनेराले सरकारका सल्लाहकारसंग छलफल गरेपनि  तत्काल जनगणना गर्ने कि नगर्ने भन्ने निर्णय गरिएको छैन ।
