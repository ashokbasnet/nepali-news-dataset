भारतका पाँच राज्यमा आउँदो महिनादेखि विधानसभा चुनाव

फागुन २२ – भारतको निर्वाचन आयोगले पाँच राज्यमा विधानसभा चुनावको मिति घोषणा गरेको छ । निर्वाचन आयोगले केरला, तमिलनाडु, पश्चिम बंगाल, असम र पुडुचेरीमा विधानसभा चुनावको मिति घोषणा गरेको हो ।
यी राज्यमा अप्रिल तथा मे महिनामा मतदान हुनेछ । पाँच राज्यका कुल ८ सय २४ विधानसभा क्षेत्रमा १७ करोड मतदाताले मतदान गर्ने निर्वाचन आयोगमा प्रमुख आयुक्त नसिम जैदीले बताउनुभयो । यसपटक मतदाता पत्रमा उम्मेदवारको पनि तस्बिर राखिने र यसले मतदातालाई सजिलो हुने प्रमुख निर्वाचन आयुक्त जैदीको भनाई छ । सबै विधानसभा क्षेत्रमा महिला मतदान केन्द्र र नमुना मतदान केन्द्र पनि बनाइने छ ।
असम र पश्चिम बंगालमा निष्पक्ष तथा पारदर्शी चुनावका लागि सबै मतदान केन्द्रमा केन्द्रीय सुरक्षा बल तैनाथ हुने छन् । चार अप्रिलदेखि सुरु भएको मतदान १६ मेमा सकिने छ ।
१९ मेमा सबै राज्यको मतगणना हुने छ । असममा अप्रिल चार र ११ गरी दुई चरणमा मतदान हुनेछ । यस्तै पश्चिम बंगालमा ६ चरणमा मतदान हुनेछ भने तमिलनाडु, केरला र पुडुचेरीमा एक एक चरणमा मतदान हुनेछ ।
– एजेन्सीको सहयोगमा
