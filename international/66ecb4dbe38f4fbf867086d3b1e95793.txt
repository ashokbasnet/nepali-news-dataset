ग्वान्टानामो जेल बन्द गर्ने ओबामाको प्रस्ताव

फागुन १२ – अमेरिकी राष्ट्रपतिको कार्यालय ह्वाइट हाउसले ग्वान्टानामो जेल बन्द गर्ने योजना पेश गरेको छ । राष्ट्रपति बाराक ओबामाले लामो समयदेखि ग्वान्टानामो जेल बन्द गर्नका लागि पहल गर्दै आउनुभएको छ । जेल बन्द गर्ने योजना पेश गर्दै राष्ट्रपति ओबामाले यो अमेरिकी इतिहासको एक अध्याय बन्द गर्नु जस्तै रहेको बताउनुभयो । उहाँले भन्नुभयो ‘यसबाट थाहा हुने छ की हामीले ९/११ आक्रमणपछि के सिक्यौं । त्यसले हामीलाई सँधै अघि बढिरहनु पर्ने चेताना दिएको छ ।’
ग्वान्टानामो जेल अमेकिरी मुल्यमान्यता विपरित रहेको र यसले विश्वमा आफूहरुको साख कमजोर हुँदै गएकाले यसलाई बन्द गर्नु नै उत्तम विकल्प रहेको ओबामाको भनाई छ । अमेरिकी रक्षा मन्त्रालय पेन्टागनले ग्वान्टानामोमा रहेका ९१ जना कैदीलाई उनीहरुको देश पठाउन वा अमेरिकाको सैन्य अथवा नागरिक जेलमा स्थानान्तरित गर्न सुझाव दिएको छ । तर कांग्रेस यो प्रस्तावको विपक्षलमा छ । यसले गर्दा यसलाई पारित गराउन समस्या हुन सक्ने छ । राष्ट्रपति ओबामामाले सन् २००९ मा यो जेल बन्द गर्ने दाबीका साथ आफ्नो कार्यकाल सुरु गर्नु भएको थियो । यो जेलमा वार्षिक झण्डै ४५ करोड अमेरिकी डलर खर्च हुने गरेको छ । क्युवामा रहेको अमेरिकी सेनाको यो जेलमा मानवअधिकारको चरम उल्लंघन हुने गरेको भन्दै मानवअधिकारवादीले त्यसको चर्को विरोध गर्दै आएका छन् ।
सन् २००२ मा यो जेल स्थापना भएपछि त्यहाँ बन्दी बनाइएका सात सय ८० जनामाथि अमानवीय व्यवहार भएको अधिकारकर्मीको भनाई छ । यो जेलका कारण अमेरिकाको राष्ट्रिय सुरक्षा अपमानित भएको राष्ट्रपति ओबामाको भनाई छ ।
– एजेन्सीको सहयोगमा
