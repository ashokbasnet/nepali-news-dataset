दिल्लीका मुख्य मन्त्री केजरीवालको सपथ

पुस १३ – भारतको दिल्लीमा आम आदमी पार्टीले सरकार बनाएको छ । आम आदमी पार्टीका नेता अरविन्द केजरीवालले दिल्लीको सातौं मुख्यमन्त्रीका रुपमा रामलिला मैदानमा शपथ लिनुभयो ।
केजरीवाल नेतृत्वको मन्त्रिमण्डलमा मनिष सिसोदिया, सोमनाथ भारती, सत्येन्द्र जैन, राखी बिरला, गिरीश सोनी र सौरभ भारद्वाज मन्त्री बनेको भारतीय संचार माध्यमले जनाएका छन् ।
शपथ ग्रहण समारोहमा बोल्दै मुख्यमन्त्री केजरीवालले भ्रष्टाचार विरुद्धको लडाइँ जारी राख्ने बताउनुभयो । सर्वसाधारण नागरिक सरह मेट्रो रेल चढेर शपथ लिन रामलिला मैदान पुगेका केजरीवालले नागरिक सामु जीवनभर घुस नखाने प्रतिवद्धता जनाउँदै आफ्ना मन्त्रीहरुलाई पनि घुस नखाने वाचा गराउनुभयो ।
घुस माग्ने कर्मचारीका विरुद्ध गुनासो राख्न दुई दिनभित्र फोन नम्बर सार्वजनिक गर्ने पनि उहाँले बताउनुभयो । दुई वर्षसम्म भ्रष्टाचारका विरुद्ध धर्ना र प्रदर्शन गरेपनि त्यसबाट राजनीति शुद्ध नहुने देखेर राजनीतिको फोहर सफा गर्न राजनीतिमा प्रवेश गरेको केजरीवालले बताउनुभयो । सबै कर्मचारी भ्रष्ट नभएको पनि केजरीवालले बताउनुभयो ।
केही दिनभित्र विधान सभामा विश्वास मत हासिल लिनु पर्ने विषयमा बोल्दै केजरीवालले विश्वास मत प्राप्त भएपनि नभएपनि कुनै चिन्ता नभएको बताउनुभयो । देशका हितमा काम गर्न राजनीतिमा आएको भन्दै केजरीवालले विश्वास मत नपाए चुनावमा जाने र नागरिकले बहुमत दिने दावी गर्नुभयो ।
७० सदस्यीय विधान सभामा आम आदमी पार्टीले २८ सिट जितेको छ र उसलाई आठ सिट जितेको कांग्रेस आईले समर्थन गरेको छ । भारतीय जनता पार्टीले ३२ सिट जितेको छ ।
