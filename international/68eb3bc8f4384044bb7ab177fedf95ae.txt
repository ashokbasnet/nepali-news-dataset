साउदी अरबले इरानसँगको कुटनीतिक सम्बन्ध तोड्यो

पुस २० - साउदी अरबले इरानसँगको कुटनीतिक सम्बन्ध तोडेको छ । साउदी अरेबियाले सिया धर्मगुरु शेख निम्र अल निम्रलाई फाँसी दिएपछि दुईदेशबिच तनाव बढ्दै गएको हो । 
साउदी अरबले इरानी अधिकारीलाई साउदी अरब छाड्न ४८ घण्टाको समय दिएको छ । धर्म गुरुलाई मृत्युदण्ड दिएकोप्रति इरानले साउदी अरेवियाको चर्को आलोचना गरेको छ । धर्मगुरु अल निम्रलाई मृत्युदण्ड दिएपछि आक्रोशित इरानका प्रदर्शनकारीले इरानको राजधानी तेहरानमा रहेको साउदी अरेबियाको दूतावासमा पसेर आगजनी गरेका थिए ।
धर्म गुरुलाई फाँसी दिइएपछि आक्रोश बढ्दै गएकाले नियन्त्रण गर्न कठिनाई हुने अनुमान गरिएको छ । साउदी अरेबिया सुन्नी समुदायको नेतृत्वमा छ भने इरान सिया बाहुल्य भएको राष्ट्र हो । फासी दिइएको विषयलाई लिएर साउदी अरेवियाकै विभिन्न ठाउँसहित यमन, पाकिस्तान, भारत, बहराइन लगायत राष्ट्रमा पनि विरोध भैरहेको छ ।
