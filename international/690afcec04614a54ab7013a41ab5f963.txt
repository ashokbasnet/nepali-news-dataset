आँधीले तमिलनाडु र आन्ध्रप्रदेशमा ७ को ज्यान गयो

कात्तिक १६ – निलम नामक सामुद्रिक आँधीका कारण भारतको तमिलनाडु र आन्ध्र प्रदेशमा गरी कम्तीमा सात जनाको ज्यान गएको छ ।

तमिलनाडु र पुडुचेरीमा पाँच जनाको ज्यान गएको छ भने ६ जना बेपत्ता भएका छन् । आन्ध्र प्रदेशमा दुई जनाको ज्यान गएको छ ।

 

मौसम विभागका अधिकारीहरुले आँधीले अनुमान गरिए भन्दा कम क्षति पुर्‍याएको बताएका छन् । बंगालको खाडीबाट शुरु भएको आँधी तमिलनाडु र आन्ध्र प्रदेशको तटीय क्षेत्रमा प्रवेश गर्दा ८० र १ सय किलोमिटर प्रतिघण्टाको गति हुने अनुमान गरिएपनि अधिकतम गति ७५ किलोमिटर प्रतिघण्टा रहेकाले क्षति कम भएको उनीहरुको भनाई छ ।

आँधी र वर्षाका कारण कच्ची घर र झुपडीमा क्षति पुगेको छ । आन्ध्र प्रदेशको नेल्लोरदेखि विशाखापट्टनम सम्म अन्नबाली नष्ट भएको छ । धेरै ठाउँमा सडक भत्किएकाले आवतजावत प्रभावित भएको भारतीय सञ्चारमाध्यमले जनाएका छन् । आँधीको गति रोकिएपनि दुवै राज्यका तटीय क्षेत्रमा अझै पनि वर्षा भईरहेको छ ।
