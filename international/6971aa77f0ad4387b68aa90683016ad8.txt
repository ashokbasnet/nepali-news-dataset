सोमालियाका बिद्रोहीद्वारा इथियोपियाका ६० सैनिक हत्या

जेठ २८ – सोमालियाको इस्लामिक बिद्रोही संगठन अल–शबाबले इथियोपियाका ६० सैनिकको हत्या गरेको दाबी गरेको छ । अल–शबाबका लडाकुले सोमालियाको हेलगन शहरमा रहेको अफ्रिकन युनियनका सैनिकको बेस क्याम्पमा आक्रमण गरी इथियोपियाका सैनिको हत्या गरेको बिबिसीले जनाएको छ । अफ्रिकी युनियनले इथियोपियाका सैनिक मारिएको बारेमा केही बताएको छैन ।
हेलगनमा दोहोरो भिडन्त भएको र धेरैको ज्यान गएको हुन सक्ने अधिकारकर्मीले बताएका छन् । अफ्रिकन युनियनले जवाफी कारबाहीमा एक सय १० जना बिद्रोही लडाकु मारिएको जनाएको छ । यस्तै ठूलो मात्रामा हतियार पनि बरामद गरेको युनियनले दाबी गरेको छ ।
सोमालियामा अल–शबाबले हिंसात्मक गतिविधि गर्दै आएको छ । अल–शबाबले नियन्त्रणमा लिएका क्षेत्रबाट उनीहरुलाई हटाउन अफ्रिकन युनियनका देशले संयुक्त सैन्य अभियान सुरु गरेका छन् । 
– एजेन्सीको सहयोगमा
