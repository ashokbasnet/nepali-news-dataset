राष्ट्रपतिलाई महामहिम नभन्ने !

असोज २४ – भारतका राष्ट्रपतिलाई सम्बोधन गर्दा प्रयोग हुने ‘महामहिम’ शब्द हटाईने भएको छ । राष्ट्रपति प्रणब मुखर्जीले देश र विदेशमा उच्च पदाधिकारीसंगको भेटघाटमा प्रयोग गरिने उच्च आदरार्थी शब्द परिवर्तन सम्बन्धि नयाँ व्यवस्थालाई स्वीकृति दिनुभएको छ ।

 

अब देशभित्र आयोजना गरिने कार्यक्रममा तथा राष्ट्रपतिसंग भारतीय अधिकारीको भेटघाटका क्रममा महामहिम शब्दको प्रयोग हुने छैन । राष्ट्रपति भवनका प्रवक्ताका अनुसार यस्ता कार्यक्रममा महामहिम शब्दको साटो राष्ट्रपति महोदय शब्द प्रयोग गरिनेछ ।

राष्ट्रपतिले स्वदेशी अधिकारी सामेल कार्यक्रममा अंग्रेजीमा प्रेसिडेन्ट या गर्भनरको अगाडि ‘हिज एक्सिलेन्सीको’ साटो ‘अनरेबल’ शब्द प्रयोग गर्न निर्देशन दिनुभएको छ । यसको साथै नामको अगाडि श्री या श्रीमती शब्द प्रयोग गरिनेछ ।

तर विदेशी उच्च अधिकारीसंगको भेटका क्रममा भने अन्तर्राष्ट्रिय परम्पराको पालना गर्दै एक्सिलेन्सी शब्द प्रयोग गरिनेछ । राष्ट्रपतिको सचिवालयको आधिकारिक लेखनमा महामहिम शब्दको साटो राष्ट्रपतिजी शब्द प्रयोग गरिने पनि तय भएको भारतीय अधिकारीहरुले जनाएका छन् ।

राष्ट्रपति प्रणव मुखर्जीले शहरका कुनै पनि ठाउँमा हुने कार्यक्रममा सहभागी हुन जाँदा मिलाईने सुरक्षा व्यवस्थाका कारण आम नागरिकलाई असुविधा हुन नदिन तथा पुलिस र अरु निकायमाथि कामको बोझ नपार्न सबै कार्यक्रम राष्ट्रपति भवन परिसरमा गर्न निर्देशन समेत दिनुभएको छ ।
