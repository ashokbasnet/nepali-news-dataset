सशस्त्र समूहको आक्रमणमा ७ शान्ति शैनिकको ज्यान गयो

असार ३० – सुडानको डार्फरमा सशस्त्र समूहको आक्रमणमा परी ७ जना राष्ट्रसंघीय शान्ति सेनाको ज्यान गएको छ ।
१७ जना घाइते भएका छन् । दक्षिणी डार्फरको राजधानी न्याला नजिक पर्ने मानावासीमा राष्ट्रसंघीय शान्ति सेना र स्थानीय प्रहरी चढेको गाडीमा आक्रमण भएको राष्ट्रसंघले जनाएको छ ।
राष्ट्रसंघले ज्यान गुमाउने सबै सैनिक तान्जानियाका नागरिक रहेको पुष्टि गरेको छ । घाइते हुने मध्य २ जना महिला प्रहरी सल्लाहकार समेत रहेका छन् ।
युनाइटेड नेशन्स मिसन ईन डार्फरका प्रवक्ता क्रिस्टोफर साईकम्यानिकले शान्ति सैनिकहरु गस्तीमा रहेका बेला हतियारधारी समूहले आक्रमण गरेको जानकारी दिनुभयो । आक्रमणकारी समूहको पहिचान हुन सकेको छैन ।
मिसनले घटनालाई मिसनको इतिहासकै गम्भीर क्षति भनेको छ । महासचिव बान की मूनले घटनाको निन्दा गर्दै यसको पूर्ण छानबीनका लागि सुडानसँग आग्रह गर्नुभएको छ । उहाँले दोषीमाथि कानुनी कारबाहीका लागि सुडान सरकारले तत्काल कारवाही थाल्ने अपेक्षा पनि गर्नुभएको छ ।
एजेन्सीको सहयोगमा
