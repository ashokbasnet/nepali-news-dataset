अष्ट्रेलियाको पत्रिकाले १९ सय कर्मचारी कटौती गर्ने

असार ४ – अष्ट्रेलियाको एक सञ्चार माध्यम फायर बक्सले ३ वर्ष भित्रमा १ हजार ९ सय कर्मचारी कटौती गर्ने घोषणा गरेको छ । फायर बक्सले आफ्नो दुई वटा चर्चित पत्रिका पनि परिमार्जन गरी निकाल्ने बताएको बिबिसीले जनाएको छ ।

 

फायरबक्सका कार्यकारी अध्यक्ष ग्रेग हेउडले जटिल अवस्थामा पुगेर कर्मचारी कटौती गरेको भन्ने भ्रममा नपर्न आग्रह गर्नुभएको छ । उहाँले पाठकमा आउने परिवर्तन जस्तै कम्पनी पनि नयाँ ढंगले अगाडि बढ्न लागेको बताउनुभयो ।

पत्रिकाको स्वरुप परिवर्तन गरेपनि त्यसको सन्दर्भ सामाग्री र सम्पादकीय भने परिवर्तन नगर्ने कम्पनीले जनाएको छ । फायर बक्स कम्पनीको प्रतिद्वन्द्वी रुपर्ट मर्डोचले पनि कर्मचारी कटौती गर्न सक्ने अनुमान लगाइएको छ ।

आर्थिक मन्दीकै कारण खर्च कम गर्न कम्पनीले कर्मचारी कटौती गर्न लागेको विश्लेषण गरिएको छ ।
