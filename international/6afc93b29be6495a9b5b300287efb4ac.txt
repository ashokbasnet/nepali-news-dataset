​इन्डोनेसियामा सैनिक विमान दुर्घटना, तेह्र जनाको मृत्यु

पुस ३ – इन्डोनेसियामा आइतबार सेनाको विमान दुर्घटना हुँदा १३ जनाको ज्यान गएको छ ।  इन्डोनेसियाको टीमीका शहरबाट उडेको हेरकुलेस सी १३० विमान निर्धारित तालिकानुसार अवतरण हुन नसकी पूर्वी क्षेत्रमा आपत्कालिन अवतरण हुन परेपछि दुर्घटना भएको बिविसीले जनाएको छ । स्थानीय समयानुसार विहान ६ बजेदेखि विमान सम्पर्क बिहिन भएको थियो । विमान स्थानीय समयअनुसार विहान ६ः १३ मा अवतरण गर्ने तालिका रहेको थियो । 
विमानमा १३ जना सवार थिए । ती मध्ये तीन जना विमान चालक, आठ जना प्राविधिक, एक जना नाविक (विमानको पथप्रदर्शक) र सुरक्षा अधिकृत रहेका थिए । उनीहरु सबैको ज्यान गएको छ । 
विमान दुर्घटना भएको क्षेत्र मौसमको बारेमा भविश्यवाणी गर्न नसकिने क्षेत्रको रुपमा चिनिन्छ । दुर्घटना हुनु अगाडी विमान बादलमा छिरेको अनुमान गरिएको छ ।  उद्धारकर्ताहरुले विमान भग्नावशेष अवस्थामा भेटिएको बताएका छन् । इन्डोनेसियामा यसअघि बोर्नेओमा पनि गएको नोभेम्बरमा सेनाको हेलिकोप्टर दुर्घटना हुँदा तीन जनाको ज्यान गएको थियो ।  
त्यस्तै खराव मौसमका कारण इन्सोनेसियाको सुलावेसीमा गएको मार्चमा भएको सेनाकै अर्को हेलिकोप्टर दुर्घटनामा १२ जनाको ज्यान गएको थियो ।
