भारतका पूर्व राष्ट्रपति कलामको निधन

काठमाडौं, साउन ११ - भारतका पूर्व राष्ट्रपति एपिजे अब्दुल कलामको हृदयघातका कारण निधन भएको छ । ८३ वर्षका कलामको नेपाली समय अनुसार सोमबार बेलुकी ८ बजे मेघालय राज्यको सिलोंङमा निधन भएको हो ।
सिलोङको आइआइएममा विद्यार्थीहरुलाई प्रवचन दिइरहेको बेला उहाँ अकस्मात अस्वस्थ हुनु भएको थियो ।  त्यसपछि उहाँलाई बेथना अस्पतालमा लगिएको थियो । जहाँ डाक्टरहरुले उहाँलाई मृत घोषणा गरे ।
मिसायल म्यानको रुपमा परिचित कलाम सन् २००२ देखि २००७ सम्म भारतको राष्ट्रपति हुनहुन्थ्यो । भारतको ११ औं राष्ट्रपतिको रुपमा काम गरेका उहाँ निक्कै लोकप्रिय हुनहुन्थ्यो । सन् १९९७ मा भारतको सर्वश्रेष्ठ नागरिकको सम्मान भारत रत्न पाएका उहाँले ४ दशकसम्म भारतको डिफेन्स रिसर्च एण्ड डेभ्लपमेन्ट अर्गनाइजेशन र इण्डियन स्पेश रिसर्च अर्गनाइजेशनमा काम गर्नुभएको थियो ।
उहाँको जन्म सन् १९३१ को अक्टुबर १५ तारिखमा दक्षिण भारतमा रहेको तमिलनाडु राज्यको रामेश्वरमा भएको थियो । उहाँ अविवाहित हुनुहुन्थ्यो तर बालबालिकालाई असाध्यै माया गर्नुहुन्थ्यो । विवाह नगर्नुको कारण कलामले कहिल्यै पनि खुलाउनु भएन । उहाँको निधनमा भारतमा ७ दिने राष्ट्रिय शोकको घोषणा गरिएको छ ।
