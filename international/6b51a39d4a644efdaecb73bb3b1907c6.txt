खमेर रुजका दुई नेतालाई आजीवन कारावास

साउन २२ – मानवता विरुद्धको अपराध गरेको आरोपमा कम्बोडियाका दूई जना खमेर रुज नेतालाई आजीवन कारावासको सजायँ सुनाइएको छ ।
संयुक्त राष्ट्रसंघ समर्थित कम्बोडियाको न्यायाधीकरणले खमेर रुज शासनका बेला नेता पोल पोटपछि दोश्रो नम्बरका नेता नुओन ची र माओवादी शासनका प्रमुख खिउ साम्फानलाई आजीवन कारावासको सजायँ सुनाएको हो ।
उनीहरुले मानवता विरोधी नीति बनाएको र नागरिकको हत्यामा सहयोग गरेको न्यायाधीकरणको ठहर छ । तर ची र साम्फानले भने आफूहरुमाथि लागेको आरोप अस्वीकार गरेका छन् । तर बयानका क्रममा उनीहरुले आफ्नो शासनकालमा भएको घटनाको पश्चाताप भएपनि आफूहरुले हत्याको आदेश नदिएको र त्यसबारेमा जानकारी समेत नभएको दावी गरेका छन् ।
खमेर रुज शासनका बेला सन् १९७५ देखि १९७९ सम्म मानिस भोकमरी, अत्यधीक कामका कारण या राज्य विरोधी भएको आरोपमा मृत्युदण्ड दिइएका कारण २० लाख भन्दा बढी मानिसले ज्यान गुमाएको अनुमान छ । खमेर रुज शासनमा कृषि प्रधान समाज निर्माणको नाममा शहरहरु खाली गराएर त्यहाँका बासिन्दालाई जर्बजस्ती ग्रामीण सहकारी संस्थामा संलग्न गराइएको थियो ।
त्यस क्रममा उनीहरुले अत्यधिक काम र भोकमरीका कारण ज्यान गुमाएका थिए । यस्तै शासक विरोधी मानिएका बुद्धिजिवी, अल्पसंख्यक, पूर्व अधिकारी र उनीहरुका परिवारको हत्या भएको थियो ।
