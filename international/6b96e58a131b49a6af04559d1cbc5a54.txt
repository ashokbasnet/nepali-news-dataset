भारतमा संसद आक्रमणका दोषीलाई फाँसी दिइयो

माघ २७ – भारतीय संसदमा भएको आक्रमणका दोषी अफजल गुरुलाई शनिबार फाँसी दिइएको छ । अफजललाई स्थानीय समय अनुसार बिहान साढे ७ बजे दिल्लीको तिहाड जेलमा फाँसी दिइएको भारतीय सञ्चारमाध्यमले जनाएका छन् ।

अफजललाई फाँसी दिइएको खबर सार्वजनिक भए लगत्तै देशका विभिन्न ठाउँमा सुरक्षा व्यवस्था कडा पारिएको छ भने जम्मु काश्मिर प्रशासनले अनिश्चितकालीन कर्फ्यूको घोषणा गरेको छ ।

सन् २००१ डिसेम्बर १३ मा संसदमा भएको आतंकवादी आक्रमणका मुख्य योजनाकार मानिएका अफजललाई सर्वोच्च अदालतले सन् २००४ मा दोषी ठहर गर्दै फाँसीको सजायँ सुनाएको थियो । राष्ट्रपति प्रणव मुखर्जीले शुक्रबार क्षमादानको याचना खारेज गर्दै फाँसीको सजायँ सदर गर्नुभएको थियो ।
