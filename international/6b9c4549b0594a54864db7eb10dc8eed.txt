मलेसिया एयरलाइन्सका सिइओले १ वर्षमै दिए राजिनामा

वैशाख ८ – मलेसिया एयरलाइन्सका प्रमुख कार्यकारी अधिकृत सिइओ क्रिस्टोफ म्युलरले राजिनामा दिनुभएको छ । म्युलरले मलेसिया एयरलाइन्सको प्रमुख कार्यकारी अधिकृतको जिम्मेवारी सम्हालेको एक वर्षपछि नै राजिनामा दिनुभएको हो । म्युलर गएको वर्षको मेमा मलेसिया एयरलाइन्सको प्रमुख कार्याकारी अधिकृतको रुपमा नियुक्त हुनुभएको थियो । सन् २०१४ मा मलेरिया एयरलाइन्सको एमएम ३७० विमान बेपत्ता भएको थियो भने एमएच १७ विमान युक्रेनमा बिद्रोहीको आक्रमणमा परि दुर्घटना भएको थियो ।
त्यसपछि एयरलाइन्स आर्थिक संकटमा फसेको छ । म्युलरले एक वर्षको कार्यकालमा एयरलाइन्सको आर्थिक अवस्थामाथि उठाउनका लागि सुधारको काम गर्दै आउनुभएको थियो । तर उहाँले अचानक राजिनामा दिनुभएको छ । उहाँले परिवर्तित व्यक्तिगत कारणले पदबाट राजिनामा दिएको बताउनुभएको छ ।
मलेसिया एयरलाइन्सका अध्यक्ष नुर युसुफले म्युलरको राजिनामा बाट आफूहरु निराश भएको तर म्युलरको निर्णयको सम्मान गर्ने बताउनुभएको छ । म्युलरले आउँदो सेप्टेम्बरसम्म बोर्डमा बसेर भने काम गर्नुहुने छ । नयाँ कार्यकारी अधिकृत ल्याउने प्रक्रिया सुरु भइसकेको मलेसिया एयरलाइन्सले जनाएको छ ।  
– एजेन्सीको सहयोगमा
