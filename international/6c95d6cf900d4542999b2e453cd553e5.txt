उत्तर कोरियाबारे छलफल गर्न राष्ट्रसंघ सुरक्षा परिषदको आपतकालिन बैठक बस्दै

संयुक्त राष्ट्रसंघका महासचिव एन्टोनियो गुटेरेसले मिसाइल परीक्षणले दिएको चुनौतीको सामना गर्नेलगायतका विषयमा छलफल गर्न सुरक्षा परिषद्को आपतकालीन बैठक आह्वान गरेका हुन् । उनले उत्तर कोरियालाई अन्तर्राष्ट्रिय नियम पालना गर्न आग्रहसमेत गरेका छन् ।

बैठकअघि संयुक्त राष्ट्रसंघका लागि अमेरिकी राजदूत निकी हेलीले उत्तर कोरियामाथि अब गम्भीर कारबाही गर्नुपर्ने आवश्यकता रहेको बताइन् । उनले उत्तर कोरियाली कदमलाई ‘अति’को संज्ञा दिइन् ।

उत्तर कोरियाले मंगलबार जापानको होकाइदो द्वीपमाथिबाट क्षेप्यास्त्र परीक्षण गरेको थियो ।

यसैबीच अमेरिकी राष्ट्रपति डोनाल्ड ट्रम्पले उत्तर कोरियाले गरेको नयाँ मिसाइल परीक्षणले उसको छिमेकी जापान र संयुक्त राष्ट्रसंघको अपमान गरेको आरोप लगाएका छन् । उनले उत्तर कोरियाविरुद्ध प्रयोग गर्न सकिने सबै विकल्पका बारेमा विचार गरिरहेको जानकारी दिए । (एजेन्सी)
