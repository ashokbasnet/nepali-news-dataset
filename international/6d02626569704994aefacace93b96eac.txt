‘पाकिस्तानले चाहे अफगानिस्तानमा एक हप्तामै संघर्ष रोकिन्छ’

असार १९ – आतंकवाद अन्त्यका लागि पाकिस्तानले तालिवानसंग आग्रह गरे अफगानिस्तानमा चलिरहेको संघर्ष एक हप्तामा अन्त्य हुने अफगानी सेनाले दावी गरेको छ ।
सेना प्रमुख शेर मोहम्मद करिमीले तालिवान नेताहरु पाकिस्तानबाट नियन्त्रित रहेको र पाकिस्तानमा आश्रय लिइरहेकाले पाकिस्तानले प्रयास गरे अफगानिस्तानको संघर्ष रोकिने बताउनुभयो ।
बिबिसीसंगको कुराकानीमा करिमीले पाकिस्तान र अमेरिकाले चाहने हो भने अफगानिस्तानमा शान्ति छाउने दावी पनि गर्नुभयो छ । पाकिस्तानले तालिबान नेतृत्वमाथि दबाब सिर्जना गर्ने हो या उनीहरुलाई संघर्ष रोक्नका लागि सहमत गराउने हो भने यसले अफगानिस्तानलाई धेरै हदसम्म सहयोग पुग्ने उहाँको भनाई छ ।
तालिवानी नेतृत्व पाकिस्तानमै रहेको र तालिवान पाकिस्तानको नियन्त्रणमा रहेको र करिमीको दावी छ । यसअघि नेटो सेनाले पाकिस्तान आफ्नो सीमा भित्र तालिवान नेताहरुले शरण लिएको कुरामा जानकार रहेको बताएको थियो ।
तर पाकिस्तानले भने तालिबानमाथिको आफ्नो प्रभाव अस्वीकार गर्दै आइरहेको छ । बरु उसले धेरै लडाकुहरुले अफगानिस्तानको पूर्वी प्रान्त कुनारलाई आधार क्षेत्र बनाई उत्तरपश्चिमी पाकिस्तानामा आक्रमण गर्दै आएको दावी गरेको छ ।
