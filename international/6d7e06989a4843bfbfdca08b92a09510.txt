भारतीय माओवादीले क्रुरतापूर्ण कारबाही नगर्ने

कात्तिक १५ – भारतीय कम्युनिष्ट पार्टी माओवादीले आफ्नो प्रभाव इलाकामा क्रुरतापूर्ण कारबाही नगर्ने घोषणा गरेको छ । 

मध्य र पूर्वी भारतमा सक्रिय माओवादीले आफ्ना वर्ग शत्रुका विरुद्ध कारबाही गर्दा क्रुर तरिका नअपनाउने बताएको हो ।

 

माओवादीले आफू विरुद्धको कारबाही अभियानमा सहभागी सुरक्षाकर्मी, प्रहरीका लागि सुराकी गरेको आरोपमा नियन्त्रणमा लिइएका व्यक्ति र आफूबाट विभाजन भएका संगठनलाई वर्ग शत्रु मान्दै आएको छ ।

झारखण्डका प्रहरी अधिकारी फ्रान्सिस इन्दुवरको हत्यापछि माओवादीले क्रुरतापूर्ण कारवाही अन्त्य गर्नेबारे छलफल गरेको थियो । इन्दुवारको माओवादीले अपहरण पछि घाँटी रेटेर हत्या गरेका थिए । माओवादी प्रवक्ता मानसले अब त्यस्तो क्रुरतापूर्ण हत्याको सिलसिला रोकिएको बताएका बिबिसीले जनाएको छ ।

माओवादीको निर्णयपछि अब अराजक र अमानवीय गतिविधि रोकिने अपेक्षा गरिएको छ । तर माओेवादी प्रवक्ता मानसले हत्याका गतिविधि रोकिने नरोकिने भन्नेबारे भने स्पष्ट खुलाएका छैनन् ।

नागरिकमा त्रास फैलाएर आफनो प्रभाव बढाउन सजिलो हुने देखिएपछि प्रहरी र विद्रोही दुवै पक्षले आफ्ना विरोधी विरुद्ध निकै अमानवीय व्यवहार गर्ने गरेको भन्दै मानवअधिकारवादी संगठनले आलोचना गर्दै आएका छन् ।
