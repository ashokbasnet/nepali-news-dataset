महिलाको मुद्दा हेर्न छुट्टै अदालत

माघ ११ – महिलाको मुद्दा हेर्न भारतको पश्चिम बंगालमा महिलाको मुद्दामा सुनुवाई गर्ने विशेष अदालत स्थापना गरिएको छ । 

विशेष गरी महिला विरुद्ध हुने अपराधको मुद्दामा सुनुवाई गर्ने गरी स्थापना गरिएको अदालतमा न्यायाधीश, सरकारी वकिल र सबै कर्मचारी महिला हुनेछन् ।

कोलकाता उच्च अदालतका मुख्य न्यायाधीश अरुण मिश्राको आदेशमा विशेष अदालत स्थापना गरिएको भारतीय सञ्चारमाध्यमले जनाएका छन् । महिला माथि हुने अपराधसंग जोडिएका मामिला छिटो किनारा लगाउन र कानूनी कारवाहीका क्रममा महिलाको गोप्यता कायम राख्नका लागि अदालत स्थापना गर्नु अत्यावश्यक भएको न्यायाधीश मिश्राको भनाई छ ।

विशेष अदालत स्थापना पछि खासगरी बलात्कार र यौन दुर्व्यवहार पीडित महिलालाई सहज हुने अपेक्षा गरिएको छ । त्यस्ता घटनामा उजुरी लिने र सुनुवाई गर्ने अधिकारी पुरुष हुँदा महिलाले आफ्नो समस्या बताउन नसक्ने र पीडकले उन्मुक्ति पाउने अवस्था रहेकाले अब विशेष अदालतमार्फत महिलाले छिटो न्याय पाउने अधिकारकर्मीहरुको विश्वास छ ।
