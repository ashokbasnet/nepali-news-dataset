हराएको विमानको अवशेष जाभा समुद्रमा भेटिएको दाबी

पुस १५ – गएको आइतबारदेखि हराइरहेको एयर एसियाको विमानको खोजी मंगलबार पनि भैरहेको छ । जाभा समुद्रको कलिमानतान तटमा केही शंकास्पद वस्तु देखिएको छ । ती वस्तु हराइरहेको जहाजको हुन सक्ने इन्डोनेसियाको यातायात मन्त्रालयले जनाएको छ ।
रातो र सेतो रंगको वस्तु समुद्रमा तैरिएको अवस्थामा रहेको र त्यो हराइरहेको विमानको अवशेष हुन सक्ने अधिकारीहरुले बताएका छन् । तर त्यो वस्तु विमानकै अवशेष हो कि होइन भन्ने पुष्टि भएको छैन ।
यस विषयमा जाँच भैरहेको अधिकारीहरुले बताएका छन् । इन्डोनेसियाबाट सिंगापुरका लागि उडेको विमान उडेको दुई घण्टा पछि वेपत्ता भएको थियो । विमानसँगै चालक दलकासहित १ सय ६२ यात्रुको अवस्था पनि के छ भन्ने थाहा हुन सकेको छैन ।
विमानको खोजीमा सिंगापुर, मलेसिया, अस्ट्रेलिया, दक्षिण कोरिया, चीन, थाइल्याण्ड तथा फ्रान्स पनि सामेल भएका छन् । हराएको जहाजको खोजीका लागि कम्तिमा ३० वटा पानी जहाज, १५ जहाज र सात वटा हेलिकप्टर प्रयोग भएका छन् ।
