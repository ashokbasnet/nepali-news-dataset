सिंगापुरमा मृत्युदण्डको प्राबधान परिवर्तनको तयारी

असार २६ – सिंगापुरले लागूपदार्थ ओसारपसार र हत्याका मुद्दामा दिंदै आएको अनिवार्य मृत्युदण्डको प्रावधानमा परिवर्तनको तयारी गरेको छ । मृत्युदण्ड सम्बन्धि प्रावधान परिवर्तनको प्रस्तावमा नियोजित हत्या भएको पुष्टि भएको अवस्थामा मात्रै अनिवार्य मृत्युदण्डको व्यवस्था लागू हुने उल्लेख गरिएको छ ।

 

यस्तै अदालतले लागूऔषध ओसार पसारमा संलग्न तल्लो स्तरका कारोबारीलाई प्रहरीसंग समन्वय गरेको अवस्थामा कारवाही गर्नका लागि अदालतले स्वविवेक प्रयोग गर्न पाउने पनि प्रस्तावमा छ । अदालतले दुईथरी अवस्थामा मात्रै दोषीलाई मृत्युदण्ड दिने या आजीवन कारावासको सजाय सुनाउने भन्नेमा स्वविवेक प्रयोग गर्न पाउने प्रस्ताव गरिएको छ ।

पक्राउ परेको व्यक्ति तल्लो तहको लागूऔषध कारोबारी भएको, उ मानसिक रुपमा अस्वस्थ भएको या उसले प्रहरीसंग समन्वय गरेको अवस्थामा मात्रै अदालतले उसलाई दिने सजायमा स्वविवेक प्रयोग गर्न पाउने उपप्रधानमन्त्री तियो ची हिनले बताउनुभयो । प्रस्तावित विधान पारित गरी यसैबर्षको अन्त्य देखि लागू हुन सक्ने अपेक्षा गरिएको छ ।
