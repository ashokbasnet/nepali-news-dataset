यमनमा २० जना हुथी विद्रोही मारिए

असोज १ – साउदी अरब नेतृत्वको गठबन्धन सेनाले गरेको हवाई आक्रमणमा परि यमनका कम्तीमा २० जना हुथी विद्रोही लडाकूहरुको ज्यान गएको छ । 
यमनको दक्षिणपश्चिमी शहर मेदीमा गत चौविस घन्टामा भएको कारबाहीमा परि  उनीहरुको ज्यान गएको सरकारी अधिकारीले जानकारी दिएका छन् । 
सरकारी पक्षबाट शनिबार जारी वक्तव्यमा अरु १० जना विद्रोही लडाकू घाइते भएको उल्लेख गरिएको छ । गठबन्धन सेनाले शहरको रेड सी क्षेत्रमा विषेश चासोका साथ कारबाही प्रक्रिया अगाडि बढाएको छ । 
शुक्रबार बिहान सुरु भएको सुरक्षा कारबाही शनिबार विहानसम्म चलेको सुरक्षा अधिकारीलाई उद्धृत गर्दै सञ्चार माध्यमले जनाएका छन् ।  
कारबाहीका क्रममा भएको भिडन्तमा परि सुरक्षाकर्मीतर्फका चार जनाको ज्यान गएको र अरु चार जना घाइते पनि भएको सरकारी पक्षले जनाएको छ । 
घटनास्थल मेदी भन्ने ठाउँ साउदी अरबसँगको सिमानामा पर्दछ । कम्तीमा पनि विगत दुई वर्षदेखि त्यस क्षेत्रमा सरकारी सेना र विद्रोही लडाकूकाबिचमा दैनिक भिडन्त हुने गर्दछ । – रासस
