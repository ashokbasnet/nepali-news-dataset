अमेरिका र पाकिस्तानबीच युद्ध भए अफगानिस्तानले पाकिस्तानलाई साथ दिने

कात्तिक ६ — अमेरिका र पाकिस्तानबीच युद्ध भएमा आफुले पाकिस्तानलाई साथ दिने अफगानिस्तानले स्पष्ट पारेको छ । पाकिस्तानको एक टेलिभिजनलाई अन्तरवार्ता दिँदै अफगानी राष्ट्रपति हमिद कारजाइले यस्तो बताउनुभएको हो । पछिल्ला दिनमा अमेरिका र पाकिस्तानबीच सम्बन्ध चिसिँदै गएका बेला अफगानी राष्ट्रपतिको भनाइ बाहिर आएको हो ।  

 

 

पाकिस्तानी प्रशासनले अफगानिस्तानका लागि नराम्रो गरेपनि आफुहरुले पाकिस्तानलाई भाइचाराको हिसाबले हेर्ने र पाकिस्तानी नागरिकले आफगानीप्रति देखाएको आदरलाई अफगानिस्तानले कहिल्यैपनि नभुल्ने कारजाइको भनाई छ । कारजाइले अफगानिस्तानलाई नोक्सानी पुर्याउने गतिविधि बन्द गर्न पाकिस्तानलाई आग्रह गर्दै सुन्दर भविष्यको लागि सहकार्य गर्न आह्वान समेत गर्नुभएको छ । 

 

यसअघि पाकिस्तानसँग निकै क्रुद्ध रुपमा प्रस्तुत हुनेगरेका कारजाइको पछिल्लो भनाइलाई दुई छिमेकी बीचको सम्बन्ध सुधारको प्रयासका रुपमा लिइएको छ । पाकिस्तानले अफगानिस्तानमा क्रियाशील  तालिवान तथा अलकायदा विद्रोहीलाई सघाएको आरोप अमेरिका र अफगानिस्तानले लगाउँदै आएका छन् ।   - एजेन्सी
