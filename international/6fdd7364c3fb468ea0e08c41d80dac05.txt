पाकिस्तानमा दुईवटा रेल ठोक्किए, १८ जनाको मृत्यु

कात्तिक १८ – पाकिस्तानमा रेल दुर्घटना हुँदा कम्तिमा १८ जनाको ज्यान गएको छ । बिहीबार बिहान कराँचीमा भएको रेल दुर्घटनामा परि ४० जना घाइते भएको स्थानीय सञ्चारमाध्यमलाई उद्धृत गर्दै बिबिसीले जनाएको छ । कराँचीको रेल स्टेसनमा दुईवटा रेल ठोक्किएर दुर्घटना भएको हो । एउटा रेलले गलत संकेत दिएकाले दुर्घटना भएको खबर छ । तर रेलवे अधिकारीले भने दुर्घटनाको कारण नखुलेको बताएका छन् । दुर्घटनाका कारण कराँचीबाट छुट्ने सबै रेल सेवा अस्थायी रुपमा बन्द भएको छ । अहिले उद्धारको काम भइरहेको छ । टेलिभिजन फुटेजमा रेल क्षतिग्रस्त भएको देखिएको छ । मानिसहरु रेलका डिब्बामा फँसेका छन् ।
