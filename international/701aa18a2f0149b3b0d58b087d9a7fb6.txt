ओबामा ग्वान्टानामो बन्दीगृह बन्द गर्ने पक्षमा

बैशाख १८ – अमेरिकी राष्ट्रपति बाराक ओबामाले क्यूबाको ग्वान्टानामो बन्दीगृह बन्द गराउन प्रयास गर्ने प्रतिबद्धता जनाउनुभएको छ ।
बिना अभियोग लामो समयदेखि जेलमा राखिएको भन्दै बन्दीहरुको भोकहडताल चलिरहेका बेला ओबामाको यस्तो भनाई आएको हो । ह्वाईटहाउसमा सञ्चारकर्मीसंग कुरा गर्दै ओबामाले बन्दीगृह अमेरिकाको मुलभूत सिद्धान्तको विरुद्ध र अमेरिकी हितका विरुद्ध रहेको टिप्पणी गर्नुभयो ।
अमेरिकी संसद ग्वान्टानामो बन्दीगृह बन्द गर्ने कामको विरुद्धमा रहेपनि ओबामाले यस विषयमा सांसदहरुसंग फेरी छलफल गर्ने बताउनुभएको छ ।
ग्वान्टानामो बन्दीगृह अन्तर्राष्ट्रियस्तरमा अमेरिकी छवि र प्रतिबद्धताका लागि उचित नभएको, आतंकवाद विरोधी प्रयासमा धक्का पुर्‍याएको, आतंकवादी उत्पादन गर्ने उपकरण बनेको भन्दै उहाँले यो बन्द गर्नु अत्यावश्यक भएको बताउनुभयो ।
ओबामाले ग्वान्टानामो बन्दीगृहले समस्या लम्ब्याइरहेको भन्दै यो बन्द नगरे स्थिति अझै बिग्रने टिप्पणी गर्नुभयो । अमेरिकालाई सुरक्षित राख्नका लागि ग्वान्टानामो अत्यावश्यक होइन भन्ने कुरा बुझ्नु महत्वपूर्ण रहेको उहाँको भनाइ छ ।
सन् २००१ को सेप्टेम्बर ११ पछि आतंकवाद विरुद्धको अभियानका क्रममा पक्राउ परेकालाई राख्न सन् २००२ मा क्युबामा ग्वान्टानामो बन्दीगृह स्थापना गरिएको थियो ।
