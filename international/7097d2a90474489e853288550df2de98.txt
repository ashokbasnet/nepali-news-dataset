सिरियामा गृहयुद्धको खतरा बढेको राष्ट्रसंघको भनाई

कात्तिक २४ — संयुक्त राष्ट्रसंघीय मानवअधिकार उच्चायोगले सिरियामा गृहयुद्धको खतरा बढेको भन्दै चिन्ता व्यक्त गरेको छ । सुरक्षा परिषदमा बोल्दै मानवअधिकार उच्चायुक्त नवनिथम पिल्लेले सिरियाका नागरिक पनि लिबियाका विद्रोहीकै बाटोमा हिंड्ने संभावना देखिएकाले गृहयुद्धको खतरा रहेको बताउनुभयो । 

 

शान्तिपूर्ण परिवर्तनको आवाज दबाउन सरकारले दमन र हिंसाको सहारा लिएकाले सिरियाका नागरिक हतियार उठाएर विद्रोह गर्न बाध्य बनिसकेको राष्ट्रसंघले टिप्पँणी गरेको छ ।

 

मानवअधिकार उच्चायुक्त पिल्लेले सिरिया सरकारले अरब लिगसँग गत हप्ता गरेको सम्झौता पालना नगरेको दावी गर्नुभयो । सम्झौता अनुसार सिरियाले संघर्ष भईरहेका शहरका आवास क्षेत्रबाट सेना फिर्ता बोलाउने भनिएपनि ति क्षेत्रमा अझै पनि सेनाले प्रदर्शनकारीमाथि आक्रमण जारी राखेको र सम्झौता भएयता पनि धेरै नागरिकको ज्यान गईसकेको पिल्लेको भनाई छ । 

 

पिल्लेले अन्तर्राष्ट्रिय समुदायले सम्झौता लागू गर्न सिरियालाई दबाब दिनुपर्नेमा जोड दिनुभएको बिबिसीले जनाएको छ । — एजेन्सी
