कान्दाहार विमान अपहरण काण्डका आरोपी १३ वर्षपछि पक्राउ

भदौ २८ – कान्दाहार विमान अपहरण काण्डका एक जना आरोपीलाई भारतीय प्रहरीले झण्डै १३ वर्ष पछि पक्राउ गरेको छ । अपहरणमा संलग्न जावेद अहमद भनिने मेहराजुद्धिनलाई भारतको जम्मु कश्मिर प्रहरीले  पक्राउ गरेको हो ।

 

पाकिस्तानबाट नेपाल हुँदै काश्मीर जान लागेका बेला मेहराजुद्धिनलाई जम्मु काश्मिर राष्ट्रिय राजमार्गबाट पक्राउ गरिएको प्रहरी अधिकारीहरुले दावी गरेका छन् ।  जावेद नामले पनि चिनिने मेहराजुद्धिन काश्मिरका बासिन्दा रहेको र युनाईटेड जेहाद काउन्सिल आबद्ध भई गतिविधी सन्चालन गर्दै आएको प्रहरीको दावी छ ।

सन् १९९९ को डिसेम्बर २४ तारिखमा काठमाण्डुबाट दिल्लीका लागि उडेको ईन्डियन एयरलाईन्सको बिमान मेहराजुद्धिन सहितका आतंकवादीले अपहरण गरी अफगानिस्तानको कान्धार पुर्‍याएका थिए । विमानमा १ जनाको अपहरणकारीले हत्या गरेका थिए । बाँकी १ सय ७६ यात्रुलाई जोगाउन भारतले आतंकवादी समूहका तीन जना नेतालाई रिहा गरेपछि अपहरणकारीले विमान छोडेका थिए ।

अपहरणमा संलग्न तीन जनालाई सन् २००८ मा जन्मकैदको सजाय सुनाईएको थियो । १९९९ मा पाकिस्तान पसेका मेराजुद्धिन आतंकवादी क्रियालापका लागि नयाँ भर्ति गर्न काश्मिर गएको प्रहरीको दावी छ ।
