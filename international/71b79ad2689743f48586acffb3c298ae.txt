कतारले आप्रवासी कामदारको अधिकार संरक्षणका लागि ठोस काम नै गरेन : एम्नेष्टी

मंसिर १६ – कतारले प्रतिबद्धता व्यक्तअनुसार आफ्नो देशमा कार्यरत आप्रवासी श्रमिकको अधिकार संरक्षणका लागि ठोस कदम नचालेको एम्नेष्टी इन्टरनेशनलले आरोप लगाएको छ ।
एम्नेष्टीको अन्तर्राष्ट्रिय सचिवालयले विज्ञप्ती निकालेर सन् २०२२ को विश्वकप फुटबल प्रतियोगिता गर्ने निर्णय भएको पाँच वर्ष भइसक्दासमेत आप्रवासी कामदारको अधिकार संरक्षणको प्रतिबद्धता पूरा नहुनु लज्जाको विषय भएको जनाएको छ । कतारमा कामदारको ट्रेड युनियन अधिकार, स्वास्थ्य र सुरक्षाको अधिकार, न्यायमा पहुँच, काम परिवर्तनको अधिकार, स्वदेश फर्कने अधिकार, घरेलु कामदारको सुरक्षाजस्ता विषयमा अझै सुधार नभएको एम्नेष्टीले जनाएको छ । उसले अन्तर्राष्ट्रिय फुटबल महासंघ फिफालाई कतारमा कामदारको अधिकारको सुरक्षाका लागि दबाब दिन आग्रह गरेको छ ।
कतरामा अहिले १५ लाख भन्दा धेरै आप्रवासी काम दार रहेको र त्यसमध्ये अधिकांशले विश्वकपको लागि चाहिले पूर्वाधार निर्माणको क्षेत्रमा काम गरिरहेको एम्नेष्टीले जनाएको छ । आप्रवासी कामदारको अधिकार सुनिश्चित नहुनु गल्फ राज्य र फिफा दुवैका लागि लज्जाको कुरा भएको एम्नेष्टीले जनाएको छ ।
कतारले भने आप्रवासी कामदारमाथि शोषण भएको आरोप अस्वीकार गर्दै आएको छ । आप्रवासी कामदारको अधिकार सुनिश्चित गर्नका लागि दीर्घकालिन सुधार योजना लागु गरिएको कतारले दाबी गरेको छ ।
कतारमा आउँदो दुई वर्षमा आप्रवासी कामदारको संख्या २० लाख पुग्ने एम्नेष्टीले अनुमान गरेको छ । कतारमा काम गर्ने आप्रवासी कामदारले समयमा ज्याला पनि नपाउने गरेको एम्नेष्टीले जनाएको छ । 
– एजेन्सीको सहयोगमा
