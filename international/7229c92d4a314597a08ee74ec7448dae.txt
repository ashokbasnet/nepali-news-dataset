आर्थिक मन्दीका बेला मानसिक विरामी बढी मारमा

साउन १२ – युरोपको आर्थिक मन्दीका बेला मानसिक स्वास्थ्य समस्या भएका मानिस बढी प्रभावित भएको अध्ययनले देखाएको छ ।
सन् २००६ देखि २०१० को बीचमा मानसिक स्वास्थ्य समस्या भएकाहरुको बेरोजगारी दर अरु सामान्य मानिसमा भन्दा दोब्बरले बढेको पाइएको लण्डनको किंग्स कलेजका विज्ञले गरेको अध्ययनले देखाएको छ ।
अध्ययनकर्ताले मानसिक स्वास्थ्य समस्या भएकाहरु प्रतिको नकारात्मक दृष्टिकोण बेरोजगारी बढ्नुको मुख्य कारण भनेका छन् । विज्ञहरुले २७ युरोपेली देशका २० हजार जनाको मानसिक स्वास्थ्य, मानसिक स्वास्थ्य समस्या भएकाहरुको व्यवहार र पछिल्लो बेरोजगारी दरको अध्ययन गरेका थिए ।
मानसिक स्वास्थ्य समस्या भएका मानिसहरुको आर्थिक तथा सामाजिक स्थिति मन्दीको समयमा निकै खराब भएको पाइएको अध्ययनकर्ताले बताएका छन् । उनीहरुका अनुसार मानसिक स्वास्थ्य समस्या भएकाहरु खतरनाक हुन्छन् भन्ने धारणाका कारण कर्मचारी कटौती गर्दा कम्पनीले त्यस्ता मानिसलाई नै रोज्ने गरेका थिए ।
अध्ययनकर्ताले सम्बन्धित देशका सरकार यस्तो जोखिमका बारेमा सजग हुनुपर्ने र रोजगारदाता पनि मानसिक स्वास्थ्य समस्या भएका कर्मचारीका लागि अरु कर्मचारी सरह समान नियम लागू गर्नुपर्ने विषयमा सचेत हुनुपर्नेमा जोड दिएका छन् ।
