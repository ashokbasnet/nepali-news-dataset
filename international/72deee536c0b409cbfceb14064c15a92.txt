प्रशान्त महासागरमा शक्तिशाली भूकम्प, सुनामीको चेतावनी

मंसिर १० – प्रशान्त महासागर केन्द्रविन्दु भएर शक्तिशाली भूकम्प गएको छ । प्रशान्त महासागरमा गएको ७ रेक्टर स्केलको भूकम्पको धक्का मध्य अमेरिकी देश एल साल्भाडोर निकारागुवामा महसुस भएको छ ।
नेपाली समय अनुसार बिहीबार राति साढे १२ बजे प्रशान्त महासागरको मध्य अमेरिकी तट केन्द्रविन्दु भएर भूकम्प गएको अमेरिकी भूगर्भ विभागले जनाएको छ । भूकम्पपछि सुनामीको चेतावनी दिइएको छ । एल साल्भाडोरको प्रशान्त महासागरको तटीय क्षेत्रमा रहेका बस्ती खाली गरिएको छ । भूकम्पका कारण भएको क्षतिको विवरण अहिलेसम्म आएको छैन । सुरुमा ७ दशमलव २ रेक्टरको भनिएकोमा पछि घटाएर ७ रेक्टरमा झारिएको थियो ।
भूकम्पपछि जारी गरिएको चेतावनीमा भूकम्पको केन्द्रविन्दुबाट तीन सय किलोमिटर परसम्म सुनामीका खतरनाक छाल आउने उल्लेख गरिएको थियो । पछि यो चेतावनी फिर्ता लिइएको छ ।
एल साल्भाडोर सरकारले भने सुनामीको चेतावनी कायम राखेको छ । एल साल्भाडोरबाट एक सय २० किलोमिटर पर प्रशान्त महासागरमा भूकम्पको केन्द्र हो ।
