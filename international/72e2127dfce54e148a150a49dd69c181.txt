आइएसलाई नष्ट गर्ने फ्रान्सको घोषणा

मंसिर १ – फ्रान्सका राष्ट्रपति फ्रास्वाँ होल्याण्डले सिरिया आतंकवादको सबैभन्दा ठूलो फ्याक्ट्री बनेको बताउनुभएको छ । गएको शुक्रबार राजधानी पेरिसमा एक सय २९ जनाको ज्यान जानेगरी भएको आतंकवादी आक्रमणपछि संसदमा गरेको सम्बोधनमा राष्ट्रपति होल्याण्डले सिरिया आतंकवादको ठूलो फ्याक्ट्री बन्दै गएको बताउनुभएको हो ।
उहाँले सिरियाको विषयमा आपसी सहयोग बढाउन अन्तर्राष्ट्रिय समुदायसँग अपिल पनि गर्नुभएको छ । सिरिया आतंवादको सबै भन्दा ठूलो स्रोत र खतरा बनेको अन्तर्राष्ट्रिय समुदायले लामो समयदेखि देखेको उहाँको भनाई छ । फ्रान्सले सुरुदेखि नै यस विषयमा एकताबद्ध हुनु पर्नेमा जोड दिँदै आएको भन्दै उहाँले अन्तर्राष्ट्रिय समुदायको एकता बिना आतंकवाद विरुद्ध लड्न नसकिने बताउनुभयो ।
फ्रान्स अहिले युद्धको स्थितीमा रहेको बताउँदै उहाँले पेरिस आक्रमण आइएसको तर्फबाट युद्धको घोषणा भएको बताउनुभयो । राष्ट्रपति होल्याण्डले फ्रान्स यसको जवाफमा इस्लामिक स्टेट आइएसलाई नष्ट गर्न प्रतिबद्ध रहेको बताउनुभयो । पेरिस आक्रमणको जिम्मा आइएसले लिएको थियो । यसैबिच टर्कीमा भएको जी २० देशको बैठकमा विश्वका नेताले आतंकवाद विरुद्ध लड्नका लागि थप कदम चाल्ने प्रतिबद्धता जनाएका छन् । 
– एजेन्सीको सहयोगमा
