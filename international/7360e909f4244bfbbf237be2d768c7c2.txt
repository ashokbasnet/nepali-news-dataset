मदागास्करमा उपियाँबाट सर्ने रोगबाट ४० जनाको ज्यान गयो

मंसिर ६ - अफ्रिकी मुलुक मदागास्करमा उपियाँबाट सर्ने रोगको महामारीबाट ४० जनाको ज्यान गएको छ । मदागास्करको राजधानीमा तीव्र रुपमा फैलिरहेको महामारीबाट ८० भन्दा बढी बिरामी परेका विश्व स्वास्थ्य संगठनले जनाएको छ ।
उपियाँमा विषादी सहन सक्ने क्षमता बढी हुने भएकाले रोग नियन्त्रणमा समस्या भएको डब्लु एच ओले जनाएको छ । रोगको संक्रमण बोकेको उपियाँले टोकेपछि बिरामीमा निमोनियाको जस्तै लक्षण देखिने र छालामा एलर्जी आउने तथा ज्यानै जान सक्ने हुन्छ । यो रोग स्वासप्रश्वासको माध्यमबाट पनि सर्ने भएकाले यसको नियन्त्रण गर्न नसके ठूलो स्वास्थ्य समस्या निम्तन सक्ने भन्दै डब्लु एच ओले चिन्तासमेत व्यक्त गरेको छ ।
यो रोग संक्रमण भएको सुरुवाती चरणमा नै एन्टिबायोटिक प्रयोग गरेर बिरामीलाई निको पार्न सकिन्छ । विशेष गरी कारागारमा मुसा तथा उपियाँ नियन्त्रण गर्न नसके यो रोगले भयावह स्थिति निम्त्याउन सक्ने भन्दै सचेत हुन पनि डब्लु एच ओले भनेको छ ।
