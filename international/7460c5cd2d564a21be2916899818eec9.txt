भारतमा तृणमूल कांग्रेसका मन्त्रीले राजीनामा दिने

असोज ५ – सरकारले लिएको पछिल्लो आर्थिक नीति र मूल्यबृद्धिको विरोध गर्दै भारतको तृणमूल कांग्रेसका ६ मन्त्रीले शुक्रवार राजीनामा दिने भएका छन् । शुक्रवार दिउँसो तृणमूल कांग्रेसका ६ मन्त्रीले प्रधानमन्त्री डा. मनमोहन सिंहलाई राजीनामा पत्र बुझाउने भारतीय सञ्चार माध्यमले जनाएका छन् ।

 

शुक्रवार नै पार्टी प्रमुख ममता बेनर्जीले केन्द्र सरकारलाई दिएको समर्थन फिर्ता लिएको पत्र राष्ट्रपतिलाई बुझाउने तयारी गर्नू भएको छ । तृणमूल कांग्रेसले समर्थन फिर्ता लिएपछि सरकार अल्पमतमा पर्छ । उसलाई अरु बाहिरी पार्टीको सर्मथन आवश्यक हुन्छ ।

तर सरकारले भने तृणमूल कांग्रेसले समर्थन फिर्ता लिएर आफुलाई कुनै खतरा नहुने दाबी गरेको छ । अर्थमन्त्री पी चिताम्बरमले सरकारलाई समर्थन गर्ने पर्याप्त सहयोगी भएको प्रतिक्रिया दिनुभएको छ । सरकारले खुद्रा व्यापारमा प्रत्यक्ष वैदेशिक लगानी भित्र्याउने निर्णय र डिजेलमा मूल्यवृद्धि गरेपछि तृणमूल कांग्रेसले समर्थन फिर्ता लिन लागेको हो ।
