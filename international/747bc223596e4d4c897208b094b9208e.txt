बंगलादेशका मुस्लिम नेता कादरमुल्लालाई फाँसी

मंसिर, २८ – बंगलादेशका कट्टरपन्थी मुस्लिम नेता अब्दुल कादरमुल्लालाई फाँसी दिइएको छ ।
सर्वोच्च अदालतले जमात ए इस्लामी पार्टीका शीर्ष नेता मुल्लालाई दिइएको फाँसीको सजायँ कायम राख्ने फैसला गरेलगत्तै विहीबार राती अबेर उनलाई फाँसी दिइएको अन्तर्राष्ट्रिय सञ्चारमाध्यमले जनाएका छन् ।
बंगलादेशको गृह मन्त्रालयका अनुसार ढाकामा रहेको केन्द्रीय कारागारमा राती १० बजे मुल्लालाई फाँसी दिइएको हो । फाँसीको खबर बाहिर आउने वित्तिकै उनका समर्थकहरु प्रदर्शनमा उत्रिएपछि ठाउँठाउँमा हिंसात्मक झडप भएका छन् ।
झडपमा कम्तीमा पनि पाँच जनाको ज्यान गएको छ । कादर मुल्लालाई गएको मंगलबार नै फाँसी दिने तय भएपनि अन्तिम समयमा आएर रोकिएको थियो ।
सन् १९७१ मा भएको स्वतन्त्रता संग्रामका बेला मानवता विरोधी अपराध गरेको आरोपमा अब्दुल कादर मुल्लालाई गएको फेब्रुअरीमा आजिवन कारावासको सजाय सुनाइएकोमा सेप्टेम्बरमा सर्वोच्चले सजायँलाई मृत्युदण्डमा परिणत गरेको थियो ।
एजेन्सीको सहयोगमा
