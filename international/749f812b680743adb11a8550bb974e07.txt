जेएनयूका दुई विद्यार्थीले गरे आत्मसमर्पण

फागुन १२ – भारतको जवाहर लाल नेहरु विश्वविद्यालय जेएनयूका छात्र उमर खालिद र अनिर्वाण भट्टाचार्यले आत्मसमर्पण गरेका छन् । उनीहरुले दिल्ली प्रहरी समक्ष आत्मसमर्पण गरेका हुन् ।
यस अघि दिल्ली उच्च अदालतले जेएनयूका छात्र उमर खालिद र अनिर्वाण भट्टाचार्यलाई आत्मसमर्पण गर्न भनेको थियो । उनीहरुमाथि विश्वविद्यालय क्याम्पसमा भारत विरोधी नारा लगाएको आरोपमा देशद्रोहको मुद्दा लगाइको छ । गएको फेब्रुअरी ९ तारिखमा जेएनयूमा अफजल गुरुबारे भएको कार्यक्रममा उनीहरुले भारत विरुद्ध नारा लगाएका थिए । भारतको संसदमा भएको आक्रमणका दोषी अफजल गुरुलाई फाँसी दिएको दोस्रो वर्षमा जेएनयू परिसरमा कार्यक्रम राखिएको थियो । त्यही कार्यक्रमका बेला उमर खालिदले भारत विरोधी नारा लगाएको आरोप छ ।
यसअघि यहि कार्यक्रमको शिलशिलामा जनवरी १२ तारिखमा जेएनयू छात्रसंघका अध्यक्ष कन्हैयाकुमार पक्राउ परेका थिए । उनलाई देशद्रोहको आरोपमा पक्राउ गरिएको थियो । जेएनयू छात्र उमर खालिद र अनिर्वाण भट्टाचार्यले सुरक्षा माग गर्दै उच्च अदालतमा मुद्दा हाले पनि अदालतले उनीहरुको गिरफ्तारी रोक्न आदेश दिएको थिएन ।
गएको आइतबार खालिदले एडी ब्लकमा जम्मा भएका विद्यार्थीलाई सम्बोधन गर्दै जेएनयू विवादले आफूलाई मुसलमान भएको महसुस भएको बताएका थिए । नयाँ दिल्लीको दक्षिणी भागमा रहेको जवाहरलाल नेहरु विश्वविद्यालय जेएनयूमा मानविकी, समाज विज्ञान, विज्ञान, अन्तर्राष्ट्रिय अध्ययन आदी विषयमा उच्च स्तरको शिक्षा तथा अनुसन्धान हुने गरेको छ ।
सन् २०१२ मा भएको एक सर्वेक्षणले यो विश्व विद्यालयलाई भारतको सबैभन्दा उत्कष्ट विश्व विद्यालय भनेको थियो । यो विद्यालय सन् १९६६ डिसेम्बर २२ तारिखमा स्थापना भएको थियो ।
– एजेन्सीको सहयोगमा
