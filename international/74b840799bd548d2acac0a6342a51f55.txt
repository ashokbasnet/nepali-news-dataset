युद्धका कारण परिवारबाट छुट्टिएकाको उत्तरकोरियामा पुनर्मिलन गराइने

भदौ ३ – युद्धको कारण लामो समयसम्म परिवारसँग छुट्टिएकालाई पुनर्मिलन गर्ने दक्षिण कोरियाको प्रस्तावलाई उत्तर कोरियाले स्वीकार गरेको छ ।
पुनर्मिलनको कार्यक्रम परम्परागत पर्वको दिन आउँदो सेप्टेम्वर १९ मा उत्तर कोरियाको पर्यटकीय रिसोर्टमा हुने उत्तर कोरियाली सरकारी सञ्चार माध्यमले जनाएको छ ।
दक्षिण कोरियाका राष्ट्रपति पार्क गेनहेले २०१० मा स्थगित भएको पुनर्मिलनलाई निरन्तरता दिन गत हप्ता प्रस्ताव राख्नुभएको थियो । राष्ट्रपति गेनहेले दुई देशबीचको सम्वन्ध सुधारको लागि संयुक्त औद्यौगिक प्लान्ट पुन सञ्चालनको लागि पनि प्रस्तावमा जोड दिनुभएको थियो ।
सन् १९५० देखि १९५३ सम्मको युद्धमा दशौ लाखको हाराहारीका नागरिक परिवारबाट छुट्टिएका थिए । २०१० मा पुनर्मिलनको कार्यक्रम स्थगित हुन भन्दा अघि करिब २२ हजार कोरियालीले आफ्नो परिवार भेट्न पाएका थिए ।
