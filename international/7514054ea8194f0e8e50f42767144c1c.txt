वस्ती स्थानान्तरणको विरोधमा हैटीमा प्रदर्शन

असार १२ – विपन्न वस्ती स्थानान्तरण गर्ने सरकारी योजनाको विरोधमा हैटीको राजधानी पोर्ट औ प्रिन्समा प्रदर्शन भएको छ । बाढी नियन्त्रण परियोजना अन्तर्गत सरकारले वस्ती हटाउने योजना अघि सारेपछि प्रदर्शन भएको हो ।

 

प्रदर्शनकारीले आफुहरु कुनै हालतमा अन्त नजाने बताएका छन् । सरकारले भने पहाडको फेंदमा रहेको बस्ती पहिरोको जोखिममा रहेकाले अन्त सार्न लागिएको दावी गरेको छ । वातावरण मन्त्रालयका एक अधिकारीले बाढीले राजधानीलाई पार्न सक्ने प्रभाव रोक्नका लागि मानव वस्ती हटाई वृक्षारोपण र च्यानल निर्माण गरिने बताए ।

मानवअधिकार मन्त्री रोस एन्ने अगस्टीले सरकारले वस्ती सानुको उद्धेश्य विस्थापितलाई बिचल्लीमा पार्ने नभई उनीहरुलाई सुरक्षित ठाउँमा सारी नयाँ ठाउँमा घर निर्माण गरिदिने भएको बताउनुभएको छ ।

हटाउन लागिएको वस्तीका बासिन्दाले भने आफुहरु गरिब भएकै कारण सरकारको तारो बनेको टिप्पणी गरेका छन् । सन् २०१० को भूकम्पबाट विस्थापित दशौं हजार मानिसका लागि अझै पनि घर निर्माण गर्न नसकेको सरकारले सिंगै बस्ती नै पुनर्स्थापित गर्न सक्नेमा उनीहरुले शंका व्यक्त गरेका छन् ।
