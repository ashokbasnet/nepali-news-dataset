थाई प्रधानमन्त्रीद्वारा चुनाव अस्वीकार

मंसिर १४ – थाइल्याण्डका प्रधानमन्त्री यिङलक सिनावात्राले चुनाव गर्नुपर्ने प्रदर्शनकारीको माग अस्वीकार गर्नुभएको छ ।
वर्तमान सरकारको राजीनामा र नयाँ चुनावको माग गर्दै प्रदर्शन चर्किरहेका बेला प्रधानन्त्री सिनावात्राले समय अघि चुनाव गर्न नसकिने स्पष्ट पारेको बिबिसीले जनाएको छ । बिबिसीसँगको अन्तर्वार्तामा सिनावात्राले अहिले देशमा चुनाव गराउन सक्ने परिस्थिति नरहेको बताउनुभएको छ ।
उहाँले प्रदर्शनकारीले सरकारी भवन तथा कार्यालयमा कब्जा जमाएपनि उनीहरुलाई हटाउन बल प्रयोग गर्न भने अनुमति नदिने समेत बताउनुभयो । संसदमा अविश्वासको प्रस्तावबाट जोगिएलगतै सिनावात्राले बिहीबार  प्रदर्शनकारीलाई वार्तामा आउन अपिल गर्नुभएको थियो ।
तर प्रदर्शनकारीले भने यसलाई अस्वीकार गर्दै प्रदर्शनलाई जारी राखेका छन् । उनीहरुले सरकारी कार्यालयका साथै सैनिक मुख्यालयमा समेत कब्जा जमाएका छन् । अहिलेको सरकार पूर्वप्रधानमन्त्री थाकसिन सिनावात्राको नियन्त्रणमा रहेको भन्दै त्यहाँ गएको शनिबारदेखि सरकारको राजीनामा माग गर्दै त्यहाँ प्रदर्शन चर्किएको छ ।
