दीगो विकासका लागि ग्रामीण महिला महत्वपूर्ण

असोज ३० – दीगो विकास लक्ष्य पूरा गर्नका लागि ग्रामीण महिलाको भूमिका महत्वपूर्ण हुने संयुक्त राष्ट्रसंघले जनाएको छ । दीगो विकासका १७ वटै लक्ष्य पूरा गर्नका लागि ग्रामीण महिलाको सशक्तिकरण प्रमुख कुरा रहेको संयुक्त राष्ट्रसंघका महासचिव बान कि मुनले बताउनुभएको छ । विश्व जनसंख्याको २५ प्रतिशत हिस्सा ग्रामीण महिलाको रहेको र ग्रामीण महिलाको सशक्तिकरणले दीगो विकासलाई स्थायी गर्न सकिने राष्ट्रसंघले जनाएको छ । ग्रामीण महिला समाजको मेरुदण्ड रहेको र उनीहरुको विकासमा काम गर्नाले समग्र ग्रामीण समूदायको विकास हुने राष्ट्रसंघ महासचिव बानले बताउनुभयो ।
ग्रामीण क्षेत्रका अधिकांश मानिसको मुख्य पेशा कृषि रहेको र कृषि उत्पादनमा महिलाको संलग्नता बढी हुने गर्दछ । यसले गर्दा ग्रामीण महिलाको सीपलाई समयानुकुल परिमार्जन तथा परिस्कृत गर्न सकेमा खाद्य सुरक्षामा रहयोग पुग्ने राष्ट्रसंघको भनाई छ ।
