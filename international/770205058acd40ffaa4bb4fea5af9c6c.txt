‘ओबामालाई ह्वाइट हाउसअगाडि झुन्ड्याउनुपर्छ’

काठमाडौं, वैशाख ३१ । अमेरिकी सरकारले राष्ट्रपति ‘बाराक ओबामालाई ह्वाइट हाउसअगाडि झुन्ड्याउनुपर्ने’ भन्ने जस्तो घृणित अभिव्यक्ति दिने एन्थोनी सेनेकालमाथि कारबाही प्रक्रिया थालेको छ ।आफूलाई अमेरिकी राष्ट्रपतिका उम्मेदवार डोनाल्ड ट्रम्पका सहयोगी बताउने सेनेकालले ‘ओबामा दुश्मनको एजेन्ट’ भएको र उनलाई अघिल्लो कार्यकालमै ‘ह्वाइहाउसअगाडि नै गोली हानिदिनुपर्ने थियो’ भन्ने अभिव्यक्ति दिएका थिए ।यस्तो अभिव्यक्ति दिएकामा उनीविरुद्ध अमेरिकी सरकारले अनुसन्धान थालेको हो ।डोनाल्ड ट्रम्पको घरमा ३० वर्षसम्म काम गरेको दाबी गर्ने सेनेकालले ट्रम्पको चुनावी प्रचार–प्रसार चलिरहेकै बेला ‘सीएनएन’सँग कुरा गर्दै ओबामाबारे यस्तो उग्र प्रतिक्रिया दिएका हुन् ।आफ्ना विवादास्पद अभिव्यक्तिका कारण ट्रम्प स्वयं रिपब्लिकन पार्टीभित्र आलोचित भएका बेला उनको सहयोगी बताउने सेनेकालको यस्तो भनाइ सार्वजनिक भएपछि अमेरिकी राजनीतिमा भुइँचालो गएको छ ।ट्रम्पका सहयोगीहरुले भने सेनेकालसँग अहिले कुनै सम्बन्ध नरहेको प्रतिक्रिया दिएका छन् । (एजेन्सी)
