वर्षा र हिमपातपछि भारतमा जनजीवन कष्टकर

मंसिर ३० – वर्षा र हिमपातका कारण भारतको जम्मु काश्मिर, हिमाञ्चल प्रदेश र उत्तराखण्डको जनजीवन कष्टकर बनेको छ । 

हिउँ परेसंगै बिजुली र खानेपानीको आपूर्ति बन्द भएपछि त्यहाँका बासिन्दा मर्कामा परेका छन् । चिसोका कारण जम्मुमा दुईजनाको ज्यान गएको छ ।

 

हिउँ जमेपछि मुख्य राजमार्ग अवरुद्ध हुँदा उत्तराखण्डको औलीमा दुई दर्जन पर्यटक अलपत्र परेका छन् भने हिमाञ्चल प्रदेशको मुख्य सडकमा सयौं गाडीहरु रोकिएका भारतीय सञ्चारमाध्यमले जनाएका छन् ।

उत्तराखण्ड, हिमाञ्चल र जम्मु काश्मिरका उच्च भागमा चार दिन यता लगातार पानी परेपछि भारी हिमपात भएको हो । मौसम विभागले पश्चिमी वायुको प्रभावका कारण वर्षा र हिमपातसंगै पहिरो जाने सम्भावना रहेको भन्दै नागरिकलाई सचेत गराएको छ ।
