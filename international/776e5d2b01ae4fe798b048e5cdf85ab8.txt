राजीव गान्धी हत्याका आरोपी रिहा गर्ने निर्णय विरुद्ध केन्द्र सरकार सर्वोच्चमा

फागुन ८ – भारतका पूर्व प्रधानमन्त्री राजीव गान्धीको हत्या आरोपमा सजायँ भोगिरहेका सात जनालाई रिहा गर्ने तमिलनाडु सरकारको निर्णय विरुद्ध केन्द्र सरकारले सर्वोच्चमा रिट दायर गरेको छ ।
भारतीय प्रधानमन्त्री मनमोहन सिंहले पूर्व प्रधानमन्त्री गान्धीको हत्याका सम्बन्धमा उठेका केही आधारभूत कानूनी पक्षलाई विचार गर्न आवश्यक भएकाले पुनर्विचार हुनुपर्ने माग सहित रिट दायर गरिएको बताउनुभयो । उहाँले तमिलनाडु सरकारको निर्णयको आलोचना पनि गर्नुभएको छ ।
ट्वीटरमार्फत आएको प्रधानमन्त्रीको प्रतिक्रियामा राजीव गान्धीको हत्यामा संलग्नलाई रिहा गर्नका लागि तमिलनाडु सरकारले अघि बढाएको प्रक्रिया कानूनी रुपमा वैध नरहेको र यसलाई कार्यान्वयन गर्न नहुने उल्लेख छ ।
गान्धीको हत्यालाई भारतको आत्मा माथिको आक्रमण भन्दै उहाँले गान्धी सहित अरु निर्दोष नागरिकको हत्यामा संलग्नको रिहाई न्यायको सबै सिद्धान्तको प्रतिकूल हुने पनि उल्लेख गर्नुभएको छ ।
