गुण्डागर्दी अरोपमा रुसी ब्याण्डका तीन सदस्यलाई दुई वर्ष कैद

भदौ २ – रुसको पंक संगीत ब्यान्डका तीन सदस्यलाई मस्कोमा रहेको एक गिर्जाघरमा रुसी राष्ट्रपति भ्लादिमिर पुटिनको बिरुद्ध प्रदर्शन गरेको आरोपमा दुई वर्षको जेल सजायँ सुनाइएको छ । २४ वर्षिया मरिया ऐलेयोखिना, २२ वर्षिया नादेजदा निकावो र २९ वर्षिया येकातेरिना सामुसेविचलाई दुई वर्षको कैद सजायँ सुनाइएको बिबिसीले जनाएको छ ।

 

कैद सजायँ सुनाइएका तीनै जना पुस्सी रायट नामको सांगीतिक समूहका सदस्य हुन । अदालतले यि महिलाहरुलाई धर्मका नाममा घृणा फैलाएर गुण्डागर्दी गरेकोमा दोषी ठहर गरेको हो । तर पुस्सी रायट ब्याण्डका यि सदस्यहरुले भने गत फेब्रुवरीमा भएका प्रदर्शनहरुको उद्देश्य रुढीवादी चर्चबाट राष्ट्रिपति पुटिनले हासिल गरेको समर्थन तर्फ ध्यानाकर्षण गर्नु मात्र भएको बताएका छन् ।

यि महिलाहरुले आफ्नो ब्याण्डका सदस्यहरु सहित गत फेब्रुवरीमा चर्चमा भेला भएर प्रदर्शन गरेका थिए । उनीहरुले चर्चमा पुटिनलाई सत्ताबाट हटाउन अपिल गर्दै प्राथाना गरेका थिए । अदालतको फैसला लगत्तै भएका प्रदर्शनबाट प्रहरीले अन्य प्रदर्शनकारीलाई पनि गिरफ्तार गरेको बिबिसीले जनाएको छ ।

अदालतको फैसला लगत्तै अमेरिका, ब्रिटेन र युरोपेली युनियनले कडा आलोचना गरेका छन् । विपक्षी दलहरुले पनि फैसलाको पूर्वाग्रहपूर्ण रहेको भन्दै बिरोध गरेका छन् ।
