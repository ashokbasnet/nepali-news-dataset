आप्रवासी समस्या समाधानका लागि एकजुट हुन राष्ट्रसंघको आग्रह

भदौ १२ – गैर कानूनी रुपमा युरोप प्रवेश गर्ने क्रममा आप्रवासीको ज्यान जाने गरेको घटनाप्रति संयुक्त राष्ट्रसंघले चासो व्यक्त गरेको छ । आप्रवासीको गैर कानूनी रुपमा युरोप प्रवेश गर्ने प्रयास र त्यसक्रममा हुने गरेको मानवीय क्षति कम गर्न सबैले पहल गर्नु पर्ने राष्ट्रसंघले जनाएको छ ।
राष्ट्रसंघका महासचिव बान कि मुनले यो समस्या समधानका लागि एकीकृत राजनीतिक प्रयासको खाँचो रहेको बताउनुभएको छ । महासचिव मुनले आप्रवासीको गन्तव्यका रुपमा रहेका देशलाई आप्रवासीको प्रवेशका लागि सुरक्षित र कानूनी व्यवस्था फराकिलो पार्न आग्रह गर्नुभएको छ ।गएको बिहीबार अष्ट्रियामा एक लरीमा ७१ जना आप्रवासी मृत अवस्थामा फेला परेका थिए । उनीहरु सिरियाका नागरिक रहेको आशंका गरिएपनि पुष्टी हुन सकेको छैन ।यस्तै लिबियाको बन्दरगाहामा डुंगा डुब्दा दुई सय भन्दा धेरैको ज्यान गएको आशंका गरिएको छ ।
राष्ट्रसंघका महासचिव मुनले पछिल्ला केही दिनमा भएका घटना डरलाग्दा र मुटुनै चुडिने खालको भएको भन्दै समस्या समाधानका लागि एक हुन विश्वका नेतासँग आग्रह गर्नुभएको छ । मुख्य गरी सिरिया, इराक तथा अफगानिस्तानका नागरिकले जोखिमपूर्ण यात्रा तय गर्दै गैरकानूनी रुपमा युरोप प्रवेश गर्ने क्रममा ज्यान गुमाउने गरेका छन् ।
