भाजपा र जनता दल युनाइटेडवीच संबन्ध चिसियो

असार १ – भारतमा भारतीय जनता पार्टी (भाजपा) जनता दल यूनाइटेड (जेडियू)   बीचको १७ वर्षे गठबन्धन अन्त्य हुने संकेत देखिएको छ ।
आगामी लोकसभा चुनावलाई मध्यनजर गर्दै भाजपाले गुजरातका मुख्यमन्त्री नरेन्द्र मोदीलाई चुनाव प्रचार समितिको अध्यक्ष बनाएपछि दुई पार्टीबीच सम्बन्ध चिसिएको हो ।
भाजपासँगको गठबन्धनका विषयमा छलफल गर्न जनता दल युनाइटेडका अध्यक्ष शरद यादवका साथै विहारका मुख्यमन्त्री नितिश कुमार लगायत प्रमुख नेता शनिबार अनौपचारिक छलफलमा जुटेको भारतीय सञ्चार माध्यमले जनाएका छन् ।
भाजपासँगको गठबन्धन औपचारिक रुपमा अन्त्य गर्ने प्रक्रियाका विषयमा छलफल गर्न जेडियूले आइतबार पार्टीको बैठक बोलाउने तयारी पनि गरेको छ । जेडियूले दुवै दलबीच धेरै समस्या रहेको भन्दै अब समाधान कठिन भएको बताएको छ ।
भाजपाको विहार राज्यका अध्यक्ष मंगल पाण्डेले जेडियूले भाजपाका सांसदलाई टुक्र्याउने कोशिस गरिरहेको आरोप लगाउनुभएको छ भने जेडियूका प्रदेश अध्यक्ष वशिष्ठ नारायण सिंहले आरोप निराधार भन्दै खण्डन गर्नुभएको छ ।
२ सय ४३ सदस्यीय बिहार विधानसभामा जेडियूका १ सय १८ सांसद छन् । अरु ४ दलका सांसदहरुको समर्थन पाएमा जेडियू विहारमा आफ्नो सरकार बचाउन सफल रहनेछ । भाजपा नेतृत्वकोे राष्ट्रिय जनतान्त्रिक गठबन्धनमा जेडियू १७ वर्षदेखि सहभागी छ ।
