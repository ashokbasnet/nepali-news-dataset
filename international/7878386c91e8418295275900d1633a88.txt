श्रीलङ्कामा कैदी र सुरक्षाकर्मीवीच झडप, १३ को ज्यान गयो

कात्तिक २५ – श्रीलङ्काको राजधानी कोलम्बोमा रहेको वेलिकाडा जेलमा कैदी र सुरक्षाकर्मीबीच झडप हुँदा कम्तीमा १३ जनाको ज्यान गएको छ । ३२ जना घाईते भएका छन् । ज्यान गुमाउनेमा ११ जना कैदी र दुई जना सुरक्षाकर्मी छन् ।

 

कैदीले सुरक्षाकर्मीको हतियार खोस्नुका गोली चलाएका थिए । जेलमा झडप भएपछि भाग्न खोज्ने कैदीलाई गोली हानिएको अधिकारीहरुले बताएका छन् । घटनापछि स्थिति नियन्त्रणमा लिन सेना बोलाईएको थियो ।

प्रहरीको स्पेशल टास्क फोर्सले जेलमा खोजतलासी गर्ने क्रममा झडप भएको प्रहरी प्रवक्ता परिशान्त जयकोडेले बताउनुभयो । लागूपदार्थ र सञ्चार सामाग्री जेलमा गोप्य रुपमा पुर्‍याइएको
आशंकामा प्रहरीले खोजतलासी गरेको हो ।

बिबिसीले एक जना कैदीलाई उधृत गर्दै जनाएअनुसार पुलिसका कमान्डोले जेलमा प्रवेश गरी कैदीलाई बाहिर निकालेर खानतलासी गर्ने क्रममा विवाद बढेपछि झडप भएको हो । वेलिकाडा जेलमा यसअघि गएको जनवरीमा भएको हिंसामा २५ जना कैदी र चार जना सुरक्षाकर्मी घाईते भएका थिए ।

यस्तै सन् २०१० मा कैदीसंग रहेको मोबाईल नियन्त्रणमा लिनका लागि छापा मार्ने क्रममा हिंसा भड्किंदा ५० भन्दा बढी सुरक्षाकर्मी घाईते भएका थिए ।
