साबुन पानीले हात धुने बच्चाको उचाई बढ्छ

साउन १७ – स्वच्छ पानी र साबुनको पहुँचमा रहेका बालबालिकाको उचाई बढ्ने एक अध्यननले दाबी गरेको छ ।
वाटर एड र लण्डन स्कुल अफ हाइजिन एण्ड ट्रपिकल मेडिसिनले गरेको अध्ययनले स्वच्छ पानी र साबुनको पहुँचमा रहेका ५ वर्ष मुनिका बालबालिकाको उचाइ ०.५ सेन्टिमिटरले बढ्ने देखाएको हो ।
अध्ययन बंगलादेश, इथियोपिया, नाइजेरिया, चिली, पाकिस्तान, नेपाल, ग्वाटेमाला, दक्षिण अफ्रिका, केन्या र कम्बोडियामा गरिएको थियो । अनुसन्धानकर्ताले स्वच्छ पानी, सौचालय र रसफाइको उचित व्यवस्थाले झाडापखाला जस्ता रोगबाट बालबालिकाको मृत्युदर कम गर्न सकिने बताएका छन् ।
यी रोगबाट बालबालिकाको वृद्धि तथा विकासमा आउने अवरोधमा पनि उल्लेख्य कमी आउने अनुसन्धानकर्ताको भनाई छ । विश्वका २६ करोड ५० लाख बालबालिका उमेर अनुसारको उचाइ नहुने समस्याबाट पीडित रहेको विश्व स्वास्थ्य संगठनको तथ्याङ्क छ ।
उमेर अनुसारको उचाइ नहुँदा ज्यानै जाने संभावना अधिक हुने साथै प्रजननमा समस्या निम्त्याउन सक्छ ।
