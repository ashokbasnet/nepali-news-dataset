दिल्ली सरकारलाई झट्का, केजरीवालले २० सांसद गुमाउने सम्भावना !

माघ ६ – दिल्लीमा आम आदमी पार्टीका २० जना विधायकलाई संसदीय सचिव बनाएको विषयले भारतीय राजनीति फेरि तातेको छ । 
संसदीय सचिवको पदमा बसेका आम आदमी पार्टीका २० विधायकको सदस्यता रद्द गर्न चुनाव आयोगले राष्ट्रपतिसमक्ष सिफारिस गरेको छ । भारतीय सञ्चार माध्यममा यो खबर सार्वजनिक भएसँगै पार्टी विधायक सौरभ भारद्वाज बचाउका लागि अगाडि आएका छन् । 
सौरभ भारद्वाजले आरोप लगाएका छन्, ‘२३ जनवरीमा रिटायर्ड हुँदै गरेका मुख्य चुनाव आयुक्त अचलकुमार ज्योति प्रधानमन्त्री नरेन्द्र मोदीको ऋण चुकाउन चाहन्छन् । हामी हाइकोर्टमा अपील गर्छौं ।’
शुक्रबार रातको साढे नौ बजे दिल्लीका मुख्यमन्त्री अरविन्द केजरीवालले ट्वीट गरे, ‘जब तपाईँ सत्य र इमान्दारीको बाटोमा हिँड्नुहुन्छ, धेरै वाधा अड्चन आइलाग्छन् । यस्तो हुनु स्वभाविक हो ।’


जब आप सच्चाई और ईमानदारी पर चलते हैं तो बहुत बाधाएँ आती हैं। ऐसा होना स्वाभाविक है। पर ब्रह्मांड की सारी दृश्य और अदृश्य शक्तियाँ आपकी मदद करती हैं। ईश्वर आपका साथ देता है। क्योंकि आप अपने लिए नहीं,देश और समाज के लिए काम करते हैं। इतिहास गवाह है कि जीत अंत में सचाई की होती है।
— Arvind Kejriwal (@ArvindKejriwal) 19 January 2018

चुनाव आयोगको तर्फबाट भने यस विषयमा कुनै प्रतिक्रिया आएको छैन । समाचार एजेन्सी पिटिआईका अनुसार शुक्रबार बिहान चुनाव आयोगले राष्ट्रपतिसमक्ष सिफारिस पठाएको छ । यदि राष्ट्रपतिले यसलाई मान्ने हो भने दिल्ली विधानसभाका ७० मध्ये २० सिटमा फेरि चुनाव हुनेछ । 
एकातिर चुनाव आयोगको संकटले आम आदमी पार्टीका अप्ठेरोमा परेको छ । अर्कोतिर विपक्षी दल भारतीय जनता पार्टी र कांग्रेसले उमाथि निशाना साँधेका छन् । बिजेपी प्रवक्ता संबित पात्रा भन्छन्, ‘कर्मको फल त भोग्नै पर्छ, २०१५ को मार्चमा केजरीवाल २१ विधायकलाई संसदीय सचिव बनाउँछन् । उनी सोच्छन् कि जनताले यो थाहा पाउँदैनन् । उनले संविधानलाई सिरानीमुनि राखे ।’
त्यस्तै कांग्रेस नेता अजय माकन पनि आम आदमी पार्टी र मुख्यमन्त्री केजरीवाललाई निशाना बनाउँदै ट्वीट गरे, ‘केजरीवाललाई सत्तामा बस्ने कुनै पनि अधिकार छैन । संसदीय पदको फाइदा उठाउने २० विधायकको सदस्यता रद्द गरिनुपर्छ ।’
यसअघि नै पार्टी छोडेका कपिल मिश्रा पनि आलोचना गर्न पछि परेनन्, उनले लेखे, ‘लालचमा आँखा नदेख्नुको मूल्य केजरीवालले चुकाइरहेका छन् । सबै २० विधायकको जमानत जफत हुनेछ । केजरीवाल पैसाको लोभमा अन्धा भैसकेका छन् ।’
यसैबिच केही भारतीय सञ्चार माध्यमले कांग्रेस र बिजेपी चुनावको तयारीमा जुटेको बताएका छन् । कतिपय च्यानलले त यदि २० सिटमा फेरि चुनाव भयो भने कसले जित्छ भनेर समेत सर्वे गराएका छन् । 
त्यस्तै सामाजिक सञ्चाल पनि विभाजित भएको छ । अहिले ‘लाभको पद’ र ‘झुक्ने छैनन् केजरीवाल’ जस्ता ट्रेन्ड छाइरहेका छन् । 
अदालतले के भन्यो ?
घटनाले माहौल तातेपछि शुक्रबार बेलुकापख यो मुद्दालाई लिएर दिल्ली हाइकोर्ट पुगेको छ । सञ्चार माध्यमले जनाए अनुसार यस विषयमा चुनाव आयोगले बोलाएको समयमा आम आदमी पार्टीका विधायक जानुपर्ने अदालतले बताएको छ । 
आम आदमी पार्टीको अफिसियल ट्वीटर ह्याण्डलमा लेखिएको छ, ‘लाभको पद विषयमा सोमबार अदालतमा सुनुवाई हुनेछ । चुनाव आयोगका वकिलले यस बारेमा केही जानकारी दिएका छैनन् । २० विधायकको सदस्यता रद्द गर्न भन्दै कुनै सिफारिस पठाइएको बारे आयोगले पनि स्पष्ट रुपमा केही भनेको छैन ।’
दिल्ली सरकार ढल्छ त ?
यदि २० सिटमा आम आदमी पार्टीका विधायकको सदस्यता रद्द भैहाल्यो भने पनि उसको सरकार ढल्ने छैन । दिल्ली विधानसभाको ७० सिटमध्ये आम आदमी पार्टीसँग ६६ सिट रहेको छ । यदि २० विधायकलाई अयोग्य घोषणा गरिए पनि उसँग ४६ विधायक रहनेछन् । यो सरकार चलाउन स्पष्ट बहुमतको संख्या हुनेछ । केही संकटमा भए पनि केजरीवाल सरकार ढल्ने सम्भावना भने छैन । 
तर पार्टीका शीर्ष नेतासमेत रहेका २० विधायकको पदमा भने चुनाव आयोगको तरबार झुण्डिएको छ । उनीहरुको नाम यसप्रकार छ :

आदर्श शास्त्री, द्वारका
अल्का लाम्बा, चाँदनी चोक
अनिल बाजपेयी, गान्धी नगर
अवतार सिंह, कालकाजी
कैलाश गहलौत, नजफगढ
मदनलाल, कस्तूरबा नगर
मनोज कुमार, कोंडली
नरेश यादव, महरौली
नितिन त्यागी, लक्ष्मी नगर
प्रवीण गुप्ता, जंगपुरा
राजेश गुप्ता, वजीरपुर
राजेश ऋषि, जनकपुरी
संजीव झा, बुराडी
सरिता सिंह, रोहतास नगर
सोमदत्त, सदर बजार
शरद कुमार, नरेला
शिवचरण गोयल, मोती नगर
सुखबीर सिंह, मुंडका
विजेन्द्र गर्ग, राजेन्द्र नगर
जनरेल सिंह, तिलक नगर

अब के होला ?
संवैधानिक विषयमा विज्ञ सुभाष कश्यपले बिबिसी हिन्दीलाई दिएको जानकारी अनुसार यस विषयमा चुनाव आयोगको सल्लाह अनुसार नै राष्ट्रपतिले कदम चाल्न सक्ने देखिएको छ । यस्तो अवस्थामा राष्ट्रपतिलाई सल्लाह दिने जिम्मा काउन्सिल अफ मिनिस्टर्सको ठाउँमा चुनाव आयोगको हुनेछ । जसरी मन्त्रीपरिषदको सल्लाह मान्य हुनेछ त्यसै गरी चुनाव आयोगको सल्लाह पनि मान्य हुने दखिन्छ । 
साधारणतया चुनाव आयोगले जति पनि फैसला लिने गर्छ, तीन जनकोे एक मतबाट लिने गर्छ । यदि मुख्य आयुक्तले कुनै निर्णय गर्छन् भने बाँकी दुई आयुक्तसँग नै सल्लाह गरेर यस्तो निर्णय लिइएको हुन सक्नेछ । यसैलाई चुनाव आयोगको सल्लाहका रुपमा लिइन्छ । 
यदि राष्ट्रपतिले चुनाव आयोगको सिफारिसलाई सदर गर्ने हो भने यी सिट खाली हुनेछन् । त्यसपछि चुनाव आयोगले यी सिटमा फेरि चुनावको घोषणा गर्नेछ । 
राष्ट्रपति भवनबाट सदस्यता रद्द गरिएको एक ग्याजेट प्रकाशित हुनेछ । संभवतः राष्ट्रपतिले यसको बारेमा दिल्ली विधानसभा अध्यक्षलाई यसको जानकारी दिनेछन् । सदस्यता रद्द भएको ६ महिनाभित्र चुनाव सम्पन्न हुनुपर्नेछ ।
चुनाव आयोगको निर्णयविरुद्ध आम आदमी पार्टी सर्वोच्च अदालतमा जान सक्नेछ । तर सर्वोच्च अदालतले यस विषयमा दख्खल दिन्छ नै भन्ने छैन । 
यस्तो छ आम आदमी पार्टीको इतिहास
भ्रष्टाचारविरुद्धको आन्दोलबाट दिल्लीको सत्तामा आएको आम आदमी पार्टी सुरुदेखि नै आन्तरिक र बाह्य कलहमा फसेको छ । कतिपय आफ्नै नेताहरुले समेत पार्टी त्याग गरेका छन् । केन्द्र शसित राज्य भएकाले पनि कतिपय मुद्दामा दिल्ली सरकार र केन्द्र सरकारको बीचमा टकरावको स्थिति पैदा हुँदै आइरहेको छ । 
केही समयअघि पार्टीले राज्यसभा सदस्य नियुक्त गर्दा नेता कुमार विश्वासलाई बाहिर राखेको भन्दै आम आदमी पार्टीमा विवाद बढेको थियो । आन्तरिक विवाद साम्य नहुँदै फेरि एक पटक पार्टी चुनाव आयोगको झमेलामा फसेको छ । भ्रष्टाचार विरुद्धको जन लोकपाल बिलका लागि लडेको पार्टी आफैले कैयौं भ्रष्टाचारको आरोप खेप्दै आएको छ । 
सन् २०१३ को डिसेम्बरमा भएको विधानसभा चुनावमा आम आदमी पार्टीले २८ सिट जितेको थियो । यो उसको पहिलो चुनावी प्रतिस्पर्धा थियो । अरविन्द केजरीवालले तीन पटक दिल्लीकी मुख्यमन्त्री भएकी शीला दिक्षीतलाई प्रचण्ड मतले हराएका थिए ४३ सिटबाट ८ सिटमा खुम्चेको कांग्रेसको समर्थनमा २८ डिसेम्बरमा केजरीवालले सरकार बनाएका थिए । 
जन लोकपाल बिल पास गर्न बहुमत नपुगेपछि आम आदमी पार्टी संसद भंग गराएर ताजा जनादेशको माग गर्दै सरकार छोडेको थियो । केजरीवालले केबल ४९ दिन सरकार चलाए । उनले विपक्षीले भगौडाको करार दिए । प्रधानमन्त्री मोदीसम्म उनको आलोचनामा उत्रिए । 
२०१४ मै भएको लोकसभा चुनावमा आम आदमी पार्टी पञ्जाबबाट ४ सिटमा जित हात पा¥यो । २०१५ मा दिल्लीमा पुनः चुनाव भयो, आम आदमी पार्टीले नसोचेको मतपरिणाम ल्यायो । दिल्लीमा कांग्रेसले एक सिट पनि जितेन  । बिजेपीले पनि मात्र ३ सिटमा चित्त बुझाउनु पर्यो । 
आम आदमी पार्टीको जितले विश्वभर चर्चा पायो । यस पार्टीले जनहितका काम गर्दै आएको छ । पिउने पानी, स्वास्थ्य सेवा तथा विभिन्न क्षेत्रमा सहुलियत प्रदान गर्दै आए पनि समय–समयमा विवादमुक्त भने बन्न सकेको छैन ।
–एजेन्सीको सहयोगमा
