१०२ वर्षका वैज्ञानिकले कार्यालयमै आएर काम गर्न पाउने

पुस ६ – अष्ट्रेलियाका एक सय दुई वर्षका एक वैज्ञानिकले विश्वविद्यालयमै आएर काम गरिरहन पाउने भएका छन् । अष्ट्रेलियाको एडिथ कोवान विश्वविद्यालयमा कार्यरत वैज्ञानिक डा. डेविड गुडअललाई सुरक्षाको कारण देखाउँदै विश्वविद्यालयले घरबाटै काम गर्न भनेको थियो । तर गुडअलले आफूले कार्यालयमै आएर काम गर्न पाउनु पर्ने भन्दै निवेदन दर्ता गरेका थिए । अहिले गुडअलको पक्षमा फैसला भएको छ । विश्वविद्यालयले वैज्ञानिक गुडअलका लागि छुट्टै कार्यालय भवनको व्यवस्था गरेको छ । डा. गुडअलले इकोलोजीमा एक सय भन्दा धेरै अनुसन्धान कार्यपत्र तयार गर्नु भएको छ । उहाँ ७० वर्षदेखि यो क्षेत्रमा कार्यरत हुनुहुन्छ । डा. गुडअल २० वर्षदेखि एडिथ कोवान विश्वविद्यालयमा कार्यरत हुनुहुन्छ । गएको अगस्टमा विश्वविद्यालयका अरु कर्मचारीले उहाँको सुरक्षाको विषयमा प्रश्न गरेपछि विश्वविद्यालयले उहाँलाई घरमै बसेर काम गर्न भनेको थियो ।
तर अहिले भने डा. गुडअलको घर र विश्वविद्यालयल नजिक राम्रो कार्यालय भवन फेला पारिएको विश्वविद्यालयका अधिकारीले बताएका छन् ।
