ट्रम्प र पुटिन सम्बन्ध बारे टिप्पणीः‘आरोप लगाउनु वेश्यावृत्तिभन्दा खराब’

राजनीतिमा आउनु पूर्व नै ट्रम्पबारे निगरानी गर्नुपर्ने कुनै कारण नरहेको भन्दै पुटिनले आपत्तिजनक जानकारी रहेको भनि आफूहरुमाथि आरोप लगाउनु वेश्यावृत्तिभन्दा खराब रहेको टिप्पणी गरे ।

अमेरिकी गुप्तचर विभागले गत हप्ता रुसले अमेरिकी राष्ट्रपति चुनावमा प्रभावित पार्न खोजेको र ट्रम्पको व्यक्तिगत जिन्दगीका बारेमा रुससँग गोप्य र आपत्तिजनक डिभियोसहितका जानकारी रहेको दावी गरेको थियो ।

सन् २०१३ मा मस्कोमा भएको मिस युनिभर्समा गएका ट्रम्प त्यहाँको रिट्ज कारल्टन होटलमा एक यौनकर्मी महिलासँग बसेको र त्यसबेलाको भिडियो रुससँग रहेको दावी खबरहरुमा गरिएको छ ।

उता, युरोपमा भने ट्रम्पको कडा आलोचना भएको छ । बेलायतले युरोपेली संघ त्याग्न गरेको निर्णयको प्रशंसा गर्दै ट्रम्पले अरु देशले पनि युरोपेली संघ त्याग्नुपर्ने भनि बेलायती र जर्मन पत्रिकालाई अन्तवार्ता दिएकामा आलोचना गरिएको हो ।

बेलायतले ईयू छाडेपछि अमेरिकासँग व्यापारिक साझेदारीमा नयाँ आयाम थप्न सक्ने ट्रम्पको विश्वास छ । शरणार्थीलाई शरण दिने जर्मन चान्सलर एन्जेला मर्केलको निर्णयप्रति आलोचना गर्दै ट्रम्पले ठूलो संख्यामा शरणार्थीलाई जर्मन प्रवेश दिएपछि सुरक्षा चुनौति बढेको जिकीर गरे ।

ट्रम्पका यी भनाइप्रति युरोपेली शक्ति राष्ट्र जर्मनी र फ्रान्सले कडा आलोचना गरेको हो । जर्मन चान्सलर मर्केलले युरोपेलीको भाग्य आफ्नै हातमा रहेको भन्दै युरोपको बलियो एकता नै ट्रम्पलाई गतिलो जबाफ हुने प्रतिक्रिया दिइन् ।

फ्रान्सेली राष्ट्रपति फ्रास्वाँ ओल्याण्डले युरोप आफ्नो मूल्यमान्यताबाट निर्देशित हुने भन्दै आफ्नो बाटो तय गर्न बाहिरिया उपदेशको आवश्यकता नरहेको टिप्पणी गरे । (एजेन्सी)
