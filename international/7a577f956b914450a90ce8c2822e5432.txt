बाबरी मस्जिद विध्वंश मामलामा भाजपाका शीर्ष नेतामाथि मुद्दा, आडवानी पनि तानिए

आपराधिक षडयन्त्र रचेको आरोपमा मुरली मनोहर जोशी, उमा भारती लगायत १० नेताविरुद्ध मुद्दा दायर गर्न अदालतले बुधबार आदेश दिएको हो ।

न्यायाधीशद्वय पीसी घोष र रोहिंटन नरीमनको संयुक्त इजलासले यस्तो आदेश दिएको हो ।

६ डिसेम्बर १९९२ मा हजारौंको संख्यामा हिन्दू धर्मावलम्बी कार्यकर्ताले अयोध्यास्थित बाबरी मस्जिद भत्काएका थिए । सो घटनापछि साम्प्रदायिक दंगा भएको थियो ।

भारतको केन्द्रीय अनुसन्धान ब्यूरो (सीबीआइ) ले अदालतमा दायर गरेको रिटमाथि लामो बहसपछि अदालतको यस्तो फैसला आएको हो ।

अदालतले यो मुद्दामा दैनिक सुनुवाइ हुने र मुद्दा नटुंगिएसम्म सुनुवाइ गर्ने न्यायाधीशको सरुवा समेत नहुने प्रष्ट पारेको छ ।

उल्लेखनीय छ, लालकृष्ण आडवानी भारतको आगामी राष्ट्रपतीय निर्वाचनमा सत्तारुढ दलको उम्मेदवार बन्ने चर्चा चलिरहेको समयमा उनीविरुद्ध मुद्दा दायर हुने भएको हो । (एजेन्सी)
