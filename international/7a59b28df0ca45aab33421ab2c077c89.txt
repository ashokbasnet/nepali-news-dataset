चिनियाँ राष्ट्रपति र भारतीय प्रधानमन्त्रीबिच भेटवार्ता

भदौ २० – चिनियाँ राष्ट्रपति सि जिनपिङ र भारतीय प्रधानमन्त्री नरेन्द्र मोदीबिच भेटवार्ता भएको छ । दुई देशबिच सीमा क्षेत्रको डोकलामका बारेमा विवाद सुरु भएयता पहिलो पटक दुई देशका शीर्ष नेताबिच भेट भएको हो । 
चीनमा चलिरहेको ब्रिक्स सम्मेलनका क्रममा दुई नेताबिच भेट भएको हो । झण्डै एक घण्टा चलेको मोदी र जिनपिङबिचको वार्ता सकारात्मक रहेको भारतीय विदेश सचिव एस जयशंकरले बताउनुभयो । वार्तामा दुवै नेताहरुले सम्बन्ध बलियो बनाई अघि बढ्ने सहमति गरेको भारतीय सञ्चार माध्यमहरुले जनाएका छन् । 
दुई देशबीचको सम्बन्ध बलियो बनाइराख्न सीमामा शान्ति कायम राख्नु आवश्यक रहेको भन्दै त्यसका लागि दुवै देशले पहल गर्ने विषयमा पनि मोदी र जिनपिङबिच सहमति भएको छ । त्यस्तै एक अर्काको अस्तित्वको सम्मान गर्दै अघि बढ्ने र डोकलाम जस्तो विवाद आउन नदिन सचेत रहनेबारे दुवै नेताबिच सहमति भएको जयंशंकरलाई उद्धृत गर्दै बिबिसीले उल्लेख गरेको छ ।
