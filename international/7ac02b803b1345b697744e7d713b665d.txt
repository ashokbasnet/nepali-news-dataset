थाइल्याण्डमा १५ महिनाअघि चुनाव नहुने

जेठ १७ - थाईल्याण्डको सैनिक सरकारले १५ महिना अगाडी देशमा चुनाव नहुने बताएको छ ।
सरकारको नेतृत्व सम्हालेपछि पहिलो पल्ट देशवासीका नाममा सम्बोधन गर्दै सरकार प्रमुख प्रायूथ चान ओचाले राजनीतिक सहमति र सुधारको लागि समय दिन एक वर्ष भन्दा अगाडी चुनाव नहुने बताउनुभएको हो ।
उहाँले सरकारलाई सहयोग गर्न र प्रदर्शन रोक्न सवै पक्षसंग आग्रह पनि गर्नुभएको छ । सरकारसंग चुनावको दिशामा अघि बढ्नका लागि १ वर्ष ३ महिनाको समय सीमा रहेको उहाँले बताउनुभयो ।
उहाँले आपसी द्वन्द्वमा धेरै समय खर्च भएको भन्दै पहिलो चरणमा सुरुका झण्डै तीन महिना मन्त्रीमण्डलसंग मेलमिलाप र संविधानको नयाँ मस्यौदा बनाउन ध्यान केन्द्रित गरिने बताउनुभयो ।
त्यसपछि दोश्रो चरणमा एक वर्ष सम्म देशका विभिन्न पक्षमा सुधार ल्याउने प्रयास गरिने र त्यसपछि मात्रै चुनाव हुन सक्ने ओचाको भनाई छ । सेनालाई देशको समस्या समाधानका लागि समय दिन आग्रह गर्दै उहाँले त्यसपछि सेना आफै पछि हट्ने पनि दावी गर्नुभयो ।
सेनाको प्रतिरोध गर्ने प्रयास  गरे बल प्रयोग गर्ने चेतावनी दिंदै उहाँले विरोध प्रदर्शन भईरहे थाई नागरिकको खुशी फर्काउने प्रक्रिया सुस्त हुने बताउनुभयो । ६ महिनादेखि आन्दोलन चलिरहँदा सेनाले स्थिती नियन्त्रणमा ल्याउन र राजनीतिक सहमति कायम गर्न भन्दै मे २२ तारिखमा सत्ता कब्जा गरेको थियो ।
- एजेन्सीको सहयोगमा
