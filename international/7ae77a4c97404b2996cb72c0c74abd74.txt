विकिलिक्सको नयाँ खुलासाः ईमेल र फोनमा हुने गतिविधिको सूचना बेचिन्छ

मंसिर १६ — विकिलिक्सका सस्थापक जुलियन आसान्जले मोबाइल फोन र अन्य विद्युतिय उपकरण बनाउने कम्पनीहरुले नागरिकको जासुसी गरिरहेको दावी गर्नुभएको छ । विश्वका २५ देशमा रहेका १ सय ५० भन्दा धेरै कम्पनीले सेलफोन र अन्य उपकरणबाट नागरिकको जासुसी गरी सरकारलाई सहयोग गरिरहेको दावी गरेको बिबिसीले जनाएको छ । 

 

‘तपाईँहरु जो जोसँग ईमेल छ, स्मार्ट फोन छ, तपाईँहरुको जासुसी भैरहेको छ’, लन्डनमा रहेको सिटी विश्वविद्यालयमा आयोजित पत्रकार सम्मेलनमा बोल्दै असान्जले भन्नुभयो, ‘तपाईँबारेका सूचना सरकारलाई दिएर तपाईँ माथि जासुसी भैरहेको छ ।’

 

कम्पनीहरुले नागरिकले गरेको फोनकल र म्यासेजको विवरण संकलन गरी सरकारलाई बेच्ने गरेको आसान्जको आरोप छ । आसान्जले स्मार्ट फोन र इमेल प्रयोग गर्नेहरुको सुचना सरकारसम्म पुग्ने गरेको बताउनुभयो । 

 

पत्रकार सम्मेलनमा विकिलिक्सको सहयोगी सस्था ओनी डट एफआरले २ सय ८७ फाइल पनि सार्वजनिक गरेको छ । 

 

‘विश्वभरबाट गोप्य तरिकाले कुनकुन कम्पनीले नागरिकका सूचना सरकारलाई बेचिएको छ भन्ने हामीले जस्ताका तस्तै प्रस्तुत गरेका छौँ’, सार्वजनिक गरिएका दस्ताबेजका बारेमा बोल्दै असान्जले भन्नुभयो, ‘यि कम्पनीहरुले विभिन्न देशलाई विद्युतीय समाग्री बेच्छन ताकी उनीहरुले आफ्ना नागरिक माथि निगरानी गर्न सकुन ।’ -एजेन्सी
