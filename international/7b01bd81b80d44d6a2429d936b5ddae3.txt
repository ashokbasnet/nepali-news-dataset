वैज्ञानिक तथ्यमा राजनीतिक हस्तक्षेप : विरोधमा वैज्ञानिकको प्रदर्शन

वैशाख १० – वैज्ञानिक तथ्यमाथि राजनीतिक क्षेत्रबाट हुने गरेको हस्तक्षेपको विरोधमा विश्वभरका वैज्ञानिकले प्रदर्शन गरेका छन् । ‘मार्च फर साइन्स’ नाम दिइएको प्रदर्शन विश्वका विभिन्न शहरमा भएको हो । त्यसमा हजारौंको संख्यामा वैज्ञानिक तथा विज्ञानसँग सम्बन्धित क्षेत्रका मानिसको सहभागिता रहेको बिबिसीले जनाएको छ । वातावरण, जलवायु तथा पर्यावरणीय क्षेत्रका बारेमा हुने गरेका अध्ययन तथा अध्ययनका निष्कर्षमा राजनीतिक हस्तक्षेप हुने गरेको भन्दै वैज्ञानिकले त्यसको विरोधमा प्रदर्शन गरेका हुन् । स्वच्छ वातावरण तथा अहिले हुँदै गएको प्रकृतिमाथिको शोषण अन्त्यगरी वातावरण जोगाउनका लागि राजनीतिक हस्तक्षेप हुन नहुने वैज्ञानिकहरुको भनाई छ । वैज्ञानिक समुदाय पछिल्लो समय विश्वभर हुने गरेको राजनीतिक हस्तक्षेपका कारण समस्यामा पर्दै गएकाले वैज्ञानिक समुदायको रक्षाका लागि प्रदर्शन गरिएको विज्ञानसँग सम्बन्धित संस्थाले बताएका छन् । मार्च फर साइन्सको मुख्य कार्यक्रम अमेरिकाको वासिङ्टन डिसीमा भएको छ । यस्तै अस्ट्रेलियाको सिड्नी, जर्मनीको बर्लिन, अस्ट्रियाको भिएना, स्वीट्जरल्याण्डको जेनेभा, बेलायतको लण्डनसहितका ठाउँमा प्रदर्शन भएको छ ।
