यमनः युद्धको प्रभाव स्वास्थ्य क्षेत्रमा गम्भीर

कात्तिक २३ – यमनमा युद्धका कारण स्वास्थ्य क्षेत्रमा गम्भीर असर परेको विश्व स्वास्थ्य संगठन डब्लुएचओले जनाएको छ । युद्धका कारण यमनका आधा भन्दा धेरै स्वास्थ्य सेवा बन्द भएको डब्लुएचओको भनाई छ । यमनका २२ प्रान्त मध्ये १६ प्रान्तमा अहिले ४५ प्रतिशत सेवा मात्रै पूर्णरुपमा प्रवाह भइरहेको छ । अधिकांश जिल्लामा दुईजना चिकित्सक मात्रै रहेका छन् । 
स्वास्थ्य सेवामा नागरिकको पहुँच कम हुँदै गएको छ । स्वास्थ्य सेवाको कमिका कारण मानिसहरु जीवन रक्षात्मक सुविधाबाट वञ्चित हुँदै गएको भन्दा डब्लुएचओले चिन्ता व्यक्त गरेको छ । यमनमा गएको १८ महिनादेखि हिंसा चर्किएको छ । 
साउदी अरेबिया नेतृत्वको गठबन्धन सेनाको साथ रहेको राष्ट्रपति अब्ड्राब्बु मन्सुर हादी पक्ष र हुथी बिद्रोही बिच भिडन्त हुँदै आएको छ । यसको मारमा सर्वसाधारण नागरिक पर्ने गरेका छन् ।
पछिल्लो तथ्यांक अनुसार हिंसाका कारण अहिलेसम्म सात हजार ७० जनाको ज्यान गएको छ भने ३६ हजार ८ सय १८ जना घाइते भएका छन् ।
