​एआइआइबी सुरुवाती लगानी र सेयरको बारेमा सम्झौता पत्रमा हस्ताक्षर

असार १४ – एसियन इन्फ्रास्ट्रक्चर इन्भेष्टमेन्ट बैंक एआइआइबी को सुरुवाती लगानी र विभिन्न देशको सेयरको बारेमा सम्झौता पत्रमा हस्ताक्षर भएको छ । चीनमा भएको कार्यक्रममा विभिन्न ५० देशका प्रतिनिधिले सदस्य राष्ट्रको सेयर र लगानी पूँजीका विषयमा सहमति जनाउँदै सम्झौतापत्रमा हस्ताक्षर गरेको  बिबिसीले जनाएको छ ।
चीन नेतृत्वको एआइआइबी बैंकले एसियाली विकास बैंक एडिबिसँग प्रतिस्पर्धा गर्ने अपेक्षा गरिएको छ । चीनसँगै बेलायत, जर्मनी, अस्ट्रेलिया र दक्षिण कोरिया बैंकको स्थापनाकालका सदस्य रहेका छन् । जापान र अमेरिका भने यस बैंकको अवधारणाप्रति असहमत छन् ।
चीनको अदृश्य शक्ति फैलाउन बैंकको अवधारणा आएको अमेरिकाको आरोप छ । गत अक्टोबर २१ तारिखमा २१ वटा देश मिलेर बनाएको एआइआइबीले एसियामा उर्जा, यातायात र पूर्वाधार विकासको क्षेत्रमा लगानी गर्ने उद्धेश्य राखेको छ । बैंकको  लगानी पूँजी ५० अर्ब डलर रहनेछ भने यसलाई बढाएर १ खर्ब डलर पुर्‍याउने लक्ष्य छ ।
यस बैंकमा दोस्रो ठूलो सेयर भारतको हुनेछ । बैंकमा भारतको १० देखि १५ प्रतिशत सेयर रहन सक्ने अनुमान छ । यो वर्षको अन्त्यदेखि नै बैंकले आफ्नो काम सुरु गर्ने चीनका अर्थ मन्त्रीले विश्वास व्यक्त गरेका छन् ।
