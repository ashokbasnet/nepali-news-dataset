सिरियामा सैन्य कारवाही गर्ने बारे विचार गरिरहेको ओबामाको भनाई

भदौ १५ - अमरिकी राष्ट्रपति बाराक ओबामाले सिरियामा सिमित सैन्य कारबाही गर्नेबारे विचार गरिरहेको बताउनुभएको छ ।
अमेरिकाले सिरियामा सैन्य आक्रमणको सबै तयारी पुरा गरिसकेको समाचार आइरहेका बेला राष्ट्रपति ओबामाले सैन्य कारबाही गर्ने नगर्नेबारे कुनै निर्णय भइनसकेको बताउनुभएको हो ।
यसअघि अमेरिकी विदेशमन्त्री जोन केरीले सिरियाको सरकारी सेनाले राजधानी दमास्कसमा गरेको रसायनिक हमलामा १४ सय २९ जनाको ज्यान गएको बताउनुभएको थियो । तीमध्ये ४ सय २६ जना बालबालिका पनि रहेको केरीको दावी छ ।
सिरियाली सरकारले आरोपको खण्डन गर्दै विपक्षीले रसायनीक हमला गरेको जिकिर गरिरहेका बेला अमेरिकी विदेशमन्त्री केरीले सरकारी सेनाले गरेको रसायनिक हमलामा १४ सय २९ जनाको ज्यान गएको पर्याप्त प्रमाण रहेको बताउनुभएको छ ।
रुसले सिरियामा आक्रमण गरिए त्यो सैह्य नहुने चेतावनी दोहोर्‍याएको छ । रुसी विदेश मन्त्रालयका प्रवक्ता अलेक्जेण्डर लुकासेविचले सिरियामाथिको आक्रमण अन्तराष्ट्रिय कानुनको विरुद्ध हुने र यसले सिरियाली समस्याको राजनीतकि समाधानमा धक्का लाग्ने चेतावनी दिनुभयो । सिरियामा अमेरिकाले आक्रमणको तयारी गरिरहँदा त्यसको समर्थन र विरोध भइरहेको छ ।
- एजेन्सीको सहयोगमा
