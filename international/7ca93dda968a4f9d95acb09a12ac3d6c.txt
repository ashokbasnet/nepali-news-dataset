इबोला नियन्त्रणको लागि बनाइएको प्रयोगात्मक औषधिको सुरक्षित परीक्षण

मंसिर ११– इबोला भाइरस नियन्त्रणका लागि बनाइएको प्रयोगात्मक औषधिको परीक्षण सुरक्षित भएको वैज्ञानिकहरुले बताएका छन् । अमेरिकाको नेशनल इन्स्टिच्युट अफ हेल्थ  एन आइ एचका पदाधिकारीले औषधि परीक्षणको नतिजा आशाजनक रहेको बताएका बिबिसीले जनाएको छ ।
उनीहरुले यो खोपले शरीरको प्रतिरक्षा क्षमतालाई भाइरस पहिचान गर्न सहयोग पुग्ने बताएका छन् । परिक्षणका क्रममा यो औषधि २० जनालाई दिइएको थियो भने उनीहरुको प्रतिरोधात्मक क्षमता वृद्धि हुनुका साथै कुनै नकारात्मक प्रभाव पनि नदेखिएको वैज्ञानिकको भनाइ छ ।
यो औषधिले शतप्रतिशत काम गर्ने पुष्टि नभएको र दोस्रो चरणमा परिक्षण गर्ने योजना बनाइएको छ । दोस्रो चरणको परिक्षण सफल भएमा इबोला भाइरसविरुद्धको औषधि पश्चिम अफ्रिकी मुलुकमा आगामी जनवरीबाट पठाइने छ ।
विश्व स्वास्थ्य संगठनका अनुसार पछिल्लो हप्ता ६ सय जना नयाँ संक्रमित फेला परेकामा आधाभन्दा बढी सियरा लियोनका छन् ।
