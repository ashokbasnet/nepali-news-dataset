विस्फोट भएको पटाका कारखाना सञ्चालकलाई हत्याको मुद्दा चलाइने

भदौ २१ – भारतीय प्रहरीले ५४ जनाको ज्यान जाने गरी आगलागी भएको तमिलनाडुको पटाका कारखानाका सञ्चालकमाथि हत्या अभियोगमा मुद्दा चलाउने भएको छ । कारखानाको लाईसेन्स एक दिन अघि नै रद्द गरिएकोमा बुधवार पनि कारखाना सञ्चालन गरेकाले कारखानाका मालिक नै मुख्य अभियुक्त भएको भन्दै प्रहरीले उनी विरुद्ध हत्याको मुद्दा चलाईने बताएको हो ।

 

४० कोठा रहेको कारखानामा बुधवार दिउँसो आगलागी हुँदा २ सय ५० भन्दा बढी मजदुर काम गरिरहेका भारतीय सञ्चारमाध्यमले जनाएका छन् । आगलागीमा मर्नेको संख्या ५४ पुगेको छ भने जलेर गम्भीर घाईते भएका ५० जना भन्दा बढीको उपचार भईरहेको छ ।

पटाका बनाउने रसायन सार्ने क्रममा आगलागी भएको सुरक्षा अधिकारीहरुले बताएका छन् । केन्द्र र राज्य सरकारले मृतकका परिवारलाई २/२ लाख रुपैंया घाईतेलाई ५० हजार रुपैंया राहत स्वरुप दिने घोषणा गरेका छन् ।
