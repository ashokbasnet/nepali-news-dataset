नयाँदिल्लीलाई मट्टितेलमुक्त शहर बनाइने

असार ७ – भारतले राजधानी नयाँदिल्लीलाई मट्टितेल मुक्त शहर बनाउने योजना अघि सारेको छ । योजना अन्तर्गत मट्टितेलको प्रयोग रोक्नका लागि साढे ३ लाख भन्दा बढी गरिब परिवारलाई सित्तैमा ग्यास र चुलो दिईनेछ । दिल्ली सरकारको योजनालाई मन्त्रीपरिषदले बुधवार स्वीकृति दिएको छ ।

 

यो योजना लागू भएपछि दिल्ली देशकै पहिलो मट्टितेल मुक्त शहर बन्ने सरकारको दावी छ । योजना अन्तर्गत राहत कार्ड प्राप्त गरेका, खाना पकाउन मट्टितेल प्रयोग गर्दै आएका साढे ३ लाख भन्दा बढी परिवारलाई खाना पकाउने ग्याँस, रेगुलेटर, पाईप र चुलो खरिद गर्न एकपल्टका लागि राहत प्रदान गरिने छ ।

त्यस्ता परिवारलाई अहिले सरकारले प्रति परिवार झण्डै १५ रुपैंया प्रतिलिटरका दरले हरेक महिना साढे १२ लिटर मट्टितेल दिंदै आएको छ । मट्टितेलको साटो ग्याँसको प्रयोग बढाउँदा अरु प्रयोजनका लागि बेचिने मट्टितेलको कालोबजारी रोकिने र महिलाले स्टोभ प्रयोगबाट हुनसक्ने समस्याबाट मुक्ति पाउने सरकारको दावी छ । सरकारी योजना आउँदो अगस्त १५ देखि शुरु हुनेछ ।
