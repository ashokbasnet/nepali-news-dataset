युरोपमा मुटुरोगीको मृत्यूदर घट्यो

असार १२ – युरोपियन युनियनका देशमा मुटुको रोगबाट ज्यान गुमाउनेको संख्या ३ दशक यता दोब्बरले घटेको एक अध्ययनले देखाएको छ ।
युरोपियन हर्ट जर्नलमा प्रकाशित एक अध्ययनमा इयूका धेरै देशमा मोटोपन र मधुमेहको समस्या बढेपनि मुटुरोगबाट ज्यान गुमाउनेको संख्या बिस्तारै घट्दै गएको उल्लेख छ ।
अध्ययनकर्ताले सन् १९८० देखि २००९ सम्म ४५ वर्ष मुनि, ४५ देखि ५४, ५५ देखि ६४ र ६५ वर्ष माथि गरी ४ उमेरसमूहका पुरुष तथा महिलाको अध्ययन गरेका थिए । अध्ययनका क्रममा सबै उमेर समूहमा मुटुरोगबाट हुने मृत्युदर कम भएको पाइएको हो ।
डेनमार्क, माल्टा, नेदरल्याण्डस, स्वीडेन र बेलायतमा मुटुरोगबाट ज्यान जानेको संख्या सबैभन्दा धेरै घटेको छ । तर मधुमेह, बढी तौल तथा धुम्रपानमा वृद्धि लगायतले मुटु रोगबाट ज्यान गुमाउनेको संख्या घटाउन चुनौती थपेको अध्ययनमा उल्लेख छ ।
