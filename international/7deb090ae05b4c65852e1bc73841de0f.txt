टर्की : लोकतन्त्रको समर्थनमा सत्तापक्ष र विपक्ती एक साथ

साउन १० – टर्कीमा लोकतन्त्रको समर्थनमा हजारौं मानिसले प्रदर्शन गरेका छन् । आइतबार टर्कीको विपक्षी पार्टी सिएचपीको आयोजनामा लोकतन्त्रको समर्थन तथा गएको हप्ता भएको असफल सैनिक कुको निन्दाका लागि प्रदर्शन भएको हो । विपक्षी पार्टीको आयोजनामा इस्थानबुलमा र्‍याली भएपनि यसमा राष्ट्रपति रिसेप टइप एर्डोगानको पार्टीले पनि समर्थन गरेको थियो । र्‍यालीमा विपक्षी तथा सत्तापक्ष दुवै पार्टीका नेताकार्यकर्ता तथा हजारौंको संख्यामा सर्वसाधारण नागरिकको सहभागिता रहेको बिबिसीले जनाएको छ । टर्कीमा सत्तापक्ष र विपक्षीबिचको एकता निकै दुर्लभ छ । तर आइतबारको र्‍यालीमा त्यो दुर्लभ दृष्य सुन्दर देखियो । र्‍याली स्थल रातो झण्डाले भरिएको थियो भने ‘हामी गणराज्यको रक्षा गर्ने छौं’ लेखिएका ब्यानर थिए । सिएचपीका नेताले लोकतन्त्रको विजय भएको बताए । तर अझै पनि तानाशाहीको खतरा बाँकी रहेको उनीहरुले बताए ।
