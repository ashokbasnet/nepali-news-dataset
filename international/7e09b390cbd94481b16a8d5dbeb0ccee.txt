उत्तर कोरियाको प्रस्ताव ओबामाद्धारा अस्वीकार

काठमाडौं, वैशाख १३ । अमेरिकी राष्ट्रपति बाराक ओबामाले ‘अमेरिकाले दक्षिण कोरियासँगको संयुक्त वार्षिक सैन्य अभ्यास रोके आफ्नो परमाणु कार्यक्रम रोक्ने’ उत्तर कोरियाले राखेको प्रस्ताव अस्वीकार गरेका छन् ।अमेरिकी राष्ट्रपति ओबामाले ‘उत्तरको प्रस्तावलाई गम्भीरतापूर्वक नलिएको र प्योङयाङले त्यो प्रस्तावभन्दा अझै राम्रो गर्नुपर्ने’ बताए ।उत्तर कोरियाली विदेशमन्त्री रि सु योंगले हालै दुर्लभ अन्तर्वार्ताकाक्रममा अमेरिकासमक्ष त्यस्तो प्रस्ताव राखेका थिए ।अमेरिका र दक्षिण कोरियाको वार्षिक सैन्य अभ्यासले कोरियाली प्रायद्वीपमा तनाव सिर्जना गर्दै आएको छ ।पछिल्लो समय मिसाइल परीक्षणलाई थप तीव्रता दिएपछि राष्ट्रसंघ र अमेरिकाले उत्तर कोरियामाथि कडा  प्रतिबन्ध लगाएका छन् ।विश्लेषकहरुले सन् १९८० पछि पहिलोपटक हुन लागेको उत्तर कोरियाली वर्कस पार्टीको सम्मेलनअघि शक्ति प्रदर्शन गर्ने उद्देश्यले पाँचौ परमाणु परीक्षणको तयारी गरेको विश्वास गरेका छन् । (एजेन्सी)
