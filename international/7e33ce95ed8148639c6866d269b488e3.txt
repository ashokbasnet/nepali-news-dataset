जिका भाइरस विरुद्धको खोप प्रयोगमा आउन अझै १० वर्ष लाग्ने

माघ १४ – अमेरिकी मुलुकमा महामारीको रुपमा फैलिएको जिका भाइरस विरुद्धको खोप सार्वजनिक रुपमा उपलब्ध हुन अझै १० वर्ष लाग्न सक्ने वैज्ञानिकले बताएका छन् । 
जिका भाइरस विरुद्धको खोपको विषयमा अनुसन्धान गरिरहेका अमेरिकी वैज्ञानिकले खोपा बनाएर सार्वजनिक प्रयोगमा ल्याउन अझै एक दशक लाग्न सक्ने चेतावनी दिएका हुन् ।
जिका भाइरसका गर्भमा रहेका शिशुको मस्तिष्कमा नकारात्मक असर पर्ने गर्दछ । यसका कारण मश्तिष्कको पूर्ण विकास नभएको शिशु जन्मिने तथा ज्यान नै जान सक्ने खतरा रहन्छ ।
अमेरिकी तथा क्यारवियन क्षेत्रका २१ भन्दा बढी देशमा यो भाइरसको संक्रमण फैलिसकेको छ । ब्राजिलमा यसले महामारिको रुप लिएको छ । जिका भाइरस विरुद्धको खोपको विषयमा अनुसन्धान गरिरहेका अमेरिकाको टेक्सास विश्व विद्यालयका वैज्ञानिकले ब्राजिलको प्रभावित क्षेत्रको भ्रमण गरेका छ ।
खोप परीक्षणका लागि दुई वर्ष भित्र तयार हुने भएपनि यसलाई सार्वजनिक प्रयोगमा ल्याउन झण्डै १० वर्ष लाग्ने उनीहरुको भनाई छ । एडिस ईजिप्टाई प्रजातिको लामखुट्टेको टोकाइबाट सर्ने यो भाइरसको महामारी गएको वर्षको मे महिनादेखि ब्राजिलमा तीव्र रुपमा फैलिरहेको छ । अनुसन्धानकर्ताले अरु माध्यमबाट पनि यो भाइरस सर्ने सम्भावना रहेको बताएका छन् । हल्का ज्वरो आउने, आंखामा संक्रमण हुने र टाउको दुख्ने यो रोगको लक्षण हो । 
कोलम्बिया, ईक्वेडर, एल साल्भाडोर र जमैकाले भाइरसका बारे थप जानकारी नआउन्जेल गर्भवती नहुन गएको हप्ता आह्वान गरेका थिए । विश्व स्वास्थ्य संगठनको यो भाइरसको संक्रमण फैलंदै एडिस ईजिप्टाई लामखुट्टे पाइने सबै देशमा रोग फैलन सक्ने जनाएको छ । 
– एजेन्सीको सहयोगमा
