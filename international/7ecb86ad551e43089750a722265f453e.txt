​स्वराज मार्फत मोदीलाई पाकिस्तान भ्रमणको निम्तो, सबै मुद्दामा छलफल गर्न पाकिस्तान तयार

पोखरा, चैत ४ – पाकिस्तानी प्रधानमन्त्रीका विदेश मामिला सल्लाहकार सर्ताज अजिजले भारतीय विदेशमन्त्री सुष्मा स्वराज मार्फत प्रधानमन्त्री नरेन्द्र मोदीलाई पाकिस्तान भ्रणको लागि निम्ता पठाउनुभएको छ । 
बिहीबार दिउँसो भएको दुई देशको संयुक्त पत्रकार सम्मेलनमा सर्ताजले स्वराजलाई पाकिस्तान भ्रमणको निमन्त्रण कार्ड प्रदान गर्नुभएको हो । त्यसैगरी सार्कको ३८ औं मन्त्रीस्तरीय बैठकमा भाग लिनको लागि अजिजले भारतीय विदेशमन्त्री स्वराजलाई पनि निम्ता दिनुभएको छ । सार्क बैठकमा सहभागी हुन आउनुभएकी भारतीय विदेशमन्त्री सुष्मा स्वराज र पाकिस्तानी प्रधानमन्त्रीका विदेश मामिला सल्लाहकार सरताज अजिजबीच पोखरामा गएको २४ घण्टामा तीनपटकसम्म वार्ता भएको थियो । 
दुई पक्षबीच बुधबार संक्षिप्त कुराकानी भएपनि कुनै पनि मुद्धामा कुराकानी भएको थिएन । बिहीबार बिहान पोखराको फिस्टेल लजमा भएको वार्तामा पठानकोट समस्याको बारेमा छलफल भएको थियो । त्यसपछि फेरि दिउँसो भएको वार्तामा पाकिस्तान प्रधानमन्त्रीको सल्लाहकार सर्ताज अजिजले पठानकोट आतंकवादी आक्रमण सहित सबै मुद्दामा छलफल गर्न पाकिस्तान तयार रहेको जानकारी गराउनुभएको छ ।  
तीन महिनाअघि भारतको पञ्जाबस्थित पठानकोट एयर फोर्स स्टेशनमा भारतीय सेनाको युनिफर्म लगाएका बन्दूकधारीले आक्रमण गर्दा ७ सुरक्षाकर्मीसहित १५ जनाको ज्यान गएको थियो । नयाँ वर्षको सुरुवातमै भएको पठानकोट घटनापछि दुई छिमेकीबिच तिक्तता बढेको छ ।
