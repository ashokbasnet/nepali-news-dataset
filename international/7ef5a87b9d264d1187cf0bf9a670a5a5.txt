सिरियामा सर्वसाधारणमाथि ‘जानीजानी आक्रमण’

चैत २९ – मानवअधिकारवादी संगठन ह्यूमन राईटस् वाचले सिरियाली वायु सेनाले सर्वसाधारण नागरिकमाथि जानीजानी हवाई आक्रमण गर्ने गरेको आरोप लगाएको छ । 

सेनाले नागरिकमाथि नियतवश र अन्धाधुन्द आक्रमण गर्ने गरेको संगठनको दावी छ ।

वाचका अनुसार सिरियाका हिंसाग्रस्त क्षेत्रको अनुगमनका क्रममा सन् २०१२ को जुलाई अन्त्यदेखि सिरीयाली वायु सेनाका लडाकु विमान र हेलिकप्टरले लगातार नागरिकमाथि हवाई आक्रमण गरेको पाइएको छ ।

नागरिकहरु दैनिक किनमेलका लागि जम्मा हुने ठाउँ, अस्पताल लगायतका ठाउँमा जानीजानी सेनाले आक्रमण गर्ने र विद्रोही लक्षित भनिएका आक्रमणमा पनि सर्वसाधारणले नै ज्यान गुमाउने गरेको वाचको ठहर छ । वाचले धेरै नागरिकको ज्यान जानुमा विद्रोही लडाकु पनि जिम्मेवार रहेको दावी गरेको छ ।

उसका अनुसार घना आबादी रहेको क्षेत्रमा आफ्नो फौज र हतियार राख्दा नागरिकहरु दोहोरो भिडन्तमा मारिने जोखिम बढ्दै गएको छ । वाचले हिंसा रोक्नका लागि तत्काल दबाबमूलक कारवाही गर्नुपर्नेमा जोड दिएको छ ।

राष्ट्रसंघले केही निश्चित प्रतिबन्ध, हतियार प्रतिबन्ध, वर्तमान हिंसाका दोषीलाई अन्तर्राष्ट्रिय अपराध अदालतमा सिफारीस जस्ता कदम तत्काल चाल्नुपर्ने वाचको भनाई छ ।
