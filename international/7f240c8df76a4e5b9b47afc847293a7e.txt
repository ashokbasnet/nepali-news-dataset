भारतमा करोडौं किलो खाद्यान्न गोदाममा नै कुहिएको खुलासा

भदौ १३ – भारतमा पछिल्लो ३ वर्षमा झण्डै ७ करोड १० लाख मानिसलाई पुग्ने खाद्यान्न सरकारी गोदाममा कुहिएर नष्ट भएको खुलासा भएको छ ।
सरकारी निकाय फुड कर्पोरेशन अफ इन्डियाले सूचनाको हक अन्तर्गत दिएको जानकारी अनुसार सन् २००९ देखि २०१२ सम्म गोदाममा १ करोड ७७ लाख ३६ हजार किलो खाद्यान्न उपयोग नै गर्न नमिल्ने गरी कुहिएको छ ।
सामान्यतः एक जना मानिसले एक छाकमा २ सय ५० ग्राम अन्न प्रयोग गर्ने औसतका आधारमा कुहिएर नष्ट भएको खाद्यान्नले ७ करोड ९ लाख ४४ हजार मानिसको खाद्यान्नको आवश्यकता परिपूर्ति हुने थियो । कुहिने खाद्यान्न मध्ये सबैभन्दा धेरै गहुँको मात्रा छ ।
संस्थाले दिएको जानकारी अनुसार सन् २००९ मा सबैभन्दा धेरै गुजरातमा ७ सय ८५ मेट्रिक टन र सन् २०१०/२०११ मा उत्तराखण्डमा ९ सय ३१ टन गहुँ कुहिएको थियो । सन् २०११/२०१२ मा महाराष्ट्रमा कुल देशको आधा भन्दा बढी १ हजार ४ सय ४४ मेट्रिक टन गहुँ कुहिएको सूचनामा उल्लेख छ ।
तीन वर्षको अवधिमा ७ हजार १ सय पाँच मेट्रिक टन चामल सरकारी गोदाममा सडेको छ । सन् २००९/१० मा देशभरमा कुहिएको चामलमध्ये ९० प्रतिशत पन्जाब र असममा रहेको भारतीय सञ्चारमाध्यमले जनाएका छन् ।
