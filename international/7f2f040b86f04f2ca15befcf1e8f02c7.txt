सार्वजनिक ठाउँमा बुर्कामाथिको प्रतिबन्धलाई निरन्तरता

असार १८ – युरोपको मानवअधिकार अदालतले फ्रान्समा नकाब लगाउन नपाइने प्रतिबन्धलाई निरन्तरता दिएको छ ।
एक फ्रान्सेली युवतीले सार्वजनिक स्थलमा बुर्का लगाउन नपाउनु आफ्नो धार्मिक र अभिब्यक्ति स्वतन्त्रताको हनन भएको दावी सहित दायर गरेको रिटमा अदालतले सार्वजनिक स्थलमा अनुहार ढाक्ने कुनैपनि प्रकारका पोशाक लगाउन नपाइने फैसला गरेको हो ।
फ्रान्सले युरोपमै पहिलोपल्ट सन् २०१० मा लागू गरेको कानुन अनुसार सार्वजनिक स्थलमा अनुहार ढाक्ने गरी नकाब लगाए १ सय ५० युरो जरिवाना हुनेछ । कुनै धार्मिक कारण नभएर नकाबले अनुहार छोप्ने भएकाले यस्तो फैसला गरिएको अदालतले बताएको छ ।
फ्रान्सको कानुनले मोटरसाइकलमा हेलमेट लगाउन, स्वास्थ्यका कारणले अनुहारमा मास्क लगाउन, खेल र धार्मिक जुलुस जस्ता परम्परागत गतिविधिमा अनुहार ढाक्न भने छुट दिएको छ ।
युरोपका कतिपय देशले पनि यस्तै खाले प्रतिबन्ध लगाउने तयारी गरिरहेका छन् । युरोपेली मानवअधिकार न्यायालय अन्तिम न्यायालय भएकाले उसको फैसलामाथि अपिल गर्न सकिंदैन ।
