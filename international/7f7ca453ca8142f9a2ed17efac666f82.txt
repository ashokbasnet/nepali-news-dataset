इजिप्टमा प्रदर्शनमाथि सैनिक हस्तक्षेप हुँदा ३४ को ज्यान गयो

असार २४ – इजिप्टमा अपदस्थ राष्ट्रपति मोहम्मद मुर्सीका समर्थकले गरेको प्रदर्शनमा सेनाले हस्तक्षेप गर्दा कम्तीमा ३४ जनाको ज्यान गएको छ ।
मुर्सीलाई अपदस्थ गरेको विरोधमा भएको प्रदर्शनमा सेनाले गोली चलाउँदा उनीहरुको ज्यान गएको स्थानीय अधिकारीलाई उधृत गर्दै बिबिसीले जनाएको छ । राष्ट्रपतीय गार्ड ब्यारेकमा धर्ना दिएका बेला सेनाले गोली चलाएको मुस्लिम ब्रदरहुड पार्टीले बताएको छ ।
सेनाले भने आतंककारी समूहले व्यारेकमा क्षति पुर्‍याउन खोजेको आरोप लगाएको छ । पहिलो जननिर्वाचित राष्ट्रपति मुर्सीलाई गएको हप्ता सेनाले अपदस्थ गरेपछि उहाँका समर्थकले प्रदर्शन चर्काएका छन् भने दर्जनौंले ज्यान गुमाइसकेका छन् ।
मुर्सीलाई राष्ट्रपतीय गार्ड क्लबमा नजरबन्दमा राखिएको अनुमान गरिएको छ । सेनालाई समर्थन गरेको कट्टरपन्थी सालाफिस्ट नुर पार्टीले घटनालाई नरसंहार भन्दै अन्तरिम प्रधानमन्त्री चयनका लागि हुन लागेको बैठक बहिस्कार गरेको छ ।
