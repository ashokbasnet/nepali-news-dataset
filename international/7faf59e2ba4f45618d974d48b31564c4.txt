असान्जलाई शरण दिने इक्वेडरको घोषणा

साउन ३२ – विकिलिक्सका संस्थापक जुलियन असान्जलाई इक्वेडरले राजनीतिक शरण दिने घोषणा गरेको छ । इक्वेडरका विदेश मन्त्री रिकार्डो पानिटोले असान्जलाई राजनीतिक शरण दिने घोषणा गरेका हुन् ।

 

यसअघि इक्वेडरले बेलायतले दुतावासबाटै असान्जलाई पक्राउ गर्ने धम्की दिएको भन्दै कडा आपत्ति जनाएको थियो । दुतावासभित्रै पसेर गिरफ्तार गर्ने बेलायतको धम्की प्रजातन्त्र र कानूनको उपहास भएको भन्दै इक्वेडरका विदेश मन्त्री रिकार्डो पानिटोले इक्वेडर बेलायतको उपनिवेश नभएको बताएपछि दुईदेशबीच कुटनीतिक तनाव बढेको रोयटर्सले जनाएको छ ।

असान्जलाई शरण दिने औपचारिक घोषणा गरेपनि दुतावास भित्र रहेका उनलाई कसरी निकालिने छ भन्ने भने बारे भने केही नबताइएको म्यासेबलले जनाएको छ । अमेरिकाका गोप्य कुटनीतिक दस्तावेज विकिलिक्स मार्फत सार्वजनिक गरेपछि उनी अमेरिकाको तारो बनेका छन् ।

असान्ज झण्डै ८ हप्तादेखि शरण माग्दै बेलायतस्थित इक्वेडरको दुतावासमा छन् । बेलायतले आफुलाई पक्राउ गरि स्विडेन सपुर्दगी गरेमा अमेरिका पुर्‍याउने खतरा रहेको भन्दै असान्जले शरण मागेका हुन् । स्विडेमा उनी बिरुद्ध यौन अपराधको मुद्दा छ ।

बेलायती परराष्ट्र मन्त्रालयले इक्वेडरको घोषणा लगत्तै ट्वीटरमार्फत निर्णयको बिरोध गरेको छ । उसले निर्णयलाई निराशाजनक भनेको छ ।
