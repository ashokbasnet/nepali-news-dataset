गाजामा थप युद्धबिराम गर्ने इजरायलको प्रस्ताव

साउन २२ – इजरायलले गाजा क्षेत्रमा थप युद्धबिरामको प्रस्ताव राखेको छ । ७२ घण्टे युद्धबिराम सकिन एक दिन बाँकी छँदा इजरायलले युद्धबिराम अझ लम्ब्याउने प्रस्ताव अघि सारेको अन्तर्राष्ट्रिय सञ्चारमाध्यमले जनाएका छन् ।
इजिप्टले इजरायल र प्यालेष्टाइनबीच अप्रत्यक्ष वार्ताको मध्यस्थता गरिरहेको छ । इजरायलका एक जना बरिष्ठ अधिकारीले अहिलेकै शर्तको सीमामा रही जारी युद्धबिरामको समयावधि समाप्त भइसकेपछि पनि थप युद्धबिराम गर्ने आफ्नो इच्छा व्यक्त गरेको बताएका छन् । तर ईजिप्टमा भएको वार्ताका प्यालेष्टिनी सदस्य मुसा अबु मारजोकले भने जारी युद्धबिराम लम्ब्याउने विषयमा कुनै सहमति नभएको बताएका बिबिसीले जनाएको छ ।
इजिप्टको मध्यस्ततामा गएको मंगलबारदेखि ७२ घण्टे युद्धबिराम भएको छ । यो अवधिमा गाजा निकै शान्त रहेको अन्तर्राष्ट्रिय सञ्चारमाध्यमले जनाएका छन् । यसैबीच इजरायली प्रधानमन्त्री बेन्जामिन नेतान्याहूले गाजा क्षेत्रमा भएको सर्वसाधारणको हताहतिका लागि हमास जिम्मेवार रहेको आरोप लगाउनुभएको छ । उहाँले गाजावासीलाई हमासले मानवढाल बनाएकाले बढी क्षति पुगेको उहाँको दावी छ ।
