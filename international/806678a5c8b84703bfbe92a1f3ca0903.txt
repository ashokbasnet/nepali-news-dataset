काबुलमा शृंखलाबद्ध विस्फोट हुँदा ४० जना मारिए, ३० घाइते 

काबुलस्थित पश्चिम क्षेत्रमा रहेको सिया सांस्कृतिक तथा धार्मिक संगठनको तवावन सांस्कृतिक केन्द्रमा बिहीबार गराइएको शृंखलाबद्ध आत्मघाती विस्फोटमा ४० जना मारिनुका साथै अरु ३० जना घाइते भएका छन् ।

गृह मन्त्रालयका प्रवक्ता नसरत रहिमीले एएफपीलाई भने, ‘आक्रमण तवावन सांस्कृतिक केन्द्रमा लक्षित थियो । अफगानिस्तानमा सोभियत संघले गरेको आक्रमणको ३८ औं वर्षगाँठमा आयोजित एक कार्यक्रममा आक्रमणकारीहरुले शृंखलाबद्ध आत्मघाती विस्फोट गराएका छन् ।’

आक्रमणको जिम्मा हालसम्म कसैले लिएको छैन् । तालिबान आतंकवादी संगठनले एक बक्तव्य जारी गर्दै उक्त शृंखलाबद्ध आत्मघाती विस्फोटमा आफ्नो कुनै संलग्नता नभएको जनाएको छ ।

पछिल्लो समय इस्लामिक अतिवादी संगठन ‘आइएस’ले सिया मुसलमान समुदायका मानिसलाई लक्षित गरी शृंखलाबद्ध आक्रमण गरिरहेका छन् । गत सोमबारमात्रै पनि काबुलस्थित कूटनीतिक नियोगमा गराइएको आत्मघाती विस्फोटमा १० जना मारिएका थिए ।

अक्टोबरमा सिया समुदायको एक मस्जिदमा गराइएको विस्फोटमा ३९ जना मारिएका थिए । एजेन्सी
