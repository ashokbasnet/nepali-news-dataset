बेलायतको निर्णयले विश्वभर झड्का

लन्डन, असार १० । बेलायतमा बिहीबार भएको जनमतसंग्रहको परिणाम युरोपेली संघमा नरहनेगरी आएपछि यस निर्णयले विश्वव्यापीरुपमा झड्का उत्पन्न भएको छ ।बेलायतले गरेको यो निर्णयपछि विश्वका देशहरुमा यसको असर के–कस्तो पर्ला भन्नेबारेमा विभिन्न हिसाबले प्रतिक्रियाहरु आउन थालेका छन् ।युरोपेली देशहरुको साझा संस्थाकारुपमा रहेको यस संघको ६० वर्षे इतिहासमा बेलायत यसरी बाहिरिने पहिलो राष्ट्र भएको छ भने अर्कातर्फ यस्तो निर्णय गर्ने बेलायत नै यो पहिलो राष्ट्र पनि भएको छ ।यो निर्णयसँगै बेलायतलाई पनि एकीकृतरुपमा रहने विषयमा चुनौती हुनसक्ने अनुमान पनि वैज्ञानिकहरुले गरेका छन् ।स्कटल्यान्डले आफू युरोपेली संघबाट अलग भएर बस्न नसक्ने जनाएको छ भने बहुसंख्यक नभएपनि ठूलो संख्याका मानिस पनि यो निर्णयमा अडिग रहेका छन् ।यसरी युरोपेली संघमा रहन नहुने भनी निर्णय गर्ने व्यक्तिको संख्या १० लाखभन्दा पनि बढी रहेको छ । यसलाई पनि ठूलो संख्याकोरुपमा लिनुपर्ने हुन्छ ।बिहीबार भएको जनमतसंग्रहमा ५२ प्रतिशत नागरिकले उक्त संघमा नरहने पक्षमा मतदान गरिसकेका छन् भने रहनुपर्छ भन्नेहरु ४८ प्रतिशत छन् ।यसरी यो संख्या हेर्ने हो भने १० लाखभन्दा बढीको फरक देखिएको छ । यो फरक मतदानपछि अन्ततः बेलायत अब उक्त संघमा नरहने त निश्चित नै भइसकेको छ ।‘जुन २३ को इतिहासलाई हामीले बेलायतको स्वतन्त्रता दिवससरह मान्नुपर्ने हुन्छ’–भन्छन्, इयुविरुद्धको अभियानका नेता निगेल फारेज ।उनकाअनुसार अब बेलायतका लागि यो ठूलो अवसर पनि हुनसक्छ र जसले गर्दा आगामी दिनमा यसले युरोपेली युनियनबाट बाहिरिएर ठूलो काम गरेर पनि देखाउन सक्छ ।‘हामीले यो काम गरिछोडेका छौं, अन्ततः हामीले जितेका छौं’–युरोपेली संघमा रहनु हुन्न भन्ने अभियानका अभियन्ताहरुले यस्तो नाराबाजी गर्दै विजयजुलुस मनाइरहेका छन् ।उनीहरुले ‘बाहिर निस्कियौं, बाहिर निस्कियौं’ (वी आर आउट) भन्दै नाराबाजी गरेका समाचारमा जनाइएको छ ।यतिखेर विश्वको छलफलको विषय नै यही बनेको छ । उनीहरुले बेलायत बाहिरिएर के फाइदा हुन्छ वा के घाटा पर्छ भन्ने विषयलाई छलफलको केन्द्रमा राखेका छन् ।यसको प्रत्यक्ष असर बेलायतको सेयर बजारमा पनि परेको छ । सेयरको सुरुआतमा नै यो बजार कम्तीमा पनि ८ प्रतिशतले घटेको थियो ।तर, बेलायतको बैंकले भने आर्थिक क्षेत्रमा कुनैपनि समस्या उत्पन्न हुन नदिने भन्दै लगानीकर्ताहरुलाई ढुक्क रहन आग्रह गरेको छ ।यतिखेर बेलायतको राजधानी लन्डनदेखि कैयौं स्थानमा विजयजुलुसहरु निकालिएका छन् ।जुलुसमा बेलायती नागरिकले आफ्नो पक्षमा मत आएको भन्दै खुसी व्यक्त पनि गरेका छन् । रासस/एएफपी
