साउदीद्वारा ५ महिनामा ४ लाख कामदार फिर्ता

चैत ९ - साउदी अरबले पछिल्लो ५ महिनामा झण्डै ४ लाख विदेशी कामदारलाई फिर्ता पठाएको छ ।
आफ्नो देशको श्रम कानुन उलंघन गर्दै अवैध रुपमा बसिरहेका देशभरका आप्रवासी कामदारलाई हटाउन कडा रुपमा प्रस्तुत भएको त्यहाँको आन्तरिक मामला सम्बन्धी मन्त्रालयले बताएको बिबिसीले जनाएको छ ।
मन्त्रालयका प्रवक्ता लेफ्टिनेन्ट कर्नल अहमद अल लहिदानले अहिले साउदी अरबमा श्रम कानुनको उलंघन गरी गैरकानुनी रुपमा रहेका १८ हजार आप्रवासी कामदारलाई हिरासतमा राखिएको बताउनुभयो ।
घर फर्कने प्रकृयामा रहेका यी प्रवासी कामदारले भयावह अवस्थामा दिन काटिरहेको अधिकारकर्मीले बताएका छन् ।
 त्यहाँ रोजगारको नयाँ कानुन लागु भएपछि देशभर अवैध ढंगले बसिरहेका ९० लाख आप्रवासी कामदारको पहिचान गरिएको छ । यो त्यहाँ काम गरिरहेका कुल आप्रवासी कामदारको झण्डै आधा हो ।
नयाँ कानुन अनुसार त्यहाँका उद्योग तथा व्यवसायले  कम्तीमा १० प्रतिशत कर्मचारी स्थानीय नागरिकलाई लिनुपर्ने प्रावधान छ ।
यस्तै त्यहाँको सरकारले अवैध रुपमा बसेकालाई दिइएको आम माफीको सुविधा गत नोभेम्बरमा सकिएपछि अवैध कामदारलाई पक्रेर स्वदेश फर्काउने काम तीव्रताका साथ सुरु गरिएको हो । अवैध कामदारलाई फिर्ता पठाएपछि देशका नागरिकका लागि नयाँ रोजगारको अवसर वृद्धि हुने साउदीका अधिकारीहरुले बताएका छन् । अरव देशको सबैभन्दा ठूलो अर्थव्यवस्था भएपनि त्यहाँ  बेरोजगारीको दर १२ प्रतिशत छ भने सरकारले यसलाई कम गर्ने प्रयास गरिरहेको छ ।
- एजेन्सीको सहयोगमा
