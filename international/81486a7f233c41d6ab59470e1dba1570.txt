विश्वका १० खराब अन्तर्राष्ट्रिय विमानस्थलमा नेपालको त्रिभुवन विमानस्थल पनि

तर जहाँ सिंगापुरको चंगी अन्तर्राष्ट्रिय विमानस्थलले विश्वकै सुविधासम्पन्न अन्तर्राष्ट्रिय विमानस्थलको सूचीमा पहिलो स्थान ओगट्दा नेपालको एकमात्र अन्तर्राष्ट्रिय विमानस्थल भने विश्वकै खराब अन्तर्राष्ट्रिय विमानस्थलको ‘टप टेन’ सूचीमा सामेल भएको छ ।

रेस्ट जोन, बस्ने सीट, सफाइ, विमानस्थल प्रशासन, खानपिनको सुविधा, यात्रुको प्रतिक्रिया लगायत भौतिक सुविधाका विषयलाई आधार मानेर सन् २०१६ मा तयार पारिएको प्रतिवेदनमा विश्वकै उत्कृष्ट र खराब विमानस्थलको मूल्यांकन गरिएको हो ।

यी हुन् विश्वकै खराब अन्तर्राष्ट्रिय विमानस्थल

१. जेद्दाह किंग अब्दुल्ल अजीज अन्तर्राष्ट्रिय विमानस्थल, साउदी अरेबिया



विश्वकै खराब अन्तर्राष्ट्रिय विमानस्थलको पहिलो सूचीमा साउदी अरेबियास्थित जेद्दाह किंग अब्दुल्ल अजीज अन्तर्राष्ट्रिय विमानस्थल रहेको छ । यो विमानस्थलमा सफाइमा ध्यान नदिइएको, कर्मचारीहरु जिम्मेवार हुन नसकेको, टर्मिनलमा रेस्टुरेन्ट तथा किनमेलको सुविधा नभएको, मनोरञ्जनका साधन नभएको कारण यसलाई विश्वकै पहिलो खराब अन्तर्राष्ट्रिय विमानस्थलको सूचीमा राखिएको हो । हज यात्राको समयमा यो विमानस्थलमा यात्रुको चाप बढ्दा बस्ने सीटको समेत अभाव हुने गरेको बताइन्छ ।

२. जुबा अन्तर्राष्ट्रिय विमानस्थल, दक्षिण सुडान



यो सूचीको दोस्रो नम्बरमा दक्षिण सुडानस्थित जुबा अन्तर्राष्ट्रिय विमानस्थल रहेको छ । युद्धग्रस्त यो मुलुकमा युद्धको प्रभाव विमानस्थलमा समेत प्रष्ट देख्न सकिन्छ । फुटबलको मैदानजत्रो आकारमा रहेको टर्मिनलमा आरामदायी सीट फेला पार्न मुस्किल पर्दछ । यहाँको सुरक्षा व्यवस्था पनि भरपर्दो नभएको बताइन्छ । शौचालयको सुविधा प्रभावकारी नभएको, सफाइमा ध्यान नदिइएको कारण यो विमानस्थल खराबमध्ये दोस्रो सूचीमा रहेको हो ।

३. पोर्ट हार्कोर्ट अन्तर्राष्ट्रिय विमानस्थल, नाइजेरिया



यो विमानस्थलमा यात्रु आगमन कक्षका रुपमा रहेको हल ‘टेन्ट’ ले बनाइएको हो । यहाँ लामखुट्टेको बिगबिगी रहेको छ । शौचालय फोहर हुनका साथै विमानस्थलमा एअरकन्डिसनको सुविधा समेत छैन । यहाँ सुरक्षाको भरपर्दो व्यवस्था नभएकै कारण नाजुक सामानलाई राम्रोसँग प्याक गर्न र बहुमूल्य सामान आफैंसँग राख्न सुझाव दिइएको छ ।

४. ताशकेन्ट इन्टरनेशनल विमानस्थल, उज्बेकिस्तान



यो विमानस्थलमा आउने धेरैजसो यात्रुले चेकप्वाइन्टमा हुने भीडलाई लिएर गुनासो गर्ने गरेका छन् । यो विमानस्थलको सीट आरामदायी नभएको, सफाइमा ध्यान नदिएको गुनासो पनि उत्तिकै हुने गरेको छ ।

५. सान्टोरिनी थिरा विमानस्थल, ग्रीस



युरोपका विमानस्थल सामान्यतया राम्रो हुने भए पनि यो विमानस्थल त्यसको ठिक विपरीत छ । यहाँको ‘चेक इन’ मा लामो लाइन बस्नुपर्ने गुनासो यात्रुहरु गर्दछन् । त्यसपछि यात्रुले प्रतिक्षाका लागि बस्नुपर्ने कोठा सानो र एअर कन्डिसनसमेत नभएको कारण यात्रुलाई असुविधा हुने गरेको छ । शौचालयको सफाइमा समेत ध्यान नदिइएको गुनासो व्याप्त छ ।

६. चानिया विमानस्थल, ग्रीस



ग्रीसकै अर्को विमानस्थल चानिया पनि खराब विमानस्थलको सूचीमा छ । लामो लाइन, झर्को लाग्दो सेक्युरिटी जाँच यहाँको मूख्य पीडा हो । यहाँ खानेकुरा पनि सामान्य बजारको तुलनामा निकै महँगो बेच्ने गरिन्छ । बस्नका लागि सीटको अभाव, ३० डिग्री तापक्रममा पनि एअरकन्डिसनको व्यवस्था नहुनु जस्ता विषयले यो विमानस्थललाई खराबको सूचीमा सामेल गराएको हो ।

७. क्रेटे हेराक्लिओन विमानस्थल, ग्रीस



यो विमानस्थलको अवस्था पनि ग्रीस कै अन्य दुई विमानस्थलको भन्दा खासै फरक छैन । यहाँ रेस्टुरेन्टका मिनुमा चर्को मूल्यसूची, भीडभाडका बाबजुद बस्ने सुविधाको उचित प्रवन्ध नहुनु, शौचालयको व्यवस्था राम्रो नहुनु जस्ता गुनासो सबैजसो यात्रुले गर्दछन् ।

८. कराकस सिमोन बोलिभर विमानस्थल, भेनेजुएला



कुनै बेला राम्रो विमानस्थलको सूचीमा पर्ने यो विमानस्थलको हालत निकै बिग्रिएको छ । भीडभाडका बाबजुद यात्रुको सुविधालाई ध्यान नदिइएको, एअरकन्डिसनको अभाव, थोरै संख्यामा शौचालय हुनु जस्ता विषयले यसलाई खराब विमानस्थलको सूचीमा राखिएको हो । यात्रुको सामानको सुरक्षामा समेत लापरवाही हुने गरेको बताइन्छ ।

९. लन्डन लुटोल विमानस्थल



मर्मत भइरहेका कारण यो विमानस्थललाई यस वर्ष खराब विमानस्थलको सूचीमा सामेल गरिएको छ । क्षेत्रफल सानो भएका कारण यो विमानस्थलमा भीड देखिन्छ । बाथरुप तथा भुईको सफाइमा ध्यान नदिइएको गुनासो यात्रुले गर्दै आएका छन् ।

१०. त्रिभुवन अन्तर्राष्ट्रिय विमानस्थल, नेपाल



नेपालको एकमात्र अन्तर्राष्ट्रिय विमानस्थलका रुपमा रहेको त्रिभुवन अन्तर्राष्ट्रिय विमानस्थलमा सुधारका केही प्रयास भए पनि यात्रुको सुविधालाई अझै समग्रमा ध्यान दिन नसकेको पाइएको छ । शौचालय र भुईमा सफाइको अभाव, खानपिनको पर्याप्त सुविधा नहुनु, कर्मचारीहरु मिलनशार नहुनु जस्ता गुनासोका कारण यो विमानस्थल खराबको सूचीमा सामेल भएको हो ।–दि गाइड टु स्लिपिङ्ग इन एअरपोर्टसबाट
