गोली लागेर अफगानिस्तानमा अमेरिकी सैनिक जनरलको मृत्यु

साउन २१ – अफगानिस्तानको सैन्य एकेडेमीमा गोली चल्दा अमेरिकी सैनिक जनरलको ज्यान गएको छ । घटनामा जर्मनी र अफगानिस्तानका सैनिक जनरल सहित १५ जना घाइते भएका छन् ।
राजधानी काबुल नजिक बेलायतले सन्चालन गरेको एकेडेमी क्याम्प कर्घामा अफगानिस्तानको सैन्य पोशाक लगाएका एक व्यक्तिले गोली चलाउँदा अमेरिकी मेजर जनरल हारोल्ड ग्रीनको ज्यान गएको अमेरिकी अधिकारीहरुले बताएका छन् ।
अमेरिकाले गोली चलाउने व्यक्ति अफगानी सैनिक रहेको बताएपनि अफगानिस्तानको रक्षा मन्त्रालयले भने एकेडेमीमा आतंकवादीले गोली चलाएको र उ अफगानी सैनिकको आक्रमणमा परि मारिएको जनाएको छ ।
अमेरिकी मेजर जनरल ग्रीन सन् २००१ मा अफगानिस्तानमा तालिबानी शासन पतन भएयता मारिने अन्तर्राष्ट्रिय सैनिक मध्ये सबैभन्दा उच्च अधिकारी हुनुहुन्छ । उहाँले अफगानी सैनिकको प्रशिक्षणको नेतृत्व सम्हालिरहनुभएको थियो । अमेरिकी रक्षा मन्त्रालयले घटनापछि अमेरिका र अफगानी सुरक्षाफौज बीचको सम्बन्धमा कुनै परिवर्तन नआउने र अन्तर्राष्ट्रिय सैनिक गठबन्धनसंगको विश्वासमा असर नपर्ने स्पष्ट पारेको छ ।
