महिला पत्रकारमाथि बलात्कारको आरोपमा १६ जना पक्राउ

मुम्बई, भदौ ७ – भारतको मुम्बईमा विहीबार राती महिला फोटो पत्रकारमाथि भएको सामूहिक बलात्कारको घटनामा शंकास्पद १६ जनालाई प्रहरीले पक्रेको छ ।
आरोपी पाँच जनाको स्केच सार्वजनिक गरिएको छ । स्थानीय एक अँग्रेजी दैनिकमा इन्टर्नशीप गर्दै गरेकी ती पत्रकार पत्रिकाको कभर स्टोरीका लागि मुम्बईको परेल इलाकामा रहेको गरिब बस्तीमा फोटो खिच्न गएको बेला सामूहिक बलात्कार भएको भारतीय सञ्चारमाध्यमले जनाएका छन् ।
बलात्कारमा संलग्नले पत्रकारको साथमा रहेका उनका केटासाथीलाई बाँधेर कुटपीट गरेका थिए । घटनापछि मुम्बईको जसलोक अस्पतालमा भर्ना गरिएकी ती पत्रकारको अवस्था स्थिर रहेको अस्पतालले जनाएको छ । मुम्बईका प्रहरी आयुक्त सत्यपाल सिंहले घटनाबारे जानकारी पाएपछि राती नै १६ जनालाई नियन्त्रणमा लिई छानबीन भइरहेको बताउनुभयो ।
घटनापछि विभिन्न सञ्चार संगठन र राजनीतिक दलले विरोध प्रदर्शन सुरु गरेका छन् ।
एजेन्सीको सहयोगमा
