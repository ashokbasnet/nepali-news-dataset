मलेसियाली जहाजसँग संबन्धित वस्तु अष्ट्रेलियामा भेटिएको दावी

चैत ६ – हराइरहेको मलेसियाली जहाजसंग सम्बन्धित हुनसक्ने वस्तुहरु आफ्नो क्षेत्रमा देखिएको अष्ट्रेलियाले दावी गरेको छ । प्रधानमन्त्री टोनी एबोट्ले स्याटेलाइट तस्बिरबाट दुईवटा वस्तुको पहिचान गरिएको बताउनुभयो ।
शंकास्पद वस्तु फेला परेपछि अष्ट्रेलिया, न्यूजील्याण्ड र अमेरिकाका जहाजहरु ती वस्तुको यकिन स्थिति पत्ता लगाउन त्यसतर्फ लागेका छन् । तर प्रधानमन्त्री एबोट्ले ती वस्तुको खोजी गर्नु निकै कठिन हुनसक्ने चेतावनी दिनुभएको छ । ती वस्तु बेपत्ता जहाजका अवशेष नहुन पनि सक्ने उहाँको भनाई छ ।
अष्ट्रेलियन समुद्री सुरक्षा प्राधिकरणले स्याटेलाइट सूचनाका आधारमा ती वस्तु पत्ता लगाएका र विशेषज्ञहरुले स्याटेलाइट तस्बिरको जाँचपछि दुईवटा सम्भावित वस्तुको पहिचान गरेको प्रधानमन्त्री एबोट्ले बताउनुभयो । अष्ट्रेलियन समुद्री सुरक्षा प्राधिकरणले ती वस्तुहरु पर्थबाट २५ सय किलोमिटर दक्षिण पश्चिममा समुद्री क्षेत्रमा देखिएको बताएको छ ।
त्यहाँ देखिएका वस्तु मध्ये सबैभन्दा ठूलो वस्तु २४ मिटर लामो पाइएको प्राधिकरणले जनाएको छ । यसअघि पनि साउथ चाइना सी र भियतनामको समुद्री क्षेत्रमा केही वस्तु देखिएपनि ती मलेशियाली विमानका अवशेष भएको पुष्टी हुन सकेको थिएन ।
मलेशियाबाट २ सय ३९ यात्रु सहित बेईजिङ्गका लागि उडेको जहाज मार्च ८ तारिखदेखि हराइरहेको छ । बेपत्ता जहाजको खोजीमा २६ देश जुटेपनि अहिले सम्म कुनै सूचना प्राप्त हुन सकेको छैन ।
