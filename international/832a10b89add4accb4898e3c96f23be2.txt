ओसामा विन लादेनको वसियतनामामा के छ ?

फागुन १९ – आतंकवादी संगठन अल कायदाका प्रमुख नेता ओसामा विन लादेनको सम्पत्ति   झण्डै तीन करोड डलर (तीन अर्ब ३० करोड रुपैयाँ) रहेको  खुलासा भएको छ ।
सन् २०११ मा अमेरिकी सेनाको कारबाहीमा मारिएका लादेनको झण्डै तीन कारेड डलर सम्पत्ति रहेको खुल्न आएको हो । अमेरिकी सेनाको विशेष कारबाही अभियानमा पाकिस्तानको एबटाबादमा लादेन मारिएका थिए । 
अमेरिकी सञ्चारमाध्यमले मंगलबार सार्वजनिक गरेको केही प्रतिवेदनमा लादेनको सम्पत्ति विवरणसहित वसियतनामा पनि थियो । सम्पत्तिको विवरण एबटाबादामा नै भेटिएको हो । सम्पत्ति विवरणको  वसियतनामामा लादेनले आफ्नो इच्छा पूरा गर्न र अल्लाहका लागि यो सम्पत्ति जिहादमा खर्च गर्न भनेका छन् । अर्को एक पत्रमा लादेनले आफ्नो बाबुलाई आफू मारिए आफ्नी श्रीमती र बालबच्चाको ख्याल राख्न आग्रह गरेका छन् । उनले आफू मारिए आत्मा शान्तिको कामना गर्न र दान गर्न पनि आग्रह गरेको पत्रमा उल्लेख छ । 
लादेनको तीन करोड डलर बराबरको सम्पत्ति पाइएपनि त्यो नगद वा अचल सम्पत्ति कस्तो रुपमा रहेको भन्ने बारे खुलेको छैन । एबटाबादमा भेटिएको पत्रमा लादेनले आफ्नो सम्पत्ति सुडानमा रहेको उल्लेख गरेका छन् । लादेन सन् १९९० को दशकमा सुडान सरकारको पाहुना बनेर पाँच वर्षसम्म त्यहाँ बसेका थिए । 
पत्रमा लादेनले पश्चिमा देशले आतंकवाद विरुद्ध गरिरहेका कारबाही र  अफगानिस्तानमा अमेरिकी सैन्य अभियानको बारेमा पनि उल्लेख गरेका छन् ।
अमेरिकी सैनिकको कारबाहीमा लादेन मारिएपछि अल कायदाको प्रमुखमा अयमान अल जवाहिरी चयन भएका छन् । उनी लादेनको पालामा संगठनको दोस्रो नम्बरका नेताका रुपमा चिनिन्थे । 
– एजेन्सीको सहयोगमा
