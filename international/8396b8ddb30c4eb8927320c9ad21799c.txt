तालिबानको आक्रमण अमेरिकी सैनिकको मृत्यु

पुस २२ – अफगानिस्तानको हेलमण्ड प्रान्तमा तालिबानी बिद्रोहीको आक्रमणमा परि अमेरिकी सेनाको ज्यान गएको छ । दक्षिणी प्रान्त हेल्मण्डमा आतंककारी विरुद्धको अभियानमा रहेका अमेरिकी सेनाको विशेष सैन्य बलमाथि तालिबाने आक्रमण गरेको हो । आक्रमणमा परि कम्तिमा एक सैनिकको ज्यान गएको तथा अरु दुई सैनिक घाइते भएको  अमेरिकी अधिकारीले बताएका छन् । घाइतेलाई लिन हेलिकप्टर गएको छ । त्यस क्षेत्रमा बिद्रोही र अमेरिका नेतृत्वको सेनाबिच संघर्ष भइरहेको छ । अफगानिस्तानमा अहिले पनि अमेरिकाको नेतृत्वमा १२ हजार विदेशी सेना छन् । उनीहरुले अफगान सेनालाई तालिबान विरुद्धको कारवाहीमा सहयोगमा गरिरहेका छन् ।
हेलमण्ड प्रान्तमा पछिल्लो समयमा भएको आतंककारी गतिविधिपछि त्यस क्षेत्रमा गठबन्धन सेनाका केही सैनिकलाई बिद्रोही विरुद्धको कारवाहीका लागि पठाइएको छ । त्यसक्रममा केही अफगान सेना पनि घाइते भएका छन् । 
– एजेन्सीको सहयोगमा
