शहरी वासिन्दामा एलर्जी र दमको समस्या बढ्दो

बैशाख २७ – प्राकृतिक वातावरणको सम्पर्कमा नरहने शहरी क्षेत्रका बासिन्दामा एलर्जी र दमको समस्या बढ्दै गएको एक अनुसन्धानले देखाएको छ । फिनल्याण्डका वैज्ञानिकले गरेको अनुसन्धानमा मानव स्वास्थ्यका लागि लाभदायक मानिएका केही ब्याक्टेरिया शहरी क्षेत्रमा कम र ग्रामीण क्षेत्रमा बढी पाईएका थिए ।

 

अनुसन्धानकर्ताले पूर्वी फिनल्याण्डका १ सय १८ जना किशोर किशोरीमा गरेको अनुसन्धानमा खेत तथा जंगलको नजिक बस्नेहरुको छालामा धेरै प्रकारका फाईदाजनक ब्याक्टेरिया पाईएको थियो भने एलर्जीको खतरा पनि निकै कम पाईएको थियो ।
मानव शरीरको प्रतिरक्षा प्रणालीको विकास तथा त्यसको हेरचाहका लागि महत्वपूर्ण भूमिका खेल्ने सुक्ष्म जिवाणु प्राकृतिक वातावरणको सम्पर्कमा नरहने मानिसको शरीरमा नहुने भएकाले उनीहरुमा एलर्जी र दमको समस्या देखिने बैज्ञानिकहरुको ठहर छ ।
बढ्दो शहरीकरणका कारण मानिस प्राकृतिक वातावरण र जैविक विविधताबाट टाढिंदै गएकाले रोगसंग लड्न सक्ने क्षमतामा पनि कमी आएको भन्दै अनुसन्धानकर्ताले वातावरण संरक्षणमा मानिसको प्रत्यक्ष संलग्नतामा जोड दिएका छन् ।
