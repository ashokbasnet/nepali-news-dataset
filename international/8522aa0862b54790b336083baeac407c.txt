कतारका राजाको साउदी अरेबियाका युवराजलाई फोन, वार्ताका लागि आह्वान

भदौ २४ – कतारका राजाले समस्या समाधानका लागि साउदी अरेबियाका युवराजलाई वार्ताका लागि आह्वान गरेको छ । चार अरब राष्ट्रले कतारमाथि प्रतिबन्ध लागएर उसँगको सम्बन्ध तोडेपछि उत्पन्न परिस्थितिको समाधानका लागि कतारले साउदी अरेबियाका युवराजलाई वार्तामा बोलाएको दुवै देशका सरकारी सञ्चारमाध्यमले जनाएका छन् । कतारका राजा शेख तमिम विन हमाद अल–थानीले आफू साउदी तथा अरु तीन राष्ट्रसँग समस्या समाधानका बारेमा छलफल गर्न तयार रहेको बतउनुभएको साउदी अरेबियाका एसपिए समाचार संस्थाले जनाएको छ । साउदी अरेबिया, बहराइन, इजिप्ट र संयुक्त अरब इमिरेट्स (युएई) ले कतारसँगको सम्बन्ध गएको जुन ५ मा तोडेका थिए । उनीहरुले कतारले आतंकवादलाई सहयोग गरेको आरोप लगाउँदै आएका छन् । तर कतारले भने यो आरोप अस्वीकार गर्दै आएको छ ।
कतारका राजाले शुक्रबार साउदी अरेबियाका युवराज मोहम्मद विन सलमानलाई टेलिफोन गरेर वार्ताका लागि आह्वान गर्नुभएको हो । टेलिफोन वार्ताको क्रममा कतारका राजाले आफू साउदी अरेबिया तथा अरु तीन देशको मागका बारेमा प्रत्यक्ष रुपमा वार्तामा बसेर जान्न चाहेको बताउनुभएको एसपिएले उल्लेख गरेको छ ।
अब साउदी अरेबियाले बहराइन, इजिप्ट तथा युएईसँग कुरा गर्ने र त्यसपछि वार्ताका विषयमा विस्तृत जानकारी गराउने एसपिएले जनाएको छ ।
