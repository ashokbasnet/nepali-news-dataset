गाजामा ७२ घण्टा युद्धविराम गर्ने सहमति

साउन १६ – प्यालेष्टायनको गाजा क्षेत्रमा संघर्षरत इजरायल र हमास ७२ घण्टे युद्धविराम गर्न सहमत भएका छन् ।
राष्ट्रसंघ र अमेरिकाको मध्यस्ततामा दुवै पक्ष मानवीय आधारमा युद्धविराम गर्न सहमत भएका बिबिसीले जनाएको छ ।
युद्धविराम स्थानीय समय अनुसार शुक्रबार बिहान ८ बजे लागू हुनेछ । राष्ट्रसंघ र अमेरिकाले संयुक्त विज्ञप्ती निकाली संयम अपनाउन युद्धरत पक्षलाई आग्रह गरेका छन् । वक्तव्यमा युद्धविरामले नागरिकलाई युद्धको अवस्थाबाट राहत दिलाउने विश्वास व्यक्त गरिएको छ ।
युद्धविरामको अवधिमा गाजा क्षेत्रका बासिन्दाले अत्यावश्यक मानवीय सहायता प्राप्त गर्ने तथा मृतकको अन्त्येष्टी, घाइतेको उपचार गर्न तथा खाद्यान्न सञ्चय गर्ने जस्ता अवसर प्राप्त गर्न सक्ने वक्तव्यमा उल्लेख छ । युद्धविरामकै क्रममा इजरायली र प्यालेष्टिनी प्रतिनिधिमण्डल तत्काल इजिप्ट सरकारसँग वार्ताका लागि कायरो पुग्नेछन् ।
दीर्घकालिन युद्धविराम गर्न दुवै पक्षलाई सहमत गराउने उद्देश्यका लागि इजिप्टले वार्तामा बोलाएको हो । अमेरिकी विदेशमन्त्रीले संघर्ष विराम हुनुले युद्धको अन्त्य गर्ने ग्यारेन्टी नगर्ने भन्दै युद्धविरामको खुशियाली बाँड्नुभन्दा अगाडिको बाटो पहिल्याउन ध्यान केन्द्रित गर्नुपर्नेमा जोड दिनुभएको छ ।
