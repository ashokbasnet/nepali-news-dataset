दक्षिण कोरियामाथि जुनसुकै बेला आक्रमण गर्ने उत्तर कोरियाको चेतावनी

भदौ १ - दक्षिण कोरियामाथि जुनसुकै बेला आक्रमण गर्न सक्ने चेतावनी उत्तर कोरियाले दिएको छ ।
दक्षिण कोरिया र अमेरिकाबीचको संयुक्त सैन्य अभ्यासलाई लिएर उत्तर कोरियाले आफ्नो सुरक्षाका लागि भन्दै आक्रमण गर्नेे चेतावनी दिएको स्थानीय अधिकारीलाई उधृत गर्दै चिनियाँ समाचार संस्था सिन्हवाले जनाएको छ ।
संयुक्त सैन्य अभ्यास युद्धका लागि तयारी गरेको साथै अमेरिकाले आफूप्रतिको शत्रुतापूर्ण रणनीति लिएको र दक्षिण कोरियाले दुई देशबीचको एकतालाई खलल पुर्‍याउने काम गरेको उत्तर कोरियाको आर्मीका प्रवक्ताले सार्वजनिक गरेको विज्ञप्तीमा उल्लेख छ ।
अमेरिका र दक्षिण कोरियाका धेरै सैनिक अभ्यासमा सामेल हुने र आणविक क्षेप्यास्त्रको प्रयोगबारे समेत तालिम दिइने भएकाले कोरियाली प्रायद्धिपलाई नै संकटको स्थितिमा पुर्‍याउन लागेको उत्तर कोरियाको आरोप छ ।
आफूले वर्ताका लागि गरेको शान्तिपूर्ण प्रस्तावलाई अस्वीकार गरी युद्ध अभ्यास जारी राखेमा यसको ठूलो मुल्य चुकाउनुपर्ने भन्दै उसले अमेरिका र दक्षिण कोरियालाई चेतावनी दिएको छ । अमेरिका र दक्षिण कोरियाबीचको संयुक्त सैन्य अभ्यास अगामी हप्तादेखि सुरु हुने कार्यतालिका छ ।
- एजेन्सीको सहयोगमा
