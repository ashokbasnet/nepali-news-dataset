श्रीलंकाका बालबालिका र महिलामा रक्तअल्पताको समस्या

जेठ १६ - श्रीलंकामा धेरै बालबालिका तथा महिलामा रक्तअल्पताको समस्या रहेको संयुक्त राष्ट्रसंघले जनाएको छ ।
संयुक्त राष्ट्रसंघीय बालकोष युनिसेफका अनुसार त्यहाँका झण्डै ४० प्रतिशत बालबालिका र महिलामा रक्तअल्पताको समस्या रहेको छ ।
युनिसेफका अनुसार हरेक ३ मध्ये १ बालबालिकामा र हरेक ४ मध्ये १ महिलामा रक्तअल्पता रहेको चिनियाँ समाचार संस्था सिन्हवाले जनाएको छ ।
फलाम तत्वको कमीले हुने रक्तअल्पताको समस्याले जनस्वास्थ्यमा ठूलो चुनौती थपिएको त्यहाँका स्वास्थ्य मन्त्रीले पनि स्वीकार गरेका छन् । युनिसेफका अनुसार विकासशील मुलुकमा २ मध्ये १ गर्भवती महिलामा र पूर्व प्राथमिक कक्षामा पढ्ने ४० प्रतिशत बालबालिकामा रक्तअल्पताको समस्या रहेको छ ।
रक्तअल्पता भएका आमाबाट जन्मने शिशुको तौल कम हुने, बालमृत्युदर उच्च हुने र बौद्धिक तथा शारीरिक विकासमा पनि बाधा पुग्ने भन्दै युनिसेफले यसको सामाधानका लागि पहल गर्नुपर्नेमा जोड दिएको छ ।
युनिसेफले सन् १९८० देखि श्रीलंकामा बालबालिका तथा गर्भवती महिलालाई आइरन परिपूर्ति गर्नका लागि सहयोग प्रदान गर्दै आएपनि रक्तअल्पताको समस्या नियन्त्रणमा भने कमी आउन सकेको छैन ।
