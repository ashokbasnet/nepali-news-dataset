ब्राजिलको ओलम्पिक्स आयोजक राज्य रियो दि जेनेरियोमा वित्तीय आपतकाल घोषणा

काठमाडौं, असार ४ । ब्राजिलको रियो दि जेनेरियो राज्यमा ओलम्पिक्स सुरु हुन ५० भन्दा कम दिन बाँकी रहँदा वित्तीय आपत्काल घोषणा गरिएको छ ।आफ्नो घोषणासँगै रियोका अन्तरिम गर्भनर फ्रान्सिस्को दोर्नेल्सले राज्य ‘टाट पल्टिएको’ प्रस्ट पारेका छन् ।उनले गम्भीर आर्थिक संकटको चुनौतीका कारण प्रतियोगिताअघि विशेष कदम चालिनुपर्ने बताए ।आपत्काल घोषणाले ओलम्पिक आयोजनाका लागि सार्वजनिक सेवाहरुमा कटौती गर्न विशेष कदम चाल्न अधिकार दिनेछ ।ओलम्पिक्सको अधिकांश खर्च रियोको स्थानीय निकायले गरिरहेको छ । तर, यातायात र प्रहरी व्यवस्थापनको जिम्मा राज्य सरकारले लिएको छ ।दोर्नेल्सले सार्वजनिक गरेको दस्तावेजमा रियोमा भयावह आर्थिक संकट गहिरिएको र त्यसका कारण ओलम्पिक्ससम्बन्धी प्रतिबद्धता पूरा गर्न बाधा पुगिरहेको उल्लेख छ ।रियोका गर्भनर दोर्नेल्सले तेल उद्योगबाट घट्दो करका कारण संकट आएको आरोप लगाएका छन् ।ब्राजिल अहिले गहिरो मन्दीसँग जुधिरहेको छ । राज्यका कामदार, पेसन लिनेहरुलाई रकम दिन बाँकी छ भने अस्पताल, प्रहरीचौकी आर्थिक संकटबाट नराम्ररी प्रभावित भएका छन् ।सुरक्षा, स्वास्थ्य र शिक्षाजस्ता सार्वजनिक सेवा पूर्णरुपमा तहसनहस हुनसक्ने औंल्याइएको छ ।अन्तरिम राष्ट्रपति माइकन तेमेरले महत्वपूर्ण आर्थिक सहायताको वचन दिएका छन् ।जिका भाइरसका कारण पनि प्रतियोगितामा असर पार्नसक्ने आंकलन गरिएको छ ।रियो ओलम्पिकमा ५ लाख विदेशी पर्यकटकले भ्रमण गर्ने अनुमान गरिएको छ । (एजेन्सी)
