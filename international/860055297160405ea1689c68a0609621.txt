बेल्जियममा फ्रान्सको जस्तै आक्रमणको खतरा

मंसिर ६ – बेजिल्यमको राजधानी ब्रसेल्समा गएको हप्ता फ्रान्सको राजधानी पेरिसमा भएको जस्तै आतंकवादी आक्रमण हुनसक्ने खतरामा सुरक्षा सर्तकता बढाइएको छ । बेल्जियमका प्रधानमन्त्री चार्ल्स मिचेलले पेरिसमा भए जस्तै आक्रमणको चेतावनी आएको बताउनुभएको छ ।
चेतावनीपछि ब्रसेल्समा सुरक्षा सर्तकता उच्च पारिएको छ । चेतावनीपछि ब्रसेल्सको केन्द्र भाग पूर्णरुपमा बन्द भएको छ भने अरु ठाउँमा पनि मानिसको चलहपहल कम भएको छ । प्रधामन्त्री मिचेलले हतियार तथा विस्फोटक पदार्थ बोकेका धेरै आक्रमणकारीले एकसाथ आक्रमण गर्न सक्ने डर रहेको बताउनुभएको छ । एक ठाउँमा मात्रै नभएर ब्रसेल्सका विभिन्न स्थानमा आक्रमण गर्ने चेतावनी आएको उहाँले जानकारी दिनुभयो । गएको हप्ता पेरिसमा भएको आक्रमणमा एक सय ३० जनाको ज्यान गएको थियो । आक्रमणको जिम्मेवारी इस्लामिक स्टेट आइएसले लिएको थियो ।
पेरिस आक्रमणमा संलग्न केही आक्रमणकारी ब्रसेल्समा बस्दै आएको आशंका गरिएको छ । पेरिस आक्रमणका प्रमुख सलाह अब्देस्लाम पनि ब्रसेल्स नै आएको अनुमान छ । उनको खोजी भइरहेको छ । आक्रमणको चेतावनीपछि ब्रसेल्समा आइतबारका लागि मेट्रो रेल सेवा बन्द गरिएको अधिकारीले बताएका छन् । सरकारी अधिकारीले नागरिकलाई सपिङ सेन्टर, सांगीतिक समारोह वा भीडभाड भएको ठाउँमा नजान आग्रह गरेका छन् । बेल्जियमका अरु मुख्य शहरमा पनि सुरक्षा सर्तकता बढाइएको छ । तर ब्रसेल्समा जस्तो भने पारिएको छैन । 
– एजेन्सीको सहयोगमा
