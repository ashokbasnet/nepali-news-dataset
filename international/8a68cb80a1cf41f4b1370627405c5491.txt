गाजामा संघर्ष रोक्न मुनले पहल गर्ने

साउन ४ – संयुक्त राष्ट्र संघका महासचिव बान की मुनले इजरायल र प्यालेष्टिनी लडाकु समूह हमासबीचको संघर्ष रोक्न पहल गर्नुहुने भएको छ ।
हमास नियन्त्रित क्षेत्र गाजामा संघर्ष रोक्ने प्रयास स्वरुप महासचिव बान आइतबार कतार जान लागेको अन्तर्राष्ट्रिय संचार माध्यमले जनाएका छन् ।
कतारको राजधानी दोहापछि महासचिव बान कुवेत, जेरुसेलम, रमल्लाह र अम्मान जानु हुनेछ । कतारमा महासचिव बानले हमासको पक्ष लिइरहेका कतारी नेतासँग भेटवार्ता गर्नुहुनेछ । प्यालेष्टिनी राष्ट्रपति मोहम्मद अब्बास पनि कतार जान लागेको बिबिसीले जनाएको छ । हमासका निर्वासित नेता खालिद मेसुलपनि अहिले कतारमै रहेको समाचारमा उल्लेख छ ।
महासचिव बानले युद्ध रोकेर शान्ति वार्ता तर्फ अघि बढ्नुपर्नेमा जोड दिनुभएको छ । दुई हप्तादेखि इजरायल र हमासबीच संघर्ष चलिरहेको छ र इजरायली आक्रमणमा परी मारिने प्यालेस्टीनीको संख्या ३ सय नाघेको छ ।
बिबिसीका अनुसार इजरायली आक्रमणमा ३ सय ४० जना प्यालेष्टिनीको ज्यान गएको छ । हमास लडाकूको आक्रमणमा दुई जना इजरायली सैनिक पनि मारिएका छन् । इजरायलले अन्धाधुन्ध रुपमा गरिरहेको हवाई र स्थल आक्रमणको शिकार सर्वसाधारण प्यालेष्टिनी भैरहेका छन् । राष्ट्रसंघले चलाएका ३४ वटा राहत शिविरमा ४० हजार प्यालेष्टिनी रहेका बिबिसीको समाचारमा उल्लेख छ ।
