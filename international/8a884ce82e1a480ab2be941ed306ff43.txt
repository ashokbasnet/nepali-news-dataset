चीनमा तीन वर्षमा १० लाख भन्दा बढी भ्रष्टाचारीलाई सजाय

कात्तिक ९ – चीनमा गएको तीन वर्षमा १० लाख भन्दा बढी भ्रष्टाचारीलाई सजाय दिइएको छ । सत्तारुढ चिनियाँ कम्युनिष्ट पार्टीले पछिल्ला तीन वर्षमा भ्रष्टाचारमा संलग्न १० लाख भन्दा बढीलाई सजाय दिइएको जानकारी दिएको हो । 
त्यस्तै भ्रष्टाचारको अभियोग लागेपछि अरु देशमा भागेका चार सय ९ जनालाई यो वर्ष विदेशमै सोधपुछ गरिएको छ । बेइजिङमा भएकोे एक गोप्य बैठकमा चीनका वरिष्ठ अधिकारीहरुले यो आंकडा सार्वजनिक गरेको विविसिले जनाएको छ ।
भ्रष्टाचारीलाई के सजाय दिइयो भन्नेबारे भने उल्लेख गरिएको छैन । राष्ट्रपति सि जिङपिङले सत्ता सम्हाले यता चीनमा भ्रष्टाचार विरोधी अभियान तिब्र बनाइएको छ । तर आलोचकले भने यो अभियान आफ्ना आलोचकविरुद्ध राष्ट्रपति सीले चलाएको अभियान भएको आरोप लगाएका छन् ।
