अमेरिकाले माफी नमागेसम्म पकिस्तानले अफगानिस्तानकमा सैनिक सामग्री आपूर्ति नगर्ने

मंसिर १५ — पाकिस्तानले आफ्ना सैनिकमाथिको आक्रमणप्रति अमेरिकाले माफी नमागेसम्म अफगानिस्तानमा कार्यरत अन्तर्राष्ट्रिय सैनिकका लागि खाद्य, सैन्य लगायतका सामग्री आपूर्तिमा लगाईएको रोक नहटाउने चेतावनी दिएको छ । पाकिस्तानी रक्षामन्त्री चौधरी अहमद मुख्तारले नेटो सेनाको गल्तीप्रति अमेरिकाले माफी मागे सामान आपूर्तिका बारेमा सोच्न सकिने बताउनुभएको छ । 

 

पाँच दिन अघि नेटो सेनाको हवाई आक्रमणमा २४ पाकिस्तानी सैनिकको ज्यान गएको थियो । आक्रमणपछि पाकिस्तानले नेटो सेनाका लागि आवश्यक सामान आपूर्ति गर्ने अफगानिस्तानसंगको सीमा बन्द गरेको छ । पाकिस्तानी रक्षामन्त्री मुख्तारले अफगानिस्तानमा रहेका सैनिकलाई आवश्यक पर्ने सामाग्री आपूर्तिका लागि अरु कुनै पनि बैकल्पिक बाटो प्रयोग गर्नु असम्भव भएकाले अमेरिका सामू आफ्ना सैनिकलाई जोगाउन माफी माग्नुको कुनै विकल्प नभएको बताउनुभयो । 

 

पाकिस्तानी विदेशमन्त्री हिना रब्बानी खारले पनि देशको सम्प्रभूता, अखण्डता र प्रतिष्ठाको ख्याल नगरे आउँदा दिनमा अमेरिकासँग सहकार्य कठिन हुने बताउनुभएको बिबिसीले जनाएको छ ।
