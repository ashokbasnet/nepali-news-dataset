पेरिस आक्रमणकारीको भिडियो आइएसले सार्वजनिक गर्‍यो

माघ ११ – बिद्रोही संगठन इस्लामिक स्टेट आइएसले फ्रान्सको राजधानी पेरिसमा गएको नोभेम्बरमा भएको आतंककारी आक्रमणमा संलग्नको भिडियो सार्वजनिक गरेको छ ।
आतंककारी गतिविधिको निगरानी गर्ने एक समूहले आइएसले पेरिस आक्रमणमा संलग्न आक्रमणकारीको भिडियो अनलाइनमा पोस्ट गरेको जनाएको छ । भिडियोमा तस्बिर देखाइएको र भिडियोमा देखिएका मध्ये ८ जनाको तस्बिर आरोपित आक्रमणकारीसँग मिल्दोजुल्दो रहेको निगरानी समूहले जनाएको छ ।
भिडियोमा नोभेम्बर १३ मा पेरिसका कुन कुन ठाउँमा आक्रमण भएको थियो, त्यसको नाम पनि दिइएको छ । आक्रमणमा एक सय ३० जनाको ज्यान गएको थियो । भिडियो आफूलाई आइएस बताउने इस्लामिक समूहको मिडिया च्यानलमार्फत सार्वजनिक गरिएको हो ।
भिडियोमा चार जनालाई कैदीको टाउको काट्दै गरको अवस्थामा देखिने विश्लेषकले बताएका छन् । भिडियो पेरिस आक्रमण भन्दा पहिले नै रक्का शहरमा खिचिएको हुन सक्ने निगरानी समूहले जनाएको छ । इराकको रक्का शहरलाई आइएसको राजधानीको रुपमा लिने गरिएको छ ।
भिडियोमा देखाइएको एक तस्बिर आक्रमणकारी अब्देलहमिद अबाउदसँग मिल्दोजुल्दो छ । अबाउदलाई आक्रमणको योजनाकारका रुपमा लिइएको छ । बेल्जियम मुलको अबाउदको पेरिस आक्रमणको केही दिनपछि प्रहरी कारवाहीको क्रममा पेरिसको एक फ्ल्याटमा ज्यान गएको थियो ।
पेरिस आक्रमणपछि अहिलेसम्म ९ जना आक्रमणकारीको मारिएका छन् भने दुई जनाको अहिले पनि खोजी भइरहेको छ । फ्रान्सको विदेश मन्त्रालयले यो भिडियोको बारेमा प्रतिक्रिया दिन अस्वीकार गरेको छ । 
– एजेन्सीको सहयोगमा
