राष्ट्रपति निर्वाचनमा रुसको हस्तक्षेपबारे छानविन गर्न मुएल्लरलाई जिम्मा

अमेरिकाको न्याय मन्त्रालयले त्यतिबेला भएको भनिएका हस्तक्षेपबारे छानविन गर्न वर्तमान प्रशासनभन्दा बाहिरका व्यक्तिलाई जिम्मा दिनु उपयुक्त हुने ठानेर उनलाई जिम्मेबारी दिएको अधिकारीहरुले बताएका छन् ।

मुएल्लर न्याय मन्त्रालय अन्तर्गत नै काम गर्नेगरी नियुक्त भएका हुन् । न्याय मन्त्रालय भने राष्ट्रपति ट्रम्प अन्तर्गत नै पर्ने निकाय हो । मुएल्लरलाई स्वतन्त्र भनिएपनि प्राविधिकरुपमा भने राष्ट्रपति ट्रम्प अन्तर्गत नै पर्नेछन् ।

मुएल्लरलाई जिम्मेवारी दिएको विषयमा रिपब्लिकन र डेमोक्रयाट दुवै पक्षका नेताहरुले समर्थन जनाएको उप–न्यायाधिवक्ता रड रोजेन्सटाइनले जानकारी दिए ।

राष्ट्रपति ट्रम्पले एफबीआइका निर्देशक जेम्स कोमीलाई अघिल्लो हप्ता बर्खास्त गरेसँगै नयाँ विशेष अभियोजनकर्ताको खोजी भएको थियो । रासस/एएफपी
