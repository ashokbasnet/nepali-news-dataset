घातक भाइरसका कारण उडान बन्द

साउन १४ – घातक इबोला भाइरसको महामारीका कारण पश्चिमी अफ्रिकाको वायु सेवा कम्पनी अस्काई एयरलाइन्सले लाइबेरिया र सियरालियोनमा हवाई उडान बन्द गरेको छ ।
एयरलाइन्सले आफ्ना कर्मचारी र यात्रुलाई सुरक्षित राख्नका लागि यस्तो निर्णय गरिएको जनाएको छ । लाइबेरिया र सियरालिओनमा उडान बन्द गर्ने अस्काई दोश्रो हवाई सेवा कम्पनी हो ।
यसअघि नाइजेरियाको अरिक एयरले पनि यी दुई देशमा उडानमा प्रतिबन्ध लगाएको थियो । अस्काई एयरलाइन्सले गिनीका लागि हुने उडान भने नरोकिने तर त्यहाँबाट आउने यात्रुमा भने भाइरस भए नभएको परीक्षण गर्ने जनाएको छ । गएको हप्ता अस्काई एयरको विमानबाट नाइजेरियाको लागोसका लागि उडेका लाइबेरियाको अर्थ मन्त्रालयका अधिकारीमा इबोला भाइरसको संक्रमण भेटिएको थियो ।
दक्षिण अफ्रिकामा फैलिएको इबोला भाइरसका कारण अहिलेसम्म ६ सय ७२ जनाको ज्यान गइसकेको छ । गएको फेब्रुअरीमा गिनीमा देखिएको इबोला भाइरसको संक्रमण लाइबेरिया र सियरा लियोनसम्म फैलिएको छ । सियरालियोनमा इबोला भाइरसको उपचारमा खटिएका चिकित्सकको नै संक्रमणका कारण ज्यान गएपछि उच्च सतर्कता अपनाइएको छ ।
