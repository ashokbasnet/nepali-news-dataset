कुरान जलाएको बिरोधमा अफगानिस्तानमा प्रदर्शन जारी

फागुन १० – नेटो सेनाले इस्लामिक धार्मिक ग्रन्थ कुरान जलाएको बिरोधमा अफगानिस्ताका विभिन्न सहरमा दोश्रो दिन पनि प्रदर्शन भैरहेको छ ।  राजधानी काबुलमा भएको प्रदर्शनमा गोली चल्दा कम्तीमा १० जना घाइते भएको बिबिसीले जनाएको छ । 

 

काबुलसँगै जलालाबादमा पनि हजारौँ प्रदर्शनकारी अमेरिका नेतृत्वको नेटो सेनाको बिरोधमा प्रदर्शनमा उत्रिएका छन् । नेटो सेनाका अमेरिकी कमाण्डरले नेटो सेनाले इस्लामिक धार्मिक ग्रन्थ कुरान जलाएकोमा मंगलबार माफी मागेका थिए । अमेरिकी जनरल जोन आर एलेनले घटनाबारे थाहा पाउँदा आफुलाई दुःख लागेको भन्दै यसबारे पूर्ण छानबीनका लागि आदेश दिईसकेको बताएपनि प्रदर्शनकारीहरुले अमेरिका बिरुद्ध नारावाजी गरिरहेका छन् ।  

 

नेटो सेनाले कुरान जलाउने काम आफ्ना तर्फबाट नियतबश नभएको दावी गर्दै आएको छ । मंगलबार सैन्य ईलाका आसपासमा हजारौं अफगानी नागरिकले घटनाको बिरोधमा प्रदर्शन गरेका थिए ।  –एजेन्सीको सहयोगमा
