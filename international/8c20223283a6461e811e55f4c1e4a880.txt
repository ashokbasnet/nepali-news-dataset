चीनले चन्द्रमामा आलु खेती गर्ने

असार २ – चिनियाँ वैज्ञानिकहरु चन्द्रमामा आलु खेती गर्ने तयारीमा जुटेका छन् । चीनले आगामी वर्ष चन्द्रमामा एउटा मिसन पठाउन लागेको र यही मिसनले मिनी इकोसिस्टमको मद्दतमा चन्द्रमामा आलु खेतीको प्रयास गर्नेछ ।
चिनियाँ वेवसाइट चुंगचिंगमा यसबारे रिपोर्ट प्रकाशित भएको उल्लेख गर्दै बिबिसीले चेंगई फर मिसन चन्द्रमामा पठाउने तयारी भइरहेको जनाएको छ । यसबारे प्रष्ट पार्दै चोङकिङ विश्वविद्यालयका प्रोफेसर झी गेंग्जिनले यो मिसनका लागि वैज्ञानिकहरुले चन्द्रमामा प्रयोगहरुको श्रृंखला सुरु गर्न लागेको बताउनुभयो । 
त्यसका लागि रेशम किटको लार्भा चन्द्रमामा छोडिनेछ भने त्यसको निगरानीका लागि एउटा सानो उपग्रह पनि चन्द्रमाको सतहमा छोडिनेछ । यसको परिणामको आधारमा चन्द्रमामा मानव जीवनको सम्भाव्यताबारे समेत अध्ययन गरिने बताइएको छ ।
सन् २०१५ मा एंडी वियरको पुस्तकमा आधारित साइन्स फिक्सन फिल्म ‘द मार्सियन’ मा मंगल ग्रहमा फसेका अन्तरिक्ष यात्रीले जिवित रहन आलुको सहायता लिएका थिए । चीनियाँ वैज्ञाकिहरुले त्यसैलाई आधार मानि यो प्रयास गर्न लागेको बिबिसीले उल्लेख गरेको छ ।
