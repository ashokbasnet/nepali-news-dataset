इराकी सेनाद्वारा मोसुलमा आइएस विरुद्ध कारबाही अभियान सुरु

फागुन ८ – इराकी सेनाले मोसुलको पश्चिमी क्षेत्रमा बिद्रोही संगठन इस्लामिक स्टेट आइएस विरुद्ध कारवाही अभियान सुरु गरेको छ । इराकका प्रधानमन्त्री हैदर अल–अबादीले मोसुलको पश्चिमी क्षेत्रबाट आइएसका लडाकुलाई हटाउने गरी अभियान सुरु भएको घोषणा गर्नुभएको हो । उहाँले टेलिभिजन सम्बोधन मार्फत कारबाही अभियान फेरि सुरु भएको घोषणा गर्नुभएको हो । अब आइएसलाई परास्त गरेरै छाड्ने प्रधानन्त्री अबादीले दाबी गर्नुभएको समाचार संस्था एएफपीले जनाएको छ । सरकारी सेनाले सहयोगी लडाकुको सहयोगमा गएको जनवरीमा आइएसको पकड रहेको मोसुलको पूर्वी क्षेत्र आफ्नो नियन्त्रणमा लिएको थियो ।
तर मोसुलको पश्चिमी क्षेत्र अहिले पनि आइएसको कब्जामा छ । पश्चिम मोसुलमा रहेको साँघुरा सडक तथा त्यहाँको बस्तीका कारण यहाँबाट आइएसलाई लखेट्न अप्ठ्यारोको सामना गर्नु पर्ने विश्लेषकले बताएका छन् ।
पश्चिम मोसुलमा बासोबास गर्ने सर्वसाधारण नागरिकको सुरक्षाको विषयमा संयुक्त राष्ट्रसंघले चिन्ता जनाएको छ । कारबाही अभियानको क्रममा त्यस क्षेत्रमा बसोबास गर्ने लाखौं मानिसको सुरक्षालाई पहिलो प्राथमिकता दिनुपर्नेमा राष्ट्रसंघले जोड दिएको छ ।
