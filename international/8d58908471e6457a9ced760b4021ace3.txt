मनमोहन सिंहले भने ‘मोदी प्रधानमन्त्री हुनु विनाशकारी’

पुस १९ – भारतका प्रधानमन्त्री मनमोहन सिंहले भारतीय जनता पार्टीका नेता नरेन्द्र मोदी प्रधानमन्त्री बन्नु देशका लागि विनाशकारी हुने बताउनुभएको छ ।
शुक्रबार आयोजित विशेष पत्रकार सम्मेलनमा भारतीय प्रधानमन्त्री सिंहले मोदी जस्तो व्यक्ति भारतलाई प्रधानमन्त्रीका रुपमा नचाहिएको बताउनुभयो ।
सयौंको ज्यान जाने गरी भएको गुजरात दंगाको प्रसंग उठाउँदै भारतीय प्रधानमन्त्री सिंहले भन्नुभयो ‘यदि प्रवल प्रधानमन्त्रीको अर्थ सडकमा निर्दोष जनताको नरसंहार हुन दिनु हो भने देशका लागि यस्तो प्रधानमन्त्री आवश्यकता छ भन्ने मलाई लाग्दैन ।’
नरेन्द्र मोदी मुख्यमन्त्री हुँदा सन् २००२ को फेब्रुअरीमा गुजरातमा भएको साम्प्रदायिक दंगामा झण्डै १३ सयको ज्यान गएको र त्यसमा नरेन्द्र मोदी जिम्मेवार रहेको भन्दै भारतीय प्रधानमन्त्रीले कटाक्ष गर्नुभएको हो ।
लोकसभा चुनावमा पनि कांग्रेस आई नेतृत्वको युपिए गठबन्धनले जित्ने दावी गर्दै सिंहले अब आफु पद्मा नबस्ने घोषणा गर्नुभयो । अब युवा नेता एवं कांग्रेस आईका महामन्त्री राहुल गान्धी प्रधानमन्त्रीका लागि योग्य उम्मेदवार भएको र युपिएले पनि त्यसै अनुसार निर्णय गर्ने दावी प्रधानमन्त्री सिंहले गर्नुभयो ।
