आदिवासीलाई परम्परागत हतियार प्रदर्शनमा रोक

साउन ३१ – भारत छत्तिसगढ राज्यको नारायणपुर जिल्लामा प्रहरीले आदिवासीहरुलाई सार्वजनिक ठाउँमा पारम्परिक हतियारको प्रयोगमा रोक लगाएको छ । साप्ताहिकहाट बजार र मेलाहरुमा बन्चरो, छुरी, तीर धनुष लगायतका घरेलु हतियार प्रयोग गर्न प्रतिबन्ध लगाईएको हो ।

 

साप्ताहिक बजार र मेलाहरुमा घरेलु हतियार प्रयोगको क्रम बढेपछि प्रतिबन्ध लगाईएको प्रहरीले जनाएको छ । स्थानीय प्रहरीले निकालेको सार्वजनिक सूचनामा आदेश उल्लंघन गर्नेलाई कानुनी कारवाही गरिने उल्लेख छ । प्रहरी अधिकृत मयंक श्रीवास्तवले हाटबजार मेला लगायतका ठाउँमा माओवादीले आक्रमण गर्ने खतरा हुने भएकाले प्रतिबन्धको घोषणा गरिएको बताउनुभयो ।

स्थानीय प्रशासनको निर्णयको आदिवासी संगठनहरुले विरोध गरेका छन् । कतिपय घरेलु हतियार आदिवासीको परम्पराकै हिस्सा भएको भन्दै उनीहरुले प्रशासनको निर्णयले आफूहरुको अधिकार हनन भएको उनीहरुको भनाई छ ।
