चीनको सिसाको पुल दुई हप्तामै किन गरियो बन्द ?

भदौ १८ – चीनमा १३ दिनअघि मात्र सर्वसाधारणका लागि खुला गरिएको सिसाको पुल अहिले बन्द गरिएको छ । सरकारले पुलमा केही मर्मत गर्नुपर्ने भएको भन्दै बन्द गरेको चीनियाँ अधिकारीलाई उद्धृत गर्दै बिबिसीले जनाएको छ । पुलमा कुनै क्षति भने देखिएको छैन । तर पुलमा अपेक्षा गरिए भन्दा धेरै मानिस एकैपटक जाने इच्छा देखाएको हुँदा पुल केही समयलाई बन्द गरिएको हुन सक्ने बताइएको छ । पुलले दैनिक ८ हजार मानिस थेग्न सक्ने भएपनि क्षमता भन्दा १० गुणा मानिस दैनिक पुल चढ्ने इच्छा सहित पुग्ने गरेको अधिकारीहरुको भनाई छ । पुलमा प्रवेशका लागि अग्रिम बुकिङ गरेकाहरुले अचानक पुल बन्द गरिएको सूचनाले आफूहरु अन्यौलमा परेको बताएका छन् । झाङ्गजियाजीका दुई पहाडहरुलाई जोड्ने पुल झरनाको ३ सय मिटर माथि निर्माण गरिएको छ ।
