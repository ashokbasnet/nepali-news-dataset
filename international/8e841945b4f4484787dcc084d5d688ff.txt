राजीनामा दिनुपर्ने विपक्षीको माग थाई प्रधानमन्त्रीद्धारा अस्वीकार

मंसिर २५ – थाईल्याण्डका प्रधानमन्त्री यिङलक सिनावात्राले चुनाव अघि नै राजीनामा दिनुपर्ने प्रदर्शनकारीको माग अस्वीकार गर्नुभएको छ ।
प्रदर्शनकारीले प्रधानमन्त्रीले तत्काल राजीनामा दिनुपर्ने र नागरिकका तर्फबाट प्रधानमन्त्री बनाउनुपर्ने माग गर्दै आएका छन् ।
तर प्रधानमन्त्री सिनावात्राले भने फेब्रुअरी २ तारिखमा हुने राष्ट्रिय निर्वाचन अघि कुनै हालतमा पनि राजीनामा नदिने बताउनुभएको छ । राजधानी बैंककमा सन्चारकर्मीसँग कुरा गर्दै प्रधानमन्त्री यिङलकले विपक्षीलाई प्रदर्शन रोक्न र आउँदो सरकार चयन गर्नका लागि निर्वाचन प्रक्रियाको प्रयोग गर्न पनि आग्रह गर्नुभयो ।
थाई राजनीतिमा उहाँको परिवारको भूमिकाका विषयमा सन्चारकर्मीले सोधेको प्रश्नमा प्रधानमन्त्रीले भन्नुभयो, ‘म भावना विहीन छैन, म पनि थाई नागरिक हुँ, के तपाई मैले आउँदो दिनमा थाईल्याण्डको भूमिमा पाईला नटेकुँ भन्ने चाहनुहुन्छ ?’ आफू सक्दो पछाडी हटेको भन्दै उहाँले आफूप्रति निष्पक्ष व्यवहार गर्नुपर्नेमा पनि जोड दिनुभयो ।
लगातार प्रदर्शन चर्किंदै जाँदा प्रधानमन्त्री यिङलकले सोमबार संसद भंग गरी चुनावको घोषणा गर्नुभएको थियो । विपक्षी प्रदर्शनकारीले भने चुनाव अस्वीकार गर्दै नागरिकको सरकार र संसद नबनाएसम्म प्रदर्शन नरोक्ने अडान लिएका छन् ।
