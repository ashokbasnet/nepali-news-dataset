एनआरएन क्यानडाको पाचौ सम्मेलन

क्यानडा, जेठ ९ – क्यानडामा बस्ने गैर आवासीय नेपालीहरु (एनआरएन क्यानाडा)को पाँचौ सम्मेलन यडमन्टन घोषणापत्र जारी गर्दै सकिएको छ । क्यानडाको अलबर्टा राज्यको यडमन्टन सहरमा भएको सम्मेलनले नेपालको सुर्खेतमा रहेको मैनितडा गाविसलाइ नमुना गाउँ बनाउने,  नेपालमा पुस्तकालय स्थापना गर्ने लगायतका निर्णय गरेको छ ।

 

त्यसैगरी प्रोफेसनल मेन्टरसीप कार्यक्रम सञ्चालन गरी नेपालीहरूलाइ धेरै तलब भएका जागीरसम्म पुर्‍याउने, गैह्र आवासीय नेपालीहरूका लागि दोहोरो नागरिकता र  नेपालमा लगानीको सम्भावना विस्तार गर्ने जस्ता कुरा घोषणापत्रमा उल्लेख गरिएको सचिव तुल्सी सापकोटाले जानकारी दिनुभयो ।

एनआरएन क्यानाडाको प्रतिनिधि मण्डलले क्यानडाको अथावास्का युनिभर्सिटी भ्रमण गरी नेपालमा खुल्ला विश्वविद्यालय स्थापना गर्न आर्थिक संकलन गर्ने निर्णय गरेको छ । नेपालमै बसेर क्यानडाको विश्वविद्यालयको डिग्री हासिल गर्नका लागि यस्तो अभियान सञ्चालन गरिएको खुल्ला विश्वविद्यालय स्थापना अभियानका  सदस्य डा. द्रोण रसाइलीले बताउनुभयो।

सम्मेलनमा लामो समयदेखि नेपालीमूलका गैरआवासीय नेपालीहरूलाइ सेवा गर्ने अग्रज नेपाली डायस्फोरा डा. कुन्जरमणि शर्मा, लक्ष्मण त्रिपाठी र डा. जपनारायण बहादुर श्रेष्ठलाइ ‘आउटस्टान्डिङ नेप्लिज डायस्फोरा मेम्वर इन क्यानडा’ ले सम्मान गरिएको छ ।

सम्मेलनमा क्यानडाका लागि नेपालका राजदूत डा. भोजराज घिमिरे, एड्मन्टन नगरका मेयर स्टेफेन मान्डेल, अलबर्टा राज्यका सभासद तथा पूर्व समाज कल्याण मन्त्री प्रा. जेने जोजडेस्की पनि सहभागी हुनुभएको थियो । उहाँहरुले एनआरएन क्यानडासंग सहकार्य गर्दै नेपाली समुदायलाइ सहयोग गर्न अलबर्टा सरकार इच्छुक रहेको बताउनुभएको थियो ।

सम्मेलनको दोश्रो दिन स्थानीय आयोजक नेप्लिज क्यानडियन सोसाइटी अफ एडमन्टनले सांस्कृतिक कार्यक्रम गरेको थियो । सम्मेलनमा क्यानडाका विभिन्न प्रान्तमा रहेका नेपाली मूलका विभिन्न संघ संस्थाका प्रतिनिधिहरु सहभागी थिए ।

झण्डै १५ हजार नेपाली र ५ हजार नेपालीमूलका भूटानी  गरी २० हजारको हाराहारी नेपाली भाषी समुदाय क्यानडामा रहेका क्यानडाबाट कुसुम ज्ञावालीले जानकारी दिनुभएको छ ।
