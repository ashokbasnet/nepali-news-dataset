इरानमाथिको प्रतिबन्ध हट्यो

माघ ३ – इरानमाथि लाग्दै आएको अन्तर्राष्ट्रिय आर्थिक प्रतिबन्ध हटेको छ । इरानले गएको वर्षको जुलाइमा भएको सम्झौता अनुसार इरानले आफ्नो परमाणु कार्यक्रम कम गरेको पुष्टी भएपछि उसमाथि लाग्दै आएको सबै प्रकारको अन्तर्राष्ट्रिय आर्थिक प्रतिबन्ध हटाउने निर्णय भएको हो ।
अस्ट्रियाको भियनामा इरानसहित अमेरिकी विदेशमन्त्री जोन केरी तथा युरोपियन युनियनका विदेशमन्त्रीसँगको बैठकमा परमाणु कार्यक्रमको निरीक्षण गर्ने अन्तर्राष्ट्रिय संस्था आइएइएले इरानको परमाणु कार्यक्रमका बारेमा पछिल्लो प्रतिवेदन पेश गरेको थियो ।
प्रतिवेदनमा सम्झौता अनुसार इरानले आफ्नो प्रतिबद्धता पूरा गरेको उल्लेख छ । त्यसपछि विश्वका शक्ति राष्ट्रले इरानमाथि लाग्दै आएको आर्थिक प्रतिबन्ध हटाउने निर्णय गरेका हुन् । अमेरिकाले इरानमाथि लगाएका सबै प्रतिबन्ध हटाएको घोषणा गरेको छ ।
युरोपियन युनियन इयुका विदेश नीति प्रमुख फेडरिके मागरिनीले पनि प्रतिबन्ध हटाएको र अब यस क्षेत्रमा शान्ति तथा स्थिरता बढ्ने बताउनुभएको छ । इरानमाथि परमाणु हतियार बनाएको आरोपमा सन् २०१२ देखि प्रतिबन्ध लाग्दै आएको थियो । इरानले भने सदैब यो कुरा अस्वीकार गर्दै आएको थियो ।
प्रतिबन्ध हटेसँगै इरानले अब विदेशमा सिल भएको अरबौं डलर पैसा फिर्ता पाउने छ । यस्तै इरानले आफूले उत्पादन गरेको तेल विश्व बजारमा बेच्न पाउने छ । 
– एजेन्सीको सहयोगमा
