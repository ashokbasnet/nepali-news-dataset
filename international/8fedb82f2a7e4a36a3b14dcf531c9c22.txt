नेल्सन मण्डेलाको अवस्था चिन्ताजनक

असार १३ – दक्षिण अफ्रिकाका पहिलो अश्वेत राष्ट्रपति नेल्सन मण्डेलाको स्वास्थ्य अवस्था अत्यन्तै नाजुक बनेको छ ।
९४ वर्षे मन्डेलाको प्रिटोरिया अस्पतालमा गम्भीर अवस्थामा उपचार भैरहेको र पछिल्लो ४८ घण्टामा स्वास्थ्यस्थिति निकै बिग्रिएको राष्ट्रपतिको कार्यालयले जनाएको छ ।
फोक्सोको संक्रमणका कारण स्वास्थ्य अवस्था बिग्रिएपछि उहाँलाई गएको जुन ९ तारिखमा अस्पताल भर्ना गरिएको थियो । उपचारमा संलग्न चिकित्सकले मण्डेलाको अवस्था सुधार गर्न सक्दो प्रयास गरिरहेको अन्तराष्ट्रिय सञ्चार माध्यमले जनाएका छन् ।
मण्डेलाको स्वास्थ्य अवस्था निकै नाजुक भएपछि राष्ट्रपति ज्याकोब जुमाले मोजाम्बिकको भ्रमण स्थगित गर्नुभएको छ । क्षेत्रीय सम्मेलनमा भाग लिन उहाँ बिहीबार मोजाम्बिक जाने कार्यक्रम रहेको थियो ।
उहाँको स्वास्थ्य लाभको कामना गर्दै देशैभरका नागरिकले प्राथर्ना गरिरहेका छन् । काला जातिको मुक्ति आन्दोलनमा २७ वर्ष जेल जीवन बिताउनुभएका मण्डेला दक्षिण अफ्रिकाका पिताका रुपमा चिनिनुहुन्छ । मण्डेला दक्षिण अफ्रिाकामा सन् १९९४ देखि १९९९ सम्म राष्ट्रपति बन्नुभएको थियो ।
