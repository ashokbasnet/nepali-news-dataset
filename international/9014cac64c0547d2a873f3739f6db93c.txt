ट्रम्प ५, क्लिन्टन ४ राज्यमा विजयी

वैशाख १५ – अमेरिकाको राष्ट्रपति निर्वाचनका लागि उम्मेदवार छनौटको क्रममा मंगलबार पाँच राज्यमा मतदान भएकोमा रिपब्लिकनका डोनाल्ड ट्रम्प सबैमा विजयी हुनुभएको छ । डेमोक्र्याटिक तर्फ हिलारी क्लिन्टन चार राज्यमा विजयी हुनुभएको छ । एक राज्यमा भने बर्नी सान्डेर्स विजयी हुनुभएको छ । रिपब्लिकनका ट्रम्पले कनेन्टिकट, डेलावरी, मेरिल्याण्ड, पेनसिलिभेनिया तथा राहोडे आइल्याण्ड राज्यमा जित हात पार्नुभएको हो । डेकोक्र्याटिककी क्लिन्टन कनेन्टिकट, डेलावरी, मेरिल्याण्ड तथा पेनसिलिभेनियामा विजयी हुनुभयो । राहोडे आइल्याण्डमा भने सिनेटर सान्डेर्स विजयी हुनुभयो । रिपब्लिकनका ट्रम्पले उम्मेदवार बन्नका लागि १२ सय ३७ डेलिगेट चाहिनेमा अहिलेसम्म ९ सय ५० डेलिगेट प्राप्त गर्नु भएको छ । यस्तै डेमोक्र्याटिककी क्लिन्टनले २३ सय ८३ डेलिगेट चाहिनेमा अहिलेसम्म २१ सय ४१ डेलिगेट प्राप्त गर्नुभएको छ । उहाँलाई अब निर्णय हुन बाँकी १३ सय तीन डेलिगेटबाट उम्मेदवार बन्नका लागि मात्रै दुई सय ४२ डेलिगेट भए पुग्छ । 
– एजेन्सीको सहयोगमा
