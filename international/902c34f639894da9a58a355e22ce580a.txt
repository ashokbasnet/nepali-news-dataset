राष्ट्रसंघीय विशेष दूत सिरिया पुगे

भदौ २९ – राष्ट्रसंघ र अरब लिगका संयुक्त विशेष दूत लख्दर ब्राहिमी सिरिया पुग्नुभएको छ । विशेष दूत नियुक्त भएपछि उहाँको यो पहिलो सिरिया भ्रमण हो । भ्रमणको शुरुमै सिरियाली विदेशमन्त्रीलाई भेटेका ब्राहिमीले सिरियाको गहिरिंदो संकटलाई कसैले पनि बेवास्ता गर्न नसक्ने बताउनुभयो ।

 

रक्तपात रोकेर सद्भाव कायम गर्ने आवश्यकताप्रति कसैको पनि असहमति हुन नहुनेमा जोड दिंदै उहाँले आफूले यसका लागि सक्दो पहल गर्ने बताउनुभयो । सिरियाली विदेशमन्त्री वालिद अल मुआलेमले अन्तर्राष्ट्रिय समुदायका कुनै पनि पहल सिरियाली नागरिकको हितमा केन्द्रित हुनुपर्नेमा जोड दिनुभयो ।

विशेष दूत ब्राहिमीले शुक्रवार विपक्षी समूह र राष्ट्रपति बसर अल असदलाई भेट्ने कार्यक्रम छ । सिरियामा एक वर्ष यताको संघर्ष रोक्न आफ्नो ६ बुँदे शान्ति प्रस्ताव लागू गर्न नसकेको भन्दै यसअघिका विशेष दूत कोफी अन्नानले राजीनामा दिएपछि ब्राहिमीलाई नियुक्त गरिएको हो ।
