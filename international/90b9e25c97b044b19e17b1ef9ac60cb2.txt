एचआइभी संक्रमित नभएको नक्कली प्रमाणपत्रको बिक्रि बढ्यो

चैत २२ – युगाण्डामा एचआइभी संक्रमित नभएको नक्कली प्रमाणपत्रको बिक्रि बढेको छ ।
जागिर पाउन, विदेश जान र आफ्ना श्रीमान, श्रीमतीलाई झुक्याउन एचआइभी नभएको नक्कली सर्टिफिकेट बनाउनेको संख्या बढेको बिबिसीले जनाएको छ ।
बिबिसीका अफ्रिका सम्बाददाता क्याथरिन बारुहंगाले गोप्य रुपमा छानबिन गरी यो वास्तविकता सार्वजनिक गर्नुभएको हो । राजधानी कम्पालामा यस्ता नक्कली प्रमाणपत्र बनाउने धेरै निजी क्लिनीकहरु रहेको उहाँको दाबी छ । यस्ता क्लिनीकमा थोरै कर्मचारी हुने र डाक्टरहरु पनि कहिलेकाँही मात्रै आउने गरेको पाइएको छ ।
नक्कली प्रमाणपत्र कम्तीमा २० डलरदेखि उपलब्ध हुने गरेको र यसलाई नक्कली भनेर छुट्याउन पनि मुस्किल हुने गरेको छ । यस्ता नक्कली प्रमाणपत्र बनाउने धेरैजसो सरकारी नीतिबाट असन्तुष्ट रहेका एचआइभी संक्रमितहरु रहेका छन् ।
२० वर्ष पहिले युगाण्डामा एचआइभी संक्रमितको संख्या निकै उच्च भएपछि सरकारले नियन्त्रणका लागि विशेष अभियान थालेको थियो । सन् २००५ मा संक्रमितको संख्या घटेर ६ दशमलव ३ प्रतिशतमा झरेपनि सन् २०१२ मा भने बढेर फेरि ७ दशमलव २ प्रतिशत पुगेको छ ।
एचआइभी संक्रमित नभएको प्रमाणपत्र बेच्ने स्वास्थ्यसंस्था नै एचआइभि नियन्त्रण अभियानलाई ठूलो चुनौती बनेका छन् । युगाण्डाका स्वास्थ्यमन्त्री रुहाकन रुगुंडाले स्वास्थ्य संस्थाबाट नक्कली प्रमाणपत्र बनाउने पाइएको स्वीकार गर्दै यसलाई रोक्न सरकारले कडा कदम चाल्ने बताउनुभएको छ ।
एजेन्सीहरु
