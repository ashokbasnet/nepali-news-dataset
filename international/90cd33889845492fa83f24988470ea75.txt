ट्रम्पको दाबी आधारहिन

मंसिर १४ – अमेरिकी राष्ट्रपति कार्यालय ह्वाइट हाउसले नोभेम्बर ८ मा भएको राष्ट्रपति चुनावमा दशौं लाख अवैध मतदाताले भोट हालेको भन्ने दाबीमा कुनै प्रमाण र सत्यता नरहेको बताएकाे छ । राष्ट्रपतिमा निर्वाचित डोनाल्ड ट्रम्पले दशौं लाख अवैध मतदाताले भोट हालेकाले आफू पपुलर मतमा पछि परेको आरोप लगाउनुभएको थियो । ह्वाइट हाउसका प्रेस सचिव जोस अर्नेस्टले ट्रम्पको आरोप निराधार रहेको भन्दै खारेज गुर्नभएको छ ।
ट्रम्पले डेमोक्र्याटिककी हिलारी क्लिन्टनले जितेको भर्जिनिया, न्यु ह्यामशिएर र क्यालिफोर्नियामा पनि अवैध मतदाताले भोट हालेको आरोप लगाउनुभएको थियो । ह्वाइट हाउसका प्रेस सचिव अर्नेस्टले ट्रम्पको टिमलाई निराधार आरोप नलाउन आग्रह पनि गर्नुभएको छ । प्राप्त प्रमाणका आधारमा ट्रम्पले भने जस्तो अवैध मतदाताले भोट हालेको अवस्था नरहेको उहाँको भनाई छ ।
ट्रम्पले दशौं लाखले अवैध रुपमा मतदान गरेको र त्यस्तो मत हटाउने हो भने पपुलर मतमा आफू अघि हुने दाबी गर्नुभएको थियो । ट्रम्प महत्वपूर्ण इलेक्ट्रोल कलेजमा अघि रहेर राष्ट्रपतिमा निर्वाचित हुनुभएको हो । तर पपुलर मतमा भने ट्रम्प डेमोक्र्याटिक हिलारी क्लिन्टन भन्दा २२ लाख मतले पछि पर्नुभएको छ ।
हिलारी क्लिन्टनले विस्कन्सिन प्रान्तमा ग्रिन पार्टीका उम्मेदवारले दर्ता गरेको पुनः मतगणना हुनु पर्ने सम्बन्धी निवेदनको समर्थन गर्ने बताएपछि ट्रम्पको यस्तो भनाई आएको हो । ट्रम्पले ट्वीट गरेर दशौं लाखले अवैध मतदान गरेकाले आफू पपुलर मतमा पछि परेको दाबी गर्नुभएको हो ।
