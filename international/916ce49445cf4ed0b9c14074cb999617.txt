चीनले तिब्बतको उच्च हिमाली क्षेत्रमा दोस्रो रेलवे लाइन बनाउने

फागुन २२ – चीनले तिब्बतको ग्रामीण तथा दुर्गम क्षेत्रमा दोस्रो रेल वे लाइन बनाउने भएको छ । चीन सरकारले स्वशासित तिब्बतमा नयाँ रेलवे लाइन बनाउने घोषण आज गरेको हो ।
नयाँ बन्ने रेलवेले तिब्बतका ग्रामीण भागलाई राजधानी ल्हासा तथा चीनको शहर चेङदुसँग जोड्ने छ । रेलवे लाइनले समुद्र सतहबाट पाँच हजार मिटर उचाइमा रहेको उच्च पहाडी तथा हिमाली क्षेत्रलाई पनि ल्हासासँग जोड्ने छ । यसअघि चीनले सन् २००६ मा तिब्बतको उच्च हिमाली क्षेत्र हुँदै ल्हासासम्म रेलवे लाइन बनाएको थियो । चीनले तयार पारेको नयाँ पञ्चवर्षिय विकास योजनामा तिब्बतमा रेलवे लाइन बनाउने उल्लेख छ ।
रेलवे लाइन बनेपछि चेङदुबाट ल्हासा पुग्न १५ घण्टा लाग्ने चिनियाँ सरकारी समाचार संस्था सिनह्वाले जनाएको छ । रेलवे लाइन चाँडो भन्दा चाँडो निर्माण पूरा गर्ने उल्लेख छ । चिनले स्वतन्त्र तिब्बतका लागि हुँदै आएको आन्दोलनको विरोध गर्ने गरेको छ ।
पश्चिमा राष्ट्रले चीनले तिब्बती नागरिकको मानवअधिकार हनन गरेको आरोप लगाउने गरेका छन् । नेपाल, भारत तथा म्यानमारसँग सीमा जोडिएको तिब्बतका नयाँ बन्ने रेलवे लाइनले यो क्षेत्रलाई पनि प्रभाव पार्ने छ । 
– एजेन्सीको सहयोगमा
