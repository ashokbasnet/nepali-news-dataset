जातीय हिंसामा परि नाइजेरियामा ५० भन्दा बढी मारिए

पुष १७ – जातीय हिंसामा परि नाइजेरियामा कम्तिमा ५० जना मारिएका छन् । नाइजेरियाको इबोनी राज्यका दुई जातीय समूहबीच भूमि सम्बन्धि बिबाद बढेपछि मच्चिएको हिसांका कारण कम्तिमा ५० जना मारिएको नाइजेरिया सरकारका प्रवक्तालाई उदृ्त गर्दै बिबिसीले जनाएको छ । 

 

जातीय समूहबीच भड्किएको हिंसा नियन्त्रण गर्न नाइजेरिया सरकारले दर्जनौँ दंगा प्रहरी परिचालन गरेको छ ।  आतंकवादी आक्रमण बढेको भन्दै नाईजेरियाका विभिन्न राज्यमा संकटकाल घोषणा गरेको केही घण्टा नबित्दै हिंसा मच्चिएको हो । पछिल्लो महिना ईस्लामी आतंकवादी संगठन बोको हरामले चर्चलाई लक्षित गरी आक्रमण तीब्र पारेपछि नाइजेरियाले शनिबारमात्र संकटकालको घोषणा गरेको थियो । 

 

नाइजेरियामा मच्चिएको जातीय हिंसा र आतंकवादी आक्रमणबीच कुनै सम्बन्ध नभएपनि यो घटना नाइजेरियाको सुरक्षा अवस्थाको ठुलो चुनौति भएको अन्तर्राष्ट्रिय सञ्चार माध्यमहरुले जनाएका छन् । राष्ट्रपति जोनाथन गुडलकले योब र बोरनो राज्य लगायतका ठाउँमा संकटकालको घोषणा गर्दै ती राज्यसँग जोडिएका अन्तर्राष्ट्रिय सीमा बन्द गर्न निर्देशन दिएको केही घण्टा नबित्दै हिंसा भड्किएको हो । 

 

राष्ट्रपतिको घोषणा पछि नाईजर, चाड र क्यामरुनसँग जोडिएका सीमा बन्द गरिएको छ । राष्ट्रपति जोनाथनले देशको सेनालाई आतंकवादी समूहलाई पराजित गर्न उपयुक्त कदम चाल्न र आतंकवाद विरोधी दस्ता स्थापना गर्न पनि आदेश दिनुभएको बिबिसीले जनाएको छ । 

राष्ट्रपतिले बोको हराम क्यान्सर जस्तै फैंलिदै गएको र त्यसले देशलाई बरबाद पार्न सक्ने भन्दै तत्काल सो गुटलाई धराशायी पार्नुको बिकल्प नभएको बताउनुभएको छ । –एजेन्सी
