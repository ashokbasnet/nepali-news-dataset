जन्मेको छोरो रोगी देखेपछि आमा छोडेर हिँडिन्, बाबुले पाले

माघ २४ – आफूले जन्माएको सन्तान जस्तो भएपनि आमालाई प्यारो लाग्छ । राम्रो नै लाग्छ । स्नेह उस्तै हुन्छ । चाहे जन्माएको सन्तानमा कुनै शारीरिक वा मानसिक खोट नै किन नहोस् । सन्तानलाई माया र स्नेह गर्ने विषयमा बाबु भन्दा आमा अलि बढी संवेदनशील हुन्छन् भन्ने पनि गरिन्छ ।
तर सधैं र सबैमा यो लागु नहुँदो रहेछ । आफूले जन्माएको सन्तान जन्मजात रोगी छ भन्ने थाहा पाएपछि आमाले त्यो सन्तान त्यागेकी छन् । त्यति मात्रै होइन, आफूसँग सल्लाह नगरी सन्तानलाई त्यागेकोमा विरोध गर्ने श्रीमानसँग सम्बन्ध विच्छेद पनि गरेकी छन् एक महिलाले ।
घटना हो पश्चिम एसियाली देश अर्मेनियाको । त्यहाँ एक महिलाले आफूले जन्म दिएको छोरामा जन्माजात डाउन सिन्ड्रोमको समस्या छ भन्ने थाहा पाएपछि उनलाई त्यागेकी छन् । उनका श्रीमान स्यामुअल फरेस्टलाई २१ जनवरीमा जन्मेको आफ्नो छोरा लियो सामान्य नै छ जस्तो लागेको थियो । तर पछि डाउन सिन्ड्रोमको समस्या छ भन्ने थाहा पाए ।
उनकी श्रीमतीले सल्लाह नै गरी छोरा लियोलाई त्याग्ने निर्णय गरिन् । जुन कुरा स्यामुअललाई मन परेन । उनले लियोलाई आफैसँग राख्न चाहन्थे । यही विषयमा विवाद भएपछि स्यामुअलीकी श्रीमतीले सम्बन्ध विच्छेद गरिन् ।
हुन त अर्मेनियमा कुनै पनि बच्चा जन्मिएपछि उसमा शारीरिक वा मानसिक समस्या छ भने बाबु आमाले त्यो बच्चा आफैसँग राख्ने कि अपांग केन्द्रमा पठाउने भनेर रोज्न पाउँछन् । यो निर्णय भने बाबु आमाको सहमतिमा हुनुपर्छ ।
स्यामुअल र उनकी श्रीमतीबीच भने डाउन सिन्ड्रोम भएको छोरा लियोलाई त्यागेर अपांग केन्द्र पठाउने कि आफैसँग राख्ने भन्नेमा सहमति भएन । आमाले लियोलाई त्यागिन् भने बाबु स्यामुअलले अहिले उनको स्याहार गरिरहेका छन् ।
डाउन सिन्ड्रोम के हो त ?
डाउन सिन्ड्रोम एक किसिमको जेनेटिक डिसअडर अर्थात आनुवंशिक विकार हो । यो शरीरमा क्रोमोजोम २१ को उपस्थितिका कारण हुने गर्दछ । यसले गर्दा बच्चाको शारीरिक विकास सुस्त गतिमा हुन्छ । यस्तै यो समस्या भएका व्यक्ति शारीरिक रुपमा वयस्क भैसक्दा पनि मस्तिष्क भने विकास हुन सक्दैन । वयस्क युवाको मस्तिष्क भने ८/९ वर्षको बालबालिकाको जस्तो हुन्छ ।
डाउन सिन्ड्रोम भएका बालिबालिकाको टाउको अरुको भन्दा ठूलो हुने, दाँत छिद्र हुने, गाला अरुको भन्दा ठूलो हुने हुन्छ । यस्तो समस्या भएका मानिसको औषत आयु ५० देखि ६० वर्ष हुन्छ त्यो पनि उचित स्याहार पाएमा मात्रै । हरेक एक हजार बालकालिकामध्ये एक यो समस्या सहित जन्मने गरेको पाइएको छ । आफ्नो पेटमा रहेको बच्चामा डाउन सिन्ड्रोमको समस्या छ कि छैन भनेर गर्भमै रहेका बेला पत्ता लगाउन पनि सकिन्छ ।
– एजेन्सीको सहयोगमा
