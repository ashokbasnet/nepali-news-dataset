द्वन्द्वग्रस्त देशमा २ करोड ८५ लाख बालबालिका विद्यालय जानबाट बन्चित

असार २९ - राष्ट्रसंघीय शैक्षिक, वैज्ञानिक, सांस्कृतिक संगठन युनेस्कोले मानवअधिकार हनन विरुद्ध कडा कदम नचालिएसम्म विद्यालय, शिक्षक र विद्यार्थीमाथिको आक्रमण नरोकिने चेतावनी दिएको छ ।
विश्वभरको शैक्षिक अवस्थाबारे प्रतिवेदन सार्वजनिक गर्दै युनेस्कोले विश्वभरका द्वन्द्वग्रस्त क्षेत्रका २ करोड ८५ लाख बालबालिकाको सहयोगका लागि तत्काल कदम चाल्न पनि आग्रह गरेको छ ।
युनेस्कोका महानिर्देशक ईरिना बोकोभाले विश्वभरका धेरै गरीब देशहरुमा सशस्त्र संघर्षका कारण विद्यालयका संरचनाहरु संगसंगै पुरै बालपुस्ताको आशा र महत्वाकांक्षा पनि ध्वस्त भएको भन्दै चिन्ता व्यक्त गर्नुभयो ।
युनेस्कोले विद्यालय बाहिर रहेका ५ करोड ७० लाख बालबालिका मध्ये आधा द्वन्द्व प्रभावित देशका रहेको भन्दै उनीहरुको आवश्यकतालाई सम्बोधन गर्नका लागि तत्काल आवश्यक पहल गर्नुपर्नेमा जोड दिएको छ ।
विश्वव्यापी रुपमा विद्यालयबाहिर रहेका बालबालिकाको संख्या सन् २००८ देखि २०११ सम्म ३० लाखले घट्नुले यो क्षेत्रमा प्रगति भएको देखाएपनि त्यो प्रगतिले द्वन्द्व प्रभावित क्षेत्रका बालबालिकालाई छुन नसकेको प्रतिवेदनमा उल्लेख छ ।
विद्यालयबाहिर रहेका २ करोड ८५ लाख बालबालिका मध्ये ४४ प्रतिशत बालबालिका अफ्रिकी उपसहारा क्षेत्रमा रहेका छन् ।
यस्तै विद्यालय बाहिर रहेकामध्ये ९५ प्रतिशत बालबालिका न्यून र मध्यम आय भएका देशमा रहेका छन् । विद्यालय जान नपाउने कुल संख्याको ५५ प्रतिशत बालिका रहेका छन् । युनेस्कोले शिक्षाका लागि आउने मानवीय सहयोग पनि पछिल्लो तीन वर्षमा २ प्रतिशतबाट १ दशमलव ४ प्रतिशतमा झरेको भन्दै चिन्ता व्यक्त गरेको छ ।
- एजेन्सीको सहयोगमा
