तलब वृद्धिको माग गर्दै आन्दोलनमा उत्रिएका आप्रवासी कामदार कतार प्रहरीको नियन्त्रणमा

मंसिर ११ - कतारमा तलब वृद्धि गर्नुपर्ने माग गर्दै आन्दोलनमा उत्रिएका आप्रवासी कामदारलाई प्रहरीले पक्राउ गरेको छ । कतार फ्रिलानस ट्रेडिङ एण्ड कन्ट्राक्टिङ कम्पनी र  कतार मिडल इस्टमा कार्यरत नेपाल, भारत, श्रीलंका र बंगलादेशका श्रमिकले तलव सुविधा वृद्धिको माग गर्दै गएको शुक्रबारदेखि प्रदर्शनमा उत्रिएका थिए ।
प्रदर्शनमा उत्रिएका १ सयभन्दा बढी श्रमिकलाई पक्राउ गरी स्वदेश फिर्ता गर्न लागिएको केहि कामदारलाई उधृत गर्दै दोहा न्युजले जनाएको छ । श्रमिकले काम नगरेर आन्दोलन चर्काएपछि प्रहरीले कामदारलाई पक्राउ गरेको समाचारमा उल्लेख छ । झण्डै ८ सय जना श्रमिक आन्दोलनमा उत्रिएको श्रमिकहरुले बताएपनि कम्पनीले भने केहि श्रमिक मात्रै आन्दोलनमा उत्रिएको बताएको छ । यसैबीच, भारतको दूतावासले आन्दोलनका बारेमा केहि जानकारी नभएको बताएपनि नेपालको दूतावासले आन्दोलन भएको जानकारी दिएपनि विस्तृत जानकारी भने नदिएको दोहान्यूजले जनाएको छ ।
धेरै नेपाली कामदारले मासिक १२ सय कतारी रियल तलब र २ सय रियल खाना भत्ता पाउने सम्झौता गरेर पनि कम्पनीले सम्झौता बमोजिमको तलब र भत्ता नदिएको गुनासो गरेको दोहा न्युजले जनाएको छ । केहि कामदारलाई गत अक्टोबर महिनाको तलबसमेत नदिएकाले आन्दोलन झन् चर्किएको उनीहरुको भनाइ छ ।
तर कतार फ्रिलान्स ट्रेडिङ एण्ड कन्ट्राक्टिङका प्रबन्धक हमिद जवाजले भने कामदारले मासिक तलब पाइसकेको बताउनुभयो । काम छोड्न चाहने केहि श्रमिकले स्वदेश फर्कनका लागि अनुरोध गरेको र कम्पनीले त्यो निर्णयलाई स्वीकार गर्ने जवाजले बताउनुभएको समाचारमा उल्लेख छ ।
