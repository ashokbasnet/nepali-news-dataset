चिनियाँ कम्युनिष्ट पार्टीको महाधिवेशन सुरु

कात्तिक २३ – चिनियाँ कम्यूनिष्ट पार्टीको १८ औं महाधिवेशन बिहीबार शुरु भएको छ । एक हप्तासम्म चल्ने अधिवेशनले देशको नयाँ नेतृत्व समेत निर्धारण गर्नेछ ।

राजधानी बेइजिङको ग्रेट हल अफ पिपुलमा भएको उद्घाटन कार्यक्रममा राष्ट्रपति, प्रधानमन्त्री लगायत उच्च अधिकारी र झण्डै साढे २ हजार प्रतिनिधि र अतिथि सहभागी थिए ।

 

अधिवेशनको उद्घाटन गर्दै राष्ट्रपति हु जिन्ताओले पार्टीसामु अवसर र चुनौती बराबर रहेपनि आपसी सद्भाव कायम गर्न, सम्पत्ति आर्जन गर्न र विकास गर्न सक्ने वातावरण निर्माणको प्रयास गर्ने उल्लेख गर्नुभयो । विकासको वैज्ञानिक दृष्टिकोण पार्टीको पछिल्लो दशकको महत्वपूर्ण उपलब्धि भएको भन्दै उहाँले यो नै पार्टीको सैद्धान्तिक मार्गदर्शक बनेको बताउनुभयो ।

गएको एक दशकमा आर्थिक, वैज्ञानिक र प्राविधिक शक्ति तथा समग्र राष्ट्रिय शक्ति, अन्तर्राष्ट्रिय प्रतिस्पर्धा र प्रभाव धेरै बढेको भन्दै उहाँले यो ऐतिहासिक सफलताले पार्टीको आधारभूत सिद्धान्त, लाईन, कार्यक्रम र अनुभवलाई सही मार्गदर्शन दिएको बताउनुभयो । अधिवेशनलाई ध्यानमा राखी राजधानी बेईजिङ्गमा सुरक्षा व्यवस्था कडा पारिएको छ ।

अधिकारवादी संस्था एमनेष्टी इन्टरनेशनलले १ सय ३० जना भन्दा बढी असन्तुष्ट नेतामध्ये  केहीलाई पक्राउ गरी थुनामा राखिएको र केहीलाई घरमै नजरबन्दमा राखिएको दाबी गरेको छ । ट्याक्सी चालकलाई यात्रुलाई झ्याल खोल्न नदिन निर्देशन दिईएको, फुटपाथ पसलहरु बन्द गराईएको र चंगा उडाउन समेत प्रतिबन्ध लगाईएको अन्तर्राष्ट्रिय सञ्चारमाध्यमले जनाएका छन् ।
