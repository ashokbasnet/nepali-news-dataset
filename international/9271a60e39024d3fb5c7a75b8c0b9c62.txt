पाकिस्तानले ७ सय जनालाई बिना उजुरी हिरासतमा राखेको खुलासा

माघ १२ – पाकिस्तानले झण्डै ७ सय जनालाई बिना उजुरी हिरासतमा राखेको स्वीकारेको छ । उनीहरु सबैलाई अफगानिस्तानको सीमा नजिक रहेको आदिवासी क्षेत्रमा राखिएको छ । 

पाकिस्तानले शंकास्पद आतंकवादीलाई मुद्दा नचलाइकन हिरासतमा राखिएको पहिलो पटक स्वीकार गरेको हो ।

पाकिस्तानका महान्यायाधिवक्ता इरफान कादिरले अहिले चरमपन्थी विरुद्ध सैन्य कारवाही चलिरहेकाले कारवाही नरोकिएसम्म हिरासतमै राखिने बताउनुभएको छ । विश्लेषकहरुका अनुसार पाकिस्तानको यो कदम गुप्तरचर संस्था आइएसआईको कानुन विपरित भएकाले पाकिस्तान सरकारलाई समस्या समाधानका लागि निकै ठूलो चुनौती छ ।

हिरासतमा राखिएका उनीहरुलाई कहिले पक्राउ गरेको र कहिले रिहा गरिने भन्नेबारे पाकिस्तानले केही बताएको छैन । मानवअधिकार संस्था एम्नेष्टी इन्टरनेशनलले गएको डिसेम्बरमा पाकिस्तानले आफु खुसी थुप्रै नागरिकलाई हिरासतमा लिएको आरोप लगाएको थियो ।
