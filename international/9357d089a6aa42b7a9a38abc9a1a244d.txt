इजिप्टका सेना प्रमुख राष्ट्रपतिको उम्मेदवार हुन पाउने

माघ १४ – इजिप्टको सेनाले सैन्य प्रमुख अब्दुल फत्तह अल सिसीलाई आउँदो राष्ट्रपतीय चुनावमा उम्मेदवार हुन अनुमति दिएको छ ।
सेनाको सर्वोच्च परिषदले सिसीमाथि नागरिकको विश्वास रहेको भन्दै उहाँलाई राष्ट्रपतिको उम्मेदवार हुने अनुमति दिएको हो ।
सैन्य प्रमुख सिसीले अब केही दिन भित्रै राजीनामा दिएर उम्मेदवारी घोषणा गर्नुहुनेछ । सिसीले गएको जुलाईमा तत्कालिन राष्ट्रपति मोहम्मद मोर्सीलाई अपदस्थ गर्ने गरी भएको आन्दोलनको नेतृत्व गर्नुभएको थियो ।
ईजिप्टमा आउँदो अप्रिलको मध्यमा राष्ट्रपतीय चुनाव हुन लागेको छ । नागरिक माझ लोकप्रिय भएकाले र अहिलेसम्म कुनै बलियो प्रतिस्पर्धी नभएकाले उहाँले नै आउँदो चुनाव जित्ने अनुमान गरिएको छ ।
अपदस्थ राष्ट्रपति मोहम्मद मोर्सीका समर्थकले भने सिसीले आउँदो चुनावमा उम्मेदवारी दिने निर्णयको विरोध गरेका छन् । उनीहरुले सिसी नागरिक हत्यामा संलग्न रहेको भन्दै त्यस्ता व्यक्तिलाई देशको नेतृत्व गर्न दिन नहुने माग गर्दै प्रदर्शन गरेका छन् ।
एज्नसी
