भारतको छत्तीसगढमा माओवादी आक्रमण, २४ प्रहरी मारिए

आक्रमणमा अरु ६ जना घाइते भएका छन् । पीटीआइ समाचार संस्थाकाअनुसार आक्रमणमा घाइते प्रहरी जवानहरुलाई सैनिक हेलिकोप्टरमार्फत् उपचारका लागि रायपुर ल्याइएको छ ।

प्रहरीकाअनुसार सुकमा जिल्लाको चिंतागुफाबाट बुर्काफालतर्फ निर्माणाधीन सडक सुरक्षाका लागि ती प्रहरी जवानहरु खटिएका थिए ।



सडकमा गस्ती गरिरहेको समयमा उनीहरुमाथि ठूलो संख्यामा रहेका माओवादी लडाकूहरुले एक्कासि आक्रमण गरेका थिए ।

घटनापछि भारतीय प्रधानमन्त्री नरेन्द्र मोदीले ट्वीटमार्फत् दुःख व्यक्त गर्दै मृतकका परिवारप्रति समवेदना प्रकट गरेका छन् ।



त्यहाँको प्रहरीले मारिएका सबै जवानहरु सीआरपीएफका ७४ बी बटालियनका रहेको उल्लेख गरेको छ ।

आक्रमणपछि मारिएका सबै जवानहरुको हतियार माओवादीले नै लुटेर लगेको बीबीसीले जनाएको छ ।
