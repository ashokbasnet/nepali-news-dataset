अमेरिकामा सामुन्द्रीक आँधी, जनजीवन अस्तब्यस्त

कात्तिक १४ – स्यान्डी नामक सामुद्रीक आँधीका कारण अमेरिकाको जनजीवन ठप्प भएको छ । मुसलधारे वर्षा, तिव्र गतिको हुरी, बाढी र हिमपातका कारण अमेरिकाको पूर्वी तटीय क्षेत्र अस्तव्यस्त भएको अन्तर्राष्ट्रिय सञ्चारमाध्यमले जनाएका छन् ।

 

आँधी प्रतिघण्टा १ सय २९ किलोमिटरको गतिमा स्थानीय समय अनुसार राती ८ बजे न्यूजर्सीको तटीय क्षेत्र हुँदै अमेरिकामा प्रवेश गरेको छ । न्यूजर्सी, न्यूयोर्क, मेरील्याण्ड, पेन्सिल्भानिया र कनेक्टिकट राज्यमा गरी १० जनाको ज्यान गएको समाचार संस्था एपीले जनाएको छ ।

आँधीका कारण ५ करोड मानिस प्रभावित हुने अनुमान गरिएको छ । न्यूयोर्कबाट ३ लाख ५० हजार जनालाई सुरक्षित ठाउँमा जान आदेश दिइएको छ भने न्यूजर्सीमा ३० हजार जना विस्थापित भएका छन् ।

धेरैजसो राज्यमा सार्वजनिक यातायात बन्द गरिएको छ भने १४ हजार भन्दा बढी उडान रोकिएका छन् । आँधीले गर्दा विद्युत अवरुद्ध भएपछि न्यूजर्सीमा १५ लाख र न्यूयोर्कमा २ लाख ५० हजार जना अँध्यारोमा बस्न बाध्य छन् ।

विद्युत अवरुद्ध भएपछि न्यूयोर्क युनिभर्सिटी हस्पिटलबाट बिरामीलाई अन्यत्र सारिएको छ । न्यूयोर्कमा बाढीको सतह ४ मिटरसम्म मापन गरिएको छ । वासिङ्गटन, न्यूयोर्क, बाल्टिमोर फिलाडेल्फिया र बोस्टनमा सार्वजनिक यातायात बन्द छ ।

मौसम विभागले स्यान्डी देशका १२ राज्यमा २४ देखि ३६ घण्टासम्म रहन सक्ने अनुमान गरेको छ । न्यूयोर्कसहित आधादर्जन भन्दा बढी राज्यमा संकटकाल घोषणा गरिएको छ । स्यान्डी नामक सामुद्रिक आँधीका कारण क्यारेबिन क्षेत्रमा कम्तीमा ६९ जनाको ज्यान गईसकेको छ ।
