युरोपमा मर्ने मध्य १० मा १ फोक्सोको रोगी

भदौ, २१ – युरोपमा ज्यान गुमाउने हरेक १० जना मध्य १ जनाको मृत्युको कारण फोक्सोको समस्या रहेको विज्ञहरुले बताएका छन् ।
युरोपियन रेस्पिरेटरी सोसाइटीको पछिल्लो रिपोर्ट अनुसार फोक्सो सम्बन्धि रोगका कारण हुने कुल मृत्युको औसत बेलायत र आयरल्याण्डमा उच्च रहेको छ । फोक्सोको रोगबाट सबैभन्दा धेरै बेल्जियममा हरेक १ लाख जनसंख्यामा १ सय १७ जनाको ज्यान जाने गरेको छ ।
यस्तै डेनमार्क, हंगेरी र आयरल्याण्डमा पनि मृत्युदर धेरै छ । फिनल्याण्ड र स्वीडेनमा भने मृत्युदर निकै कम छ । संस्थाले यसको मुख्य कारण धुमपानलाई मानेको छ । सोसाइटीले फोक्सोको क्यान्सर र क्रोनिक अब्ट्रक्टिभ पल्मोनरी डिजिज सिओपीडीबाट हुने मृत्यु आउँदो २० वर्षमा बढ्ने पनि बताएको छ ।
बेलायती लङ च्यारिटीका अनुसार फोक्सोको रोगले बेलायतमा हरेक चार जनामा १ जनाको ज्यान जाने गरेको छ । युरोपियन रेस्पिरेटरी सोसाइटीले धुमपान गर्नेको संख्यामा कमी आउन नसकेकाले आउँदो २० वर्षमा पनि फोक्सो सम्बन्धि रोगको औसत स्थिर रहने अनुमान गरेको छ ।
संस्थाका अध्यक्ष फ्रान्सिस्को ब्लास्कीले दीर्घकालिन रुपमा प्रभाव कायम राख्न, नागरिकको जीवनस्तर सुधार र समाजमा पर्ने आर्थिक भार कम गर्नका लागि फोक्सो सम्बन्धि रोगको रोकथाम र उपचार थप प्रभावकारी बनाउनु आवश्यक रहेकोमा जोड दिनुभयो ।  
एजेन्सीको सहयोगमा
