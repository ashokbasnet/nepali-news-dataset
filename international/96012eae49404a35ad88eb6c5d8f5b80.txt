ट्रम्पको विपक्षमा महान्यायाधीवक्ता

माघ १८ – अमेरिकाकी अन्तरिम महान्यायाधीवक्ताले न्याय विभाग अन्तर्गतका सबै वकिललाई आप्रवासी सम्बन्धी राष्ट्रपति डोनाल्ड ट्रम्पको दिर्नेशनको पक्षमा नलाग्न निर्देशन दिनुभएको छ । अन्तरिम महान्यायाधीवक्ता साली यट्सले राष्ट्रपति ट्रम्पको निर्देशन संवैधानिक रहेकोमा आफू सहमत हुन नसकेको बताउनुभएको छ । 
उहाँले तत्कालका लागि ट्रम्पको निर्देशनको पक्षमा नलाग्न उहाँले विभाग अन्तर्गतका सबै वकिलसँग आग्रह गर्नुभएको छ । राष्ट्रपति ट्रम्पले मुस्लिम बाहुल्य रहेका सात देशका नागरिक तथा शरणार्थीलाई अमेरिकामा प्रवेशमा रोक लगाउने निर्देशनको चौतर्फी विरोध भइरहेका बेला न्याय विभागकी अन्तरिम प्रमुख यट्सको यस्तो भनाई आएको हो । 
न्याय विभागको प्रमुखको हैसियतमा कुनै पनि निर्देशनको पक्षमा उभिनका लागि त्यो कानुनी रुपमा पक्ष लिन योग्य र न्यायमुलक हुनु पर्ने उहाँले जारी गरेको वक्तव्यमा उल्लेख गरिएको छ । तर राष्ट्रपति ट्रम्पको निर्देशन कानुन सम्वत रहेकोमा आफू सहमत हुन नसकेको उहाँले वक्तव्यमा उल्लेख गर्नुभएको छ । यट्सलाई पूर्व राष्ट्रपति बाराक ओबामाले न्याय विभागको प्रमुखमा नियुक्त गर्नुभएको हो ।
उहाँको स्थानमा को आउने भन्ने अहिलेसम्म यकिन भएको छैन । राष्ट्रपति ट्रम्पले सिनेटर जेफ सेसन्सलाई न्याय विभागको प्रमुखका लागि छान्नु भएको छ । सिनेटले यसबारे बिहीबार मतदान गर्नेछ । यसैबिच राष्ट्रपति ट्रम्पले आफ्नो निर्देशनको बचाउ गर्ने क्रम छोड्नुभएको छैन । राष्ट्रपति ट्रम्पले डेमोक्र्याटिक पार्टीले आफ्नो मन्त्रिपरिषद विस्तारमा अवरोध गरिहेको र यो पूर्ण रुपले राजनीतिक कारणले मात्रै गरिएको आरोप लगाउनुभएको छ । 
राष्ट्रपति ट्रम्पले गएको शुक्रबार इराक, सिरिया, इरान, लिबिया, सोमालिया, सुडान र यमनका नागरिकलाई अमेरिकामा प्रवेशमा रोक लगाउने तथा अमेरिकी शरणार्थी कार्यक्रम एक सय २० दिनलाई बन्द गर्ने निर्देशनमा हस्ताक्षर गर्नुभएको थियो । 
तर विश्वका विभिन्न देशमा रहेका सयौं अमेरिकी कुटनीतिज्ञले राष्ट्रपति डोनाल्ड ट्रम्पको शरणर्थीमाथिको प्रतिबन्ध लगाउने निर्णयको विरोध गर्ने तयारी गरेका छन् । राष्ट्रपति ट्रम्पको विभिन्न सात देशका नागरिक तथा शरणार्थीलाई अमेरिका प्रवेशमा रोक लगाउने सम्बन्धी निर्णयको अमेरिकी कुटनीतिज्ञले संयुक्त रुपमा विरोध गर्ने तयारी गरेका हुन् । 
कुटनीतिज्ञले तयार गरेको वक्तव्यमा आप्रवासीमाथिको प्रतिबन्धले अमेरिकालाई सुरक्षित नबनाउने र विश्वभर अमेरिकाका विषयमा नकारात्मक सन्देश प्रवाह हुने उल्लेख गरिएको छ । यसअघि पनि कुटनीतिज्ञको यस्तो वक्तव्य आउने गरेको थियो । तर सयौं कुटनीतिज्ञले एकसाथ हस्ताक्षर गरेर विरोध गर्न लागेको भने पहिलो घटना हो । 
यस्तै पूर्व राष्ट्रपति बाराक ओबामाले पनि एक वक्तव्य जारी गरेर ट्रम्पको निर्देशनको विरोध गर्नुभएको छ । अमेरिकाले कुनै पनि मानिसलाई आस्था र धर्मका आधारमा विभेद नर्गने भएपनि पछिल्लो निर्देशनले अमेरिकाको त्यो छवि बिग्रँदै गएको ओबामाको वक्तव्यमा उल्लेख गरिएको छ । यस्तै ट्रम्पको निर्देशनको विरोधमा अमेरिकासहित बेलायतका विभिन्न शहरमा प्रदर्शन भएको छ ।
