सिरियामा आज राष्ट्रपतिको निर्वाचन

जेठ २० – सिरियामा मंगलबार राष्ट्रपति निर्वाचन हुँदैछ । गृहयुद्ध शुरु भएको तीन वर्षपछि राष्ट्रपति चुनाव हुन लागेको हो ।
चुनावमा वर्तमान राष्ट्रपति बसर अल असद सहित महेर हज्जार र हसन अल नूरी प्रतिस्पर्धामा छन् ।
राष्ट्रपतीय निर्वाचनमा मतपत्रमा एक भन्दा बढी उम्मेदवारको नाम भएको यो पहिलो पल्ट भएको बिबिसीले जनाएको छ । तर अरु प्रतिस्पर्धी तुलनात्मक रुपमा कम परिचित र चुनावी प्रचारप्रसार प्रभावकारी रुपमा गर्न नसकेकाले यो चुनावमा वर्तमान राष्ट्रपति असद नै तेश्रो कार्यकालका लागि निर्वाचित हुने अनुमान गरिएको छ ।
प्रधानमन्त्री वाएल अल हल्कीले यो चुनावलाई सिरियाको ऐतिहासिक दिन भन्दै देशमा सुरक्षा र स्थायीत्व बहाल गर्न सक्ने व्यक्तिलाई राष्ट्रपति चयन गर्न नागरिकलाई आग्रह गर्नुभएको छ । राष्ट्रपति चुनावमा मतदान भने सरकार नियन्त्रित क्षेत्रमा मात्रै हुनेछ । सरकार विरोधीहरुले चुनाव विथोल्ने चेतावनी दिएपछि सुरक्षा व्यवस्था कडा पारिएको छ ।
सिरियाली राष्ट्रिय गठबन्धनका नेता अहमद अल जर्बाले यो चुनावलाई सिरियाली नागरिकको रगतले लेखिएको नाटक भन्नुभएको छ । उहाँले राष्ट्रपति असदले मतदान केन्द्रमा बम विष्फोट गराएर विपक्षीहरुमाथि आरोप लगाउने तयारी गरेको दावी गर्नुभएको छ ।
