ट्रम्पले अमेरिकी नीति तोडे, ताइवानका राष्ट्रपतिलाई टेलिफोन

मंसिर १८ – अमेरिकाको राष्ट्रपतिमा निर्वाचित डोनाल्ड ट्रम्पले ताइवानका राष्ट्रपति साई इंग–वेनसँग टेलिफोन वार्ता गर्नुभएको छ । नोभेम्बरमा भएको चुनावमा राष्ट्रपतिमा विजयी भएका ट्रम्पले ताइवानका राष्ट्रपतिलाई टेलिफोन गरेको र दुई नेताबिच आर्थिक, राजनीतिक तथा सुरक्षा क्षेत्रमा सहकार्य गर्ने विषयमा कुराकानी भएको अन्तर्राष्ट्रिय सञ्चारमाध्यमले जनाएका छन् । अमेरिका र ताइवानबिच सन् १९७९ मा औपचारिक सम्बन्ध टुटेको थियो । त्यसपछि कुनै पनि अमेरिकी राष्ट्रपतिले ताइवानका नेतासँग औपचारिक कुराकानी गरेका छैनन् । तर ट्रम्पले अमेरिकी नीति विपरित ताइवानका राष्ट्रपतिसँग कुराकानी गर्नुभएको हो । चीनले ताइवानलाई आफ्नो एक प्रान्तका रुपमा हेर्ने गरेको छ भने ताइवानले आफू स्वतन्त्र राष्ट्र रहेको बताउँदै आएको छ । ट्रम्पको कार्यले चीन र अमेरिकाबिचको सम्बन्धमा दरार आउन सक्ने विश्लेषकले बताएका छन् । चीनले भने यस विषयमा अहिलेसम्म केही प्रतिक्रिया दिएको छैन ।
साई इंग–वेन गएको जनवरीमा ताइवानको राष्ट्रपति बन्नु भएको हो । ताइवानको पहिलो महिला राष्ट्रपति साई चीनबाट स्वतन्त्रताको पक्षमा हुनुहुन्छ ।
