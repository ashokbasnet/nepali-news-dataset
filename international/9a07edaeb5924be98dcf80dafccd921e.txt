भुटानी राजा 'हनिमुन मनाउन' नयाँ दिल्लीमा

नयाँ दिल्ली, कात्तिक ७ - भुटानी राजा जिग्मे खेसार नामग्याल वाङ्चुकको जोडी 'हनिमुन मनाउन' भारतको नयाँ दिल्ली पुगेको छ । गत असोज २६ गते ३१ वर्षीय नामग्यालले आफूभन्दा १० बर्ष कान्छी जेट्सुन पेमासँग विवाह गर्नुभएको थियो ।

 

आइतवार नयाँ दिल्ली पुगेको नव राजदम्पत्तीको जोडी ९ दिनसम्म भारतमा बस्ने छ । भारतमा रहँदा नव राज दम्पत्तीको जोडीले राजस्थानका जयपुर उदयपुर जोधपुर घुम्ने कार्यक्रम छ ।

तर भुटानी राजाको विवाह भएको १५ दिन पनि नबित्दै भएको यो भ्रमणलाई राजकीय भ्रमण भनिएको छ ।
परम्परागत भुटानी पोशाकमा सजिएर आइतवार दिल्ली पुगेका राजा रानीको सम्मानमा भारतीय राष्ट्रपति प्रतिभा पाटिलले आइतवार रात्रीभोजको आयोजना गर्नुभएको थियो । रात्रीभोजमा भारतीय प्रधानमन्त्री डा। मनामोहन सिंहको पनि उपस्थिती थियो ।
