संघर्ष चर्किएपछि सिरियाली नागरिक देश छाड्दै

साउन ६ – सरकारी सेना र विद्रोहीबीच संघर्ष चर्किंदै जाँदा ठूलो संख्यामा सिरियाली नागरिकले देश छोडेका छन् । राजधानी दमास्कसमा सेना र विद्रोहीबीच तीन दिनदेखि संघर्ष चर्किंदै गएपछि सिरियालीहरु सुरक्षित स्थानको खोजीमा छिमेकी देशतिर भागेका हुन् ।

 

पछिल्लो चार दिनमा मात्रै तीस हजार जना सिरियालीले छिमेकी देश लेबनानमा शरण लिएका छन् । तर शरणार्थी सम्बन्धि राष्ट्रसंघीय उच्चायोग युएनएचसीआरले भने यो संख्या ८ हजार ५ सयको हाराहारीमा मात्रै रहेको बताएको छ ।

लेबनानमा शरण लिने सिरियालीको संख्या अहिलेसम्म ३० हजार नाघिसकेको छ । उच्चायोगका अनुसार पछिल्लो चार दिनमा झण्डै २५ सय जना जोर्डन पुगेका छन् । अघिल्लो वर्ष मार्चमा सरकार विरोधी आन्दोलन शुरु भएयता १ लाख ४० हजार जना सिरियाली नागरिक जोर्डनमा शरण लिएर बसेका छन् ।

उच्चायोगका प्रवक्ताले सिरियाली नागरिकहरु शरण खोज्दै जोर्डन, टर्की र ईराक तिर भागेको बताएका छन् । पछिल्लो २४ घण्टामा मात्रै सिरियामा बस्दै आएका ईराकी नागरिक सहित ३ हजार जनाले सिरीया  छाडेका बिबिसीले जनाएको छ ।
