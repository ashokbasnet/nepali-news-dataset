यो पर्खाल एक दिन अवश्य तोडिन्छ

टंक ढकाल/उज्यालो ।
काठमाडौं, कात्तिक २५ – अमेरिकाको राष्ट्रपतिमा निर्वाचित भएका डोनाल्ड ट्रम्पलाई नेतृत्व गर्ने एक मौका दिनु पर्ने उहाँसँग पराजित हुनुभएकी डेमोक्र्याटिक हिलारी क्लिन्टनले बताउनुभएको छ । राष्ट्रपतिमा पराजित भएपछि पहिलो पटक समर्थकलाई सम्बोधन गर्दै क्लिन्टनले ट्रम्प सबै अमेरिकीका लागि सफल राष्ट्रपति बन्ने आशा व्यक्त गर्नुभयो । क्लिन्टनले आफ्ना समर्थकलाई चुनावको परिणामको सम्मान गर्न आग्रह पनि गर्नुभयो । 
संविधानले शक्तिको शान्तिपूर्ण हस्तान्तरणको व्यवस्था गरेकाले त्यसको सम्मान गर्न उहाँले आफ्ना समर्थकसँग आग्रह गर्नुभयो । चुनावमा पराजित हुनु निकै पीडादायक रहेको भन्दै क्लिन्टनले भन्नुभयो ‘हामीले बाँडेको मूल्य र यो देशका लागि बनाएको दृष्टिकोणका बाबजुद हामीले यो चुनाव जित्न सकेनौं, त्यसका लागि म माफि चाहन्छु । हामीले देख्यौं हाम्रो देश गम्भीर रुपले विभाजित भएको छ ।’ 
क्लिन्टनले आफ्नो सबै समर्थकलाई धन्यवाद दिँदै महिला विश्वका सबै अवसरका लागि योग्य रहेको बताउनुभयो । उहाँले भन्नुभयो ‘अहिले हेरिरहेका सबै साना बालिकाहरु... तिमीहरु सबै महत्वपूर्ण र शक्तिशाली छौं, विश्वका सबै अवसरका लागि योग्य छौ, यसमा कहिल्यै शंका नर्गनु ।’ क्लिन्टनले आफू अमेरिकाको पहिलो महिला राष्ट्रपति बन्न नपाएको दुःख रहेको तर कुनै दिन अरु कोहीले यो पर्खाल तोड्ने विश्वास भने रहेको बताउनुभयो । 
नेता टिम केनले उहाँलाई इतिहास निर्माताको रुपमा सम्मान व्यक्त गर्नुभयो । अमेरिकामा अझै पनि कुनै महिला संघीय कार्यालयको प्रमुखमा चुनिन कठिन रहेको उहाँको भनाई छ ।
ओबामाको ट्रम्पलाई शुभकामना
राष्ट्रपति बाराक ओबामाले चुनाव जितेका डोनाल्ड ट्रम्पलाई टेलिफोन गरेर शुभकामना दिनुभएको छ । आफू र ट्रम्प बिचमा भिन्नता रहेको तर सबैले देशको उन्नति चाहने भन्दै उहाँले शुभकामना दिनुभयो । उहाँले ट्रम्पले अमेरिकालाई एकजुट बनाइ राख्ने र सफलतापूर्वक देशको नेतृत्व सम्हाल्ने आशा व्यक्त गर्नुभएको छ । 
ट्रम्पले चुनाव जितेपछि देशका सबै नागरिकलाई साथमा लिएर अघि बढ्ने वाचा गरेको र त्यो आफूलाई मन परेको उहाँले बताउनुभयो । राष्ट्रपति ओबामाले जनताको नाममा सन्देश दिँदै भन्नुभएको छ ‘मैले ह्वाइट हाउस टिमलाई सत्ताको हस्तान्तरण शान्तिपूर्ण तरिकाले हुने अवस्था सुनिश्चित गर्न निर्देशन दिएको छु, किनकी अमेरिकी लोकतन्त्र सबै भन्दा महत्वपूर्ण छ ।’
ट्रम्पको प्रतिवद्धता
राष्ट्रपतिमा निर्वाचित भएलगतै डोनाल्ड ट्रम्पले आफ्नो पहिलो प्राथमिकता देशको पूर्वाधार पुनः स्थापित गर्ने र आर्थिक वृद्धि दोब्बर गर्ने रहेको बताउनुभयो । उहाँले देशका सबै नागरिकलाई साथमा लिएर अघि बढ्ने बताउनुभएको छ । 
अप्रत्याशित जितपछि ट्रम्पले समर्थकलाई सम्बोधन गर्दै देशले परिवर्तन चाहेको स्पष्ट भएको र आफू त्यसको माध्यम बन्ने बताउनुभयो । उहाँले विश्व समुदायसँग सहकार्य गर्ने घोषणा पनि गर्नुभएको छ । ट्रम्प अमेरिकाको ४५ औं राष्ट्रपति बन्नुभएको छ । उहाँले दुईसय ७९ इलेक्ट्रोल मत पाउनुभयो । उहाँकी प्रतिद्धन्द्धी क्लिन्टनले दुई सय २८ इलेक्ट्रोल मत पाउनुभयो । 
–एजेन्सीको सहयोगमा
