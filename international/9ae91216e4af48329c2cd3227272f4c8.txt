मुबारक मृत्युदण्डबाट कसरी जोगिए ?

जेठ १८ - इजिप्टमा ३० वर्षसम्म शासन गरेका होस्नी मुवारक सत्ताबाट जेलमा पुगेका छन् । सन् २०११ को सुरुवातसँगै सुरु भएको सरकार विरोधी प्रदर्शनका क्रममा प्रदर्शनकारीमाथि गोली चलाउन आदेश दिएको अभियोगमा दोषी ठहर गर्दै ८४ वर्षीय मुवारकलाई जन्मकैदको सजाय सुनाएको हो । १० महिनासम्म चलेको सुनुवाइका क्रममा मुबारकले मृत्युदण्ड पाउने अनुमान धेरैले गरेका थिए । तर सवैको अनुमान विपरित उनलाई मृत्युदण्ड नदिई जन्मकैदको सजाय सुनाइएको छ । 

 

१८ दिनसम्म चलेको आन्दोलनमा ८ सय ५० को मृत्यु भएको थियो । प्रदर्शनकारीमाथि सुरुमा गोली चलाउन मुवारकले नै आदेश दिएको बताउने सैनिक अधिकारीले अदालतमा बयान फेरेका कारण उनी मृत्युदण्ड पाउनबाट जोगिएका हुन् । विशेष अदालतका न्यायधिस अहमद रफातले फैसला सुनाउँदै मुबारकले ३० वर्षिय शासनकालमा इजिप्टका नागरिकलाई अँध्यारोमा राखेको बताएका छन् । पूर्व राष्ट्रपति मुबारक र उनका २ छोरामाथि शक्तिको दुरुपयोग गरी अकुत सम्पत्ति जोडेको आरोपमा भने अदालतले सफाई दिएको छ ।


को थिए मुवारक ?

सन् १९२८ को मे ४ मा जन्मिएका उनी विद्यालय शिक्षा पुरा गरेपछि इजिप्ट मेल्ट्री एकेडेमीमा भर्ना भए । १८५० मा आईपुग्दा उनी एयर फोर्सको पाइलट बनिसकेका थिए । इजिप्टको एयर फोर्समा विभिन्न पदमा रहेर उनले १९७५ सम्म काम गरे । १९७५ मा एयर फोर्स एकेडेमीका डाइरेक्टर भएका उनलाई अनवर सादतले उपराष्ट्रपति बनाए । सन् १९८१ मा सादतको हत्या भएपछि उनी राष्ट्रपति भएका हुन् । कायरोमा भएको सैन्य परेडका बेला इस्लामिक विद्रोहीले गरेको आक्रमणमा सादतको हत्या भएको थियो । त्यतीबेला मुबारक सादतसँगैको कुर्सीमा थिए । त्यो आक्रमणबाट उनी भाग्यले बाँचेका थिए ।
यस्तै सन् १९९५ मा इथियोपियामा भएको अफ्रिकी देशहरुको शिखर सम्मेलनमा भाग लिन जाँदा पनि मुबाराकमाथि आक्रमण भएको थियो ।
आफ्नो जीवनमा कहिल्यौ मदिरा र चुरोट नछोएका मुवारक बुढ्यौलीमा पनि स्वस्थ्य र तन्दुरष्त थिए । तर विगतका केही वर्षदेखि विभिन्न स्वास्थ्य सम्बन्धी समस्याबाट पीडित थिए । उनी पक्राउ पर्ने बेलामा अस्पतालमा उपचार गराउँदै थिए । र अदालतमा मुद्दाको फैसला हुँदा पनि उनलाई ह्लि चियरमा राखेर अस्पतालबाटै अदालत ल्याईएको थियो । उनको उमेर र स्वास्थ्यलाई ध्यानमा राखेर पनि उनलाई मृत्युदण्ड नदिईएको हुन सक्ने अनुमान छ ।
