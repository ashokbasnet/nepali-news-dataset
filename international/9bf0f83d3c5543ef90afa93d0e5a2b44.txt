लिबियामा १ हजार भन्दा बढीले सरकारलाई हतियार बुझाए

असोज १४ – लिबियामा सेनाले शुरु गरेको निशस्त्रीकरण अभियान अन्तर्गत सयौं नागरिकले आफूसंग भएका हतियार बुझाएका छन् । राजधानी त्रिपोली र पूर्वी शहर बेन्गाजीमा १ हजार भन्दा बढीले नागरिकहरुले सेनालाई हतियार बुझाएका अन्तर्राष्ट्रिय सञ्चारमाध्यमले जनाएका छन् ।

 

यस्तै जिन्तान र यफरीनमा पनि ठूलो मात्रामा हतियार संकलन भएको छ । राइफल, विमान खसाल्ने तोप, रकेट लन्चर, ट्यांक लगायत ६ सय प्रकारका हतियार संकलन भएका सेनाले जनाएको छ । सेनाका कर्णेल ओमरान अल वारफालीले समाजका महिला, पुरुष, युवा र बालबालिका समेतले आफूसंग रहेका साना ठूला हतियार र सडकमा भेटिएका गोलीसम्म सेनालाई बुझाएको बताउनुभयो ।

लडाकु समूहलाई निशस्त्रीकरण गर्ने उद्देश्यले सेनाले गएको अगस्टमा नीजि टेलिभिजन मार्फत हतियार बुझाउन आव्हान गरेको थियो । तर यसै महिना अमेरिकी दुतावासमा लडाकु समूहले गरेको आक्रमणमा अमेरिकी राजदुतको ज्यान गएपछि हतियार बुझाउने क्रम बढेको हो । सरकारले हतियार बुझाएको बदलामा नोकरी दिने या नागरिकसंग भएका बन्दुक किन्ने लगायतका प्रस्ताव गरेको छ ।

सरकारले यसअघि दुई लाख जना लिबियाली नागरिकसंग हतियार रहेको अनुमान गरेको थियो । सरकारलाई हतियार बुझाएका नागरिकले क्रान्तिको चरणबाट राष्ट्र निर्माणको चरणमा रुपान्तरण हुनका लागि सरकारलाई हतियार बुझाएको प्रतिक्रिया दिएका छन् ।
