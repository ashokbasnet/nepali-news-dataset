यस्तो थियो ओबामालाई मार्ने लादेनको योजना

बैशाख २२ – अलकायदाका नेता ओसामा बिन लादेनले अमेरिकी राष्ट्रपति बाराक ओबामा तथा अमेरिकी सेनाका जनरल डेबिड पेट्रियसको हत्या योजना बनाएको खुलासा भएको छ । अमेरिकी सेनाले जारी गरेको दस्तावेजका अनुसार लादेनले ओबामाको हत्या गर्न इलियास कश्मिरीलाई सुपारी दिएका थिए ।

 

मुम्बई हमलामा संलग्न रहेको आरोप लागेका इलियास कश्मिरी चरम्पन्थी समूह हरकतुल जेहाद अल इस्लामीका प्रमुख हुन् । उनी गत वर्ष मारिएको खबर सार्वजनिक भएको थियो ।

पाकिस्तानको ऐबटाबादमा रहेको ओसामा बिन लादेनको घरबाट अमेरिकाको प्रतिआतंकावाद केन्द्रले प्राप्त गरेको दस्तावेजले हत्या योजनाको खुलासा गरेको हो । जनरल डेबिड अफगानिस्तानमा खटिएको अमेरिकी सेनाका तत्कालिन शीर्ष कमाण्डर थिए ।

दस्तावेजका अनुसार लादेनले इलियासलाई ओबामा र पेट्रियसको विमानलाई निशाना बनाउन इकाइ गठन गर्न निर्देशन दिएका थिए । गत साल मे २ का दिन अमेरिकी सेनाको विशेष सैन्य कारबाहीमा लादेन मारिएका थिए । लादेन मारिएको घरबाट प्राप्त दस्तावेजका अनुसार अलकायदाले ओबामा र पेट्रियसलाई निशाना बनाएको खुलेको हो ।

ओबामाको हत्या पछि अमेरिकाको नेतृत्व उपराष्ट्रपति जो बाड्डनले गर्ने र अमेरिका संकटमा पर्ने अलकायदाको बुझाई थियो । पेट्रियसको हत्याले अफगानिस्तानमाथिको अमेरिकी युद्ध पनि कमजोर हुने लादेनो निष्कर्ष थियो । प्राप्त दस्तावेजमा ओसामा बिन लादेनले इलियासलाई पाकिस्तान तथा अफगानिस्तानमा रहेका तालिबानी बिद्रोहीबीच समन्वय कायम गर्न भनेका छन् । लादेनले मुसलमानको दुख नपु¥याउन पनि भनेका छन् । -बिबिसीको सहयोगमा
