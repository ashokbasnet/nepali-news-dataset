विश्वभर पत्रकार हत्यामा उल्लेख्य वृद्धि

पुस ४ – पछिल्लो एक वर्षमा विश्वभर समाचार संकलन र प्रशारण गरेकै कारणले हुने पत्रकार हत्यामा उल्लेख्य वृद्धि भएको छ । 

पत्रकारहरुको अन्तराष्ट्रिय संस्था रिपोर्टर्स विदआउट बोर्डर्सले बुधबार सार्वजनिक गरेको प्रतिवेदन अनुसार सन् २०११ को तुलनामा यो वर्ष पत्रकार हत्या ३३ प्रतिशतले बढेको छ ।

 

यो वर्ष कुल ८८ पत्रकारले ज्यान गुमाएका छन् । ८ सय ७९ जना पत्रकार पक्राउ परेका छन् भने १ हजार ९ सय ९३ जना पत्रकारहरुले आक्रमण या धम्की ब्योहोरेका छन् । यस्तै ३८ जना पत्रकार अपहरणमा परेका, ७३ जनाले देश छोडेका छन् भने ६ जना सञ्चार सहयोगी र ४७ जना अनलाइन तथा नागरिक पत्रकार मारिएका छन् ।

१ सय ४४ जना ब्लगर र अनलाईन पत्रकार गिरफ्तारीमा परेका छन् । संस्थाको प्रतिवेदन अनुसार डिसेम्बर १८ सम्म १ सय ९३ जना पत्रकार जेलमा छन् । ज्यान गुमाउनेको संख्या बढेपनि पक्राउ पर्नेको संख्या १६ प्रतिशतले घटेको छ ।

यस्तै आक्रमण वा धम्की झेल्ने २ प्रतिशतले बढेका, अपहरण ४६ प्रतिशतले र देश छोड्नेको संख्या ५ प्रतिशत घटेको छ । यो वर्ष अनलाइन तथा नागरिक पत्रकारका लागि सबैभन्दा दुखदायी रहेको संस्थाको प्रतिवेदनमा उल्लेख छ ।

जस अनुसार पछिल्लो एक वर्षमा ज्यान गुमाउने अनलाईन या नागरिक पत्रकारको संख्या ८ सय ४० प्रतिशतले बढेको छ ।  संस्थाले एक वर्षमा भएको पत्रकार हत्यालाई संस्थाको स्थापना पछिको सबैभन्दा खराब तथ्याङ्क भनेको छ । संस्थाका अनुसार गएको वर्ष ६७, सन् २०१० मा ५८ र सन् २००९ मा ७५ जना पत्रकारको हत्या भएको थियो ।

युद्धको रिपोर्टिङ गर्ने क्रममा, बम विष्फोट भएर, संगठित अपराध गर्ने समूहद्वारा, इस्लामिक लडाकुद्वारा र भ्रष्ट अधिकारीको आदेशमा पत्रकारहरुले ज्यान गुमाएको संस्थाले जनाएको छ । संस्थाले सिरियालाई पत्रकारका लागि सबैभन्दा खतरनाक मूलुक भनेको छ, जहाँ यो वर्ष ६ जना सञ्चारकर्मीले ज्यान गुमाएका छन् ।

यस्तै पत्रकारलाई पक्राउ गरी जेलमा राख्नेमा टर्की सबैभन्दा अगाडि रहेको छ । दक्षिण एशियाली देशमा नेपाल, भारत, बंगलादेशमा पनि पत्रकारमाथि आक्रमण र धम्कीका घटना बढेको संस्थाले जनाएको छ ।
