सिरियामा गएको मार्च सबैभन्दा घातक

चैत २० – सिरियामा सरकार विरोधी आन्दोलन शुरु भएको २ वर्षको अवधिमा गएको मार्च महिना सबैभन्दा घातक रहेको अधिकारवादीहरुले बताएका छन् ।

अधिकारवादी संस्था सिरियन अब्जरभेटरी फर ह्यूमन राईटस्का अनुसार मार्च महिनामा मात्रै ६ हजार भन्दा बढी मानिसको ज्यान गएको छ ।

जुन महिनादिनमा भएको क्षतिमध्ये अहिलेसम्मकै धेरै हो । संस्थाका अनुसार विद्रोहीतर्फ धेरै क्षति भएको छ भने ज्यान गुमाउनेमा कम्तीमा पनि २ सय १९ जना महिला र २ सय ९८ जना बालबालिका रहेका छन् ।

संस्थाले सरकार र विद्रोहीबीचको संघर्षमा अहिलेसम्म ६० हजार भन्दा बढीले ज्यान गुमाइसकेको दावी गरेको छ । संस्थाका प्रमुख रामी अब्देलरहमानले १ लाख २० हजार जनाको ज्यान गएको अनुमान भएपनि द्वन्द्वका कारण यकिन संख्या पत्ता लगाउन नसकिएको बताउनुभयो ।

संयुक्त राष्ट्रसंघका अनुसार सिरियामा संघर्षको दुई वर्षको अवधिमा ७० हजार जनाको ज्यान गएको बताएको छ ।
