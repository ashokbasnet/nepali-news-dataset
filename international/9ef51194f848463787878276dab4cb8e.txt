इन्डोनेशियामा आज आम चुनाव

चैत २६ – इन्डोनेशियामा आज आम चुनाव हुँदैछ । राष्ट्रिय र स्थानीय संसदका गरी १९ हजार सिटका लागि मतदान भइरहेको हो ।
१८ करोड ६० लाख मतदाताले स्थानीय समय अनुसार बिहान ७ बजेदेखि दिउँसो १ बजे सम्म मतदान गर्नेछन् । यो चुनावबाट केन्द्रीय संसदका ५ सय ६० सदस्य, प्रान्तीय विधानसभा, जिल्ला वा नगर विधान सभा र क्षेत्रीय प्रतिनिधि परिषदका १ सय ३२ सदस्य चयन हुने छन् ।
मतदानका लागि देशभर ५ लाख ४५ हजार ५ सय वटा मतदान केन्द्र स्थापना गरिएका छन् । चुनावले आउँदो जुलाई ९ तारिखमा हुने राष्ट्रपति चुनावमा कुन दलले उम्मेदवारी दिने भन्ने टुंगो लगाउने छ ।
विपक्षी डेमोक्रेटिक पार्टीले चुनावमा बहुमत ल्याउने र दलका नेता तथा जकार्ताका गर्भनर जोको विडोडो आउँदो राष्ट्रपति चुनावमा समेत विजयी हुने अपेक्षा गरिएको छ । राष्ट्रपति चुनावमा आफ्ना उम्मेदवार उठाउनका लागि कुनै पनि दलले संसदमा २० प्रतिशत र कुल मतका २५ प्रतिशत हासिल गर्नुपर्ने छ ।
चुनावमा बढी भन्दा बढी सहभागीता गराउनका लागि सरकारले आज सार्वजनिक बिदा दिएको बिबिसीले जनाएको छ ।
