विश्वयुद्धका बम निष्क्रिय पार्न ५० हजारभन्दा बढी नागरिकलाई सुरक्षित ठाउँमा सारियो

वैशाख २४ – विश्वयुद्धका बम निष्क्रिय गर्न जर्मनीको हेनोवर शहरबाट हजारौं नागरिकलाई सुरक्षित ठाउँमा सारिएको छ । विश्वयुद्धका क्रममा खसालिएका बमलाई सुरक्षित रुपले निष्क्रिय गर्न हेनोवर शहरबाट ५० हजारभन्दा बढी नागरिकलाई सुरक्षित ठाउँमा सारिएको बिबिसीले जनाएको छ । 
जसमा ७ वटा अस्पताल, एउटा क्लिनिक र एउटा टायर प्लान्ट पनि रहेको छ । मानिसहरुलाई आफ्नो औषधि तथा जरुरी सामान साथमा बोक्न अनुरोध गरिएको छ भने ग्यास चुल्हो तथा बिजुलीको उपकरण बन्द गर्न अनुरोध गरिएको छ । स्थानीय रेल सेवा पनि अस्थायी रुपमा बन्द गरिएको छ । 
सुरक्षित ठाउँमा मानिसहरुलाई संग्राहलय घुम्ने व्यवस्था गर्नुका साथै बच्चालाई खेल तथा चलचित्र देखाउने बन्दोबस्त गरिएको छ । यो जर्मनीको इतिहासमा विश्वयुद्धको बम निष्क्रिय पार्ने दोस्रो ठूलो अभियान हो । गत वर्ष पनि जर्मनीले आँसवर्गमा ३ दशमलव ८ टन बम निष्क्रिय गर्न ५४ हजार नागरिकलाई हटाएर शहर खाली गरिएको थियो ।
