सू की एनएलडीको अध्यक्षमा पुन निर्वाचित

फागुन २७ - प्रजातन्त्रवादी नेतृ आङ्ग सान सू की म्यानमारको विपक्षी दल नेशनल लिग फर डेमोक्रेसी एनएलडीको अध्यक्षमा पुनः निर्वाचित हुनुभएको छ ।

पार्टीको राष्ट्रिय महाधिवेशनले उहाँलाई अध्यक्षका रुपमा चयन गरेको बिबिसीले जनाएको छ । १५ सदस्यीय कार्यसमितिमा सूकी सहित ४ जना महिला सदस्य छन् ।

पार्टीको अधिवेशन उद्घाटन गर्दै सुकीले पार्टी भित्र कलह र गुटबाजी रहेको स्वीकार गर्दै देशको हितका लागि सबै एकताबद्ध हुनुपर्नेमा जोड दिनुभयो ।

उहाँले व्यक्तिगत ईच्छा अनुसार उच्च पदको चाहना राख्ने भन्दा देश र नागरिकका लागि योगदान गर्न सक्ने व्यक्तिलाई पार्टीको केन्द्रिय कमिटीमा चयन गर्नुपर्ने उहाँको भनाई थियो । विपक्षी दल एनएलडीका १२ लाख सदस्य रहेको अनुमान छ ।

सन् १९९० को चुनावमा बहमत हासिल गरेपनि तत्कालिन सैन्य सरकारले पार्टीलाई सत्ता राजनीतिमा आउन रोक लगाएको थियो भने अध्यक्ष सूकीलाई नजरबन्दमा राखेको थियो । गएको वर्ष भएको चुनावमा पार्टीले ४३ सिटमा जित हात पारेको थियो ।

सन् २०१५ मा हुने संसदीय चुनावलाई मध्यनजर गर्दै पार्टीले सुदृढिकरणको काममा ध्यान केन्द्रित गरेको छ ।

- एजेन्सीको सहयोगमा
