एउटा बाँदरका कारण दुई समुदायबीच हिंस्रक झडप, २० जनाको मृत्यु

लिबिया, मंसिर ७ । एउटा बाँदरका कारण २० जनाले ज्यान गुमाउनु परेको घटना अनौठो लाग्न सक्छ । तर एउटा बाँदरका कारण दुई समुदायबीच हिंस्रक झडप हुँदा २० जनाभन्दा बढीले ज्यान गुमाएका छन् ।

समाचार एजेन्सीहरुका अनुसार लिबियाको दक्षिणी सहर सबामा उक्त घटना भएको हो ।

स्थानीय संचारमाध्यमलाई उद्धृत गर्दै अन्तर्राष्ट्रिय समाचार एजेन्सीहरुले जनाएअनुसार एउटा घरपालुवा बाँदरका कारण उक्त झडप भएको हो । स्थानीयको घरमा पालिएको एउटा बाँदरले एक बालिकालाई हमला गरेपछि दुई समुदायबीच हिंस्रक झडप भएको हो ।

सुलेमान र गद्दाफा समुदायबीच झडप भएको हो । गद्दाफा समुदायको स्थानीयले पालेको बाँदरले सुलेमान समुदायकी बालिकालाई आक्रमण गरेपछि दुई समुदायबीच झडप भएको हो ।

प्रारम्भमा बाँदर र तीनजनाको मृत्यु भएको थियो । तर कयौं दिनसम्म जारी झडपमा २० जनाभन्दा बढीको मृत्यु भएको अन्तर्राष्ट्रिय संचारमाध्यमले जनाएका छन् ।

दुई समुदायबीच पहिलादेखि नै शुत्रवत सम्बन्ध रहँदै आएको थियो । एउटा समुदायले पालेको बाँदरले अर्को समुदायकी बालिकामाथि आक्रमण गरेको घटनालाई नै लिएर दुई समुदायबीच आधुनिक हतियारसहित झडप भएको बताइन्छ । झडपमा परी ५० जनाभन्दा बढी मानिस घाइते भएका छन् । (एजेन्सी)
