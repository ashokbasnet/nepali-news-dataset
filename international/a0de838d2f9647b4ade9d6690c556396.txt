मलेसियन एयरलायन्सको विमान युक्रेनमा दुर्घटना, २ सय ९८ जनाको मृत्यु

साउन २ – मलेसियन एयरलायन्सको जेट विमान युक्रेनमा दुर्घटना हुँदा २ सय  ९८ जनाको ज्यान गएको छ ।
नेदरल्याण्डसको एमस्टरडमबाट क्वालालम्पुरका लागि उडेको एम एच १७ कल साइन भएको बोइङ ७७७ विमान रुससंग सीमा जोडिएको युक्रेनको ग्राबोभो गाउँमा दुर्घटनामा परेको बिबिसीले जनाएको छ ।
मलेसियन एयरलायन्सले दुर्घटनामा ज्यान गुमाउनेमा २ सय ८३ यात्रु र चालक दलका १५ सदस्य रहेका जनाएको छ । विमानमा सबैभन्दा धेरै नेदरल्याण्डसका १ सय ५४ जना, अष्ट्रेलियाका २७ जना, चालक दलका सदस्य सहित मलेसियाका ४३ जना, इन्डोनेसियाका १२ जना र बेलायतका ९ जना रहेका छन् ।जर्मनी, बेल्जियम, फिलिपिन्स र क्यानडाबाट आएका सहित ४१ जना अरु यात्रुको देश खुल्न सकेको छैन । यात्रुमध्ये धेरैजसो अष्ट्रेलियाको मेलबर्नमा हुन लागेको एचआइभी/एड्स सम्बन्धि अन्तर्राष्ट्रिय सम्मेलनमा भाग लिन जान लागेका अष्ट्रेलियन अधिकारीहरुले जनाएका छन् । युक्रेन सरकार र रुस समर्थक विद्रोही दुवैले एक अर्कालाई विमान खसालेको आरोप लगाएका छन् ।
विमान नेदरल्याण्डसबाट उडेको ४ घण्टापछि रुसको उडान क्षेत्रमा प्रवेश गर्ने क्रममा सम्पर्कविहीन भएको थियो । युक्रेन सरकारले रुस समर्थक विद्रोहीको नियन्त्रण क्षेत्रमा विमान दुर्घटनामा परेको र विद्रोहीले नै मिसाइल प्रहार गरी विमान खसालेको दावी गरेको छ । विद्रोहीलाई विमान खसाल्ने मिसाइल रुसले उपलब्ध गराएको युक्रेनले बताएको छ । तर विद्रोही लडाकुले भने युक्रेन सरकारले नै विमानमा आक्रमण गरेको आरोप लगाएको छ ।अमेरिकी अधिकारीहरुले पनि जमिनबाट हावामा आक्रमण गर्ने मिसाइल प्रहार गरी मलेसियाली विमान खसालिएको हुनसक्ने बताएका छन् । मलेसियाका प्रधानमन्त्री नजिब रजाकले मलेसियाका लागि दुखद वर्षको यो दुखद दिन भएको प्रतिक्रिया दिनुभएको छ । प्रधानमन्त्री रजाकले विमानको रुट सुरक्षित घोषित भएको र विमानबाट समस्याबारे कुनै जानकारी नगराइएको भन्दै साँच्चै नै विमान खसालिएको हो भने दोषीलाई कानुनी कारवाहीको दायरामा ल्याउनुपर्नेमा आफूहरुको जोड हुने बताउनुभयो ।
रुसी एयर ट्राफिक कन्ट्रोलर्स युनियनले पूर्वी युक्रेनको हवाई क्षेत्र सुरक्षित नै रहेको बताएको छ । १० हजार मिटरको उचाईमा रहेको विमान खसाल्न निकै शक्तिशाली मिसाइल चाहिने युनियनको भनाई छ । युक्रेनले विद्रोहीले प्रयोग गरेको दावी गरेको रुसी मिसाइलको २२ हजार मिटरको उचाईसम्म आक्रमण गर्न सक्ने क्षमता रहेको बिबिसीले जनाएको छ ।
