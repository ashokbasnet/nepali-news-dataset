छत्तीसगढमा प्रहरीसँगको झडपमा १५ माओवादीको मृत्यु

मंसिर २३ – भारतको छत्तीसगढमा प्रहरीसँगको झडपमा १५ जना माओवादीको ज्यान गएको छ । छत्तीसगढको सुकमा जिल्लामा प्रहरी र माओवादीबिच झडप भएको हो ।
झढडमा पाँच जना प्रहरी जवान गम्भीर घाइते भएका छन् । घाइते प्रहरीको रायपुरको एक अस्पतालमा उपचार भइरहेको छ । तर यो घटनाको स्वतन्त्र पुष्टी भने भएको छैन । माओवादीले पनि यस बारेमा केही बोलेको छैन । माओवादीका पिपुल्स लिबरेशन गुरिल्ला आर्मीले दुईदेखि आठ डिसेम्बरसम्म १५ औं वर्षगाठ मनाएको र त्यसक्रममा सुकमा जिल्लाको किस्ताराम क्षेत्रमा माओवादीको बैठक बसेको सूचनाको आधारमा आक्रमण गरिएको प्रहरीले जनाएको छ ।
झडपमा १५ देखि २० जना माओवादीका कार्यकर्ता मारिएको प्रहरी आइजी एसआरपी कल्लुरीले जानकारी दिएका छन् । झडपमा माओवादीका ५/६ जना कार्यकर्ता घाइते भएको पनि प्रहरीले दाबी गरेको छ ।
यस्तै सुकमा जिल्लाको पोलमपल्लीमा २५ जना माओवादी कार्यकर्ताले आत्मसमर्पण गरेको प्रहरीले जनाएको छ । 
– एजेन्सीको सहयोगमा
