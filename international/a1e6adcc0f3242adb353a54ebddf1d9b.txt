रमादीबाट आइएसलाई हटाउने अभियानमा इराकी सेना

पुस ८ – इराकाको सेनाले बिद्रोही संगठन इस्लामिक स्टेट आइएस विरुद्धको कारवाही अभियान तीब्र पारेको छ । इराकी सेनाले आइएसको नियन्त्रणमा रहेको रमादीलाई केन्द्रित गरेर कारवाही अभियान चलाइरहेको छ । अमेरिका नेतृत्वको नेटो गठबन्धन सेनाको सहायतामा इराकी सेना रमादी तर्फ अघि बढेको हो । अमेरिका नेतृत्वको गठबन्धन सेनाले हवाई आक्रमणमाफर्त इराकी सेनालाई साथ दिएको छ । रमादीका दुई वटा जिल्लामा सरकारी सेनाले आफ्नो नियन्त्रण कायम गरेको र अरु दुई जिल्लाको भित्रिभागमा प्रवेश गरेको सुरक्षा अधिकारीले बताएका छन् । सरकारी सेना मुख्य सरकारी भवन तर्फ अघि बढेका छन् । आइएसका विद्रोहीले स्नाइपर तथा आत्मघाती आक्रमण गरिरहेको सेनाले जनाएको छ । सरकारी सेनालाई प्रहरी तथा सुन्नी आदिवासीले पनि साथ दिएको इराकी आतंकवादी विरोधी सेवाका प्रवक्ता शबाह अल नुमानीले बताउनुभयो । तीन दिन भित्रमा रमादीबाट आइएसलाई हटाइ सक्ने उहाँले बताउनुभयो । गएको मे महिनामा आइएसका लडाकुले रमादीबाट इराकी सेनालाई परास्त गरेर नियन्त्रण कायम गरेको थियो । 
– एजेन्सीको सहयोगमा
