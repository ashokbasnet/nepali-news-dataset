अफगानिस्तानबाट अष्ट्रेलियन सैनिक फिर्ता

पुस १ – अफगानिस्तानमा लडाकुका रुपमा कार्यरत सबै अष्ट्रेलियन सैनिक फिर्ता भएका छन् ।
उरुज्गान प्रान्तमा कार्यरत लडाकु सेनाको अन्तिम टुकडी फिर्तिसंगै अफगानिस्तानमा रहेको अष्ट्रेलियाको मुख्य सैन्य शिविर बन्द गरिएको छ । सन् २०१४ देखि अष्ट्रेलियन सैनिक ४ सयको संख्यामा मात्रै अफगानिस्तानमा रहनेछन् र उनीहरु अफगान सैैन्य फोर्सलाई प्रशिक्षण र सल्लाह दिने काममा मात्रै संलग्न रहनेछन् ।
ती मध्ये धेरैजसो कान्दाहार र काबुल क्षेत्रमा रहनेछन् । प्रधानमन्त्री टोनी एबोट्ले सन् २००१ देखि अफगानिस्तानमा सेवा दिएका सैनिकप्रति आभार व्यक्त गर्नुभएको छ । युद्धका बेला उनीहरुले ठूलो मूल्य चुकाएका भन्दै उहाँले उनीहरुको बलिदान खेर नगएको बताउनुभयो ।
आफ्ना सैनिकका कारण उरुज्गान एकदशक अघिको भन्दा धेरै फरक र उत्कृष्ट ठाउँ बनेको उहाँको भनाई छ । हार र जीतका साथ नभई अफगानिस्तान उत्कृष्ट ठाउँ बन्ने आशाका साथ युद्ध समाप्त भएको भन्दै प्रधानमन्त्री एबोट्ले उरुज्गान उत्कृष्ट शासन व्यवस्था, भौतिक पूर्वाधार, उपचार सेवा पाउने ठाउँ बनेको दावी गर्नुभयो ।
सन् २००१ देखि अफगानिस्तानमा क्रियाशील अष्ट्रेलियन सैनिक मध्ये युद्धका क्रममा ४० जनाको ज्यान गएको थियो भने २ सय ६१ जना गम्भीर रुपमा घाइते छन् ।
