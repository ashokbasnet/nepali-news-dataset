चीनका पूर्व राजनीतिज्ञ बो को मुद्दामा सुनुवाई सुरु

भदौ ६ – चीनका पूर्व राजनीतिज्ञ बो सिलाइ माथि लागेका विभिन्न मुद्दामा सुनुवाई शुरु भएको छ ।
पदको दुरुपयोग, घुसखोरी र भ्रष्टाचारको आरोप लागेका बोलाई स्थानीय समय अनुसार बिहान पौने ९ बजे सान्दोङ प्रान्तको जिनान अदालतमा उपस्थित गराइएको अन्तर्राष्ट्रिय सञ्चारमाध्यमले जनाएका छन् ।
अदालतमा बो का पाँच जना नातेदार, १९ जना पत्रकार र ८४ जना अरु मानिस उपस्थित भएका छन् । विदेशी सञ्चारकर्मीलाई अदालतमा प्रवेश गर्न दिईएको छैन । कम्यूनिष्ट पार्टीका चोङकिङ नगरपालिकाका प्रमुख रहेका बोलाई पार्टीले बर्खास्त गरेपछि १८ महिनादेखि सार्वजनिक रुपमा देखिएको थिएन ।
अदालतमा उपस्थित हुने बित्तिकै बो ले आफ्नो मुद्धालाई न्यायाधीशले देशको कानुन अनुसार निष्पक्ष र न्यायिक रुपमा छिनोफानो गर्नेमा आशावादी रहेको बताएका थिए ।
त्यस्तै न्ययाधीशले अदालतले स्वतन्त्र रुपमा आफ्नो न्यायिक प्रक्रिया सञ्चालन गर्ने र मुद्धालाई देशको कानून अनुसार नै छिनोफानो गर्ने बताएको अदालतले जानकारी दिएको छ ।
बो माथिको मुद्धाको सुनुवाई दुई दिनसम्म चल्ने छ । फैसला भने सेप्टेम्बरको शुरुमा आउने अपेक्षा गरिएको छ ।
