एयर इन्डियामा सय जना नयाँ पाइलट नियुक्तिको तयारी

जेठ २५– भारत सरकारले सरकारी ध्वजावाहक विमान कम्पनी एयर ईन्डियामा १ सय जना भन्दा बढी नयाँ पाईलट नियुक्तिको तयारी गरेको छ । पाईलटहरु आन्दोलनमा उत्रिएपछि एयर ईन्डियाले एक महिनादेखि सेवा दिन सकेको छैन ।

 

आन्दोलनमा उत्रिएपछि बर्खास्तीमा परेका १ सय जना पाईलटको ठाउँमा नयाँ पाईलट नियुक्त गर्न लागिएको हो । काममा फर्किएर वार्ता अघि बढाउन पटक पटक गरेको आग्रह पाईलटहरुले बेवास्ता गरेकाले सरकारले नयाँ पाईलट नियुक्त गर्ने तयारी नागरिक उड्डयन मन्त्रालयले जनाएको छ ।

नागरिक उड्डयन मन्त्री अजित सिंहले ९० जनालाई तालिममा सहभागी गराईएको र तालिम सकिएपछि आउँदो ६ महिना भित्रमा नियुक्त गरिने जानकारी दिनुभयो । मन्त्री सिंहले बर्खास्त भएका पाईलटहरुले पनि नयाँ रोजगारीका लागि आवेदन दिन सक्ने बताउनुभएको छ ।
