जातीय हिंसामा थप ६ जना मारिए

भदौ १०- भारतको असममा पछिल्लो हिंसात्मक आक्रमणमा परि ६ जनाको ज्यान गएको छ । चिरांग जिल्लामा भएको घटनामा मारिनेहरु एक महिनादेखिको जातीय हिंसाका कारण विस्थापीत भएकाहरु रहेको भारतीय सञ्चारमाध्यमले जनाएका छन् ।

 

राहत शिविरबाट घर फर्किने क्रममा उनीहरु चढेको गाडीमा आक्रमण भएको थियो । यो संगै असममा एक महिनादेखिको हिंसाका कारण मारिनेहरुको संख्या ८५ पुगेको छ । घटना पछि चिरांग जिल्लामा अनिश्चितकालिन कफ्र्यू लगाईएको छ ।

गएको जुलाई २० तारिखदेखि बोडो आदिवासी र मुस्लिम समुदायबीच शुरु भएको हिंसाका कारण पाँच लाख मानिस विस्थापीत भएका छन् । कोकराझार, चिरांग र धुबरी जिल्ला सबैभन्दा बढी प्रभावित छन् । सरकारले असुरक्षा नरहेको भन्दै शिविरमा रहेकाहरुलाई घर फर्काउने पहल थालेपनि पछिल्लो हिंसाले विस्थापीतमा थप त्रास फैलीएको छ ।
