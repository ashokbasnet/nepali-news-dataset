गाउँभरिका युवतीले जीवनभर जिन्स नलगाउने

साउन २ – भारतको उत्तर प्रदेश मन्सुरपुर थाना अन्तर्गत पर्ने दूधाहेडी गाउँमा युवतीहरुले जीवन भर जीन्स नलगाउने प्रतिबद्धता जनाएका छन् । आफै पञ्चायत बोलाई उनीहरुले नङ नपाल्ने र १२ कक्षा सम्म मोबाईल फोन प्रयोग नगर्ने स्वेच्छिक सपथ पनि लिएका छन् ।

 

उच्च शिक्षाका लागि गाउँ बाहिर जाने युवतीले भने परिवारसंग सम्पर्कका लागि मोबाइल फोन प्रयोग गर्न पाउने निर्णय पञ्चायतले गरेको छ । उनीहरुले युवतीहरुका विरुद्ध नियम बनाउने र आदेश जारी गर्ने पुरुष नेतृत्वका पञ्चायतहरुलाई त्यस्ता आदेश नथोपर्न पनि चेतावनी दिएका छन् ।

केही दिन अघि उत्तरप्रदेशको बागपत गाउँ पञ्चायतले युवतीलाई बजार जान, मोबाईल फोन प्रयोग गर्न प्रतिबन्ध लगाउँदै घरबाहिर निस्कँदा टाउको छोपेर निस्कन आदेश जारी गरेको थियो ।

दूधाहेडी, मन्सुरपुर, मोहकपुर लगायतका गाउँका उच्च शिक्षा अध्ययन गरिरहेका युवतीहरुको सहभागीतामा बसेको पञ्चायत बैठकले आफुहरुलाई संस्कार परम्पराको ज्ञान भएकाले कसैले आदेश दिईरहनु नपर्ने ठहर गरेको छ ।
