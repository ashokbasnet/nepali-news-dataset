जिम्बावेका राष्ट्रपतिले पदबाट राजीनामा नदिने, महाअभियोग लगाउने तयारी

राष्ट्रको नाममा सम्बोधन गर्दै उनले जिम्बावेका जनता र आफूबीचको सम्बन्धका कुनै कटुता नरहेको भन्दै सम्बन्धलाई अझै सुदृढ बनाउने बताए ।

यसैबीच सत्तारुढ दल जानु पिएफले राष्ट्रपति रोबर्ट मुगाबेलाई दलको नेताबाट बर्खास्त गरेको छ । जानु पिएफले उपराष्ट्रपति इमर्सन नान्गाग्वालाई पार्टीको नेतामा नियुक्त गरेको छ ।

नान्गाग्वालाई मुगाबेले दुई हप्ता अघि मात्र उपराष्ट्रपतिबाट हटाएका थिए । यसैगरी मुगाबेकी पत्नी ग्रेसलाई पार्टीबाट निकालिएको छ ।

पार्टी नेताबाट बर्खास्तीको निर्णयसँगै संसद्मा महाअभियोगको प्रस्ताव लैजानेसमेत सत्तारुढ दलले गरेको छ ।

उनले आजसम्म राजीनामा नदिए महाअभियोग लगाएर हटाउने तयारी गरिएको बताइएको छ ।

यता राजधानी हरारेमा राष्ट्रपति रोबर्ट मुगाबेको राजीनामा माग गर्दै हजारौं नागरिक सडकमा उत्रिएका छन् ।

गत बुधबार सेनाले शक्ति हातमा लिएपछि ९३ वर्षीय मुगाबे घर मै नजरबन्दमा छन् ।(एजेन्सी)
