इरानमाथिको प्रतिबन्ध हट्ने

माघ २ – इरानमाथि लाग्दै आएको अन्तर्राष्ट्रिय प्रतिबन्ध हट्ने भएको छ । इरानका विदेशमन्त्री जाभेद जारिफले आफ्नो देशमाथि लाग्दै आएको प्रतिबन्ध शनिबारदेखि सकिने बताउनुभएको हो ।
अमेरिका विदेश मन्त्री जोन केरी तथा युरोपियन युनियनका विदेशमन्त्रीसँगको छलफलका लागि अस्ट्रियाको भियना पुग्नु भएका इरानका विदेशमन्त्री जारिफले आफ्नो देशमाथि लाग्दै आएको प्रतिबन्ध हट्ने बताउनुभएको हो ।
भियनामा हुने बैठकमा परमाणु कार्यक्रमको निरीक्षण गर्ने अन्तर्राष्ट्रिय संस्था आइएइएले इरानको परमाणु कार्यक्रमका बारेमा पछिल्लो प्रतिवेदन पेश गर्ने छ । त्यसपछि बैठकले प्रतिबन्ध हटाउने बारेमा निर्णय गर्ने जनाइएको छ ।
गएको वर्षको जुलाइमा अमेरिकासहित ६ शक्ति राष्ट्रबिच भएको सम्झौता अनुसार इरानले आफ्नो परमाणु कार्यक्रमलाई सीमित गर्दै लगेको छ ।
प्रतिबन्ध हटेमा विदेशमा सिल भएको अरबौं डलर पैसा इरानले फिर्ता पाउने छ । यस्तै इरानले आफूले उत्पादन गरेको तेल विश्व बजारमा बेच्न पाउने छ । 
– एजेन्सीको सहयोगमा
