किशोरीको सामूहिक बलात्कारपछि हत्याको आरोपमा प्रहरीसहित तीन पक्राउ

जेठ १६ – भारत उत्तरप्रदेशको बदायूँमा दुई किशोरीलाई सामूहिक बलात्कारपछि हत्या गरेको आरोपमा एक जना प्रहरीसहित तीनजना पक्राउ परेका छन् ।
घटनामा संलग्न रहेको आरोपमा अर्का प्रहरीसहित दुई जनाको खोजी भइरहेको छ । बदायूँ जिल्लाको कटरा शहादतगन्ज गाउँमा १४ र १६ वर्षका दुई किशोरी मंगलबार बेलुका शौच गर्न खेतमा जाँदा अपहरणमा परेको र केही समय पछिरुखमा झुण्ड्याएको अवस्थामा शव भेटिएको भारतीय सञ्चारमाध्यमले जनाएका छन् ।
बदायूँका प्रहरी अधिकृत अतुल सक्सेनाले पोष्टमार्टम रिपोर्टमा बलात्कार गरिएको पुष्टि भएको जानकारी दिनुभयो । तर मृत्युको कारण भने फाँसी लगाएकाले भएको पाइएको छ । मृतकका आफन्तले उजुरी गरेपनि प्रहरीले चासो नदेखाएकाले स्थानीय प्रहरी चौकीका इन्चार्ज र दुई जना सिपाही पनि दोषी रहेको आरोप लगाएका छन् ।
उजुरी दर्ता गर्न नमान्ने दुई सिपाही र प्रहरी चौकीका इन्चार्ज निलम्बनमा परेका छन् । किशोरीलाई केही युवाले जंगलतिर लगेको भन्दै उजुरी गर्न गएका आफन्तलाई प्रहरीले उल्टै कुटपीट गरेको र किशोरीको शव रुखमा झुण्डिएको भन्दै खोज्न पठाएकाले प्रहरीको पूर्ण संलग्नता रहेको आफन्तको आरोप छ ।
एजेन्सीहरुको सहयोगमा
