दक्षिणी सुडानका आधा जनसंख्या खाद्य संकटमा

जेठ ३ – संयुक्त राष्ट्रसंघले सुडानसंगको निरन्तरको संघर्षका कारण दक्षिणी सुडानको आधा भन्दा बढी जनसंख्या खाद्य संकटको चपेटामा परेको जनाएको छ । दुई देशबीचको सीमा विवाद तथा तेलको उत्पादन बन्द भएकाले दक्षिणी सुडानको अर्थव्यवस्थामा गम्भीर असर पुगेको राष्ट्रसंघको प्रतिवेदनमा उल्लेख छ ।

 

गएको वर्ष सुडानबाट स्वतन्त्र भएयता दक्षिणी सुडानको अवस्था बिग्रँदै गएको छ । विश्व खाद्य कार्यक्रमका अनुसार सन् २०१२ को शुरुका चार महिनामा दक्षिणी सुडानमा खाद्यान्नको उपलब्धता घट्दो क्रममा छ । यो वर्ष कम्तीमा पनि थप १० लाख मानिस खाद्य असुरक्षाको जोखिममा पर्ने राष्ट्रसंघले चेतावनी दिएको छ ।
यसअघिको तथ्यांक अनुसार, ४७ लाख मानिस खाद्य संकटको जोखिममा परिसकेका छन् । दुई सुडानबीचको विवाद नटुंगिएसम्म समस्या समाधान नहुने भन्दै राष्ट्रसंघले सुडानी नागरिकका लागि मानवीय सहायता बढाउन अन्तर्राष्ट्रिय दातृ निकायसंग आग्रह गरेको छ ।
