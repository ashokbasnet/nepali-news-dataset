घट्यो अमेरिकामा बेरोजगारको संख्या

पुष २३ – अमेरिकामा बेरोजगारीको दर घटेको छ । अमेरिकाको केन्द्रीय श्रम विभागले बेरोजगारीको दर घटेर ८.५ प्रतिशत पुगेको जनाएको छ । यो पछिल्लो तीन वर्षमा सबैभन्दा कम दर हो । 


 

आर्थिक मन्दीको मार झेलिरहेको अमेरिकामा गत डिसेम्बरमा मात्र दुई लाख भन्दा बढी रोजगारी सिर्जना भएको श्रम विभागले जनाएको छ । खुद्रा, उत्पादन, यातायात, गोदाम तथा स्वास्थ्य क्षेत्रमा नयाँ रोजगारीको अवसर सिर्जना भएको अमेरिकाले जनाएको छ । सन् २०११ मा झण्डै १० लाख रोजगारीहरु सिर्जना भएको छ । यो पाँच वर्ष यताको सबैभन्दा उच्च हो । 

 

नीजि क्षेत्रका कारण बेरोजगारीको अनुपात घटाउन सकिएको हो । अमेरिकाको श्रम बजारमा सरकारी क्षेत्र भन्दा नीजि क्षेत्रको योगदान बढी छ । विगत केही वर्ष देखि अमेरिकामा बेरोजगारीको दर लगातार ९ प्रतिशत रहेको थियो भने सन् २००९ मा १०.१ प्रतिशत पुगेको थियो । तर पछिल्लो चार महिनामा भने बेरोजगारी दर घटेको छ । 

 

यसैबीच अमेरिकी राष्ट्रपति बाराक ओबामाले नयाँ तथ्यांकको स्वागत गर्नुभएको  । अमेरिकाको अर्थ व्यवस्था नयाँ दिशामा अघि बढिरहेको भन्दै उहाँले खुसी व्यक्त गर्नुभएको छ । बिबिसीले अमेरिकामा रोजगारीको अवसर यसरी नै सिर्जना हुँदै जाने हो भने आउँदो राष्ट्रपतीय चुनावमा रिपब्लिकन पार्टीलाई घाटा लाग्ने जनाएको छ । अमेरिकामा बेरोजगारी बढेको भन्दै उनीहरुले राष्ट्रपति ओबामाको आलोचना गरेका छन् र आगामी चुनावको मुद्दा पनि रोजगारीलाई नै बनाउने बताएका छन् । - एजेन्सी
