ढाकामा आइएसको आक्रमण, सुरक्षा कारबाहीपछि १३ जना बन्धकमुक्त

काठमाडौं, असार १८ । बंगलादेशको राजधानी ढाकामा इस्लामिक अतिवादी समूह ‘आइएस’ले शनिबार आक्रमण गरेको छ ।सहरको गुलसन क्षेत्रस्थित होले आर्टिसन बेकरी क्याफेमा आक्रमण गरी आइएसले विदेशीसहित कम्तिमा २० जना बन्धक बनाएको थियो ।बंगलादेशी प्रधानमन्त्री शेख हसिनाले सुरक्षाकर्मीले क्याफे खाली गरी चारजना विदेशीसहित १३ जना बन्धकमुक्त गरेको र यसक्रममा ६ जना आक्रमणकारी मारिएको जानकारी दिइन् ।कम्तिमा दुईजना प्रहरी अधिकृत मारिएका छन् भने अरु ३० जना घाइते भएका छन् । बन्धक बनाइएकाहरुमा इटालियन र जापानी नागरिक रहेको बताइएको छ ।बन्धकलाई सुरक्षित निकाल्ने प्रयासस्वरुप बंगलादेशी विशेष प्रहरी फोर्स क्याफेभित्र प्रवेश गरेको थियो ।कुटनीतिक प्रतिनिधि रहने क्षेत्रमा रहेको क्याफेमा ८/९ जना सशस्त्र हतियारधारीले आक्रमण गरेका थिए । आइएसले आक्रमणको जिम्मेवारी लिएको छ ।बंगलादेशमा विदेशीहरुलाई बन्धक बनाइएको सम्भवतः यो पहिलो घटना हो ।बंगलादेशमा पछिल्लो समय धर्मनिरपेक्ष ब्लगर, समलिंगी अभियानकर्ता, धार्मिक अल्पसंख्यक सदस्यको हत्या आइएसले गरेको विश्वास गरिन्छ । (एजेन्सी)
