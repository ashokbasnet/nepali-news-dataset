इजिप्टमा राष्ट्रपतिको चुनाब हुदै

असार २ – ईजिप्टमा राष्ट्रपति चुनावको दोश्रो चरणको मतदान शनिवार हुँदैछ । मतदान दुई दिनसम्म चल्ने छ । यसअघि भएको चुनावबाट मुस्लिम ब्रदरहुडको दल फ्रिडम एन्ड जस्टिस पार्टीका प्रमुख मोहम्मद मोर्सी र मुबारक शासनकालका प्रधानमन्त्री अहमद सफिक अन्तिम चरणको चुनावका लागि चयन भएका थिए ।

 

मुस्लिम ब्रदरहुड र अरु विपक्षी दलले चुनावको अन्तिम प्रतिस्पर्धामा लागि अहमद सफिकलाई सामेल गराईएकोमा विरोध जनाउँदै आएका छन् । उनीहरुले सफिक राष्ट्रपति बने देश पुरानै अवस्थामा फर्किने खतरा रहेको बताएका छन् ।

ईजिप्टमा ६ दशकपछि पहिलो पल्ट स्वतन्त्र रुपमा राष्ट्रपतिको चुनाव गरिएको हो । चुनावको अन्तिम परिणाम जुन २१ सम्म सार्वजनिक गरी अन्तरिम सुरक्षा परिषदले नयाँ राष्ट्रपतिलाई जुलाई १ मा सत्ता हस्तान्तरण गर्ने तय भएको छ ।
