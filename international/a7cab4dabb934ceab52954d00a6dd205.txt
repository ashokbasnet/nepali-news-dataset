राष्ट्रपतिका उमेद्वारको कार्यालयमा आक्रमण

जेठ १६ – इजिप्टको राष्ट्रपति चुनावका मुख्य उम्मेदवार अहमद शफीकको चुनाव प्रचार कार्यालयमा आक्रमण भएको छ । सयौंको संख्यामा रहेका प्रदर्शनकारीले कार्यालय रहेको भवनमा तोडफोड र आगजनी गर्नुका साथ पोष्टरहरु च्यातेर फालिलिएको बिबिसीले जनाएको छ ।

 

शफीक पूर्व राष्ट्रपति होस्नी मुबारकको शासनकालका अन्तिम प्रधानमन्त्री हुन् । चुनाव आयोगले राष्ट्रपतिय चुनावको अन्तिम चरणका लाग शफीक र मोहम्मद मोर्सीको नाम घोषणा गरेलगत्तै घटना भएको हो । गएको हप्ता भएको पहिलो चरणको चुनावी परिणामको विरोध गर्दै आएकाहरुले आक्रमण गरेको अनुमान गरिएको छ ।

प्रदर्शनकारीले शफीक राष्ट्रपति भए मुबारककै शासनकाल दोहोरिने भन्दै विरोध जनाएका छन् । ईजिप्टको चुनाव आयोगले सोमबार अन्तिम चरणको चुनावमा अहमद शफीक र मुस्लिम ब्रदरहुडका मोहम्मद मोर्सीबीच प्रतिस्पर्धा हुने घोषणा गरेको थियो ।
