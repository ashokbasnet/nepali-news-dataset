कोरियाली युद्धविरामको ६० वर्ष पूरा

साउन १२ – उत्तर र दक्षिण कोरियाले आज युद्धबिरामको ६० औं वार्षिकोत्सव मनाउँदैछन् ।
वार्षिकोत्सवका अवसरमा उत्तर कोरियाले शनिबार विशाल सैन्य परेड आयोजना गरेको छ । मिसाइल, मोबाइल लन्चर, ट्यांक लगायत अत्याधुनिक हतियार सहितका सैनिकले राजधानी प्योङयाङमा परेड निकालेका छन् । उत्तरले गएको हप्तादेखि नै र्‍याली तथा आतिशबाजी गर्दै आएको थियो ।
युद्धबिरामको वार्षिकोत्सवका अवसरमा दक्षिण कोरियाली राष्ट्रपति पार्क ग्यून हेले उत्तरले अर्को पक्षलाई उत्तेजित पार्ने खालका कुनै पनि गतिविधि गरे त्यसलाई स्वीकार गर्न नसकिने भन्दै आफूहरु उत्तरसंग आपसी विश्वास अभिवृद्धिका लागि काम गर्ने बताउनुभएको छ ।
वास्तविक परिवर्तन र प्रगतिको बाटोमा हिड्न चाहने हो भने आणविक हतियारको विकास रोक्न उहाँले उत्तरसंग आग्रह पनि गर्नुभएको छ ।
उत्तर र दक्षिण कोरियाबीच सन् १९५० जुन २५ देखि शुरु भएको युद्ध सन् १९५३ जुलाई २७ तारिखमा युद्धबिरामसंगै टुंगिएको थियो । त्यसयता पनि दुवैपक्षबीच शत्रुतापूर्ण व्यवहार भएपनि एकअर्कामाथि आक्रमण भने गरेका छैनन् ।
