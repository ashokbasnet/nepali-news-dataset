श्रीलंकामा मुस्लिम र वौद्ध समुदायबीच झडप

असार २ – श्रीलंकामा मुस्लिम र बौद्ध समुदायबीच हिंसात्मक झडप भएपछि दुईवटा शहरमा कर्फ्यू लगाइएको छ ।
अलुथ्गामा शहरमा बौद्ध धर्माबलम्बीहरुले र्‍याली निकालने क्रममा हिंसात्मक झडप भएपछि अलुथ्गामा र मुस्लिम बहुल बेरुवाला शहरमा कर्फ्यू लगाइएको हो । झडपका क्रममा थुप्रै मानिस घाइते भएको र आसपासका पसलहरुमा आगजनी भएको बिबिसीले उल्लेख गरेको छ ।
श्रीलंकाली सञ्चारमाध्यमहरुले हिंसा सम्बन्धी समाचार प्रकाशन, प्रशारण गरेका छैनन् । धेरैजसो श्रीलंकाली अनलाइनहरुले अलुथ्ष्गामा र बोरुवालामा अनिश्चितकालीन कर्फ्यू लगाइएको खबर मात्रै प्रकाशन गरेका छन् । बिबिसीले श्रोतलाई उद्धृत गर्दै माथिको आदेशका कारण श्रीलंकाली सञ्चारमाध्यमहरुले झडपको समाचार प्रकाशन नगरेको उल्लेख गरेको छ ।
श्रीलंकाको सरकारी वेबसाइटमा केही क्षेत्रमा तनाव उत्पन्न भएकाले कर्फ्यू लगाइएको उल्लेख गरिएको छ । प्रहरी प्रवक्ता अजिथ रोहानाले कफ्र्यू उल्लंघन गर्नेलाई सार्वजनिक अपराधको मुद्धा लगाइने भन्दै नागरिकलाई देशको शान्ति भंग नगर्न अपिल गर्नुभएको छ ।
