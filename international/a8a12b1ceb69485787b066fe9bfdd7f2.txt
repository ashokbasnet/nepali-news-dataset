उत्तर कोरियालाई अब एउटै चिजले काम गर्नेछ – ट्रम्प

असोज २२ – अमेरिकी राष्ट्रपति डोनाल्ड ट्रम्पले उत्तर कोरियासँग वार्ताबाट समस्याको समाधान नहुने भन्दै ‘अब एउटै चिजले काम गर्ने’ बताउनु भएको छ । 

राष्ट्रपति ट्रम्पले शनिबार ट्वीटरमा लेख्नुभएको छ, ‘ राष्ट्रपति र उनीहरुको सरकारले २५ वर्षसम्म उत्तर कोरियासँग वार्ताद्वारा समस्याको समाधान निकाल्न खोजे । सहमतिहरु भए, ठूलो मात्रामा पैसा पनि सकियो तर त्यसले काम गरेन । सहमति पत्रको मसी सुक्न नपाउँदै सहमति तोड्ने काम भयो ।’ ट्रम्पले अब त्यस्ता वार्ता र सहमतिले समस्याको समाधान ननिस्कने बताउँदै लेख्नुभएको छ, ‘सरी, अब एउटै चिजले मात्र काम गर्नेछ !’


Presidents and their administrations have been talking to North Korea for 25 years, agreements made and massive amounts of money paid......
— Donald J. Trump (@realDonaldTrump) 7 October 2017



...hasn't worked, agreements violated before the ink was dry, makings fools of U.S. negotiators. Sorry, but only one thing will work!
— Donald J. Trump (@realDonaldTrump) 7 October 2017

शनिबार अबेर ट्रम्पलाई रिर्पोटरहरुले ट्वीटको आशयका बारेमा सोध्दा चाँडै नै थाहा हुने बताउनु भयो । ट्रम्पले उत्तर कोरियाली नेता किम जोङ उनका विरुद्ध अमेरिकी राष्ट्रपति सामाजिक सञ्जाल प्रयोग गरेको यो पहिलो पटक भने होइन । यसअघि उहाँले उत्तर कोरिया निरन्तर आणविक हतियारको विस्तारमा लागेको भन्दै नेता किम जोङ उनलाई ‘रकेट म्यान’ को संज्ञा दिनुभएको थियो । 
पछिल्लो समय उत्तर कोरियाले आफूले लामो दूरीका क्षेप्यास्त्रको विकास गरिरहेको दाबी गरिरहेको छ । यसअघि पनि राष्ट्रपति ट्रम्पले अमेरिकाको राष्ट्रिय हित र आफ्ना सहयोगी राष्ट्रको रक्षाका लागि आवश्यक परेमो खण्डमा उत्तर कोरियालाई सिध्याइदिने धम्की दिनुभएको थियो । 
बिबिसी संवाददाता लाउरा बिकरका अनुसार ट्रम्पको शनिबारको ट्वीट अमेरिकी नेताको सांकेतिक घोषणा हुन सक्ने बताउनुभएको छ । गत हप्ता मात्रै अमेरिकी विदेश मन्त्री रेक्स टिलरसनले उत्तर कोरियासँग सिधा वार्ता गर्ने प्रयास गर्नुभएको थियो । यसमा पनि ट्रम्पले ट्वीट गर्दै लेख्नुभएको थियो, ‘आफ्नो उर्जा बचाएर राख्नुहोस् रेक्स, हामी गर्नेछौँ जे गर्नु पर्ने हो ।’
पछिल्लो समय उत्तर कोरियाली नेता किम जोङ उन र अमेरिकी राष्ट्रपति डोनाल्ड ट्रम्पको बीचमा वाकयुद्ध चलिरहेको छ ।
