बंगलादेशको नयाँ राष्ट्रपतिमा अब्दुल हमिद निर्विरोध

बैशाख ९ - बंगलादेशको नयाँ राष्ट्रपतिमा अब्दुल हमिद निर्विरोध निर्वाचित हुनु भएको छ ।

बंगलादशेको संसदले अवामी लिगका वरिष्ठ नेता एवम् संसदका सभामुख हमिदलाई नयाँ राष्ट्रपतिमा चयन गरेको हो ।

सन् १९७१ मा पाकिस्तानबाट अलग भएर बनेको बंगलादेशको उहाँ २० औं राष्ट्रपति हुनुहुन्छ ।

मार्च २० मा तत्कालीन राष्ट्रपति जिलुर रहमानको क्यान्सरका कारण निधन भएपछि ६९ वर्षिय हमिदले कार्यकारी राष्ट्रपतिको रुपमा काम गर्दै आउनुभएको थियो ।

संसदीय निर्वाचन नजिकिँदै गर्दा राष्ट्रपतिमा निर्वाचित हमिदले  गहिरिँदै गएको राजनीतिक संकट समाधान गर्ने धेरैको अपेक्षा रहेको बंगलादेशको अनलाइन पत्रिका द डेली स्टार डट नेटले जनाएको छ ।

को हुन हमिद ?

सन् १९४४ को जनवरी १ तारिखका दिन किशोरगञ्ज जिल्लाको कमलपुर गाउँमा जन्मिएका हमिदले त्यहीको सरकारी कलेज गुरुदयालबाट आइए र बिएको अध्ययन पुरा  गर्नुभएको हो ।

उहाँ विद्यार्थी जीवनमा नै राजनीतिमा लाग्नु भएको हो ।

पछि उहाँले ढाका विश्वविद्यालय अन्तर्गतको केन्द्रिय कानुन क्याम्पसबाट एलएलबी पास गर्नुभयो र कानुन व्यवसायी बन्नुभयो ।  सन् १९७० देखि सन् २००९ सम्ममा उहाँ ७ पटक संसदको सदस्य निर्वाचित हुनुभयो ।

सन् २०१३ को मार्च १४ मा तत्कालिन राष्ट्रपतिको निधन भएपछि उहाँले कार्यकारी राष्ट्रपतिको रुपमा काम गर्दै आउनुभएको थियो ।

- एजेन्सीको सहयोगमा
