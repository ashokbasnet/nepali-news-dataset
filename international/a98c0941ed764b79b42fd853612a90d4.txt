श्रीलंकाको भन्सारमा सय किलो हिरोइन जफत

भदौ १४ – श्रीलंकामा भन्सार अधिकारीले १ सय किलो भन्दा बढी लागुऔषध हिरोइन जफत गरेको छ ।
पाकिस्तानबाट श्रीलंका पुगेको कार्गो कन्टेनरबाट लागुऔषध हिरोइन जफत गरेको स्थानीय सञ्चारमाध्यमले जनाएका छन् । सीमा क्षेत्रमा भन्सार जाँच गराउने क्रममा शंका लागेर कन्टेनरको निरीक्षण गर्दा यति ठूलो परिमाणमा लागुऔषध फेला परेको हो ।
कन्टेनर चालकले पेश गरेको कागजपत्रमा भने कन्टेनरमा ग्रीजका टिनहरु रहेको उल्लेख थियो । श्रीलंकामा यति ठूलो परिमाणमा लागु औषध फेला परेको यो पहिलो पटक हो ।
भन्सारका अधिकारीले १ पाकिस्तानी नागरिकसहित २ जनालाई पक्राउ गरी प्रहरीको जिम्मा लगाएको छ । गत वर्षमात्रै भारतीय सुरक्षा अधिकारीले श्रीलंकामा लागुऔषध निर्यात गर्न भारत मुख्य केन्द्र बनेको भन्दै चेतावनी दिएको थियो ।
श्रीलंकामा लागुऔषधको माग दोब्बर भएको छ भने दक्षिण एसियामै श्रीलंका लागुऔषध कारोबारको केन्द्र बनेको छ ।
