भारतीय वृद्धवृद्धा आफ्नै छोराबाट पीडित

असार १ – भारतीय वृद्धवृद्धा आफ्नै छोराबाट बढी पीडित हुने गरेको एक सर्वेक्षणले देखाएको छ । हेल्प एज ईन्डियाले गरेको सर्वेक्षणमा ५६ प्रतिशत वृद्धवृद्धालाई आफ्नै छोराले सताउने गरेको पाईएको हो । २३ प्रतिशत भने बुहारीबाट पीडित बन्ने गरेका छन् ।

 

देशका २० शहरका ६ हजार जनामा गरिएको सर्वेक्षणका क्रममा आमाबाबुले आफूहरुहरुलाई हैरानी दिनेमा बुहारी भन्दा छोरा अघि रहेको बताएका थिए । बुढाबुढीका लागि भोपाल शहर सबैभन्दा बढी कष्टकर र जयपुर सबैभन्दा सजिलो रहेको सर्वेक्षण प्रतिवेदनमा उल्लेख छ ।

परिवारबाटै पीडित वृद्धबृद्धा मध्ये ८० प्रतिशतले दुई पुस्ताबीचको असमझदारीका कारण समस्या उत्पन्न भएको बताएका छन् भने २० प्रतिशतले जीवन निर्वाहका लागि आफ्ना छोराछोरीमा निर्भर हुनुपरेकाले समस्या भएको बताएका थिए ।

परिवारबाटै पीडित बृद्धबृद्धाले आफुले भोगेको समस्याबारे कतै उजुरी नगर्नु आश्चर्यजनक रहेको संस्थाले जनाएको छ । उनीहरुले आफ्ना सन्तान विरुद्ध कारवाही चलाउनुभन्दा बुढेसकालमा पेन्सन लगायतका व्यवस्था गर्न सके समस्या नहुने बताएका छन् ।
