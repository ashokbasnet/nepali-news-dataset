बेलायतले परमाणु हतियार पठाएको अर्जेन्टिनाको आरोप

माघ २८ – अर्जेन्टिनाले दक्षिण एटलान्टिक क्षेत्रमा बेलायतले परमाणु हतियार सहितको सैन्य टोली पठाएको आरोप लगाएको छ । फकल्याण्ड टापुमा बेलायती सैनिक तैनाथीको विषयलाई लिएर संयुक्त राष्ट्रसंगमा उजुरी गरे लगत्तै अर्जेन्टिनी विदेशमन्त्री हेक्टर टिमरम्यानले यस्तो आरोप लगाउनुभएको हो । 

 

उहाँले बेलायतले एट्लान्टिक क्षेत्रलाई सैनिकीकरण गर्न लागेको बताउनुभएको बिबिसीले जनाएको छ । विदेशमन्त्री टिमरम्यानले आफुहरुलाई फकल्याण्ड टापु सम्बन्धि बेलायती रणनीति बारे जानकारी रहेको भन्दै दक्षिण एटलान्टिक क्षेत्रमा परमाणु हतियार ओसारपसार गर्न सक्ने युद्धपोत त्यसतर्फ पठाएको दावी पनि गर्नुभयो । 

 

बेलायती अधिकारीहरुले भने फकल्याण्डमा सैनिकीकरण गरिएको भन्ने आरोप तथ्यहीन भएको टिप्पणी गरेका छन् । राष्ट्रसंघमा बेलायतका राजदुत मार्क ल्यालले देशको परमाणु कार्यक्रम, युद्धपोत जस्ता विषयमा कसैलाई जानकारी जरुरी नरहेको समेत बताउनुभयो । यसैबीच राष्ट्रसंघका महासचिब बान की मूनले दुवै पक्षलाई फकल्याण्ड मुद्धामा तनाव नचर्काउन अपिल गर्नुभएको छ । 

 

फकल्याण्ड टापुको स्वामित्वका विषयमा बेलायत र अर्जेन्टिनाबीच लामो समयदेखि बिवाद हुँदै आएको छ । सन् १९८२ मा दुई देशबीच युद्ध समेत भएको थियो । –एजेन्सीको सहयोगमा
