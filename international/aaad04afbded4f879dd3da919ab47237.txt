ओबामा इजरायल र प्यालेष्टायनको भ्रमणमा जाँदै

चैत ७ – अमेरिकी राष्ट्रपति बाराक ओबामाले बुधबारदेखि इजरायल र प्यालेष्टाइनको भ्रमण गर्दै हुनुहुन्छ । 
अमेरिकी राष्ट्रपतिका रुपमा ओबामाको इजरायलमा पहिलो भ्रमण हो । इजरायल र प्यालेष्टाइन क्षेत्रमा भइरहेको प्रदर्शनका कारण कडा सुरक्षाका बीच ओबामा इजरायल पुग्ने कार्यक्रम छ ।
तीन दिने भ्रमणका क्रममा ओबामाले इजरायली राष्ट्रपति शिमोन पेरेज, प्रधानमन्त्री बेन्यामिन नेतान्याहू तथा प्यालेष्टीनी राष्ट्रपति महमूद अब्बाससंग भेट गर्नुहुनेछ । भ्रमणको स्पष्ट एजेन्डा तय नभए पनि ओबामाले इजरायल र प्यालेष्टाइन बीचको शान्ति प्रक्रिया पुनः शुरु गर्ने विषयलाई उठाउने अपेक्षा गरिएको छ ।
यस्तै सिरियामा भइरहेको संघर्ष र इरानको आणविक महत्वाकांक्षाको विषयले पनि भेटमा ठाउँ पाउने सम्भावना रहेको अन्तर्राष्ट्रिय सन्चारमाध्यमले जनाएका छन् । ओबामा र इजरायली प्रधानमन्त्री नेतान्याहूबीच पटक पटक भेटघाट भएपनि दुई देशबीचको सम्बन्ध गतिशील र सुमधुर बनाउने प्रयास नभएको भन्दै ओबामाको आलोचना हुँदै आएको छ ।
आफ्नो कार्यकालमा केही गर्न नसकेको र सबै सहायता इजरायललाई मात्रै दिएको भन्दै प्यालेष्टाइनको रमल्लाह र बेथलेहममा मंगलबार प्रदर्शन भएको थियो ।
