अमेरिकाका आप्रवासी नेपालीले कसलाई रोज्लान् ! ट्रम्प कि क्लिन्टन ?

सुनिता पहरी/उज्यालो ।
अमेरिका, कात्तिक १७ – अमेरिकामा आगामी नोभेम्बर ८ तारिखमा राष्ट्रपतीय चुनाव हुँदैछ । म्यासाचुसेट्स लगायत केही राज्यमा अर्लि भोटिङ अर्थात चुनावको दिनभन्दा अघि नै गरिने मतदानपनि सुरु भैसकेको छ । 
यसपटकको राष्ट्रपतीय चुनावको मुख्य मुद्दामध्ये एक आप्रवासी सम्बन्धी मुद्दा पनि हो । राष्ट्रपतिका लागि डमोक्रेटिक पार्टीका उम्मेदवार हिलारी क्लिन्टन र रिपब्लिकन पार्टीका उम्मेदवार डोनाल्ड ट्रम्पले आप्रवासीको मुद्दामा राखेका कुराले यसपालिको चुनाव अमेरिकामा बस्दै आएका र मतदान गर्ने अधिकार भएका नेपालीका लागि विशेष चासोको विषय बनेको छ । अमेरिकामा साढे ४ करोडको हाराहारीमा आप्रवासी रहेकोमा झण्डै ५ लाख नेपाली रहेको अनुमान छ । यसपटकको चुनावमा झण्डै ७० हजार नेपाली आप्रवासीले मतदान गर्दैछन् । डेमोक्रेटिक पार्टीकी उम्मेदवार हिलारी क्लिन्टनको आप्रवासीप्रतिको उदार नीति र  रिपब्लिकन पार्टीका उम्मेदवार डोनाल्ड ट्रम्पको आप्रवासीप्रतिको कडा प्रतिक्रियाले नेपाली आप्रवासीलाई पनि तरंगित गरेको १२ वर्षदेखि अमेरिकामा बस्दै आएका लेखक तथा पत्रकार रमेश शर्मा बताउनुहुन्छ । 
यसपालिको चुनाव विल्कुलै फरक पाएको र यसले अमेरिकाको क्यारेक्टर रिफ्लेक्ट नगर्ने उहाँ बताउनुहुन्छ । ट्रम्प राष्ट्रपति भएको र अहिले भनेको कुरा कार्यान्वयन गर्ने हो भने कागज पत्रबिनै बस्दै आएका आप्रवासीलाई समस्या हुने उहाँको भनाई छ । 
अवैध आप्रवासी विशेष गरी मेक्सीको, ल्याटिन अमेरिकाका आप्रवासी अपराधी हुन्, मेक्सिको सँगको सीमामा पर्खाल बनाउनुपर्छ जस्ता प्रतिक्रियाका कारण आलोचित बन्ने गरेका ट्रम्प चुनाव नजिकिँदै गर्दा आप्रवासीप्रति अलि नरम हुन थालेका छन् । तर अमेरिका बस्दै आएका अर्का नेपाली पेशल पोखरेल धेरैजसो नेपाली डेमोक्र्याटिक उम्मेदवार क्लिन्टनलाई नै भोट दिने पक्षमा रहेको बताउनुहुन्छ । नेपाली मतदाता दुवै उम्मेदवारप्रति असन्तुष्ट देखिएपनि आप्रवासीप्रति उदार नीति लगायत आर्थिक नीतिका कारण क्लीन्टनप्रति सद्भाव राखिरहेका उहाँको ठम्याई छ । 
चुनावमा रिपब्लिकन पार्टीका डोनाल्ड ट्रम्पले हारेमा पुस्तौँदेखि बस्दै आएका अमेरिकी र आप्रवासीहरुबिच द्वन्द्व बढ्न सक्ने र आप्रवासी अझै असुरक्षित हुने हुन् कि भन्ने अनुमान गर्नेहरु पनि अमेरिकामा धेरै छन् । लेखक तथा अभियन्ता शिव प्रकाश चुनावमा ट्रम्पले हारेको खण्डमा आप्रवासीमाथि यहाँका न्याटिभ अमेरिकीले आक्रमण गर्न सक्ने र यसले आप्रवासीहरु अझ असुरक्षित हुने सम्भावना रहको बताउनुहुन्छ । ट्रम्पले नागरिकमा अन्ध राष्ट्रवाद निकाल्न खोजिरहेका र यसले गर्दा उनी हारेको खण्डमा उनका कट्टर समर्थकले हिंशात्मक बाटो रोज्न सक्ने सम्भावना पनि रहने उहाँको भनाई छ । 
चुनाव नजिकिँदै जाँदा दुवै उम्मेदवारबीच प्रतिस्पर्धा कडा हुने मत सर्वेक्षणले देखाएको छ । पछिल्लो समय यहाँको संघीय जाँच ब्यूरो एफबिआइले हिलारी क्लिन्टनको इमेलको अनुसन्धान फेरि गर्ने घोषणा गरेपछि माहोल अझै तरंगित भएको छ । दुवै उम्मेद्वार क्लिन्टन र ट्रम्पमध्ये चुनाव कसले जित्ला भन्ने कौतुहलता बढ्दै जाँदा नेपाली समुदाय भने जित्ने उम्मेद्वारले आप्रवासीका मुद्दा कसरी सम्बोधन गर्लान् भन्नेमा पनि चनाखो देखिन्छन् ।
