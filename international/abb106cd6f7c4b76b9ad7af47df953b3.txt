चीनमा तुफानबाट २ जनाको ज्यान गयो

असोज २१ – चीनमा आएको भिटो नामक तुफानका कारण २ जनाको ज्यान गएको छ । १ सय ५१ किलोमिटर प्रतिघण्टाको दरले आएको तुफानका कारण त्यहाँको जनजीवन अस्तव्यस्त भएको छ ।
तीव्र गतिमा आएको तुफान साथै भारी वर्षाका कारण फुजियान प्रान्तमा पहिरो समेत गएको स्थानीय संचार माध्यमले जनाएका छन् । चिनियाँ मौसम विभागका अनुसार भिटो तुफान यो वर्ष आएको २३ औं शक्तिशाली तुफान हो ।
फुडिङ शहरको सचेङबाट सुरु भएको तुफान उत्तर पश्चिमतर्फ बढीरहेको र छिट्टै नै यसको प्रभाव घट्दै जाने स्थानीय अधिकारीले बताएका छन् । तुफानका कारण फुजिआन प्रान्तमा हजारौं घर ध्वस्त भएका छन् भने फुजिआनमा १७ लाखभन्दा बढी मानिस विस्थापित भएका छन् ।
यस्तै जेझियाङ प्रान्तको ताइसुन, केगन्, वेनचेग, डोगटो लगायतका जिल्लामा विद्युत् आपूर्ति पूर्ण रुपमा बन्द भएको छ भने हवाई तथा रेल सेवा पनि प्रभावित भएका छन् ।
