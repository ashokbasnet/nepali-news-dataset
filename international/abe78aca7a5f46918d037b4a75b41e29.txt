क्लिन्टनको इमेलका सम्बन्धमा एफबिआईले फेरि अनुसन्धान गर्ने

कात्तिक १३ – अमेरिकाको संघीय जाँच आयोग एफबिआईले राष्ट्रपति चुनावका लागि डेमोक्र्याटिक उम्मेदवार हिलारी क्लिन्टनको इमेल सम्बन्धी मुद्दामा फेरि अनुसन्धान गर्ने भएको छ । एफबिआईका निर्देशक जेम्स कोमीले अमेरिकी संसदलाई यसबारे जानकारी दिएका हुन् । यो जाँचले क्लिन्टनको इमेलमा वास्तवमा केही गोप्य जानकारी रहे नरहेको बारेमा अनुसन्धान गर्ने उहाँले बताउनुभयो । 
एफबिआईले यो विषयमा यसअघि नै अनुसन्धान गरेर क्लिन्टनको इमेल गैरजिम्मेवार रुपमा प्रयोग गरेको तर यो आपराधिक भने नरहेको बताएको थियो । अहिले सुरु गर्न लागिएको अनुसन्धान पूरा गर्न कति समय लाग्छ भन्ने यकिन नभएको एफबिआईका निर्देशक कोमीको भनाई छ । 
यसैबिच डेमोक्र्याटिक उम्मेदवार क्लिन्टनले आफू विदेश मन्त्री रहँदाको बेलाको इमेलका विषयमा एफबिआइले गर्न लागेको नयाँ अनुसन्धानबाट पनि पुरानै निष्कर्ष निश्कनेमा आफू ढुक्क रहेको बताउनुभएको छ ।
क्लिन्टनले एफबिआईका निर्देशकलाई नयाँ अनुसन्धानका बारेमा अमेरिकी नागरिकलाई स्पष्ट पार्न आग्रह गर्नुभएको छ । एफबिआईको नयाँ अनुसन्धानले चुनावमा ठूलो असर पर्न सक्ने विश्लेषकले बताएका छन् ।
