विश्वको आधा सम्पत्ति आठ जनाको हातमा, यी हुन् आठ धनाढ्य

विश्वकै सर्वाधिक धनी बिल गेट्स

गरिबीविरुद्ध क्रियाशील संस्था अक्सफामले सोमबार सार्वजनिक गरेको एक प्रतिवेदनअनुसार आठ जनाको नियन्त्रणमा विश्वको आधा सम्पत्ति देखिएको हो । ती धनाढ्य आठैजना पुरुष हुन् ।

अक्सफामले जारी गरेको तथ्यांकअनुसार ती आठमध्ये अमेरिकाका ६ जना छन् भने स्पेन र मेक्सिकोका एक–एक जना छन् ।

समाचार एजेन्सीहरुका अनुसार विश्व आर्थिक मञ्चको वार्षिक बैठकअघि अक्सफामले गरिब र धनीबीचको खाडल अझ गहिरिएको ठहर गरेको हो । सन् २०१० मा ४३ जनासँग विश्वको आधा सम्पत्ति रहेको थियो ।

अक्सफामले उद्योगपतिहरुको चयन फोर्ब्सको अर्बपतिको सूचीबाट गरेको हो ।

उक्त सूचीमा माइक्रोसफ्टका संस्थापक बिल गेट्स शीर्ष स्थानमा छन् । त्यसैगरी अमान्सियो ओर्टेगा दोस्रो नम्बरमा छन् भने वारेन बफेट तेस्रो नम्बरमा छन् ।

त्यस्तै मेक्सिकन कारोबारी कार्रोस स्लिम चौथो, जेफ बेजोस पाँचौं र फेसबुकका संस्थापक मार्क जुकरबर्ग छैठौं नम्बरमा छन् ।

यसैगरी लेरी एलिसन सातौं र ओरेकल कार्प आठौं नम्बरमा रहेका छन् । यिनीहरुको कुल सम्पत्ति विश्वको आधा सम्पत्ति बराबर रहेको अक्सफामले जनाएको हो । (एजेन्सी)
