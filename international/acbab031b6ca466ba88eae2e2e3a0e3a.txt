​जुनसुकै बेला परमाणु आक्रमण गर्न सक्ने उत्तर कोरियाको चेतावनी

काठमाडौं, फागुन २१ – उत्तर कोरियाका नेता किम जोङ उनले न्युक्लियर हतियार जुनसुकै बेला प्रयोग गर्न सकिने गरि तयार पारेको बताएका छन् । उनले बिहीबार आर्मि अफिसरसँग कुरा गर्दै सैन्य हमलाका लागि तयार रहनुपर्ने बताएका थिए । 
सयुंक्त राष्ट्र संघले कडा प्रतिबन्ध लगाएको समयमा किम जोङ उनको यो भनाई आएको हो । अन्तर्राष्ट्रिय कानुन विपरित परमाणु हतियार बनाएको भन्दै उत्तर कोरियामाथि २ दशक यताकै सबैभन्दा कडा प्रतिबन्ध लागेको छ । 
राष्ट्र संघको सुरक्षा परिषदमा प्रतिबन्ध सम्बन्धीको प्रस्ताव सर्वसम्मतिले पारित भएको केहि बेरमा नै उत्तर कोरियाले बिहीबार छोटो दूरीको मिसाइल परीक्षण गरेको थियो । उत्तर कोरियाले  प्रतिबन्धको विरोधमा मिसाइल परीक्षण गरेको हो । 
‘अमेरिका र देशले गर्न सक्ने सम्भावित आक्रमणका विरुद्ध हाम्रो सम्प्रभुताको रक्षाका लागि परमाणु क्षमतालाई बलियो बनाउन आवश्यक छ’ नेता किमले भने ।
किम जोङ उङको यस्तो भनाई प्रति अमेरिकाले प्रतिक्रिया जनाएको छ । ‘हामी उत्तर कोरियाको भनाई प्रति भन्दा अन्तर्राष्ट्रिय दायित्वमा केन्द्रित छौँ, यस्ता उत्तेजक कामहरु नगर्न कोरियालाई हामी आग्रह गर्दछौँ’ पेन्टागन प्रवक्ता कमाण्डर बिल अर्वानले भने ।
