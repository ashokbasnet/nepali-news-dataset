उत्तरकोरियामा मानबअधिकार हननको राष्ट्रसंघले छानबीन गर्ने

चैत ९ – संयुक्त राष्ट्रसंघीय मानवअधिकार परिषदले उत्तर कोरियामा भएको मानवअधिकार हननको छानबीन गर्ने भएको छ । 

उत्तर कोरियामा मानवअधिकार उल्लंघन भएको ठहर गर्दै सदस्य राष्ट्रहरुले छानबीनप्रति समर्थन जनाएपछि परिषदले तीन सदस्यीय आयोग बनाई छानबीन गर्ने भएको हो ।

कोरियामा ठुलो संख्यामा हिरासत शिविर स्थापना गरिएको, मानिसलाई दास बनाई काममा लगाइएको र नागरिकलाई खानेकुराबाट बञ्चित गराइएको विषयमा आयोगले छानबीन गर्नेछ ।

राष्ट्रसंघका विशेष दूत मार्जुकी दारुस्म्यानले कैदीहरुलाई मार्ने उद्देश्यले हिरासत शिविर स्थापना गरिएको तथा बलपूर्वक बेपत्ता पार्ने र खानामा नियन्त्रण गर्ने जस्ता कामले मानवअधिकारको व्यापक र व्यवस्थित उल्लंघन भएको बताउनुभएको छ ।

उत्तर कोरियाले भने परिषदको प्रस्ताव आफू माथिको राजनीतिक षड्यन्त्र भन्दै निन्दा गरेको छ । संयुक्त राष्ट्रसंघमा उत्तर कोरियाली दुत से सो प्योङ्गले परिषदले कोरियाको छवी धमिल्याउने प्रयत्न गरेको भन्दै आफ्नो देशमा मानवअधिकार रक्षाका लागि विश्वमै उत्कृष्ट व्यवस्था भएको दावी गर्नुभयो ।

उत्तर कोरियाले मानवअधिकार उल्लंघन भएको अस्वीकार गर्दै आएकाले मानवअधिकार परिषदको टोलीलाई छानबीनको अनुमति दिने सम्भावना भने निकै कम रहेको अन्तर्राष्ट्रिय सन्चारमाध्यमले जनाएका छन् ।
