माया मारिसकेको छोरी भेटिँदा

फागुन ११ – माया मारिसकेको सन्तान भेटिँदा आमाबाबुको मन कस्तो होला ? ल्याटिन अमेरिकी देश एल साल्भाडोरमा छोरीसँग अब भेट हुन्न भनेर माया मारेकी एक आमाले आफ्नी छोरीलाई २९ वर्षपछि फेला पारेकी छन् ।
सन् १९८० को दशकमा गृहयुद्ध चलेका बेला बिछोडिएका यी आमाछोरीको मिलन प्रोबुसकेडा नामक संस्थाका कारण भएको हो । यो संस्थाले बिछोडिएका सन्तानको खोजी गर्ने काम गर्छ ।
सन् १९८४ मा होजाफीना फोरेस्टलाई तीन वर्षकी छोरी स्यामारा छोड्न सेनाले बाध्य पारेको थियो । त्यहिबेला उनलाई लागेको थियो अब छोरी स्यामारासँग कहिल्यै भेट हुँदैन ।
त्यति बेलाको घटना सम्झँदा उनी अहिले पनि निकै भावुक हुन्छिन् र भन्छिन्, ‘जब सेना आयो तब मेरा श्रीमानले मलाई र हाम्रा तीन बच्चालाई त्यो खाल्डोमा लुकाए जुन उनले पहिला नै खनेर राखेका थिए ।
मेरी नन्द र अरु केहि बच्चा पहिलै नै त्यहाँ थिए, सायद कुनै बच्चाको रुवाईका कारण सेनालाई हामी त्यहाँ भएको पत्ता लाग्यो, र सेनाले हामीलाई पक्रेर लगे, उनीहरुले लगभग १५ दिनसम्म राखे । हामीलाई मार्छौं भनेर उनीहरुले लगातार धम्की दिन्थे ।
उनले भनिन, तर उनीहरुले भने जसो भएन एक जना सैनिकले मलाई छुट्टै राखेर भने म तिम्रो छोरीलाई मार्दिन बरु उनलाई म आफ्नो साथमा लैजान्छु । समय एकदम प्रतिकुल थियो त्यसैले मैले ती सैनिकको कुरा माने ।
होजाफिनालाई डर थियो की यदि उनले छोरी स्यामारा ती सैनिकलाई जिम्मा नलाए अरु उनको बच्चालाई मारदिन्छन् ।
होजाफिनालाई सेनालाई छोडिदिएपछि उनी आफ्नो बहिनीकोमा गइन् । त्यसबीचमा उनका श्रीमान गुरिल्ला लडाकुमा भर्ती भए तर पछि घात गरेको आरोपमा उनको हत्या भयो ।
होजाफिनाले सैनिकलाई जिम्मा लगाएकी छोरी स्यामारालाई भुलेकी थिइनन्, उनलाई एक साथीले बिछडिएका सन्तान खोजी दिने संस्थाको बारेमा बताइन । त्यसपछि उनले सन्तानको खोजी गरिदिने संस्था प्रोबुसकेडासंग सम्पर्क गरिन ।
संस्थाले होजाफिानाको डिएनए परीक्षण गर्‍यो र स्यामाराको डिएनएसंग मिल्ने नमिल्ने परीक्षण गर्‍यो त्यसपछि पत्ता लाग्यो उनीहरु आमा छोरी भनेर ।
स्यामारालाई आफ्नो बाबुआमाको बारेमा केहि थाहा दिएन, उनले सोचेकी थिइन की बाबुआमा गृह युद्धका बेला मारिए ।
एजेन्सी
