बेलायती युवराज्ञीलाई पुत्रलाभ

साउन ८ – बेलायती युवराज्ञी केट मिडलटनले छोरा जन्माउनुभएको छ ।
बेलायती समय अनुसार सोमबार दिउँसो ४ बजेर २४ मिनेट जाँदा लण्डनको सेन्ट मेरिज अस्पतालमा डचेज अफ क्याम्ब्रिज केट र ड्युक अफ क्याम्ब्रिज विलियमलाई पुत्रलाभ भएको शाही परिवारले जानकारी दिएको हो ।
शाही परिवारले बालक जन्मिएको ४ घण्टापछि मात्रै खबर सार्वजनिक गरेको थियो । प्रिन्स अफ क्याम्ब्रिजको नामबाट चिनिने र राजगद्दीको तेश्रो उत्तराधिकारी हुने बालकको नाम भने घोषणा गरिएको छैन ।
दरबारले राजपरिवारमा नयाँ सदस्य थपिएको खबर सार्वजनिक गरेसँगै बेलायतभर उत्सव मनाइएको छ । सोमबार विहान युवराज्ञी केटलाई अस्पताल भर्ना गरिएदेखि अस्पताल बाहिर जम्मा भएका बेलायती नागरिकले खुशीयाली मनाएका थिए ।
बेलायती प्रधानमन्त्री डेभिड क्यामरुनले राजपरिवारले नयाँ सदस्य पाउनु देशका लागि महत्वपूर्ण क्षण भएको उल्लेख गर्नुभएको छ ।
एजेन्सीको सहयोगमा
