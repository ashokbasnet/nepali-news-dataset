कूटनीतिज्ञको दिन धेरै नै लामो जस्तो लाग्छ : अमेरिकी राजदूत

काठमाडौं, असोज ७ – अलेना बी टेप्लिट्स अथवा नेपालका लागि अमेरिकी राजदूत, नेपाल आएको वर्ष दिन पुग्दैछ । नेपालमा धेरै घुम्नुहुन्छ, धेरै मानिससित भेटघाट गरेका खबर आउँछन् । सामाजिक सञ्जाल ट्वीटरमा धेरै बिषयमा ट्वीट पनि गरिराख्नुहुन्छ । दुई छोराकी आमा र पेशाले नै कुटनीतिज्ञ अलेना बी‍‍‍. टेप्लिट्सको एक वर्षे नेपाल अनुभव कस्तो छ त ? उज्यालो अनलाइनका लागि गोपाल गुरागाईसित गरेको कुराकानीको सम्पादित सार ।
नेपाल घुमघाम कुटनीतिकै अङ्ग
मेरो नेपाल बसाइको एक वर्ष नजिक पूरा हुन लागेको छ । यस अवधिमा म पश्चिम नेपालका पहाड, समथर फाँट र पूर्व सबैतिर पुगेकी छु । सर्वप्रथम त संयुक्त राज्य अमेरिकाले जुन स्थानमा समुदायहरूसँग निकट सहकार्य गरिरहेको छ, ती स्थान मेरो रोजाइमा छन् ।
हाम्रा परियोजना, पीसकोर स्वयंसेवक कार्यरत स्थानहरू मेरो प्राथमिकतामा छन् । नेपालको विविधता झल्काउने स्थानहरू पनि मेरो रोजाइमा छन् । नेपाल घुम्दा राजधानी बाहिर के भइरहेको छ भन्ने कुरा बुझ्न मलाई सजिलो हुन्छ । त्यसै गरी संयुक्त राज्य अमेरिकाले नेपाललाई लोकतन्त्र र समृद्धिको मार्गमा अघि बढ्न कसरी सहयोग गर्न सक्छ भन्ने कुरा आँकलन गर्न पनि मलाई सजिलो हुन्छ ।
भ्रमण पनि कूटनीतिको अङ्ग हो । मलाई लाग्छ, हाम्रा जनता जनताबीचको सम्बन्ध नेपाल र संयुक्त राज्य अमेरिकाबीचको सम्बन्धको एक महत्त्वपूर्ण हिस्सा हो ।  त्यस कारण काठमाडौँ उपत्यका र उपत्यका बाहिरका मानिसहरूसँग भेटघाट र कुराकानी गर्न पाउनु मेरा लागि साँच्चै खुशीको कुरा हो । कहिलेकाहीँ उपत्यका बाहिरका मानिसहरूको जीवनशैली काठमाडौँका मानिसहरूको जीवनशैलीभन्दा बिल्कुलै भिन्न भएको मैले पाएकी छु ।
नेपाली मिजासिला छन् 
विकासको खाँचो नेपालमा हरेक दिन महसुस हुन्छ । भौतिक पूर्वाधारमा थुप्रै चुनौतीहरू छन् ।  सडक यात्रा गरेका र दूरदराजबाट काठमाडौँ वा अन्यत्र यात्रा गरेका सबैलाई थाहा भएकै कुरा हो, यहाँ यात्रा गर्नु कष्टकर छ ।  तर यहाँका मानिस अविचलित छन् । उनीहरू आफ्नो दैनिक जीवनमा व्यस्त छन् । आफू र आफ्नो परिवारका लागि मेहनत गरिरहेका छन्  ।
धेरै पुरुषहरू आफ्नो समुदायमा छैनन् । उनीहरू रोजगारीको खोजीमा विदेश गएका छन् । म स्वतस् महिला र बालबालिकाले के कस्तो गरिरहेका छन् भन्ने कुरामा रुचि राख्छु ।  समुदायसँग कुराकानी गर्दा यो विषय पनि चुनौतीको रूपमा देखा पर्दछ । यो कुरा नेपालको एक ठाउँको मात्र यथार्थ होइन । नेपालभर नै समाज परिवर्तन भइरहेको छ । 
यहाँका मानिसहरू अत्यन्त मिलनसार र सत्कारिला छन् ।  म जहाँ गए पनि उनीहरूसँग कुराकानी गर्न पाउनु मेरा लागि खुशीको कुरा भएको छ । उनीहरूले आफ्ना इमानदार विचारहरू मसँग साटेका छन् र मलाई न्यानो आतिथ्य प्रदान गरेका छन् । मैले नेपाली जनताहरू अत्यन्त सक्रिय रहेको पाएकी छु ।
नेपाली महिला पुरुषसामु बोल्न हिचकिचाउँछन्
नेपाली महिलाका बारेमा म फूलबुट्टा भरेर बोल्न चाहन्नँ । नेपाली महिलाका थुप्रै चुनौतीहरू छन् । उनीहरू जति सशक्त हुनुपर्थ्यो, त्यति छैनन् । उनीहरूलाई अवसरको साँच्चै खाँचो छ । नेपालको भविष्य सुरक्षित गर्नका लागि उनीहरूलाई त्यो अवसर चाहिन्छ । उनीहरूले पाउनुपर्ने अधिकार उनीहरूलाई दिलाउनका लागि मात्र होइन, नेपालको समृद्धिको खोजीमा सघाउन समेत उनीहरूलाई अवसर चाहिन्छ । आधा देशलाई पछाडि छाडेर समृद्ध भविष्यको आशा गर्न त मिल्दैन नि ।मूलत: संसारभरकै महिलाहरू एउटै हुन् । अवश्य पनि हामी महिलालाई आफ्नो परिवार र समुदायको धेरै चिन्ता हुन्छ । अमेरिकी महिलाको तुलनामा नेपाली महिलाहरू सायद त्यति प्रखर र सुस्पष्ट रूपमा बोल्न नसकेका हुन् कि भन्ने मलाई लाग्छ । खास गरी महिला पुरुषको मिश्रित समूह भएको ठाउँमा उनीहरू बोल्न हिचकिचाउँछन् । 
तर कहिलेकाहीँ महिला मात्र भएको कोठामा बसेर उनीहरूसँग बसेर मैले साँच्चै रोचक कुराकानी गर्ने मौका पाएकी छु । तर मलाई लाग्छ, समयानुसार नेपाल परिवर्तन हुँदै जाँदा यस कुरामा पनि परिवर्तन आउनेछ, जुन नेपालको लागि सकारात्मक कुरा हो । २१ औँ शताब्दी अघि बढ्दै जाँदा नेपाली महिलाहरू सधैँ चुप लागेर बस्लान् जस्तो मलाई लाग्दैन ।
ट्वीटर चलाउन एकदम मन लाग्छ 
मलाई मेरो ट्वीटर एकाउण्ट एकदम मन पर्छ । मलाई आशा छ, तपाईँका पाठकले अबदेखि मलाई ट्वीटरमा फलो गर्नुहुनेछ ।  @USAmbNepal मेरो ट्वीटर ह्याण्डल हो । मैले ट्वीटरलाई मानिसहरूसँग सम्पर्क गर्ने अत्यन्त राम्रो तरिका पाएकी छु ।  मेरो अनुभव शेयर गर्न र सायद नेपाललाई अलिकति मेरो आँखाबाट हेर्नका लागि मात्रै नभई ट्वीटरले हाम्रा केही नीतिगत लक्ष्य र परियोजनाका विषयमा कुरा गर्ने मौका दिएको छ । यहाँको समाजमा र अर्थतन्त्रमा खास गरी महिलाको भूमिका कति महत्त्वपूर्ण छ । उनीहरूको प्रयत्नको हामी कति सराहना गर्छौँ र नेपाली महिलालाई मद्दत गर्न हामी कति परिश्रम गरिरहेका छौँ भन्ने विषयमा मेरो विचार सम्प्रेषण गर्ने मौका पनि ट्वीटरले दिएको छ । 
नेपालमा मन नपर्ने केही पनि छैन 
नेपालमा मलाई मन नपरेको कुरा केही छैन । नेपाल भ्रमणमा जाँदा सधैँ रमाइलो भएको छ । हामीले रमाइला मानिसहरूसँग भेटेका छौँ । हामीलाई अत्यन्त राम्रो आतिथ्य सत्कार प्रदान गरिएको छ । अवश्य पनि बाटोमा मैले केही कठिनाइहरू देखेकी छु ।
आफ्नो जीवनलाई राम्रो बनाउन, समृद्ध बन्न र आफ्ना सन्तानको उज्ज्वल भविष्यका लागि मानिसहरूले सङ्घर्ष गरेको मैले देखेकी छु । यस्तो देख्दा मलाई दुस्ख पनि लाग्छ । तर उनीहरूको जीवनमा असल दिन आउनेछ । र, त्यसलाई सार्थक रूप दिने यात्रामा हामी नेपाली जनताको साझेदार बन्न पाएकोमा हामी साँच्चै खुशी छौँ ।

संविधानमा मुद्दा र छलफल चलिरहन्छन्  
मेरो विचारमा गएको एक वर्ष नेपालका लागि साँच्चै अप्ठ्यारो समय रह्यो । लामो अवधिसम्मको राजनीतिक संवाद, अनि भूकम्पको त्रासदी र एकाएक यो संविधानको उपलब्धि । हामीले संविधानलाई नेपालको लोकतान्त्रिक मार्गको सार्थक कोशेढुङ्गाको रूपमा लिएकाछौँ । मलाई लाग्छ, केही समयका लागि संविधान नेपालका लागि गतिशील दस्तावेजका रूपमा रहनेछ ।
अहिले पनि त संविधानमा के छ भन्ने बारेमा राजनीतिक बहस र विमतिहरू जारी नै छन् । यो पक्कै पनि लोकतन्त्रको स्वस्थ हिस्सा हो । तर अहिलेको अवस्था हेर्दा नेपालका सबैजनाले संविधानले साँच्चै उनीहरूको प्रतिनिधित्व गर्छ, साँच्चै उनीहरूलाई समावेश गर्छ र उनीहरूका आकाङ्क्षाका लागि जवाफदेही छ भन्ने कुरा महसुस गर्नका लागि यसमा केही नयाँ परिवर्तन र सम्झौताहरू गर्न आवश्यक जस्तो देखिन्छ ।
यति भन्दै गर्दा म के कुरा स्मरण गराऊँ भने २४० वर्षको इतिहास भएको संयुक्त राज्य अमेरिकाको संविधान वास्तवमा धेरै छोटो छ । संविधानले हाम्रा लागि के अर्थ राख्छ र आधुनिक जीवनमा कसरी लागु हुन्छ भन्ने विषयमा हामीकहाँ आजको दिनमा पनि थुप्रै अदालती मुद्दाहरू छन् र थुप्रै छलफलहरू चलिरहेका छन् । 
संयुक्त राज्य अमेरिकाको हकमा संविधान नै हाम्रो सरकारको लागि सबैभन्दा महत्त्वपूर्ण दस्तावेज हो । हामीले आफ्नो व्यवस्थापन आफै कसरी गर्ने, हाम्रो सरकारले गर्नुपर्ने काम के हो, सरकारका हाँगाबिँगा र जनताकोअधिकार र दायित्त्व के हो अनि हाम्रो सरकारको स्थापना किन र कसरी भएको हो भन्ने जस्ता प्रश्नहरूको जवाफको स्रोत र प्रेरणा पनि हाम्रो संविधान नै हो ।
आजको दिनमा पनि संयुक्त राज्य अमेरिकाका नागरिकले निरन्तर रूपमा त्यस दस्तावेजले उनीहरू सबैको समान रूपमा सेवा गर्छ भन्ने कुरा महसुस गर्नु अति महत्त्वपूर्ण छ । यो कुरा नेपालको सन्दर्भमा पनि उत्तिकै लागु हुन्छ । यहाँ पनि संविधान एक अर्थपूर्ण, विधिसम्मत र उपयोगी दस्तावेजको रूपमा स्थापित हुनका लागि नेपालको लोकतन्त्रको जग स्थापनाको क्रममा सबै जनाले के महसुस गर्न सक्नु पर्यो भने आखिर त्यस दस्तावेजले उनीहरूलाई सेवा पुर्यौउँछ र संरक्षण गर्छ ।
म हरेक दिन अखबार पढ्छु । म सम्पादकीय र विचार लेखहरू पढ्छु । म थुप्रै राजनीतिक नेता र नागरिक समाजसँग कुरा गर्छु । संवाद राम्रो कुरा हो । यो हुनुपर्छ र सार्वजनिक रूपमा हुनुपर्छ । मानिसहरू शान्तिपूर्ण रूपमा आफ्नो राजनीतिक व्यवस्थाको बारेमा, सरकारको बारेमा र सरकारले उनीहरूको आवश्यकता पूरा गरेको छ कि छैन भन्ने विषयका छलफलहरूमा सहभागी हुन सक्नुपर्छ । मलाई लाग्छ, रूपान्तरण अवधिको यस अल्पकालमा नेपालको चुनौती भनेकै अगाडि बढ्नका लागि आवश्यक सम्झौताहरू पत्ता लगाउनु हो ता कि संविधानको कार्यान्वयन गर्न सकियोस् । त्यस दस्तावेजमा थुप्रै कुरा यस्ता छन्, जुन मानिसहरूले पढ्दै र बुझ्दै जाँदा कसरी कार्यान्वयन गर्न सकिएला भन्ने मेसो पाउँछन् । ती विषयवस्तुलाई सम्बोधन गर्नुपर्योा । प्रादेशिक सीमाङ्कन, स्थानीय निकाय, नागरिकता – यस्ता केही विषयहरूलाई पहिले सम्बोधन गर्नुपर्छ जसले गर्दा निर्वाचन गराउने र अगाडि बढ्ने लगायतको अर्को चरणमा प्रवेश गर्न सकियोस् । मलाई आशा छ, सम्झौताको आवश्यकतालाई सबै राजनीतिक नेताहरूले गम्भीरताका साथ लिनेछन् ।
यी मुद्दाहरूलाई कसरी सम्बोधन गर्नुपर्छ भन्ने विषयमा संयुक्त राज्य अमेरिकाको कुनै धारणा छैन । यो कुरा त नेपालीहरूको हातमा छ स्संघीय संरचनाको कार्यान्वयन कसरी गर्ने रु सीमारेखाहरू कहाँ कोर्नेरु मलाई लाग्छ, संविधानमा केही चुनौतीपूर्ण पक्षहरू छन् । जस्तै नागरिकतासम्बन्धी प्रावधान, जहाँ लैङ्गिक समरूपताको अभाव खट्‌किन्छ । साथै,निश्चित जातीय र अल्पसङ्ख्यक समूहरूलाई बेफाइदा गर्नसक्ने खालका केही कुराहरू होलान् । यस्ता कुराहरूले समस्या उत्पन्न गर्नेछन् । यिनलाई पहिले नै सम्बोधन गर्नुपर्छ, ता कि बाँकी दस्तावेजका साथ अघि बढ्न सकियोस् ।
नेपालमा अमेरिकाका तीन प्राथमिकता 
संयुक्त राज्य अमेरिकाका नेपालमा तीन लक्ष्यहरू छन् । मलाई लाग्छ नेपालका जनताहरूको रुचि भएको क्षेत्रमा हाम्रो संलग्नता राम्रो छ । नेपालको लोकतन्त्र र लोकतान्त्रिक रूपान्तरणमा सहयोग गर्ने विषयमा हामीले अलिकति कुरा गरिसक्यौँ  । दोस्रो कुरा, हाम्रो ध्यान अर्थतन्त्रमा छ आर्थिक विकासद्वारा गरिबी निवारण गर्ने कुरामा । मलाई लाग्छ,राजनीतिक मुद्दाहरूको सम्बोधन हुँदै गर्दा, स्थायित्व वृद्धि हुँदै गर्दा आर्थिक मुद्दाहरूलाई पनि उही समयमा सम्बोधन गर्नु अति महत्त्वपूर्ण छ । प्रत्यक्ष वैदेशिक लगानीलाई आकर्षित गर्नका लागि अनुकूल वातावरण बनाउनु जरुरी छ । नेपालमै मानिसहरूको जीवनयापनका लागि आयआर्जन दिलाउने रोजगारी सिर्जना गर्नका लागि, अति विपन्नतामा बाँचिरहेकाहरूलाई आफ्नो अवस्थामा सुधार गरी जीवन उज्ज्वल बनाउन सहयोग गर्नका लागि, शिक्षा र जनस्वास्थ्यका विषयमा ध्यान दिनका लागि यस्तो लगानी भित्रिनु आवश्यक छ । यी ठूलठूला चुनौती हुन् भन्ने कुरा म स्वीकार्छु । तर मलाई लाग्छ, नेपाल भविष्यमा समृद्ध बन्ने हो भने केही राजनीतिक परिवर्तनहरू भन्दा पनि माथि उठेर एउटा एकीकृत आर्थिक दूरदृष्टि बनाउनु अति महत्त्वपूर्ण छ ।
नेपालीबाट प्रभवित छु 
फेरि पनि, म हामीले भेटेका धेरै मानिसहरूबाट प्रभावित भएकी छु । त्यसै गरी देशभरि नै भेटिएका उद्यमीहरूबाट समेत म प्रभावित भएकी छु । मुस्ताङका दुर्गम भागदेखि लिएर मैले भरखरै भ्रमण गरेको इलामसम्म मैले उहाँहरूलाई भेटेकी छु । उहाँहरूसँग निकै राम्रा विचार छन् भन्ने मेरो मूल्याङ्कन छ । उहाँहरूसँग राम्रो उत्प्रेरणा छ । उहाँहरूसँग आफू वरिपरिका मानिसहरूलाई जम्मा गरेर आफ्नो उद्यममा लगानी गराउने क्षमता छ ।
तर उहाँहरूलाई चुनौती छ किनभने उहाँहरूसँग सहयोगको लागि राम्रो सञ्जाफल छैन । नियम, कानुनहरू उहाँहरूलाई सहयोग गर्ने ठाउँमा छैनन् । फेरि पनि यस्तो एकीकृत आर्थिक दूरदृष्टिको अभाव हुँदा खास गरी निर्यातसम्बन्धी व्यवसायमा संलग्न मानिसहरूका लागि चुनौती छ । यी कुराहरू हासिल गर्न त्यति कठिन पनि छैन । यसका लागि केवल ध्यान र दिगो राजनीतिक इच्छाशक्ति चाहिन्छ । मलाई लाग्छ, वातावरण बदल्न सकेमा नेपालीहरूको प्राकृतिक उद्यमशीलता साँच्चै फस्टाउने थियो ।
राजदूतका काम धेरै छन् 
मेरा कर्मचारीहरूलाई सोध्नुभयो भने अति धेरै काम छ भन्नेछन् । हाम्रो दूतावासमा निकै राम्रो टिम छ । हामी लोकतन्त्र र आर्थिक विकाससँग सम्बन्धित उद्देश्यहरूमा केन्द्रित छौँ । त्यसै गरी प्रकोप जोखिम व्यवस्थापन र न्यूनीकरणमा पनि केन्द्रित छौँ, जुन हामीलाई हाम्रो राम्रो साझेदारी छ र हामी साँच्चै योगदान गर्न सक्छौँ जस्तो लागेको अर्को क्षेत्र हो । त्यसकारण मेरो ध्यान विकास कार्यमा मात्र केन्द्रित नभई हाम्रो राजनीतिक कार्यमा समेत केन्द्रित छ । हाम्रो दौत्य सम्बन्धलाई कसरी मजबुत बनाउने भन्नेतिर पनि हामी केन्द्रित छौँ  । त्यसैगरी हाम्रो सम्बन्ध भित्रको व्यक्ति व्यक्ति बीचको जुन पक्ष छ, त्यसमा पनि ध्यान दिनुपर्छ । नेपालबाट धेरै फुलब्राइटरहरू अध्ययनका लागि संयुक्त राज्य अमेरिका जान्छन् । त्यसैगरी अरु धेरै नेपालीहरू छन्, जो अन्य फेलोशिप अन्तर्गत वा आफ्नै खर्चमा पढ्नका लागि अमेरिका जान्छन् । त्यसैले त्यस्ता सम्बन्धहरू पनि छन् । हाम्रा क्रियाकलापहरू व्यापक छन् । र ती सबैको रेखदेख गर्ने र मार्गदर्शन प्रदान गर्ने जिम्मेवारी मरै काँधमाथि छ । यो मेरो सौभाग्य हो, मलाई मेरो अत्यन्त सक्षम टोलीको सहारा मिलेको छ ।
मःमः र पनीर मन पर्छ 
नेपालमा हुँदा मःमः नखाने त कुरै भएन । कुनैकुनै मःमः चाहिँ मलाई साह्रै मन पर्यो  । सबैले आआफ्नै तरिकाले बनाउँछन् । मःमः खाँदा एकदम रमाइलो भएको छ । मलाई पनिर पनि एकदम मन पर्छ । यति धेरै साकाहारी भएको ठाउँमा पनिरको कमी हुने कुरा पनि भएन । त्यस कारण म भोकै बस्नु परेको चाहिँ छैन ।
राजदूतको जीवन सधैँ ब्यस्त 
कार्यालय जाने दिन म प्रायस् बिहान साढे पाँच बजे उठ्छु । यति चाँडै उठिएन भने सबै काम गर्नै भ्याउँदिन । बिहान बिहान कुकुर डुलाउनु पर्यो , अलिकति एक्सरसाइज पनि गर्नु पर्यो , अनि अफिस जानु पर्योर । मेरो जीवनको कुनै पनि एक दिन ठ्याक्कै  यस्तो हुन्छ भनेर भन्न त गाह्रो छ, तर साधारणतया म बैठकहरूमा जान्छु, हामीले अहिले गरेको जस्तो अन्तरक्रियामा भाग लिन्छु, कहिलेकाहीँ आफ्नो टोलीसँग काठमाडौँ बाहिर भ्रमण गर्छु । कहिलेकाहीँ साँझ पनि कार्यक्रम हुन्छन् । त्यहाँ पनि जानुपर्छ । कूटनीतिज्ञको दिन धेरै नै लामो भए जस्तो लाग्छ ।
सुन्नुहोस् अमेरिकी राजदुत अलेना बी टेप्लिट्ससँग गरिएको कुराकानीको अडियो
