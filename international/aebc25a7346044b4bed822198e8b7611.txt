बिहारले काम गर्न छोडे दिल्लीमा हलचलः नितिश कुमार

चैत ६ – ‘बिहारका मानिसले एक दिन काम गर्न बन्द गरे भने दिल्लीमा हलचल मच्चिन्छ ।’ यो कुरा हो भारतको बिहारका मुख्यमन्त्री नितिश कुमारको । बिहार राज्य स्थापनाको १०० वर्ष पुगेको उपलक्ष्यमा सोमबार दिल्लीमा भएको कार्यक्रममा उहाँले बिहारका नागरिकले दिल्लीको अर्थ व्यवस्थामा ठूलो योगदान पुर्‍याएको दावी गर्नु भयो । 

 

उहाँले बिहारको अर्थ व्यवस्थामा सुधार हुँदै गएपछि पंजाब र महाराष्ट्रमा काम गर्ने बिहारीको संख्यामा कमी आएको बताउनुभयो । मुख्यमन्त्री नितिशकुमारले दिल्लीको जनसंख्याको २० प्रतिशत बिहारका मानिसले ओगटेको पनि बताउनुभयो ।

 

बिहारका मानिसलाई बिहारी भनेर आलोचना गर्नु भन्दा सम्पत्ति भनेर माया गर्नुपर्ने उहाँको तर्क छ । नितिश कुमार मुख्यमन्त्री बनेपछि बिहारको अर्थव्यवस्थामा निकै सुधार आएको छ ।
