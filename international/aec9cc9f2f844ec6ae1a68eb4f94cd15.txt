बेपत्ता जहाजको यात्रुका परिवारलाई क्षतिपुर्ति दिन शुरु

जेठ ३० – बेपत्ता मलेसियन जहाजका यात्रुका परिवारलाई प्रारम्भिक क्षतिपूर्ति रकम वितरण शुरु गरिएको छ ।
अहिलेसम्म ६ मलेसियाली र एक चिनीयाँ परिवारलाई ५० हजार डलर दिइएको मलेसियाका उपविदेशमन्त्री हमजाह जैनुद्दिनले जानकारी दिनुभएको छ ।
उहाँले ४० चिनियाँ परिवारको क्षतिपूर्ति दावीका विषयमा छानबिन भइरहेको बताउनुभयो । बेपत्ता २ सय ३९ यात्रुका परिवारले अन्तर्राष्ट्रिय नागरिक उड्डयन संगठनको नियम अनुसार १ लाख ७५ हजार डलरसम्म क्षतिपूर्तिको दावी गर्न सक्नेछन् । मार्च ८ तारिखमा मलेसियाको क्वालालम्पुरबाट चीनको बेइजिङका लागि उडेको जहाज अहिलेसम्म भेटिएको छैन ।
मलेसियाका उपविदेशमन्त्री जैनुद्दिनले बेपत्ता बिमान भेटिए वा भेटिन नसक्ने घोषणा गरिसकेपछि मात्रै क्षतिपूर्ति रकमको पूर्ण भुक्तानी गरिने बताउनुभयो । मलेसियाली बिमानको विमा गर्ने जर्मन कम्पनीले यात्रुका परिवारलाई रकम भुक्तानी गरेको हो ।
धेरैजसो यात्रुका आफन्तले मलेसिया सरकारले जहाजको खोजीमा तदारुकता नदेखाएको भन्दै आलोचना गर्दै आएका छन् । उनीहरुले जहाजको सूचना दिन र खोजी गर्न प्रेरित गर्ने उद्देश्यले ५० लाख डलर संकलन गर्न अभियान चलाएका छन् ।
