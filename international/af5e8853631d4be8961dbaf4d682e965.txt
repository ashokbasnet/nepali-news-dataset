बिद्रोहीको प्रतिकार नगर्ने सैनिकलाई कारबाहीको चेतावनी

जेठ २९ – इराकी प्रधानमन्त्री नुरी अल मलिकीले विद्रोही संगठनको प्रतिकार नगर्ने सुरक्षाकर्मीलाई कारवाही गर्ने चेतावनी दिनुभएको छ ।
मोसुल र तिकरिट शहरमा इस्लामिक विद्रोहीले कब्जा जमाएपछि विद्रोही विरुद्ध लड्न आह्वान गर्दै उहाँले विद्रोही लडाकुको प्रतिकार गर्दै नगर्ने वा सामान्य प्रयास गर्ने सुरक्षाकर्मीमाथि कारवाही गरिने बताउनुभएको हो ।
इस्लामिक लडाकु संगठन आइएसआइएसले मंगलबार मोसुल र बुधबार तिकरित शहरमा कब्जा जमाएका छन् । लडाकुले आक्रमण गरेपछि धेरैजसो सुरक्षाकर्मी भागेको खबर सार्वजनिक भएपछि प्रधानमन्त्री मलिकीले आक्रोश व्यक्त गर्नुभएको हो ।
सुरक्षाकर्मीलाई पछि हट्न वा कुनै प्रतिक्रिया नजनाउन आदेश दिनेमाथि कुनै दोष नलगाउने तर आफ्नो जिम्मेवारी पूरा नगर्नेलाई सजायँ दिने उहाँको चेतावनी छ । प्रधानमन्त्री मलिकीले निनेभेह प्रान्तका बासिन्दालाई सरकार उनीहरुको साथमा रहेको आश्वस्त तुल्याउँदै विद्रोही विरुद्धको संघर्षमा हात नउठाउन आग्रह पनि गर्नुभएको छ ।
उहाँले आतंकवादीलाई हटाउनका लागि सशस्त्र सुरक्षाबललाई पुनः संगठित गर्ने प्रतिबद्धता जनाउनुभएको छ । लडाकूले मोसुलमा टर्कीका कुटनीतिज्ञ सहित ४९ जनालाई कब्जामा लिएका छन् ।
