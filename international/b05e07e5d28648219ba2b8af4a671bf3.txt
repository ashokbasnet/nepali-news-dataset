अमेरिका र पाकिस्तानको वार्ता स्थगित

जेठ ३० – अमेरिकाले अफगानिस्तानमा कार्यरत नेटो सेनाका लागि आपूर्ति मार्ग खोल्ने विषयमा पाकिस्तानसंग भईरहेको वार्ता स्थगित गरेको छ । वार्ताका लागि पाकिस्तानमा रहेका केही अमेरिकी अधिकारीहरुले इस्लामावाद छोडिसकेका छन् भने केही छिटै फर्किने अमेरिकी रक्षा मन्त्रालयले जनाएको छ ।

 

अमेरिकी रक्षा मन्त्रालयका प्रवक्ताले छोटो समयका लागि वार्ता स्थगित गरिएको स्पष्ट पारेका छन् । पाकिस्तानले भने वार्ता जारी नै रहेको दावी गरेको छ । गएको नोभेम्बरमा नेटो सेनाको आक्रमणमा २४ जना पाकिस्तानी सेना मारिएपछि पाकिस्तानले बन्द गरिदिएको आपूर्ति मार्ग खुलाउने विषयमा पाकिस्तान र अमेरिकाबीच लामो समयदेखि वार्ता भईरहेको छ ।

नेटो सेनाको गल्तीका लागि अमेरिकाले औपचारिक रुपमा माफी माग्नुपर्ने, पाकिस्तानको बाटो प्रयोग गर्ने सैनिक ट्रकका लागि प्रति ट्रक ५ हजार डलर दिनुपर्ने पाकिस्तानी मागमा सहमति हुन सकेको छैन ।

पाकिस्तानले लामो समय बाटो बन्द गरिदिएपछि नयाँ बाटो प्रयोगका लागि अमेरिकाले तीनवटा मध्य एशियाली देशहरुसंग सम्झौता गरिसकेको छ ।
