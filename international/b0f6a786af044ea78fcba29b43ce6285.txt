अपहरित सबै सकुशल रिहा, अपहरणकारीलाई आत्मसमर्पणपछि हिरासतमा लिइयो

अपडेटविमानमा यात्रा गरिरहेका अपहरणकारीले आत्मसमर्पण गरेपछि उनीहरुलाई हिरासतमा लिइएको माल्टाका प्रधानमन्त्री जोसेफ मस्कटले ट्वीटमार्फत् जानकारी गराएका छन् ।

विमानमा ८२ जना पुरुष र २८ जना महिला यात्री थिए भने सातजना चालकदलका सदस्य रहेका थिए । रासस/एएफपी

अपहरित विमानबाट १११ यात्री सकुशल रिहा, यस्तो छ अपहरणकारीको माग (अपडेटअघिको समाचार)

काठमाडौं, पुस ८ । अपहरण गरी युरोपेलीमुलुक माल्टामा जबर्जस्ती अवतरण गराइएको लिबियाको अफ्रिकिया एअरवेजको ए ३२० आन्तरिक विमानमा सवार १११ जना यात्रीहरु सकुशल रिहा भएका छन् ।

शुक्रबार विमानमा सवार हाते ग्रीनेड बोकेका अपहरणकारीले विमानमा सवार ८२ पुरुष, २८ महिला र एउटा बच्चा तथा ७ जना चालकदलका सदस्य रहेको विमानलाई अपहरण गरेका थिए ।

माल्टाका प्रधानमन्त्री जोसेफ मस्कटले अपहरणकारीले यात्रीलाई रिहा गरी चालकदलका सदस्यलाई भने नछाडेको जनाएका छन् ।

अपहरित विमान लिबियाको सेबाबाट त्रिपोली जाँदै थियो ।

अपहरणकारीले सन् २०११ मा सत्ताच्यूत गरिएका लिबियाका तानाशाह मुअम्मर गद्दाफीका छोरालाई छाड्नुपर्ने अडान राखेका छन् ।

यस्तै, उनीहरुले माल्टामै आफूहरुलाई राजनीतिक शरण दिन पनि माल्टा सरकारसँग माग गरेका छन् ।

अपहरणकारीहरु ‘अल फताह अल गदिदा’ समूहका रहेको पनि जनाइएको छ ।

लिबिया सरकारले उनीहरुका मागकाबारेमा अहिलेसम्म केही सम्बोधन गरेको छैन । (एजेन्सी)
