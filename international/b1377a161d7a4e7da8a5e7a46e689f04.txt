पेरिस आक्रमणमा सहयोग गर्ने थप दुई जनाको खोजी

मंसिर १९ – फ्रान्स र बेल्जियमका प्रहरीले पेरिस आक्रमणमा संलग्न फरार अभियुक्त सालेह अब्देसलमलाई सहयोग गर्ने दुई जनाको खोजी गरिरहेका छन् । अब्देसलमलाई सहयोगमा गरेका यी दुई व्यक्ति फरार रहेको र उनीहरु निकै खतरनाक रहेको प्रहरीले जनाएको छ ।
दुवै जनासँग हतियार रहेको फ्रान्स र बेल्जियमका प्रहरीले बताएका छन् । गएको नोभेक्बर १३ मा पेरिसमा आक्रमण भएका बेला अब्देसलम शहरमा नै थिए । यसअघि सेप्टेम्बरमा अब्देशलमलाई हंगेरी र अस्ट्रियाको सीमा रोकिएको थियो । त्यसबेला उनीसँग अरु दुई जनापनि भएको र ती दुई जनाले नै अब्देसलमलाई सहयोग गरेको प्रहरीले जनाएको छ । यी सहयोगीलाई पक्राउ गर्न सकिए अब्देसलमलाई पक्राउ गर्न सजिलो हुने प्रहरीले जनाएको छ ।
फरार अभियुक्तको खोजीमा सहयोग गरिदिन प्रहरीले सबैसँग आग्रह पनि गरेको छ । पेरिस आक्रमणमा एक सय ३० जनाको ज्यान गएको थियो । आक्रमणको जिम्मेवारी बिद्रोही संगठन इस्लामिक स्टेट आइएसले लिएको थियो ।
– एजेन्सीको सहयोगमा
