पाकिस्तानमा पूर्व राष्ट्रपति मुसर्रफमाथि जुत्ता प्रहार

चैत १६ - पाकिस्तानका पूर्व राष्ट्रपति एवम् सैनिक शासक परवेज मुसर्रफलाई पाकिस्तानको कराँचीस्थित एक अदालतमा पाकिस्तानी वकिलले जुत्ताले हानेका छन् ।

हत्या, षड्यन्त्र र न्यायाधीसलाई निलम्बन गरेको भनि लागेको आरोपमा तोकिएको धरौटीको समय बढाउनको लागि मुसर्रफ कराँचीको सिन्ध उच्च अदालतमा पुग्नु भएको थियो ।

उहाँ अदालतमा पुग्ने बेलामा त्यही रहेका करिब २० वकिलले ‘यी तानाशाह हुन यिनलाई झुण्ड्याउन पर्छ’ भन्ने नारावाजी गरेका थिए । नारावाजी गरिरहेका मध्ये एकले मुसर्रफलाई जुत्ता प्रहार गरेका हुन् । ती वकिलले हानेको जुत्ताले मुफर्रफलाई भने लागेको थिएन ।

उहाँलाई जुत्ता प्रहार गर्ने ती वकिललाई प्रहरीले पक्राउ गरेको छ ।

यसअघि पनि मुसर्रफलाई स्वदेश फर्किएमा र निर्वाचनमा सहभागी भएमा उहाँको हत्या गर्ने धम्की तालिवानीहरुले दिएका थिए ।

मुसर्रफले सन् १९९९ रक्तपात बिहीन तरिकाले सैनिक कूबाट शासन सत्ता हत्याउनु भएको थियो ।

सन् २००८ को अगष्ट महिनामा असिफ अलि जरदारी राष्ट्रपति पदमा निवार्चित भएपछि उहाँले शासन सत्ता छा्ड्नु परेको थियो । त्यसपछि उहाँले पाँचवर्षदेखि निर्वासन जीवन बिताइरहनु भएको थियो ।

निर्वासनमा रहेको ६९ वर्षिय मुसर्रफ पाकिस्तानमा आगामी मे ११ मा हुन लागेको आम निर्वाचनमा भाग लिने उद्देश्यले गत आइतवार मात्र स्वदेश फर्किनु भएको हो ।

- एजेन्सीको सहयोगमा
