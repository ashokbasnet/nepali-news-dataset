अष्ट्रेलियामा भएको चुनावमा सत्तारुढ दल पराजित

भदौ २२ - अस्ट्रेलियामा भएको आम चुनावमा सत्तारुढ लेवर पार्टी पराजित भएको छ । विपक्षी नेता टोनी एब्बोटको लिबरल नेशनल गठबन्धन चुनावमा विजयी भएको छ ।
दुई तिहाइ मतको गणना सकिदाँसम्म विपक्षी पार्टीले सरकार गठनका लागि आवश्यक बहुमत पाइसकेको अन्तर्राष्ट्रिय संचार माध्यमले जनाएका छन् । यससँगै लिबरल पार्टीका नेटा टोनी एब्बोट नयाँ प्रधानमन्त्री बन्ने निश्चित भएको छ ।
वर्तमान प्रधानमन्त्री केभिन रुढले पनि आफ्नो हार स्वीकार्नु भएको छ । उहाँले एब्बोटलाई टेलिफोन मार्फत बधाई दिँदै आगामी कार्यकालका लागि शुभकामना समेत दिएको बीबीसीले जनाएको छ ।
एब्बोटले आफ्नो गठबन्धन विजयी भएपछि खुसी व्यक्त गर्दै अर्थ व्यवस्था, आप्रवासन नीति तथा कार्बन कर जस्ता राष्ट्रिय मुद्धा सम्बोधन गर्न सक्षम र विश्वसनीय सरकार गठन गर्ने प्रतिबद्धता जनाउनुभयो ।
सन् १९९४ देखि संसदको सदस्य रहेका एब्बोटले सन् २००३ मा स्वास्थ्यमन्त्रीको जिम्मेवारी समेत सम्हाल्नुभएको थियो । उहाँले सन् २००९ देखि लिबरल नेशनल गठबन्धनको नेतृत्व लिनुभएको थियो । एब्बोटका लागि आर्थिक सुधार तथा आप्रवासन नीति मुख्य चुनौती हुने विश्लेषकहरुले बताएका छन् ।
- एजेन्सीको सहयोगमा
