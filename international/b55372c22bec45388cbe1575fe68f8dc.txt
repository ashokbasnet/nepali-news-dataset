‘लिबियामा डुंगा दुर्घटनामा कम्तीमा ९० जनाको मृत्यु भएको आशंका’

‘आज बिहान भूमध्यसागरको लिबियाली क्षेत्रमा भएको डुंगा दुर्घटनामा कम्तीमा ९० जना समुद्रमा डुबेका प्रत्यक्षदर्शीले बताएका छन्’–अन्तर्राष्ट्रिय आप्रवासी संगठन (आइओएम)को एक विज्ञप्तिमा जनाइएको छ ।

दुई लिबियाली तथा ८ जना पाकिस्तानी नागरिक दुर्घटनास्थलबाट केही पर लिबियाली सामुद्रिक तटमा मृतावस्थामा भेटिएको विज्ञप्तिमा उल्लेख गरिएको छ ।

दुर्घटनामा परेका दुई यात्रीले पौडेर ज्यान जोगाउन सफल भएको छन् भने अर्को एकजनालाई माझीले उद्धार गरेका आइओएमले जनाएको छ ।

आइओएमले उक्त बाटो यात्राका लागि सुरक्षित नभएको पटक–पटक चेतावनी दिँदै आएपनि मध्य भूमध्यसागरीय बाटो नाम दिइएको यस क्षेत्र हुँदै युरोप जाने आप्रवासीको संख्यामा कमी आउन सकेको छैन ।

यो लिबियालाई इटालीसँग जोड्ने आप्रवासीले प्रयोग गर्ने अतिखतरनाक बाटोकारूपमा लिने गरिन्छ ।

सन् २०१८ को सुरुदेखि शुक्रबारको दुर्घटनापहिले नै यस क्षेत्रमा २१८ जना आप्रवासी शरणार्थीको मृत्यु भएको आइओएमले जनाएको छ ।

त्यसैगरी, टर्की र ग्रीस जोड्ने पूर्वी बाटो भएर युरोप पुग्ने शरणार्थीको संख्या एक हजार ८९ जना रहेको र सन् २०१८ मा कसैको मृत्यु भएको खबर नभएको आइओएमले जनाएको छ ।

पश्चिमी बाटो उत्तर अफ्रिका हुँदै स्पेन जानेक्रममा २८ जनाको मृत्यु भएको संयुक्त राष्ट्रसंघ आप्रवासी मामिला हेर्ने उक्त अन्तर्राष्ट्रिय निकायले जनाएको छ । रासस/एएफपी
