हङकङमा डुंगा ठोक्किदा ३६ जनाको ज्यान गयो

असोज १६ – हङकङमा दुई वटा यात्रुबाहक डुंगा आपसमा ठोक्किदा कम्तीमा ३६ जनाको ज्यान गएको छ । २८ जनाको घटनास्थलमै र अरु ८ जनाको उपचारका क्रममा ज्यान गएको बिबिसीले जनाएको छ । घाईते भएका १ सय भन्दा बढीको विभिन्न अस्पतालमा उपचार भइरहेको छ ।

 

८० जना भन्दा बढी हराइरहेका छन् । चन्द्रोत्सव र चीनको राष्ट्रिय दिवसका अवसरमा आयोजना भएका आतिशबाजी लगायतका कार्यक्रममा सहभागी हुन जान लागेका यात्रु बोकेका दुई डुंगा लाम्मा टापु नजिक दुर्घटनामा परेका अधिकारीहरुले बताएका छन् ।

ठोक्किने बित्तिकै एउटा डुंगा डुबेको थियो भने अर्को डुंगा क्षतिग्रस्त भएपनि किनारसम्म पुगेको थियो । दुर्घटनाको कारण खुल्न नसकेपनि आन्तरिक र बाह्य पर्यटकको भिडभाड र तिव्र गतिका कारण दुर्घटना भएको अनुमान गरिएको छ ।
