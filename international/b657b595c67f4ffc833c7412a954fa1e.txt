भारतमा अन्ना हजारेको भ्रष्टाचार विरोधी अनशन समाप्त

साउन १९ - भ्रष्टाचार विरुद्ध आमरण अनशनमा बसेका भारतीय सामाजिक कार्यकर्ता अन्ना हजारे सहितको टोलीले राजनीति गर्ने घोषणा सँगै अनशन समाप्त गरेको छ । सरकारले भ्रष्टाचार विरुद्ध जनलोकपाल विधेयक नल्याउने पक्का भएपछि अन्नाको टोली नौ दिनदेखिको अनशन समाप्त गरेको छ । अन्नाको टोलीले अब संसदबाट भ्रष्टाचार विरुद्ध आन्दोलन गर्ने भन्दै राजनीति गर्ने र सन् २०१४ को लोकसभा चुनावमा भाग लिने घोषणा पनि गरेको छ ।

 

अनशन समाप्त गर्दै भारतीय सामाजिक कार्यकर्ता अन्ना हजारले आफूले चुनाव नलड्ने तर अहिलेको भ्रष्ट राजनीतिक नेतृत्व  र सरकारको विकल्पमा राजनीतिक पार्टी बनाउने अभियानलाई सहयोग गर्ने घोषणा गर्नुभयो । उहाँले त्यसका लागि सन् २०१४ को संसदको चुनाव अघि डेढ वर्ष अहिलेको राजनीतिक नेतृत्वका विकल्पमा नयाँ देशभक्त शक्तिको पक्षमा नागरिकलाई जगाउने बताउनुभयो । आफ्नो दुई पटक हत्या गराउने प्रयास भएको भन्दै भ्रष्टाचार विरोधी आन्दोलन नरोकिने बताउनुभयो । अब राजनीति मार्फत व्यवस्था परिवर्त गर्न लड्ने उहाँको दावी छ ।

हजारेको टीमका सदस्य आनन्द केजरीवालले आन्दोलन नयाँ चरणमा प्रवेश गरेको भन्दै अब पुरै व्यवस्थालाई चुनौती दिने दावी गर्नुभयो । उहाँले नयाँ पार्टीको नाम सुझाउन नागरिकलाई अपील गर्दै देशभक्तहरुको आन्दोलनमा सहभागी भएर पार्टीमा आवद्ध हुन काँग्रेस र भाजपाका सदस्यहरुलाई आह्वान गर्नुभयो । भारतीय सेनाका पूर्व अध्यक्ष जनरल वीके सिंहले मुलुकको राजनीति दिशाहीन भएकोले राजनीतिमा लाग्नु पर्नेमा जोड दिनुभयो ।

दुई महिनाअघि मात्रै अवकाश लिएका सिंहले सरकार माथि हमला गर्दै मुलुकको अवस्था सन् १९७५ को जस्तै भएको टिप्पणी गर्नुभयो । यसैबीच सरकारले मनशुन सत्रमा जनलोकपाल विधेयक नल्याउने बताएको छ ।
