शक्तिशाली भूकम्पमा कम्तिमा १ सय ८० जनाको मृत्यु

साउन २८ – उत्तर–पश्चिमी ईरानमा गएका दुई वटा शक्तिशाली भूकम्पमा परि कम्तिमा १ सय ८० जनाको ज्यान गएको छ । १ हजार ३ सय भन्दा बढी घाईते भएका छन् । अमेरिकी जिओलोजिकल सर्भिसका अनुसार स्थानिय समय अनुसार हिजो बेलुका पाँच बजेतिर ६.४ र लगत्तै ६.३ रेक्टर स्केलको भूकम्प गएको थियो ।

 

तबरिज र अहर नगरको नजिक भुकम्प गएपनि सबैभन्दा बढी क्षति ग्रामिण क्षेत्रमा भएको अधिकारीहरुले बताएका छन् । भूकम्पले ६ वटा गाउँ ध्वस्त भएपछि हजारौं मानिसले आकस्मिक शिविर र खुला आकाश मूनि रात बिताएका छन् । अरु ६० गाउँमा पनि क्षति पुगेको छ । ती गाउँमा ज्यान गुमाउनेको संख्या अझ बढ्न सक्ने आशंका गरिएको छ ।

ईरानी रेडक्रिसेन्टका अनुसार भुकम्पका कारण घर छोड्न बाध्य १६ हजार जनालाई आपत्कालिन शिविरमा राखिएको छ । उद्धारकर्मीका अनुसार रातको समय र भूकम्पका कारण सन्चार सम्पर्क विच्छेद भएपछि राहत तथा उद्दारकार्य कठिन भएको छ । भत्किएका भवनमा मानिसहरु पुरिएको हुन सक्ने आशंकामा खोजी कुकुर सहितका ६६ वटा उद्धार टोली खटाईएको सरकारी समाचार संस्था ईर्नाले जनाएको छ ।

ईरानमा यसअघि सन् २००३ मा गएको शक्तिशाली भुकम्पमा परी २६ हजार २ सय ७१ जनाले ज्यान गुमाएका थिए भने ३० हजार भन्दा बढी घाईते भएका थिए ।
