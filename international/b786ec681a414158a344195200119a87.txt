वायु उर्जामा चिनियाँ लगानीमाथि अमेरिकाको रोक

असोज १३ – अमेरिकाले वायु उर्जा उत्पादनमा चिनियाँ कम्पनीले गर्न लागेको लगानीमा रोक लगाएको छ । राष्ट्रपति बाराक ओबामाले राष्ट्रिय सुरक्षाको कारण देखाउँदै चिनियाँ कम्पनीलाई काम गर्न रोक्ने निर्णय गर्नुभएको उहाँको कार्यालयले जनाएको छ ।

 

चिनियाँ कम्पनी राल्स कर्पले अमेरिकाको ओरेगन राज्यमा नौ सैनिक क्षेत्र नजिक वायु उर्जाका लागि टर्बाइन निर्माण गर्न चारवटा परियोजनाको स्वीकृति लिएको थियो । तर सैन्य आधार इलाका र प्रतिवन्धित हवाई क्षेत्र नजिक परियोजना सञ्चालन गर्दा राष्ट्रिय सुरक्षा खतरा उत्पन्न हुनसक्ने भन्दै चिनियाँ लगानी रोकिएको बिबिसीले जनाएको छ ।

अमेरिकाको वैदेशिक लगानी सम्बन्धि समितिले वायु टर्बाइन निर्माण गर्ने चिनियाँ कम्पनीको योजनाका कारण उत्पन्न हुनसक्ने खतरा न्यूनीकरणका लागि कुनै उपाय नभएको बताएको छ । अमेरिकाले कुनै पनि विदेशी लगानी रोकेको पछिल्लो २२ वर्षमा यो पहिलो पल्ट हो ।

अमेरिकी सेनाका अनुसार ओरेगान आधार इलाका सेनाले मानव रहित ड्रोन र अरु उपकरणको परीक्षण गर्ने क्षेत्रका रुपमा उपयोग गर्ने गरेको छ । त्यस क्षेत्रमा सैन्य विमान ६० मिटर भन्दा तल र ५ सय किलोमिटर प्रतिघण्टाका दरले उड्ने भएकाले वायु टर्बाइनले समस्या पार्ने अधिकारीहरुले बताएका छन् ।
