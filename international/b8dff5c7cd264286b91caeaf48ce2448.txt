बंगलादेशमा कट्टरपन्थी इस्लामिक नेतालाई मृत्युदण्डको फैसला

मंसिर २७ – बंगलादेशमा कट्टर पन्थी इस्लामिक नेता अशदुर बादर मुल्लाहलाई मृत्युदण्ड दिने बाटो खुलेको छ ।
सर्वोच्च अदालतले मृत्युदण्ड दिने अघिल्लो फैसला यथावत राखेपछि मुल्लाहलाई मृत्युदण्ड दिने पक्का भएको हो । मृत्युदण्डको सजायमाथि पुनर्विचार गर्न मुल्लाहले गरेको अपील सर्वोच्चले खारेज गरेको छ ।
सन् १९७१ मा स्वतन्त्रता संग्रामका बेला मानवताविरोधी अपराध गरेको भन्दै मुल्लाहलाई गएको मंगलबार फाँसी दिने तय भएको थियो । तर मुल्लाहले अदालतको फैसला अस्वीकार गर्दै पुनर्विचार गर्न अपील गर्नुभएको थियो ।
फाँसीको सजायँ दिने नयाँ मिति भने घोषणा गरिएको छैन । अदालतको यो निर्णयको विरोधमा मुल्लाहको पार्टी जमात ए इस्लामीले व्यापक प्रदर्शन गरिरहेको छ ।
उनका समर्थकले राजनैतिक रुपले प्रेरित भएर सरकारले यो निर्णय गरेको आरोप लगाउँदै आएका छन् । युद्ध अपराधकै मुद्धामा जमात ए इस्लामी पार्टीका धेरै शीर्ष नेता जेलमा छन् ।
