गोर्खाल्याण्ड माग्दै अनिश्चितकालीन दार्जिलिङ बन्द

साउन १९ – भारतमा दार्जिलिङमा छुट्टै गोर्खाल्याण्ड राज्यको माग गर्दै शुरु भएको आन्दोलनले उग्र रुप लिएको छ ।
दक्षिण भारतमा छुट्टै तेलंगाना राज्य निर्माणको घोषणा भएसंगै आफ्नो माग पनि सम्बोधन हुनुपर्ने भन्दै गोरखा जनमुक्ति मोर्चाले शनिबारदेखि अनिश्चितकालीन दार्जिलिङ बन्दको घोषणा गरेको छ ।  
मोर्चाले अनिश्चितकालीन बन्द आह्वान गरेपछि पर्यटक र त्यहाँका छात्रावासमा बस्दै आएका विद्यार्थीलाई दार्जिलिङ छोड्न भनिएको भारतीय सञ्चारमाध्यमले जनाएका छन् । मोर्चाले चिया बगान र दालचिनी उत्पादन क्षेत्रलाई भने बन्दको असर पर्न नदिने बताएको छ ।
दार्जिलिङको अर्थव्यवस्थाको मुख्य आधारनै चिया तथा दालचिनी उत्पादन र पर्यटन क्षेत्र हो । मोर्चाले सरकारसँग वार्ता गर्न एक टोली दिल्ली पठाएको र छुट्टै गोरखाल्याण्डको विषयमा टुंगो लगाएरै छाड्ने बताएको छ ।
दार्जिलिङमा आन्दोलन चर्किदै गएको छ भने पछिल्लो ३ दिनमा त्यहाँ १ जनाको ज्यान गएको छ भने २० भन्दा बढी घाइते भएका छन् । छुट्टै  तेलंगाना राज्य निर्माण गर्ने विषयमा विरोध जनाउँदै आन्ध्र र रायलसी क्षेत्रबाट राज्य सरकारमा रहेका १५ मन्त्रीले राजीनामा दिइसकेका छन् ।
