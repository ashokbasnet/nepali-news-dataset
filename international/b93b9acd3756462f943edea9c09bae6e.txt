हिंसा भड्काएकोमा १४ जना दोषी ठहर

माघ १८ – चीनमा हिंसा भड्काउन जिम्मेवार रहेको आरोपमा १४ जनालाई दोषी ठहर गरिएको  छ । 

गएको जुलाईमा क्विडोङ प्रान्तमा औद्योगिक फोहर निष्कासनका लागि पाईपलाईन निर्माण गर्ने योजनाको विरोधमा भएको प्रदर्शनका क्रममा सरकारी भवन र गाडीमा क्षति पुर्‍याएकोमा उनीहरुलाई दोषी ठहर गरिएको हो ।

उनीहरुमाथि राज्यको सम्पत्तिमा क्षति पुर्‍याउने गरी प्रदर्शन चर्काउन प्रदर्शनकारीलाई भड्काएको अभियोग लगाइएको छ । उनीहरुमाथि कस्तो सजायँ हुने भने तोक्न बाँकी रहेको चिनियाँ सन्चारमाध्यमले जनाएका छन् । प्रदर्शनकारीले कम्यूनिष्ट पार्टीका स्थानीय प्रमुख र मेयरलाई प्रदुषण विरोधी नारा लेखिएको टिसर्ट लगाउन दबाब दिंदै जर्बजस्ती शर्ट खोलिदिएका थिए ।

प्रदर्शनकारीको हिंसात्मक व्यवहारका कारण राज्यको सम्पत्तिको नोक्सानी भएको, प्रहरी अधिकारी घाइते भएको र  सार्वजनिक व्यवस्थाको गम्भीर उल्लंघन भएको ठहर गरिएको छ । जापानी पेपर निर्माता कम्पनीले कम्पनीबाट निस्कने फोहर व्यवस्थापन गर्ने गरी पाइपलाइनको योजना सार्वजनिक गरेपछि त्यसले समुद्री किनारा प्रदुषित बनाउन सक्ने भन्दै गएको जुलाईमा हजारौंले प्रदर्शन गरेका थिए । प्रदर्शनपछि पाईपलाईनको योजना स्थगित गरिएको छ ।
