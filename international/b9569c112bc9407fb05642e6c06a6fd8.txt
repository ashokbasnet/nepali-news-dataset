अमेरिकी आक्रमणको सिरियाली विद्रोहीद्वारा स्वागत, अझै गर्न आह्वान

अहिले भएको यो आक्रमण नै पर्याप्त नभएको भन्दै उनीहरुले अझ धेरै आक्रमण गर्न अमेरिकालाई आह्वान पनि गरेका छन् ।

सिरियाको मध्य भागमा भएको आक्रमण ६ वर्ष लामो द्वन्द्वको अवधिमा भएको पहिलो अमेरिकी आक्रमण हो ।

‘यो एउटा हवाई आक्रमणमात्रै पर्याप्त छैन, जनतालाई लक्षित गरेर यहाँ २६ ओटा हवाई आक्रमण भएको छ’–आर्मी अफ इस्लाम फ्याक्सनका प्रमुखमध्ये एक मोहम्मद अलौसले ट्वीटरमा लेखेका छन् ।

राष्ट्रपति बशर अल असदको शासनबाट सिरियाली जनतालाई मुक्त गर्न सम्पूर्ण विश्व लाग्नुपर्ने उनको भनाइ छ ।

अन्य विद्रोही समूहले पनि अमेरिकी आक्रमणको स्वागत गर्दै सिरियाली शासकविरुद्ध निरन्तर यस्तै हमला गर्न आह्वान गरेका छन् ।

सिरियाली शासकविरुद्ध क्रुद्ध हुनेक्रममा अमेरिकाले ५९ टोमाहक क्रुज मिसाइलले शुक्रबार आक्रमण गरेको छ ।

सिरियाली शासक बशर अल असद नेतृत्वको सरकारले रासायनिक हतियार प्रयोग गरी सर्वसाधारणविरुद्ध ज्यादती गरेपछि अमेरिकी राष्ट्रपति डोनाल्ड ट्रम्पको निर्देशनमा मिसाइल आक्रमण भएको हो । राष्ट्रपति ट्रम्पले न्यायका लागि आक्रमण गरिएको बताएका छन् ।

अमेरिकाले गत मंगलबार सिरियामा गरिएको रासायनिक आक्रमण गम्भीर भएको र यसको जवाफ त्यहीअनुसार नै दिनुपर्ने प्रस्ट पारेको थियो । सिरियाले भने अमेरिकी आक्रमणको भर्त्सना गरेको छ ।

आक्रमणमा परी अहिलेसम्म ६ जना सिरियाली सैनिक मारिएको सिरियाको सरकारी सेनाले दाबी गरेको छ ।

सिरियाको सरकारी टेलिभिजनले अमेरिकाको आक्रमणलाई ‘अमेरिकी उदन्डता’को संज्ञा दिएको छ । रासस/एएफपी
