हत्याका आरोपी सैनिकलाई इटलीले भारत नपठाउने

फागुन २९ – इटलीले हत्याको आरोपमा भारतमा मुद्दा खेपिरहेका आफ्ना दुई जना सैनिकलाई भारत नपठाइने जनाएको छ । 

उनीहरुमाथि आफ्नै देशमा मुद्दा चलाउने भन्दै इटलीको विदेश मन्त्रालयले यसबारेमा भारतलाई जानकारी गराइसकिएको जनाएको छ ।

भारतीय माझीको हत्या आरोप खेपिरहेका इटलीका सैनिक आम चुनावमा भोट हाल्नका लागि स्वदेश फर्किएका छन् । उनीहरुलाई गएको डिसेम्बरमा पनि क्रिसमस मनाउनका लागि भारतले स्वदेश फर्किने अनुमति दिएको थियो ।

लगत्तै भारत फर्किएका उनीहरुले ६ करोड रुपैयाँको बैङ्क ग्यारेन्टी दिने र दुई हप्तामा भारत फर्किने लिखित प्रतिबद्धता जनाएका थिए । तर इटलीले यो मुद्दा दुई देशबीचको कुटनीतिक मुद्दा भएको भन्दै त्यही अनुसारको समाधान खोज्नुपर्ने हुँदा आफ्ना सैनिक फिर्ता नहुने बताएको छ ।

इटलीले मृतक माझीका परिवारलाई एक/एक करोड रुपैयाँ क्षतिपूर्ति दिने सहमति गरिसकेको छ तर उसको पछिल्लो कदमले दुई देशबीचको कुटनीतिक विवाद अझ चर्किने सम्भावना बढेको छ । इटलीले घटना अन्तर्राष्ट्रिय समुद्री सीमामा भएको र भारतीय अदालतको कार्यक्षेत्र बाहिर रहेको भन्दै भारतले अन्तर्राष्ट्रिय कानूनको उल्लंघन गरेको आरोप लगाउँदै आएको छ ।
