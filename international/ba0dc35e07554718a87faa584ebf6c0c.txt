जापानमा फेरि गयो शक्तिशाली भूकम्प, ७ जनाको मृत्यु, सय बढी घाइते

काठमाडौं, वैशाख ४ । जापानको दक्षिणी क्षेत्रमा अर्को शक्तिशाली भूकम्प गएको छ ।नेपाली समयअनुसार शुक्रबार राति राति ९ बजेर १० मिनेट जाँदा जापानको दक्षिणी क्युशु आइल्यान्डको कुमामोटो सहर केन्द्रबिन्दू भएर ७.३ म्याग्निच्यूडको भूकम्प गएको जापानी सरकारी टेलिभिजन ‘एनएचके’ले जनाएको छ ।भूकम्पका कारण अहिलेसम्म कम्तिमा साताजनाको मृत्यु पुष्टि भएको र एक सय बढी घाइते भएका अन्तर्राष्ट्रिय समाचारमाध्यमले जनाएका छन् ।यसअघि विहीबार यही ठाउँ नै केन्द्रबिन्दू भएर ६.४ म्याग्निच्यूडको भूकम्प जाँदा ९ जनाको मृत्यु भएको थियो ।शुक्रबार रातिको भूकम्पपछि बाँध भत्किएकाले गाउँलेलाई सुरक्षित स्थानमा लगिएको छ । भूकम्पलगतै सुनामी आउने चेतावनी दिइएपनि पछि चेतावनी फिर्ता लिइएको छ ।यो भूकम्प अघिल्लो दिन गएकोभन्दा ठूलो भएको र यसले धेरै क्षेत्रमा असर पारेको त्यहाँका सरकारी अधिकारीहरुले बताएका छन् ।भूकम्पका कारण एउटा सार्वजनिक भवन भत्किएको र एउटा अस्पताल असुरक्षित भएका कारण खाली गराइएको छ । भूकम्पपछि धेरै मानिस बाहिर सडकमा बसेका छन् ।कम्तीमा ६० जना मानिस एक पुरानो भवनमा थुनिएको र उनीहरुलाई सुरक्षित निकाल्ने प्रयास भइरहेको जनाइएको छ । (एजेन्सी)
