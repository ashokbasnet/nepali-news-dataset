समुद्रमा फसेका आप्रवासीबीच खानेकुराको विषयमा झगडा : एकसय जनाको ज्यान गयो

जेठ ४ –समुद्रमा फसेका आप्रवासीहरुबीच खानेकुराको विषयमा झगडा हुँदा झण्डै एकसय जनाको ज्यान गएको बिबिसीले जनाएको छ । खानेकुराको अभावका कारण आप्रवासीबीच झगडा परेको हो । तर झगडामा एक सयजनाको ज्यान गएको बारे आधिकारिक पुष्टि भने हुन बाँकी छ । म्यानमारका रोहिंग्या मुसलमान, सरकारले आफूलाई नागरिकको दर्जा नदिएपछि म्यानमार छोडेर जाँदै गर्दा फसेका थिए ।
समुद्रमा फसेका ७ सय जना आप्रवासीलाई केही समयअघि इन्डोनेसियामा उद्धार गरिएको थियो । फस्नेमा म्यानमार र बंगलादेशका नागरिक छन् । उनीहरु दक्षिण एशियाली समुद्रको सिमामा रहेका  तर झर्नका लागि कहिँ कतै अनुमति नपाएका अनुमान गरिएको बिबिसीले जनाएको छ ।
बिबिसीका अनुसार यी आप्रवासी २ महिनादेखि समुद्रमा यात्रा गरिरहेका छन् । कति आप्रवासीलाई खाना र पानीको अभावले कुपोषण समेत भएको छ । म्यान्मार सरकारले आप्रवासीका समस्या समाधान गर्न आफू जिम्मेवार नभएको बताईसकेको छ ।
