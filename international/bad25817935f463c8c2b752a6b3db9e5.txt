भारतमा धर्म परिवर्तन विरुद्ध कडा कानुन पारित

असार २७ – भारतको मध्यप्रदेश सरकारले धर्मपरिवर्तन गर्ने र गराउनेलाई कडा कानुनी कारबाहीको व्यवस्था सहितको कानुनको विधेयक पारित गरेको छ ।
मध्यप्रदेश विधानसभाबाट पारित संसोधित विधेयक अनुसार जबर्जस्ती धर्म परिवर्तनका लागि जरिवाना रकम १० गुणासम्म र जेल सजायँ एक वर्ष बाट बढाएर चार वर्ष पुर्‍याइएको छ ।
यसबाहेक धर्म परिवर्तन गराउनुभन्दा अगाडि जिल्ला न्यायाधीशको अनुमति लिनु पनि अनिवार्य गरिएको छ ।
प्रलोभनमा या जर्बजस्ती धर्म परिवर्तन गराउनेलाई तीन वर्षको जेल सजायँ र पचास लाख रुपैयाँ जरिवाना तथा महिला, अनुसूचित जाति, जनजातिको हकमा जेल सजायँको अवधि ४ वर्ष र जरिवाना एक लाख रुपैयाँ तोकिएको छ ।
यस्तै जिल्ला न्यायालयबाट लिखित अनुमति नलिइ धर्म परिवर्तन गर्न या गराउन चाहनेलाई एक वर्ष जेल र एक हजार रुपैयाँ जरिवाना गरिने प्रावधान राखिएको छ ।
मध्य प्रदेश सरकारले सन् २००६ मा पनि धर्मपरिवर्तन विरोधी विधेयकमा संसोधन गरेपनि राष्ट्रपतिको स्वीकृति नपाएपछि त्यत्तिकै थन्किएको थियो ।
इसाई समुदायले व्यक्तिको धार्मिक स्वतन्त्रता हनन गर्न खोजेको र अल्पसंख्य समुदायमाथि दमन गर्न खोजिएको भन्दै कानूनमा गर्न लागिएको संसोधनको विरोध गरेको छ ।
– एजेन्सीको सहयोगमा
