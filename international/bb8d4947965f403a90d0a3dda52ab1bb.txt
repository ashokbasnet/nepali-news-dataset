क्युबाले ३ हजार बन्दी रिहा गर्ने

पुष ९ – क्युबा सरकारले तीन हजार बन्दीलाई रिहा गर्ने भएको छ । क्युबाको सर्वोच्च प्रशासक संस्था काउन्सिल अफ स्टेट्सले बन्दीका परिवार तथा धार्मिक संस्थाहरुको आग्रहपछि बन्दी रिहा गर्न लागिएको जनाएको छ । 

 

क्युबाका राष्ट्रपति राहुल क्यास्ट्रोले बन्दीका परिवार तथा धार्मिक संस्थाहरुको आग्रहपछि ठुलो संख्यामा बन्दीहरु रिहा गर्न लागेको बताएको बीबीसीले लेखेको छ । रिहा हुनेहरुमा अधिकांश बिरामी, वृद्धवृद्धा तथा महिलाहरु रहेको अधिकारीहरुको भनाई छ । क्युबा सरकारले गथासिघ्र बन्दी रिहा गर्न शुरु गर्ने बताइएपनि यकिन समय भने तोकिएको छैन । 

 

क्युबाका राष्ट्रपति क्यास्ट्रोले विभिन्न २५ वटा देशका ८६ जना बन्दीहरुलाई रिहा गर्न लागेको बताएको अन्तर्राष्ट्रिय सञ्चार माध्यमहरुले जनाएका छन् । कम्युनिष्ट मुलुक क्युबामा ठूलो संख्यामा राजनीतिक बन्दी छन् । - एजेन्सी
