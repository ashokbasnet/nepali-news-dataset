क्यान्सर अन्त्य गर्ने राष्ट्रपति बन्ने बिडेनको चाहना

जेठ २५ – अमेरिकी उपराष्ट्रपति जो बिडेनले क्यान्सरको उपचारलाई इबोला संक्रमण नियन्त्रणका लागि दिइएको जस्तै प्राथमिकता दिनुपर्ने बताउनुभएको छ ।
उपचार सम्भव भएको क्यान्सरबाट मानिसको ज्यान जोगाउनका लागि विश्वका रहेक क्षेत्रबाट इबोला नियन्त्रणका लागि दिइएको जस्तै प्राथमिकता र सक्रियता चाहिने उहाँको भनाई छ । अमेरिकन सोसाइटी अफ क्लिनिकल अनकोलोजीको वार्षिक बैठकमा उपराष्ट्रपति बिडेनले वैज्ञानिकले क्यान्सर उपचारको क्षेत्रमा गरेको उपलब्धी महत्वपूर्ण रहेको बताउनुभयो । तर त्यसको परीक्षणमा हुने गरेको अवरोधको भने उहाँले विरोध गर्नुभयो ।
इबोलालाई परास्त गर्न सकिन्छ भने क्यान्सरलाई पनि सकिने तर त्यसका लागि सबैको एकीकृत प्रयासको खाँचो रहेकोमा उहाँले जोड दिनुभयो । गएको जनवरीमा अमेरिकी राष्ट्रपति बाराक ओबामाले क्यान्सर उपचारका लागि सुरु भएको मुनसट कार्यक्रमका लागि एक अर्ब अमेरिकी डलर छुट्याउनुभएको थियो ।
उपराष्ट्रपति बिडेनले मुनसट कार्यक्रमको नेतृत्व गरिरहनु भएको छ । उहाँले आफू क्यान्सर अन्त्य गर्ने राष्ट्रपति बन्न चाहेको बताउनुभयो । गएको वर्ष मश्तिष्क क्यान्सरका कारण ४६ वर्षका छोरा गुमाउनुभएका बिडेनका लागि क्यान्सर विरुद्धको अभियान व्यक्तिगत अभियान पनि हो ।
– एजेन्सीको सहयोगमा
