​उड्नै लागेको जहाजका को–पाइलट रक्सीले मातेपछि...

चैत ११ – उड्नुभन्दा केही समय अगाडि एक पोर्चुगाली विमानका को–पाइलटले रक्सी पिएर यात्रुलाई अलपत्र पारे ।
ककपिट जाँच गर्दा को–पाइलटले रक्सी पिएको भेटिएपछि उड्नै लागेको पोर्चूगलको एक जहाजको हवाइयात्रा जर्मनीमा रोकिएको थियो । शुक्रबार बेलुका जर्मनीको स्टटगार्टमा पोर्चूगलको जहाजको ककपिटमा जाँच गर्दा को–पाइलटले रक्सी पिएको पाइएको हो । रक्सी पिएको पाइएपछि उनलाई प्रहरीले नियन्त्रणमा लिएको थियो ।

प्रहरीले आफ्नो वक्तव्यमा को–पाइलटले धेरै मात्रामा रक्सी पिएको जनाएको छ । एयरपोर्टका एक अधिकारीले पाइलट धर्मराएर हिँडेको देखेपछि उनीविरुद्ध उजुरी गरेका थिए । जर्मनीको स्टुटगार्टको एक अदालतले को–पाइलटको लाइसेन्स खारेज गरेको छ भने उनीसँग १० हजार यूरो धरौटी मागिएको छ । पोर्चूगालिया एयरलाइन्सको टीपी ५२३ उडान  नम्बरको त्यो जहाज स्टटगार्टबाट पोर्चुगलको राजधानी लिस्बनका लागि छुट्नै लागेका थियो ।
तर, जहाजका को–पाइलटले रक्सी पिएको भेटिएपछि उडान रद्द भएको थियो । उडान रद्द भएपछि त्यस जहाजमा रहेका १०६ जना यात्रु अलपत्र परेका थिए । जहाजका १०६ यात्रुहरुलाई एयरलाइन्सले केही समयपछि होटेलमा बस्ने व्यवस्था मिलाएको थियो ।
एअरलाइन्सले त्यस घटनाको छानविन गरी आवश्यक कारवाही गर्ने जनाएको छ । एअरलाइन्सले यात्रुमाथि भएको असुविधाप्रति क्षमा मागेको छ । त्यस एअरलाइन्सले जर्मनीबाट हुने आफ्ना नियमित उडान सोमबारबाट मात्रै सुरु गर्न जनाएको छ ।

घटनापछि एयरलान्सको ट्वीट गर्दै यात्रुमाथि भएको असुविधाप्रति क्षमा प्रकट गरेको थियो ।
–डेली मेलबाट
