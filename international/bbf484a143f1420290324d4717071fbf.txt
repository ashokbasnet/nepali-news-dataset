१५ मिनेटमै नतिजा थाहा हुने इबोलाको द्रूत परीक्षण विधि स्वीकृत

फागुन ९ – इबोला परीक्षणका लागि द्रूत रगत परीक्षण विधिलाई विश्व स्वास्थ्य संगठन डब्लु एच ओले स्वीकृति दिएको छ । अमेरिकी कम्पनी कर्जेनिक्सले विकास गरेको द्रूत रगत परीक्षण विधिलाई प्रयोगमा ल्याउन डब्लु एच ओले स्वीकृति दिएको बिबिसीले जनाएको छ ।
पश्चिम अफ्रिकामा गरिएको परीक्षणमा यसले ९२ प्रतिशत नतिजा दिएको थियो ।  योे परिक्षण विधिले पुरानो रगत परिक्षण विधिभन्दा छिट्टै नतिजा दिने र इबोला संक्रमित छिट्टै पत्ता लगाउन तथा उनीहरुलाई उपचारका लागि व्यवस्था मिलाउन सजिलो हुनेछ ।
पुरानो परिक्षण विधिबाट इबोला संक्रमण भए नभएको थाहा पाउन १२ घण्टादेखि २४ घण्टा लाग्ने गरेकोमा द्रूत विधिबाट १५ मिनेटमै नतिजा थाहा पाउन सकिन्छ । साथै बिजुली नभएको ठाउँमा पनि सजिलै प्रयोग गर्न सकिने भएकाले अस्थायी शिविरमा निकै सहयोग पुग्ने स्वास्थ्यकर्मीले बताएका छन् ।
इबोला भाइरसका कारण अहिलेसम्म ९ हजार ३ सय ८० जनाको ज्यान गइसकेको र २३ हजारभन्दा बढी संक्रमित भएको डब्लु एच ओले जनाएको छ ।
