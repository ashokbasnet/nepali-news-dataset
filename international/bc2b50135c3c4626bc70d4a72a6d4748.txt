म्यानमारमा राजनीतिक बन्दी सहित साढे ६ सय बन्दीको रिहाई प्रक्रिया शुरु

पुष २९ – म्यानमार सरकारले साढे ६ सय भन्दा बढी बन्दीको रिहाई प्रक्रिया शुरु गरेको छ । शान्ति स्थापनाका लागि प्रमुख विद्रोही संगठनसँग सम्झौता गरे लगत्तै राष्ट्रपतिले बिहीबार गरेको घोषणा अनुसार बन्दीको रिहाई शुरु गरिएको हो । 

 

शुक्रबार बिहानदेखि शुरु रिहाई अन्तर्गत ६ सय ५१ बन्दी मुक्त हुने सरकारी सञ्चारमाध्यमले जनाएको छ । रिहा हुनेमा सन् २००४ देखि नजरबन्दमा रहेका पूर्व प्रधानमन्त्री खिन न्यून, सरकार विरुद्ध प्रदर्शनका क्रममा पक्राउ परेका शीर्ष नेता, पत्रकार तथा जातिय समुहका नेताहरु समेत रहेका छन् । 

 

म्यानमारकी प्रजातन्त्रवादी नेतृ आङ्ग सान सुकीले बन्दी रिहाई प्रक्रिया प्रजातन्त्र पुनस्र्थापनाका लागि सकारात्मक संकेत भएको प्रतिक्रिया दिनुभएको छ । सन् २०१० देखि सत्ता सम्हालेको नयाँ सरकारले प्रजातन्त्र पुनस्र्थापनाको दिशामा सुधारात्मक कदम चाल्दै राजनीतिक लगायतका बन्दीको रिहाई शुरु गरेको छ । प्रजातन्त्रवादी नेतृ सुकीको रिहाईलाई सरकारको सबैभन्दा महत्वपूर्ण कदमका रुपमा लिईएको छ । 

 

दातृ निकायहरुले भने म्यानमार सरकारका पछिल्लो कदमको स्वागत गर्दै सहयोग सुचारु गर्न सक्ने संकेत गरेका अन्तर्राष्ट्रिय सन्चारमाध्यमले जनाएका छन् । - एजेन्सीको सहयोगमा
