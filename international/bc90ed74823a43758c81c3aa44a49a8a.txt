अरब लिगका विदेश मन्त्रीले गरे इरानको निन्दा

पुस २७ – अरब लिगका विदेश मन्त्रीले इरानको निन्दा गरेका छन् । केही दिन अघि इरानको राजधानी तेहरानमा रहेको साउदी अरबको दूतावासमा भएको आक्रमणको विषयमा अरब लिगका विदेशमन्त्रीले इरानको निन्दा गरेका हुन् ।
साउदी दूतावासमा भएको आक्रमण बारे छलफल गर्न इजिप्टको राजधानी कायरोमा बसेको अरब लिगका विदेशमन्त्रीको आपतकालिन बैठकले घटनाको निन्दा गरेको हो । अरब लिगका विदेश मन्त्रीले इरानका अधिकारीले साउदी दूतावासमा सुरक्षा दिन नसकेको आरोप लगाएका छन् । लेबनान बाहेक लिगका अधिकांश देशले इरानको विरोध गरिएको प्रस्तावको पक्षमा मत दिएका छन् ।
साउदी अरबले शिया धर्म गुरु निम्र अल निम्रलाई मृत्युदण्डको सजाय दिएपछि इरानमा त्यसको विरोधमा प्रर्दशन भएको थियो । प्रदर्शनकारीले तेहरानमा रहेको साउदी दूतावासमा आगजनी गरेका थिए । त्यसपछि साउदी अरबले इरानसँगको कुटनीतिक सम्बन्ध तोडेको थियो भने सिधा हवाई सेवा पनि बन्द गरेको थियो । 
– एजेन्सीको सहयोगमा
