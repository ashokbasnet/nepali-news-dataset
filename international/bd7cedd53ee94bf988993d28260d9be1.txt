अमेरिकामा महिला सेनामाथि दुर्व्यवहार हुने गरेको तथ्य सार्वजनिक

मंसिर १ – अमेरिकामा सेनाको प्रशिक्षण केन्द्रमा रहेका महिला सेनामाथि दुर्व्यवहार हुने गरेको तथ्य सार्वजनिक भएको छ । प्रशिक्षणमा रहेका धेरै महिलामाथि यौन दुव्यर्वहार हुने गरेको अन्तराष्ट्रिय सञ्चार माध्यमले जनाएका छन् ।

 

अमेरिकाको टेक्सासमा रहेको सैन्य अड्डामा ५० जना महिला सेना उत्पीडनको शिकार भएका छन् । यौन दुर्व्यवहारमा परेका ४८ जनाको पहिचान भईसकेको छ । लेकल्याण्ड वायुसेना अड्डामा कम्तिमा पनि २३ जना सैन्य पशिक्षक यौनदुराचारमा संलग्न भएको पाईएको छ ।  

यौन दुर्व्यवहार गर्ने एक जना सैन्य प्रशिक्षकलाई दोषी ठहर गरिएको छ । दोषी ठहर भएका प्रशिक्षकलाई २० वर्षको जेल सजाय सुनाईएको छ । सजाय पाएका ती प्रशिक्षकले १० जना महिला सेनामाथि यौन दुर्व्यवहार गरेको अधिकारीहरुले बताएका छन् ।

उनीमाथि बलात्कार र अरु विभिन्न आरोप लागेको छ । अधिकारीका अनुसार रक्षा मन्त्रालयले उत्पीडनमा परेकाहरुका बारेमा अनुसन्धान सुरु गरे पनि धेरै महिलाहरुले आफ्नो भविष्यलाई हेरेर दुर्व्यवहारका बारेमा खुल्ने गरेका छैन ।

घटनाको छनबिन समितिको नेतृत्व गरेका हवाई शिक्षा एंव प्रशिक्षणका प्रमुख जनरल एडवर्ड राइसले महिला सेनामाथि हुने दुराचार आफुहरुलाई सह्य नहुने बताउनु भएको छ ।

यौन दुव्यर्वहारको आरोप लागेकाहरुमाथि छानबिन हुने र उनीहरुको अदालतमा बयान लिने उहाँले बताउनुभयो ।
