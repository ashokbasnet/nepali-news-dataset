चीनमा मधुमेहका विरामीको संख्या बढ्दो

भदौ १९ – चीनमा मधुमेह रोगका बिरामीको संख्या तीव्र गतिमा वृद्धि भइरहेको एक अध्ययनले देखाएको छ ।
अमेरिकी अनुसन्धानकर्ताले गरेको अध्ययनमा हरेक १० मध्ये एक जना चिनियाँ यूवामा मधुमेह हुने गरेको र यसबारे बिरामीलाई समेत थाहा नहुने उल्लेख छ ।
अनुसन्धानकर्ताले मधुमेहका रोगीको संख्या डरलाग्दो रुपले वृद्धि भइरहेको भन्दै यसले भविष्यमा मुटुसम्बन्धी रोग, हृदयघात तथा मृगौलाका रोगीको संख्या समेत बढ्न सक्ने चेतावनी दिएका छन् ।
अध्ययनकर्ताले सन् २०१० मा झण्डै १ लाख जनामाथि अनुसन्धान गरेर निकालेको निष्कर्ष अनुसार चीनमा कुल युवाको १२ प्रतिशत अर्थात झण्डै १ सय १४ मिलियन जनसंख्या मधुमेह रोगबाट पीडित रहेको र झण्डै ५ सय मिलियन युवा मधुमेहको उच्च जोखिममा रहेका छन् ।
यस्तै त्यहाँ मधुमेह हुने पुरुषको संख्या कुल जनसंख्याको १२ दशमलव १ प्रतिशत र महिलाको संख्या ११ प्रतिशत रहेको छ ।
उमेर बढेसँगै मधुमेह हुने संभावना पनि बढ्दै जाने र पुरुषमा ५० वर्षभन्दा कम उमेरमै र महिलामा ६० वर्षभन्दा माथिको उमेरमा  मधुमेह रोग देखिने गरेको अध्ययनमा उल्लेख छ । यस्तै शहरी क्षेत्रमा बसोबास गर्ने साथै आधुनिक जीवनशैली अपनाउनेमा मधुमेहको उच्च जोखिम रहेको पनि अनुसन्धानकर्ताले बताएका छन् ।  
 - एजेन्सीको सहयोगमा
