काबुल आक्रमणमा १४ नेपालीको मृत्युः प्रधानमन्त्री ओलीद्धारा घटनाको निन्दा, मोदीको श्रद्धाञ्जलि

काठमाडौं, असार ६ । अफगानिस्तानको राजधानी काबुलमा आतंकवादी संगठन तालिबानले गराएको आत्मघाती बम विस्फोटमा १४ जना मारिएका छन् ।सोमबार बिहान मिनिबसमाथि बम विस्फोट गराउँदा मारिने सबै १४ जना नेपाली रहेको अफगानिस्तान गृह मन्त्रालयले जनाएको छ ।ती सबै साब्रे सेक्युरिटी कम्पनीमा काम गर्ने गर्दथे । ९ जना घाइतेमा पाँचजना नेपाली र चारजना अफगानिस्तानी रहेको त्यहाँका गृहमन्त्रीलाई उद्धृत गर्दै अन्तर्राष्ट्रिय समाचार संस्थाहरुले जनाएका छन् । उनीहरु सबै क्यानेडियन दूतावासमा सुरक्षार्थ खटाइएका थिए ।जलालावादस्थित क्याम्पमा जाँदै गर्दा गराइएको घटनाको जिम्मेवारी तालिबानले लिएको हो ।सुरक्षा गार्ड चढेको दुईमध्ये एक गाडी निस्केपछि अर्कोमा आक्रमण गरेको बताइएको छ ।यसैबीच, प्रधानमन्त्री केपी शर्मा ओलीले अफगानिस्तानको काबुलमा भएको बम विस्फोटमा मृत्यु भएकाप्रति श्रद्धाञ्जलि व्यक्त गरेका छन् ।घटनाले आफू स्तब्ध भएको प्रधानमन्त्री ओलीले ट्वीटमार्फत् जनाएका छन् ।ओलीले आक्रमणमा परी घाइते भएकाहरुको शीघ्र स्वास्थ्यलाभको कामना गर्दै ‘आततायी काबुल घटनाको नेपाल सरकार घोर निन्दा गर्दछ’–भनेका छन् ।यस्तै, काबुलमा गराइएको उक्त आत्मघाती आक्रमणमा नेपाली मारिएकोप्रति भारतीय प्रधानमन्त्री नरेन्द्र मोदीले चासो व्यक्त गर्दै नेपाललाई आवश्यक सहयोग गर्ने बताएका छन् ।भारतीय प्रधानमन्त्री मोदीले ट्वीटरमार्फत् उक्त आत्मघाती आक्रमणको भत्सर्ना गर्दै घटनामा मारिनेप्रति श्रद्धाञ्जलि व्यक्त गरेका छन् ।यस्तै, उपप्रधान एवं परराष्ट्रमन्त्री कमल थापाले पनि उक्त आतंकवादी आक्रमणको कडा निन्दा गरेका छन् ।
