बिद्रोही संगठन अल नसुरा फ्रन्टका बरिष्ठ नेता मारिए

भदौ २४ – सिरियाको बिद्रोही संगठन अल नसुरा फ्रन्टका बरिष्ठ नेताको एलिप्पो शहर नजिकैको हवाइ हमलामा ज्यान गएको सञ्चार माध्यमले जनाएका छन् ।  अल नसुराका नेता जवता फते अल सामले ट्वीटरमार्फत कमान्डर अबु ओमर सकराबको एलिप्पो शहर नजिकैको हवाइ हमलामा ज्यान गएको बताएका छन् ।  तर कुन देशका सैन्य शक्तिले हमला गरेको भन्ने खुलाइएको छैन ।  अल नसुरा फ्रन्टले गएको जुलाईको अन्तिममा आफ्नो नाम परिवर्तन गरेको थियो । पहिला यो समूह अल कायदासँग रहेको थियो । रसिया र अमेरिकाले सिरिया विद्रोहीमाथि हवाइ हमला गर्दै आएका छन् । एक स्रोतलाई उदृत गर्दै रोयटर्सले भनेको छ, अबु ओमर सकराब र अन्य विद्रोहीहरुलाई एलिप्पो शहर नजिकैको कफर नाहा गाउँमा लक्षित गरी हवाइ हमला गरेको थियो । यो हमलामा अन्य विद्रोही गु्रपका बरिष्ठ नेता पनि मारिएको हुन सक्ने रोयटर्सले उल्लेख गरेको छ । आइएससँग मिलेर सिरियामा अल कायदाले आतंकवादी गतिविधि गर्दै आएको छ ।
