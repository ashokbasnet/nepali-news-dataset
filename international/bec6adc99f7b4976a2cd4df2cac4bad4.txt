यमनमा सेना र बिद्रोहीबीचको भिडन्तमा ६८ जनाको मृत्यु

पुस ५ – यमनमा  सरकारी सेना र हुथी बिद्रोहीबीच भएको झडपमा ६८ जनाको ज्यान गएको छ । साउदी अरबको सीमा नजिक उत्तर पश्चिमी यमनमा भएको पछिल्लो भिडन्तमा सरकारी सेना र बिद्रोही गरी कम्तिमा ६८ जनाको ज्यान गएको छ । 
हारद शहरमा सरकारी सेना र हुथी बिद्रोहीबीच झडप भएको हो । हुथी बिद्रोहीको नियन्त्रणमा रहेको हारद शहर केही दिन अघि मात्रै सरकारी सेनाले आफ्नो नियन्त्रणमा लिएको थियो । सरकारी सेनाले आफ्ना २८ जना सैनिकको ज्यान गएको जनाएको छ । यस्तै हुथी बिद्रोहीले आफ्ना ४० जना लडाकु मारिएको जनाएको छ । 
संयुक्त राष्ट्रसंघको पहलमा स्वीजरल्याण्डमा गएको मंगलबारदेखि यमन सरकार र हुथी बिद्रोहीबीच वार्ता भइरहेका बेला भिडन्त भएको हो । शनिबार भएको भिडन्तमा ५० जना बिद्रोही लडाकु तथा ४० जना सरकार समर्थित सेना घाइते भएको जनाइएको छ । साउदी अरब नेतृत्वको गठबन्ध सेनाको सहयोगमा यमनको सरकारी सेनाले हुथी बिद्रोही विरुद्ध कारवाही अभियान चलाउँदै आएको छ । 
हुथी बिद्रोही तथा सरकारी पक्षका प्रतिनिधि स्वीजरल्याण्डमा हिंसा रोकी शान्ति स्थापनाको पहल स्वरुप वार्ता गरिरहेका छ । यसका लागि दुई पक्षबीच एक हप्ताका लागि युद्ध विराम पनि भएको थियो । तर भिडन्त भने रोकिएको छैन । 
बिद्रोहीले यमन तथा साउदी अरब नेतृत्वको गठबन्धन सेनाले सहमतिको उल्लंघन गरी आक्रमण गरिरहेको आरोप लगाएका छन् । साउदी सेनाले गएको मार्चमा हुथी बिद्रोहीले राजधानी सनामा नियन्त्रण कायम गरेपछि सरकारी सेनालाई सहयोगमा गर्दै आएको छ । त्यसयता पाँच हजार सात सय भन्दा धेरैको ज्यान गइसकेको छ । 
– एजेन्सीको सहयोगमा
