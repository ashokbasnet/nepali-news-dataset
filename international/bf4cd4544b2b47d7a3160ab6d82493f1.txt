टर्कीलाई इराकको ४८ घण्टे अल्टिमेटम

मंसिर २१ – इराकले मोसुल शहरमा रहेका सेना फिर्ता लैजान टर्कीलाई ४८ घण्टे अल्टिमेटम दिएको छ । ४८ घण्टा भित्र उत्तरी शहर मोसुलमा रहेका सेना टर्कीले फिर्ता नलगे टर्की विरुद्ध संयुक्त राष्ट्रसंघमा जाने इराकले चेतावनी दिएको छ ।
इराकका प्रधानमन्त्री हैदर अल अवादीले एक वक्तव्य जारी गरेर टर्कीले ४८ घण्टा भित्र सेना फिर्ता नलगे राष्ट्रसंघको सुरक्षा परिषदमा उजुरी दिने चेतावनी दिनुभएको हो । टर्कीले आफूहरुसँग सहकार्य नगरी मोसुलमा सेना खटाएको इराकी सरकारले जनाएको छ । टर्कीको कार्यले राष्ट्रिय संप्रभुताको उल्लंघन भएको इराकले जनाएको छ । टर्कीले भने मोसुलमा आफ्ना सेना पूर्व सहमति अनुसार नै रहेको भन्दै बचाउ गरेको छ । मोसुल शहर गएको वर्षदेखि नै बिद्रोही संगठन इस्लामिक स्टेट आइएसको नियन्त्रणमा छ ।
टर्कीको सेनाले मोसुलमा रहेका कुर्द समुदायलाई सहयोग गर्दै आएको छ । इराकी सेनाले मोसुल शहरबाट आइएसलाई हटाउने प्रयास गरिरहेको छ ।
– एजेन्सीको सहयोगमा
