बेलायती महारानीको ताजमा जडित हिरा फिर्ता माग्दै पाकिस्तानमा मुद्दा

काठमाडौं, मंसिर १८ - वेलायती महारानीको ताजमा जडिन कोहिनुर हिरा फिर्ता गर्न माग गर्दै पाकिस्तानको लाहोर उच्च अदालतमा मुद्दा परेको छ ।अमुल्य मानिएको कोहिनुर हिरा फिर्ता गर्न भारतले पनि प्रयास गर्दै आएको छ । बेलायतको इष्ट इण्डिया कम्पनीले सन् १८४९ मा पञ्जावमाथि आधिपत्य जमाउँदै यो हिरा हात पारेको थियो  र कम्पनीले तत्कालै यसलाई वेलायत लगेको थियो । यसलाई सन् १८५२ मा वेलायतमा सार्वजनिक प्रदर्शनीमा राखिएको थियो । 
सन् १९४७ मा वेलायतको उपनिवेशबाट स्वतन्त्र भएको भारतले कोहिनुर हिरा आफ्नो सम्पत्ती भएकाले  फिर्ता पाउनु पर्ने माग भारतले गर्दै आएको छ । वेलायती प्रधानमन्त्री डेबिड क्यामरुनले सन् २०१० मा कोहिनुर हिरा भारतलाई फिर्ता नगर्ने घोषणा गर्नुभएको थियो । 
लाहोर उच्च अदालतमा मुद्दा दायर गर्ने जावेद इकबाल जाफरीले भने कोहिनुर हिरा पञ्जावको सम्पत्ती रहेको र अहिले पञ्जाव पाकिस्तानमा पर्ने भएकाले हिरामा पाकिस्तानको अधिकार रहेका दावी गर्नुभएको छ । तर लाहोर उच्च अदालतले यो मुद्दामा सुनुवाई गर्ने वा नगर्ने भन्ने बारेमा केहि निर्णय गरेको छैन । 
अहिले भारतको आन्ध्र प्रदेशमा पर्ने विनुकुण्डाको एक खानीबाट १३ औं शताब्दीमा यो हिरा निकालिएको थियो । खानीबाट निकाल्दा यो हिरा ७ सय ९८ क्यारेटको थियो । कोहिनुरा हिरा मुगल राजा, फारसी लडाकू, अफगान शासक हुँदै पञ्जावी महाराजाको स्वामित्वमा पुगेको अनुमान छ । सन् १८५२ मा वेलायती युवराज अलबर्टले यो हिरालाई १ सय ८६ क्यारेटमा काट्न लगाउँदै महारानीको ताजमा राख्न लगाएका थिए । 
- एजेन्सीको सहयोगमा
