अमेरिकामा अलकायदाले आक्रमण गर्न सक्ने खतरा, सुरक्षा व्यवस्था कडा

काठमाडौं, कात्तिक २० । अमेरिकी निर्वाचनको पूर्व सन्ध्यामा आतंकवादी आक्रमण हुन सक्ने खतरा औल्याइएको छ ।

आतंकवादी संगठन अलकायदाले निर्वाचन पूर्व आक्रमण गर्नसक्ने सूचना प्राप्त भएको र त्यसको आधिकारिकताबारे छानबिन भइरहेको अमेरिकी अधिकारीहरुले जनाएका छन् ।

न्यूयोर्क, टेक्सास र भर्जिनियामा सम्भावित आक्रमण हुनसक्ने बताइए पनि प्रहरीले भने निश्चित सूचना नरहेको टिप्पणी गरेको छ ।

निर्वाचनका मूख्य गतिविधि हुने दिनहरुमा हुनसक्ने सम्भावित घटनाबारे लगातार सूक्ष्म अध्ययनमा रहेको अधिकारीहरुले उल्लेख गरेका छन् ।

मूख्य शहरका विमानस्थल, सुरुङमार्ग र पुलहरुमा कडा सुरक्षा निगरानी गरिइएको अधिकारीहरुले जनाएका छन् ।

अमेरिकी मतदाताहरु आगामी मंगलबार नोभेम्बर ८ का दिन हिलारी क्लिन्टन र डोनाल्ड ट्रम्प मध्ये कसलाई मुलुकको आगामी राष्ट्रपति बनाउने भन्नेमा मत दिँदैछन् ।

दुबै उम्मेदवार निर्वाचन सकिने दिन भने न्यूयोर्कमै रहने छन् । दुबैले निर्वाचन अगाडीको अन्तिम प्रचार प्रसार तीब्र बनाइरहेका छन् भने प्रचार अभियान निकै आक्रामक र टिकाटिप्पणीयुक्त पनि भइरहेको छ ।

पछिल्ला मत सर्वेक्षणहरुमा दुबै उम्मेदवारबीच कडा प्रतिष्पर्धा देखिएको छ । सुरु सुरुमा ट्रम्पलाई निकै पछाडी छाड्दै अगाडी रहेकी क्लिन्टनको अवस्था इमेलकाण्डमा एफबीआईले फेरि जाँच थालेपछि खस्कँदै गएको छ ।

अहिले दुबै नेता पैतालीस पैतालीस प्रतिशतमा आएर अडिएको सर्वेक्षणहरुले जनाएको छ । त्यसैले दुई नेता मध्ये निर्वाचनमा कसले बाजी मार्लान् भन्ने कुनै निश्चित देखिएको छैन । (एजेन्सी)
