उत्तर कोरिया : अन्तरमहादेशीय ब्यालेस्टिक मिसाइ अमेरिकाका लागि कडा चेतावनी

साउन १४ – उत्तर कोरियाले आफूले गरेको अन्तरमहादेशीय ब्यालेस्टिक मिसाइल (आइसिबिएम) को सफल परीक्षण अमेरिकाका लागि कडा चेतावनी रहेको बताएको छ । उत्तर कोरियाले जापानको समुद्री क्षेत्र तर्फ लक्षित गरी शुक्रबार अन्तरमहादेशीय ब्यालेस्टिक मिसाइल परीक्षण गरेको हो । उत्तर कोरियाका नेता किम जोङ–उनले आइसिबिएमको सफल परीक्षणले समग्र अमेरिकामा आफूहरु मिसाइल आक्रमण गर्न सक्ने अवस्थामा पुगेको प्रमाणित गरेको बताएको त्यहाँको सरकारी समाचार संस्थाले जनाएको छ । उत्तर कोरियाले आइसिबिएम परीक्षणको पुष्टि गर्दै मिसाइल ४७ मिनेटसम्म उडेको र ३ हजार सात सय २४ किलो मिटर पर पुगेको दाबी गरेको छ । अमेरिकाका सबै मुख्य क्षेत्रमा आफूहरु मिसाइल आक्रमण गर्न सक्ने अवस्थामा पुगेको नेता किमले बताएको खबरमा दाबी गरिएको छ । तीन हप्ताअघि उत्तर कोरियाले पहिलो पटक अन्तरमहादेशीय ब्यालेस्टिक मिसाइल (आइसिबिएम) परीक्षण गरेको थियो । उत्तर कोरियाले आइसिबिएम परीक्षण गरेपछि त्यसको प्रतिक्रिया स्वरुप अमेरिका र दक्षिण कोरियाले सैन्य अभ्यास गरेका छन् । त्यसक्रममा जमिनबाट जमिनमा मार हान्न सकिने मिसाइलको प्रयोग गरिएको अमेरिकी सेनाले जनाएको छ ।
उत्तर कोरियाले अहिले परीक्षण गरेको आइबिसिएम तीन हप्ताअघि परीक्षण गरेको आइबिसिएम भन्दा बढी क्षमताको रहेको अमेरिकी रक्षा मन्त्रालय पेन्टागनले पनि जनाएको छ । उत्तर कोरियाले गरेको मिसाइल परीक्षणको संयुक्त राष्ट्रसंघ तथा अमेरिका, दक्षिण कोरिया, जापानसहितका देशले निन्दा गरेका छन् । उत्तर कोरियाले सन् २०१७ लागेपछि १४ पटक मिसाइल परीक्षण गरिसकेको छ ।
