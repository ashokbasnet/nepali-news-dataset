यमनको राजधानी नजिकै अलकायदाको कब्जा

माघ २ – यमनका सुरक्षा अधिकारीहरुले अलकायदा लडाकुहरुले राजधानी सनाको दक्षिणी शहर कब्जामा लिएको बताएका छन् । अलकायदा लडाकुले राजधानी सनाबाट एक सय माइल टाढा रहेको नगरमा सुरक्षा घेरा निर्माण गरेर बसेको उनीहरुले बताएका छन् । 

 

लडाकुले स्थानीय बासिन्दालाई घरबाट बाहिर निस्कन प्रतिवन्ध लगाएको यमनका सुरक्षा अधिकारीलाई उद्धृत गर्दै समाचार संस्था एपीले जनाएको छ । लडाकुहरु विभिन्न स्थानबाट एकत्रित भएको अधिकारीहरुले बताएका छन् । उनीहरुले स्थानीय कारागारबाट दुई सयभन्दा बढी कैदीहरुलाई पनि भगाएका छन् । कारागारबाट भगाइएकाहरुमध्ये धेरैजसो अलकायदा समर्थकहरु भएको एपीले लेखेको छ । 

 

लडाकुहरुको आक्रमणमा दुई जना सैनिकको ज्यान गएको सेनाले जनाएको छ । यमन सरकारले सुरक्षा निकायलाई सञ्चारमाध्यममा प्रतिक्रिया दिन कडा बन्देज लगाएको छ । –एजेन्सी
