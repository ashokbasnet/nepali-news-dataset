पाकिस्तानमा मुसर्रफको मुद्दामा आजदेखि सुनुवाई

पुस ९ – पाकिस्तानका पूर्व राष्ट्रपति परवेश मुसर्रफमाथि देशद्रोहको आरोपमा मंगलबारदेखि सुनुवाई शुरु हुँदैछ ।
इस्लामाबादको विशेष न्यायालयमा सुनुवाई हुनेछ । इस्लामाबाद उच्च अदालतले सैनिक अदालतमा मात्रै आफूमाथिको मुद्धाको सुनुवाई हुनुपर्ने मुसर्रफको याचना खारेज गरिदिएपछि विशेष अदालतमा मुद्धा चल्न लागेको हो ।
मुसर्रफका वकिलले सन् २००७ मा सेना प्रमुख भएका नाताले त्यतिबेलाको घटनाका लागि सैन्य अदालतलाई मात्रै मुद्धा चलाउने अधिकार प्राप्त भएको, विशेष अदालतको गठन संविधान सम्मत नरहेको र न्यायाधीश र वकिल नियुक्ति प्रक्रिया पनि वैधानिक नभएको भन्दै आपत्ति जनाएका थिए ।
तर उच्च अदालतले सबै याचना खारेज गरेको छ । सन् २००७ मा संविधान खारेज गरी संकटकाल घोषणा गरेको विषयमा मुसर्रफमाथि देशद्रोहको मुद्धा लगाइएको हो । पाकिस्तानका कुनै पनि पूर्व सैनिक शासक विरुद्ध देशद्रोहको मुद्धा चलाउन लागिएको यो पहिलो पल्ट हो ।
सन् २००८ मा राजीनामा दिएपछि स्वघोषित निर्वासनमा गएका मुसर्रफ आम चुनावमा सहभागी हुनका लागि गएको मार्चमा पाकिस्तान फर्कनुभएको हो । मुसर्रफले आफूमाथि लागेको सबै आरोप राजनीतिबाट प्रेरित रहेको बताउँदै आउनुभएको छ ।
