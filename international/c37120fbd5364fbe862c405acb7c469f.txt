सिरियाली वालवालिकामाथि अत्याचार : सेभ द चिल्ड्रेन

असोज ९ – बेलायती सहायता संस्था सेभ द चिल्ड्रेनले सिरियामा वालवालिकाले भोगेका समस्याबारे यकिन विवरण बाहिर ल्याउन संयुक्त राष्ट्रसंघको ध्यानाकर्षण गराएको छ । सिरियामा डेढ वर्षयता चलिरहेको सत्ता विरोधी संघर्षका क्रममा वालवालिकामाथि अत्याचार बढेको भन्दै संस्थाले यो विषयलाई राष्ट्रसंघले आफ्ना दस्तावेजमा बढी स्थान दिनुपर्नेमा जोड दिएको छ ।

 

सिरियाली शरणार्थी वालवालिकासंगको कुराकानी उद्धृत गर्दै प्रतिवेदन सार्वजनिक गरी सेभ द चिल्ड्रेनले हिंसाग्रस्त क्षेत्रमा स्थलगत उपस्थिति बढाउन राष्ट्रसंघसंग आग्रह गरेको छ । प्रतिवेदनमा सिरियाको डेरा लगायतका शहरमा वालवालिकाहरुलाई यातना दिईएको, हिरासतमा राखिएको र अपहरण गरिएको उल्लेख गरिएको छ ।

वालवालिकाप्रतिको व्यवहार पशुवत् र भयावह रहेको भन्दै संस्थाले वालवालिका विरुद्धको हिंसाको सही तस्बिर बाहिर ल्याउन र दोषीलाई कारवाहीको दायरामा ल्याउन हिंसा प्रभावित क्षेत्रमा उपस्थिती बढाउनु जरुरी रहेकोमा जोड दिएको छ ।
