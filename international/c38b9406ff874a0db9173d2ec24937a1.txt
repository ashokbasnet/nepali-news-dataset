सोमालियामा विस्थापितहरु हिंसाको शिकार

चैत १४ – अधिकारवादी संस्था ह्यूमन राईटस् वाचले सोमालियाका आन्तरिक विस्थापितहरु गम्भीर प्रकृतिका हिंसामा परेका जनाएको छ ।

प्रतिवेदन अनुसार राजधानी मोगादिसुका शिविरमा रहेका सोमाली महिलाहरु सशस्त्र समूह तथा सरकारी सैन्य फौजबाट यौन हिंसा र अरु दुर्व्यबहारको शिकार भएका छन् ।

खाद्यान्न अभाव र द्वन्द्वका कारण विस्थापित भएका महिलाहरु मोगादिसुका शिविरमै सामुहिक बलात्कारको शिकार भएका संस्थाको प्रतिवेदनमा उल्लेख छ । महिला र किशोरीहरुले बेइज्जत हुने, फेरि त्यस्ता घटना दोहोरिने, कुटिने या गिरफ्तार हुने डरले घटना लुकाउने गरेका संस्थाको दावी छ ।

कतिपय शिविरका व्यवस्थापकहरु नै लडाकुसंग मिलेर शिविरमा खाना र अरु सहायता रोक्ने गरेका छन् । प्रतिवेदनमा सरकारले समस्या समाधानका लागि प्रयास नगरेको, शिविरमा रहेकाहरुलाई कैदी जस्तै बनाइएको जनाइएको छ ।
