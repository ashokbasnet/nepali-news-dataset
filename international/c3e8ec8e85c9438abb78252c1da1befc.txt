योग गुरु रामदेव ६ घण्टासम्म बेलायती भन्सारको नियन्त्रणमा

असोज ५ – योग गुरु बाबा रामदेवलाई बेलायतको विमानस्थल भन्सार कार्यालयले ६ घण्टा नियन्त्रणमा लिएर छोडेको छ ।
बेलायतको हिथ्रो अन्तर्राष्ट्रिय विमानस्थलमा रामदेवलाई ६ घण्टा नियन्त्रणमा लिएर छाडिएको बेलायतका भन्सार अधिकारीहरुले पुष्टि गरेका छन् ।
रामदेवलाई नियन्त्रणमा लिएर भन्सार अधिकारीहरुले ‘भिजिटर भिसा’मा नभई व्यापारिक भिसामा आउनुको कारणबारे सोधेको अन्तर्राष्ट्रिय सञ्चारमाध्यमले जनाएका छन् । यस्तै रामदेवसँग रहेका केही औषधिको विषयमा पनि भन्सार अधिकारीहरुले प्रश्न उठाएको समाचारमा जनाइएको छ ।
रामदेवका प्रवक्ता एस के तेजरावालाले भने रामदेवले बोकेको औषधिको विषयमा प्रश्न उठाउनु आधारहीन भएको टिप्पणी गर्नुभएको छ ।
‘योग गुरु रामदेवलाई किन नियन्त्रणमा लिइएको भन्ने विषयमा अझै पनि प्रष्ट हुन सकेको छैन’, रामदेवका प्रवक्ता तेजरावालाले भन्नुभयो, ‘उहाँले व्यक्तिगत प्रयोजनका सामान भएका एउटा सानो झोला बाहेक केही पनि बोक्नु भएको थिएन । बेलायती अधिकारीहरुले उहाँलाई किन नियन्त्रणमा लिइएको हो भन्ने विषयमा जानकारी दिनुपर्छ ।’
रामदेव पतञ्जली योगपीठले आयोजना गरेको कार्यक्रममा सहभागी हुन लण्डन जानुभएको थियो । उहाँ स्वामी विवेकानन्दको १ सय २० औं जन्म जयन्तीमा सहभागी हुन आउँदो दुई हप्तासम्म लण्डनमै बस्ने कार्यक्रम छ ।
एजेन्सीको सहयोगमा
