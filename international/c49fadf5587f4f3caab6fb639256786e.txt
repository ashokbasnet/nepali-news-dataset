युद्धका बेला यौन हिंसा रोक्ने जी एटको प्रतिवद्धता

चैत ३० – औद्योगिक राष्ट्रको संगठन जी एटमा आबद्ध देशले युद्धका बेला हुने बलात्कारका घटना रोक्ने प्रतिबद्धता जनाएका छन् ।

बेलायतको लण्डनमा भइरहेको जी एटका विदेशमन्त्रीहरुको बैठकमा संघर्षग्रस्त क्षेत्रमा यौन हिंसा अन्त्यका लागि कदम उठाउने सहमति भएको हो ।

उनीहरुले युद्धका क्रममा यौन हिंसाको शिकार भएकाहरुलाई सहयोग, आउँदा दिनमा हुनसक्ने आक्रमण रोक्ने र दोषीलाई कारबाहीको भागीदार बनाउने प्रतिबद्धता जनाउँदै यसका लागि तीन करोड ५५ लाख डलर उपलब्ध गराउने प्रतिबद्धता जनाएका छन् ।

द्वन्द्वमा यौनहिंसा सम्बन्धि मामिला हेर्ने राष्ट्रसंघीय विशेष दुत जैनब हवा बंगुराले मानवताको अभिसापका रुपमा रहेको जघन्य अपराध अन्त्यको अवसर आएको भन्दै जी एट सदस्य राष्ट्रको प्रयासले असंख्य पीडितका लागि आशाको सञ्चार गर्ने विश्वास व्यक्त गर्नुभयो ।

द्वन्द्वसंग सम्बन्धित यौन हिंसाले व्यक्ति मात्रै नभई समुदायको शान्ति र सुरक्षा ध्वस्त पार्ने, युद्धपछिको मेलमिलापलाई झन् कठिन बनाउने र स्थायी शान्ति कायम गर्ने दिशामा बाधा उत्पन्न गराउने उहाँको भनाई छ ।

अहिलेसम्म पीडितको स्वास्थ्य अवस्था, मनोवैज्ञानिक सामाजिक, कानूनी र अरु सेवाहरुमा ध्यान केन्द्रित गरिएकोमा अब अपराधमा संलग्न हुने, निर्देशन दिने या यौन हिंसाका दोषीलाई माफी दिने ब्यक्तितर्फ पनि ध्यान केन्द्रित गर्नुपर्नेमा विशेष दूत बंगुराले जोड दिनुभयो ।
