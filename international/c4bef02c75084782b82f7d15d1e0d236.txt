स्रोतमाथि महिलाको पहुँच बढे दीर्घकालिन शान्ति स्थापना सुनिश्चित : राष्ट्रसंघ

कात्तिक २१ – संयुक्त राष्ट्रसंघले प्राकृतिक स्रोत साधनमा महिलाको पहुँच र नियन्त्रण दिन सके दीर्घकालिन शान्ति स्थापना सुनिश्चित हुन सक्ने बताएको छ ।
राष्ट्रसंघीय वातावरण कार्यक्रम युनेपले एक प्रतिवेदन सार्वजनिक गर्दै विशेष गरी द्वन्द्वग्रस्त क्षेत्रमा भूमि, पानी, जंगल र खनिजमा महिलाको पहुँच पुग्न सके दीर्घकालिन शान्तिको लक्ष्य हासिल गर्न सकिने बताएको हो ।
युनेपका कार्यकारी निर्देशक असिम स्टेनरले महिलाले शान्ति स्थापनाका प्रक्रियाका लागि प्राकृतिक साधनका प्रयोगकर्ता र व्यवस्थापकहरुको बाहुल्यता तयार गर्न सक्ने भएकाले उनीहरुको यो कामलाई राजनीतिक र आर्थिक तहमा रुपान्तरण गर्नुपर्नेमा जोड दिनुभयो ।
प्राकृतिक श्रोतमा महिला र पुरुषले पाउने लाभ समान र दिगो भएमात्रै शान्ति र विकासको लक्ष्य हासिल गर्न सकिने उहाँको भनाई छ । द्वन्द्व प्रभावित देशमा महिलाहरु नै पानी, खाना र उर्जा प्राप्तिका लागि प्राथमिक रुपमा जिम्मेवार हुने भएपनि उनीहरुलाई भूमिको स्वामित्व, प्राकृतिक श्रोतबाट हुने आम्दानी या त्यस्तो श्रोत व्यवस्थापनको निर्णय लिनबाट बञ्चित गरिएको युनेपको प्रतिवेदनमा उल्लेख छ ।
शान्ति स्थापनाका क्रममा हुने वार्ताहरुमा पनि महिलाका आवश्यकताहरुको सम्बोधन निकै दुर्लभ हुने संगठनको निष्कर्ष छ ।
महिलाहरुले द्वन्द्वका दुष्प्रभावलाई धेरै तरिकाबाट बहन गर्नुपर्ने, द्वन्द्वका बेला महिलाहरु परिवार र समुदायका एक्ला जिम्मेवार व्यक्ति हुने भएकाले उनीहरुको योगदानलाई शान्ति र पुनस्र्थापनामा महत्वपूर्ण रुपमा लिनुपर्नेमा संगठनको जोड छ ।
