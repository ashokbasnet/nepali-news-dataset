लस्कर ए तोइबाका बम विज्ञ पक्राउ

भदौ १ – आतंकवादी संगठन लस्कर ए तोइबाका बम विज्ञ अब्दुल करिम टुन्डा पक्राउ परेका छन् ।
दिल्ली प्रहरीको स्पेशल सेलले टुण्डालाई नेपाल भारत सीमा क्षेत्रबाट शुक्रबार राती पक्राउ गरेको भारतीय सञ्चारमाध्यमले जनाएका छन् ।
अन्डरवल्र्ड डन दाउद इब्राहिम र आतंकवादी संगठन जमात उद दावाका प्रमुख हाफिज सइदका निकट मानिने ७० वर्षका टुन्डाका विरुद्ध आतंकवाद सम्बन्धि ३३ मुद्दा दर्ता छन् । उनी नयाँदिल्ली, पानीपत, सोनीपत, लुधियाना, कानपुर र बनारसमा सन् १९९६ देखि सन् १९९८ सम्म भएका ४० वटा बम विष्फोटका मुख्य योजनाकार मानिन्छन् ।
टुण्डासहित २० जना भारतीय प्रहरीको सर्वाधीक खोजी सूचीमा छन् । सन् २००० पछि टुण्डा मारिएको भनिएपनि सन् २००५ मा लस्कर ए तोइबाका प्रमुख संयोजक अब्दुल रजाक मसुदले टुण्डा जिवितै रहेको बताएपछि प्रहरीले फेरि खोजी सुरु गरेको थियो ।
एजेन्सीको सहयोगमा
