रुसले सिरियामा मिसाइल तैनाथ गर्‍यो

असोज १९ – रुसले सिरियाका टारटुस तटमा रहेको नौसेनाको क्याम्पमा मिसाइल प्रणाली पठाएको छ । टारटुसमा एस–३०० हवाई सुरक्षा मिसाइल प्रणाली तैनाथ गरेको रुसको रक्षा मन्त्रालयले पुष्टि गरेको हो ।
नौसेनाको क्याम्पको हवाई सुरक्षाका लागि मिसाइल प्रणाली पठाएको रुसी रक्षा मन्त्रालयका प्रवक्ता इगोर कोनाशेन्कोवले बताउनुभयो । सिरियाको पश्चिमी क्षेत्रमा बढ्दै गएको तनावका बिच रुसले यस्तो कदम उठाएको हो । एस–३०० प्रणाली पूर्ण रुपले रक्षात्मक रहेको र यसबाट कुनै किसिमको खतरा नरहेको रुसले दाबी गरेको छ ।
अमेरिका र रुसबिच सिरियामा बिद्रोही विरुद्धको कारबाहीमा एक भएर लाग्ने सहमति भएको थियो । तर यो सहमति सोमबार अमेरिकाले भंग भएको घोषणा गरेको थियो । सिरियामा युद्धविराम लागु गर्ने विषयमा दुई देशबिच सहमति बनेको थियो । केही समय भित्र नै सहमति तोडिएको भन्दै दुवै देशले एकअर्कालाई आरोप लगाउँदै आएका छन् ।
रुसले सिरियाली राष्ट्रपतिको समर्थनमा त्यहाँ हवाई आक्रमण गर्दै आएको छ । यस्तै अमेरिकाले राष्ट्रपति असदको विपक्षमा रहेका समूहलाई सहयोग गर्दै आएको छ । यसले गर्दा सिरिया युद्ध त्यहाँको आन्तरिक भन्दा पनि अमेरिका र रुसबिचको तनावको विषय बनेको छ ।
