पाकिस्तानी तालिबान वार्ताका लागि तयार

काठमाडौ, असोज २४ – पाकिस्तानी तालिबानले सरकारसंग वार्ताका लागि तयार रहेको बताएको छ ।
तेहरिक ए तालिबानका प्रमुख हकिमुल्लाह महसुदले आफूहरु गम्भीर शान्ति वार्ताका लागि तयार भएपनि सरकारले अहिलेसम्म त्यसका लागि प्रयास नगरेको बताएका हुन् ।
उनले भनेका छन् ‘सरकारले औपचारिक टोली बनाई हामीसंग वार्तामा बस्नुपर्छ, त्यसपछि मात्रै हामीले हाम्रा शर्त हरु राख्नेछौं ।’ बिबिसीसंगको कुराकानीमा महसूदले सार्वजनिक ठाउँमा हालै भएका हिंसात्मक घटनामा आफूहरुको हात नभएको तर अमेरिका र उसका सहयोगीप्रति लक्षित आक्रमण भने नरोकिने बताएका छन् ।
उनले सरकारी वार्ताकारको सुरक्षाको ग्यारेन्टी पनि आफूले गर्ने बताएका छन् । आफूहरु युद्धविरामका लागि तयार भएपनि त्यसको विश्वसनीय वातावरणका लागि ड्रोन आक्रमण बन्द हुनुपर्ने उनको माग छ ।
महसूदले यसअघिका बार्ता असफल हुनुमा सरकार जिम्मेवार रहेको आरोप पनि लगाएका छन् । तेहरिक ए तालिबान अफगानिस्तानसंग जोडिएको आदिवासी इलाकामा सक्रिय छ ।
