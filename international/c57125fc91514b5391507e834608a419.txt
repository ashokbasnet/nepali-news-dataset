अश्लिल एमएमएस र ईमेल पठाउनेलाई सजायँ बढाइने

असोज २५ – भारतले महिलालाई बदनाम गर्ने गरी अश्लिल एमएमएस र ईमेल आदान प्रदान गर्ने काममा संलग्नलाई हुने जेल सजाय र जरिवानामा वृद्धि गर्ने गरी कानूनमा संशोधन गर्न लागेको छ ।

 

महिला तथा वालविकास मन्त्रालयले कानूनमा संशोधनको प्रस्ताव गरेपछि केन्द्रीय मन्त्रीमण्डलमा यसविषयमा बिहीबार छलफल हुने भएको छ । कानूनमा संशोधन गरिए अश्लिल एमएमएस र ईमेल आदान प्रदान गर्नेलाई हुने जरिवाना २ हजार रुपैयाँबाट बढाएर कम्तिमा ५० हजार देखि १ लाख रुपैंया भन्दा बढी पुर्‍याईने छ ।

यस्तै जेल सजायँ २ वर्ष देखि ३ वर्ष सम्म हुनेछ । ईलेक्ट्रोनिक सामाग्रीको दुरुपयोग सम्बन्धि विषयलाई लिएर २६ वर्षमा पहिलो पल्ट महिलाको अश्लिल प्रतिनिधीत्व निरोधक ऐनमा परिवर्तन गर्न लागिएको हो ।

ऐनले यसअघि छापा माध्यमको मुखपृष्ठमा, विज्ञापन, लेख र पेन्टिङमा महिलाको अश्लिल टिप्पणी या तस्वीर प्रकाशनमा रोक लगाएपनि संसोधन प्रस्तावमा प्रकाशन शब्दको परिभाषालाई परिवर्तन गरी छापा र विद्युतीय सन्चारमाध्यममा उपलब्ध हुने सामाग्रीलाई समेत समेट्ने प्रयास गरिएको भारतीय सन्चारमाध्यमले जनाएका छन् ।
