भारत : दुई महिनामा १३ वटा गैंडा मारिए

फागुन १९ - भारतको असममा पछिल्लो दुई महिनामा १३ वटा एक सिंगे गैंडा मारिएका छन् । काजिरंगा नेशनल पार्क आसपास शिकारीले गोली हानी गैंडा मारेर खाग काटेर लगेको वार्डेन एन के वासुले जानकारी दिनुभयो ।

वन रक्षकहरुले गोलीको आवाज सुन्ने गरेको बताएपनि शिकारमा संलग्न कसैलाई पनि पक्राउ गर्न भने सकेका छैनन् । गैंडा मार्ने क्रम बढेपछि तालिम प्राप्त कुकुरको सहायताले शिकारीको खोजी अभियान तिव्र पारेको भारतीय अधिकारीले बताएका छन् ।

असममा गएको वर्ष २१ वटा गैंडा मारिएका थिए ।

विश्वभर ३ हजार ३ सय एक सिंगे गैंडा रहेकोमा काजिरंगा नेशनल पार्कमा अघिल्लो वर्षको गणनामा २ हजार २ सय ९० गैंडा फेला परेका थिए । अन्तर्राष्ट्रिय प्रकृति संरक्षण युनियनले एक सिंगे गैंडालाई असुरक्षित प्रजातीमा राखेको छ ।

- भारतीय सञ्चार माध्यमको सहयोगमा
