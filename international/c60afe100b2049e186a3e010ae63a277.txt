दोश्रो विश्वयुद्धमा २ लाख महिला यौनदासी !

बैशाख ३१ – दोश्रो विश्वयुद्धका बेला महिलाको प्रयोग सम्बन्धि अभिव्यक्तिका कारण एक जना जापानी राजनीतिज्ञ विवादमा तानिएका छन् ।
महिलाहरुले सहज रुपमा सैनिकहरुलाई आरामको अवसर दिएको भन्ने अभिव्यक्ति सार्वजनिक भएपछि ओसाकाका मेयर तोरु हाशिमोतो विवादमा तानिनुभएको हो ।
तर उहाँले विश्वयुद्धका बेला महिलालाई उनीहरुको इच्छा बिपरीत काममा लगाइएको भने स्वीकार गर्नुभयो ।
दोश्रो विश्वयुद्धका बेला जापानको नियन्त्रणमा रहेका क्षेत्रमा चीन, दक्षिण कोरिया, फिलिपिन्स, इन्डोनेशिया र ताइवानका २ लाख भन्दा बढी महिलालाई यौन दासीका रुपमा काम गर्न बाध्य बनाइएको आरोप लाग्दै आएको छ ।
वर्षा र हुरी सरह गोली बर्षिरहेका बेला ज्यान जोखिममा पारेर हिंडेका सैनिकका लागि आराम अत्यावश्यक पर्ने भन्दै मेयर हाशिमोतोले महिलासंगको सम्बन्ध उचित र जायज प्रक्रिया भएको बताउनुभयो ।
त्यस्तो प्रयोग गर्ने जापान एक्लो देश नभएको दावी गर्दै उहाँले जापानले केही हदसम्म त्यसको जिम्मेवारी भने लिने बताउनुभयो । मेयर हाशिमोतोले महिलालाई यौन दासीका रुपमा प्रयोग गरिनुलाई युद्धको त्रासदी भनेका छन् ।
दोश्रो विश्वयुद्धका बेला भएका जघन्य घटनाका कारण जापानले अझै पनि तनावपूर्ण सम्बन्ध झेलेकोमा जापानी मेयरको पछिल्लो अभिव्यक्तिले छिमेकीलाई थप भड्काउने काम गरेको विश्लेषकहरुले बताएका छन् ।
हाशिमोतो गएको वर्ष जापानलाई तानाशाही आवश्यक रहेको भन्ने अभिव्यक्ति दिएपछि विवादमा आएका थिए ।
