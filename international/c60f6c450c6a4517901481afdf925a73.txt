​ट्रम्प, पुटिन र जिनपिङलाई टक्कर दिँदै मोदी

चैत १५ – टाइम म्यागेजिनको सय जना प्रभावशाली व्यक्ति सूचीको दाबेदारमा भारतीय प्रधानमन्त्री नरेन्द्र मोदी पनि अग्रपंक्तिमा रहनु भएको छ ।
 
त्यस्तै उनीसँगै माइक्रोसफ्टका भारतीय मूलका सीईओ सत्या नडेला, अमेरिकी राष्ट्रपति डोनाल्ड ट्रम्प, रुसका राष्ट्रपति भ्लादिमिर पुटिन तथा चीनका राष्ट्रपति सि जिनपिङ पनि प्रतिस्पर्धामा रहेका छन् । टाइमको सूचीमा समसामयिक विश्वमा प्रभाव पार्ने व्यक्तिलाई सहभागी गरिन्छ । 
टाइमले हरेक वर्ष विभिन्न क्षेत्रमा प्रभाव पार्ने प्रभावशाली व्यक्तिहरुको सूची निकाल्ने गर्दछ । यसमा विश्वभरमा आ–आफ्ना क्षेत्रमा उल्लेखनीय काम गर्ने कलाकार, नेता, वैज्ञानिक तथा उद्योगीहरु पर्ने गर्छन् । 
यस वर्षको सूची आउँदो महिना सार्वजनिक हुनेछ । प्रभावशाली व्यक्तिको सूची टाइमका सम्पादकहरुको टिमले तयार पार्दछ । तर यस वर्ष टाइमले पाठकहरुलाई पनि प्रभावशाली व्यक्ति छानोट गर्न अनलाइन भोट गर्ने व्यवस्था मिलाएको छ । 
भारतीय प्रधानमन्त्री नरेन्द्र मोदी २०१६ तथा २०१७ टाइमको प्रभावशाली सूचीका लागि प्रतिस्पर्धामा हुनुहुन्थ्यो । टाइमका सम्पादकले मोदीलाई सन् २०१५ मा १०० सर्वाधिक प्रभावशाली व्यक्तिको सूचीमा राखेका थिए ।
पत्रिकाका लागि पूर्व अमेरिकी राष्ट्रपति बाराक ओबामाले मोदीका बारेमा एउटा लेख लेख्नु भएको थियो ।
