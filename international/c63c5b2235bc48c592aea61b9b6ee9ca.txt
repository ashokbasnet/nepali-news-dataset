जापानमा दर्शकले राष्ट्रिय टेलिभिजनविरुद्ध मुद्दा हाले

काठमाडौ, असार १३ – अंग्रेजी भाषाको अत्याधिक प्रयोग गरेको भन्दै जापानको राष्ट्रिय टेलिभिजन प्रसारण एनएचके विरुद्ध मुद्दा परेको छ ।
जापानका असन्तुष्ट दर्शक ७१ वर्षिय होजी ताकासासीले राष्ट्रिय टेलिभिजनमा प्रयोग भएका अंग्रेजी भाषाले मानसिक तनाव दिएको भन्दै मुद्दा हालेको स्थानीय सञ्चार माध्यमलाई उधृत गर्दै बिबिसीले जनाएको छ ।
एनएचकेले स्थानीय जापानी भाषाको प्रयोगलाई निरुत्साहित गरेको आरोप लगाउँदै क्षतिपूर्तिबापत १४ लाख येन पाउनुपर्ने माग समेत निवेदकले गरेका छन् ।
जापानमा दोस्रो विश्वयुद्धपछि अंग्रेजी भाषाको प्रयोगमा वृद्धि हुँदै आएको छ भने पछिल्लो समय स्थानीय बोलीचालीको भाषामा पनि यसले प्रभुत्व जमाएको छ ।
एनएचकेले भने यसका बारेमा कानुनी दस्तावेज अध्ययन गरेपछि मात्रै प्रतिक्रिया दिने जनाएको छ ।
