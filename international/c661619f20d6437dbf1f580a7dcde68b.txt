उत्तर कोरियाद्वारा हाड्रोजन बमको परीक्षण

पुस २२ – उत्तर कोरियाले हाईड्रोजन बमको सफलतापूर्वक परीक्षण गरेको जनाएको छ । उत्तर कोरियाको सरकारी टेलिभिजनले हाईड्रोजन बम परीक्षण गरेको  पुष्टि गरेको हो ।
स्थानीय समयअनुसार बुधबार बिहान १० बजे हाइड्रोजन बमको सफल परीक्षण गरेको त्यहाँको सरकारी टेलिभिजनले जनाएको छ । यस अघि उत्तर  कोरियामा ५ दशमलव १ रेक्टर स्केलको भूकम्पको धक्का महसुस गरिएको अमेरिकी भूगर्भ सर्वेक्षण केन्द्रले जनाएको थियो ।
तर अहिले दक्षिण कोरियाको मौसम विभागले यो धक्का ४ दशमलव २ रेक्टर स्केलको मापन गरेको छ । धक्का महसुस गरिएको क्षेत्र परमाणु संयन्त्र परीक्षण गर्ने ठाउँ नजिक भएको दक्षिण कोरियाको भनाई छ ।
उत्तर कोरियाले हाईड्रोजन बमको परीक्षण गरेको बताउनु अघि चीन र दक्षिण कोरियाले यो झट्का प्राकृतिक नभई मानव निर्मित भएको बताएका थिए । यस विषयमा छलफल गर्न दक्षिण कोरियाको मन्त्रिपरिषदको आकश्मिक बैठक पनि बसेको छ ।
उत्तर कोरियाले सन् २००६ देखि अहिलेसम्म जमिन मुनिबाट तीन वटा परमाणु परीक्षण गरेको छ । प्योङयी री क्षेत्रमा उत्तर कोरियाले परमाणु परीक्षण गर्ने गरेको छ । जमिन मुनि १० किलोमिटरको गहिराइमा भूकम्पको धक्का गएको युएस जियोलोजिकल सर्भेले जनाएको छ ।
– एजेन्सीको सहयोगमा
