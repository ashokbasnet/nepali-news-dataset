बग्दाद आक्रमण : मृत्यु हुनेको संख्या २५० पुग्यो

असार २२ – इराकको राजधानी बग्दादमा भएको आत्मघाती आक्रमणमा ज्यान गुमाउनेको संख्या दुई ५० पुगेको छ । यसअघि एक सय ६५ जनाको ज्यान गएको भनिएकोमा इराक सरकारले ज्यान जानेको संख्या दुई ५० पुगेको जानकारी दिएको हो । यो सन् २००३ मा इराकमा अमेरिका नेतृत्वको सेनाले अभियान सुरु गरे यताकै ठूलो आक्रमण हो । गएको शनिबार अबेर राति सर्वसाधारण नागरिकको भिडभाड रहेको कार्रादामा विस्फोटक पदार्थले भरिएको लरी विस्फोट भएको थियो । बग्दादको अल हादी सेन्टर नजिक विस्फोटक पदार्थले भरिएको रेफ्रिजिरेटरको भ्यान विस्फोट भएको हो । विस्फोट लगतै त्यस वरपरको क्षेत्रमा आगलागी भएको थियो । अतिवादी संगठन इस्लामिक स्टेट आइएसले आक्रमणको जिम्मेवारी लिएको थियो । इराक सरकारले घटनापछि सोमबार तीन दिने राष्ट्रिय शोकको घोषणा गरेको थियो । घटनामा घाइते भएका अधिकांश मानिस उपचारपछि घर फर्किएको तथा गम्भीर घाइते केहीलाई उपाचारका लागि विदेश पठाइएको इराकको स्वास्थ्य मन्त्रालयले जनाएको छ ।
– एजेन्सीको सहयोगमा
