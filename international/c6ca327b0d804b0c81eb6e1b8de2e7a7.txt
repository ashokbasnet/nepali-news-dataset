'सुत्न नपाउँदा भारतीय सुरक्षाकर्मी आक्रोशित'

भदौ १३ - निद्रा पूरा गर्न र बेलामा बिदा नपाउँदा भारतको अर्धसैन्य बल बिएसएफ र सिआरपिएफका जवानमा निराशा र आक्रोश बढ्दै गएको एक सरकारी अध्ययनले देखाएको छ । सरकारी सहयोगमा भारतीय व्यवस्थापन संस्थानले गरेको अध्ययनमा यस्तो तथ्य बाहिर आएको हो । बिदा नपाउनु सैनिकहरुमा असन्तोषको सबैभन्दा ठूलो कारण बनेको छ ।

 

अनुसन्धानकर्ता प्रोफेसर धिरज शर्माका अनुसार सर्वेक्षणका क्रममा धेरैजसो सैनिक जवानहरुले बेलामा छुट्टी नपाएको गुनासो गरेका थिए । उनीहरुका अनुसा बिदा पाउने प्रक्रियामा धेरै समय लाग्ने गरेको छ, जसका कारण जुन उद्देश्य या कामका लागि बिदाको निवेदन दिएको हो, त्यो अवसर गुमेपछि मात्रै बिदा पाउने अवस्था रहेको उनीहरुको भनाई छ ।

यस्तै धेरै समय काममा खट्नुपर्दा सैनिकहरुले पर्याप्त निद्रा नपाउने समस्या पनि निकै जटिल भएको पाईएको छ । निद्रा पुरा नहुँदा सैनिकमा काम गर्ने क्षमतामा गिरावट आउने र यसले सैनिकलाई असन्तोषी र क्रोधी बनाएको भन्दै अध्ययन प्रतिवेदनमा यसमा तत्काल ध्यान दिन सुझाव दिईएको छ ।

यसबाहेक सैनिकहरुले उपचार सेवा पाउन निकै कठिन हुने, माथिल्लो पद पाएपनि तल्लो पद अनुसार काम गर्नुपर्ने, तलबमा असमानता र नेतृत्वले दिने अनेक खाले निर्देशनलाई पनि समस्याका रुपमा उल्लेख गरेका छन् ।

ठूलो संख्यामा सैनिक जवानहरुले सुरक्षा बल छोड्न या स्वेच्छिक अवकाश लिन थालेपछि गृहमन्त्रालय र अर्धसैनिक बलको मुख्यालयले यसबारे अध्ययन गराएको हो । मन्त्रालयका एक वरिष्ठ अधिकारीले प्रतिवेदनमा उल्लेख गरिएका विषयमा सम्बन्धित सुरक्षा बलसंग कारण मागिएको बताएका छन् ।

- एजेन्सीको सहयोग
