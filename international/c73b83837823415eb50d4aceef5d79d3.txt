साउदीमा जासुसी आरोपमा १८ जना पक्राउ

चैत ७ – साउदी अरबले जासुसीको आरोपमा १८ जनालाई पक्राउ गरेको छ । पक्राउ पर्नेमा एक जना इरानी, एक जना लेबनानी र १६ जना साउदी नागरिक रहेका साउदी गृहमन्त्रालयले जनाएको छ ।

उनीहरु गुप्तचर निकायका लागि जासूसी गर्ने गिरोहमा संलग्न रहेको मन्त्रालयको दावी छ । मन्त्रालयका प्रवक्ता मन्सुर अल तुर्कीले पक्राउ परेका व्यक्तिहरुले देशका महत्वपूर्ण प्रतिष्ठान र क्षेत्रका बारेमा जानकारी संकलन गर्ने र गुप्तचर निकायहरुलाई उपलब्ध गराउने गरेको बताउनुभएको छ ।

तर उनीहरु कुन देशको गुप्तचर निकायका लागि कार्यरत थिए भन्ने बारे भने मन्त्रालयले केही खुलाएको छैन । पक्राउ पर्ने मध्ये केही शिया बहुल क्षेत्रबाट परेका छन् । सुन्नी मुस्लिम बहुल साउदी र शिया मुस्लिम बहुल इरानबीचको सम्बन्ध पछिल्लो समय चिसिएकाले इरानका लागि जासुसी गरेको हुनसक्ने सम्भावना व्यक्त गरिएको छ । तर साउदी सरकारले पुष्टि भने गरेको छैन ।
