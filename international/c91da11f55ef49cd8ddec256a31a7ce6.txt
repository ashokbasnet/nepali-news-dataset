माल्दिभ्समा राष्ट्रपति निर्वाचनको मत नगन्न सर्वोच्चको आदेश

असोज ८ – मालदिभ्सको सर्वोच्च अदालतले राष्ट्रपतीय चुनावको दोश्रो चरणको मतदान तत्काल नगर्न आदेश दिएको छ । दोश्रो चरणको मतदान आउँदो शनिबार हुने तय भएको थियो ।
अदालतले निर्वाचनको नयाँ मिति यस सम्बन्धि मुद्धाको छिनोफानो पछि तय हुने बताएको छ । पहिलो चरणको मतदानमा तेश्रो स्थानमा आएका कासिम इब्राहिमले चुनावमा धाँधली भएको भन्दै परिणाम रद्ध गर्न अदालतसंग माग गर्नुभएको थियो ।
कासिमले चुनावमा धाँधली भएको दावी गरेपनि स्थानीय र अन्तर्राष्ट्रिय पर्यवेक्षकले सेप्टेम्बर ७ तारिखमा भएको पहिलो चरणको मतदान स्वतन्त्र र निष्पक्ष भएको दावी गरेका छन् ।
अदालतले पहिलो चरणको मतदान सम्बन्धि दायर रिटको टुंगो नलाग्दासम्म अर्को चरणको मतदान नगर्न आदेश दिएपछि निर्वाचन आयोगले मतदानको सबै तयारी रोकिएको जनाएको छ ।
अदालतको आदेशप्रति पूर्वराष्ट्रपति मोहम्मद नाशिदको दल मालदिभियन डेमोक्रेटिक पार्टीले विरोध जनाएको छ । पहिलो चरणको मतदानमा नाशिदले ४५ प्रतिशत भन्दा बढी मत ल्याउनुभएको थियो ।
