सिरियामाथि सैन्य हस्तक्षेप हुनसक्छ : ओबामा

भदौ ५ – अमेरिकी राष्ट्रपति बाराक ओबामाले संघर्षका क्रममा रासायनिक हतियारको प्रयोग भए सिरियामाथि सैन्य हस्तक्षेप हुनसक्ने बताउनुभएको छ । उहाँले अहिलेसम्म आफूले सैन्य हस्तक्षेपको आदेश नदिएपनि सिरियाले रासायनिक हतियारको प्रयोग गरे बाध्य भएर नयाँ कदम चाल्ने चेतावनी दिनुभयो ।

 

सिरियामा रासायनिक हतियारको प्रयोग भईरहेको अपुष्ट खबर सार्वजनिक भईरहँदा अमेरिकी राष्ट्रपति ओबामाले सिरियाका गतिबिधिमाथि निगरानी राखिएको भन्दै त्यस्ता हतियार गलत हातमा पुग्न नदिन अमेरिका सचेत रहेको पनि बताउनुभयो । रासायनिक र जैविक हतियारको मुद्दा सिरियाको मात्रै नभई इजरायल लगायतका क्षेत्र र अमेरिकाका लागि पनि गम्भीर चिन्ताको विषय रहेको उहाँको भनाई छ ।

सिरियामा विश्वकै चौथो ठूलो रासायनिक हतियारको भण्डार रहेको छ । सिरियाली विदेश मन्त्रालयले रासायनिक वा जैविक हतियार देशभित्र कुनै हालतमा प्रयोग नहुने दावी गरेपनि राष्ट्रपति बसर अल असदको साथ छोडेका उच्च अधिकारीहरुले भने विद्रोही विरुद्धको संघर्षमा त्यस्ता हतियारको प्रयोग शुरु भईसकेको बताएका छन् ।
