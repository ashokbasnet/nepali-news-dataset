भारतीय जनता पार्टीका पूर्व अध्यक्षलाई ४ वर्ष कैद

बैशाख १६– भारतको विशेष अदालतले भारतीय जनता पार्टीका पुर्व अध्यक्ष बंगारु लक्ष्मणलाई  भ्रष्टाचार मुद्दामा ४ बर्षको कैद र १ लाख रुपैया जरिवानाको फैसला सुनाएको छ । शुक्रवार सीवीआईको विशेष अदालतले लक्ष्मणलाई यो मुद्दामा दोषी ठहर गरेको थियो ।

 

७२ बर्षीय लक्ष्मणलाई स्वास्थ्य अवस्था र उमेरका कारण सजायँ कम गर्न उनका वकिलले माग गरेपनि अदालतले त्यसप्रति सदासयता ब्यक्त नगरी ४ बर्ष सजाय सुनाएको वीवीसीले जनाएको छ । ११ बर्ष पहिले तहल्का डटकमले हतियार सम्बन्धि विषयमा लक्ष्मणले १ लाख रुपैयाँ घुस लिएको भिडियो सार्वजनिक गरेको थियो ।
त्यसकै आधारमा केन्द्रीय अनुसन्धान ब्युरो सीवीआईले लक्ष्मण विरुद्ध ५ बर्षको सजाय माग गर्दै मुद्दा दायर गरेको थियो । स्टिंग अपरेशनका क्रममा तहल्का डटकमका पत्रकारले बेलायतको एक कम्पनीको नक्कली प्रतिनिधि बताउदै लक्ष्मणलाई सैनिक उपकरण खरिद गर्न सिफारिस दिन आग्रह गरेका थिए र त्यसबापत १ लाख रुपैया घुसको प्रस्ताव गरेका थिए ।
घुस लिइरहेको दृष्य टेलिभिजनमा प्रसारण भएपछि लक्ष्मण घुस प्रकरण सार्वजनिक भएको थियो भने लक्ष्मणले विजेपीको अध्यक्षबाट राजीनामा दिनुभएको थियो ।
