भोकमरीका कारण मानिसले ढुंगामाटो खान थाले

पुस २४ –  द्वन्द्वग्रस्त सिरियाको एउटा गाउँका मानिसले भोकमरीका कारण ढुंगामाटो खान थालेका छन् । भोकमरीको चपेटामा परेका उनीहरुले खानेकुरा केही नपाएपछि ढुंगामाटो नै खान थालेको भोकमरीग्रस्त क्षेत्र मडायाका बासिन्दाको भनाई उद्धृत गर्दै बिबिसीले जनाएको छ । 
मडायामा सुरक्षित तरिकाले दैनिक जीवनका लागि आवश्यक पर्ने खानेकुरा, औषधी लगायतका वस्तु पुर्याउन नसकिएको खबरमा उल्लेख छ । भोकमरीका कारण त्यहाँका नागरिकको ज्यान जान थालेको स्थानियबासिन्दा अब्देल वहाव अहमदले बताएका छन् । उनका अनुसार खानेकुराको अभावमा मानिसले ढुंगामाटो खान थालेका छन् । 
भोकमरीका कारण त्यहाँका मानिसको ज्यान जान थालेपछि  सिरिया सरकार मडायामा मानवीय सहायता पुर्याउन तयार भएको संयुक्त राष्ट्रसंघले जनाएको छ । मडाया विद्राही समूहको नियन्त्रणमा छ ।
