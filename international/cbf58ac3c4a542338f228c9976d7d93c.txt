सनकी ड्राइभरले लिए ९ जनाको ज्यान

माघ ११ – भारतको पुणे एकाएक आतंकित बन्यो । पुणेको स्वारगेट ईलाकामा पार्क गरिराखेको बसमा एक युवक चढे र सडकमा अन्धाधुन्ध बस कुदाए । गाडीको ठक्करबाट ९ जनाको ज्यान गयो । ४० भन्दा बढी सवारी साधनमा क्षति पुग्यो र ४० भन्दा बढी मानिस घाइते भए । 

 

यो कुनै होरर फिल्मको कथा जस्तो लागे पनि बुधबार बिहान भारतको पुणेमा यस्तै भयो । मानसिक सन्तुलन गुमाएका एक युवकले बस स्टपबाट नियन्त्रणमा लिएर चलाएको बसले ठक्कर दिँदा ९ जनाको ज्यान गएको छ । दुर्घटनामा ३० जना भन्दा बढी घाईते भएका छन् । स्वारगेट ईलाकामा बस स्टपमा रोकिराखेको बस सन्तोष माने नामको युवकले नियन्त्रणमा लिई अन्धाधुन्द कुदाउँदा सडक पेटीमा सुतिरहेका र किनारमा हिंडिरहेका ९ जनाको ज्यान गएको भारतीय सञ्चारमाध्यमले जनाएका छन् । 

 

गलत दिशामा एक घण्टा सम्म जभाभावी कुदाईएको बसले ४० भन्दा बढी सवारीसाधनलाई ठक्कर दिएको थियो । अत्यन्तै तिव्र गतिमा चलेको बस नियन्त्रणमा लिन असफल भएपछि स्थानिय प्रशासनले गोली हान्ने आदेश समेत दिएको थियो । तर अरु गाडी चालक, स्थानियबासी र प्रहरीको सहयोगमा चालक मानेलाई नियन्त्रणमा लिएको अधिकारीहरुले बताएका छन् ।
