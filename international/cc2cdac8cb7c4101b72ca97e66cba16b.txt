कोरियाली प्रायद्विपमा महत्वपूर्ण हतियार पठाउने अमेरिकी तयारी

पुस २७ - अमेरिकाले कोरियाली प्रायद्विपमा रणनीतिक रुपले महत्वपूर्ण हतियार पठाउने तयारी गरेको छ । कोरियाली प्रायद्विपमा थप हतियार पठाउने विषयमा अमेरिकाले दक्षिण कोरियासँग छलफल गरिरहेको समाचार संस्था रोयटर्सले जनाएको छ । 
अमेरिकाले आइतबार लडाकु विमान कोरियाली प्रायद्विपमा पठाएको थियो । दक्षिण कोरियाको रक्षा मन्त्रालयले अमेरिकाबाट थप हतियार ल्याउने विषयमा छलफल भएको पुष्टी गरेपनि विस्तृत विवरण दिन अस्वीकार गरेको छ । 
गएको हप्ता उत्तर कोरियाले हाइड्रोजन बमको परीक्षण गरेपछि दक्षिण कोरियाले सुरक्षा सर्तकता बढाएको छ भने अमेरिकाले कोरियाली प्रायद्विपमा आफ्नो उपस्थिति बलियो बनाउने बताएको छ । 
गएको बुधबार उत्तर कोरियाले हाइड्रोजन बमको सफल परीक्षण गरेको थियो । सन् २००६ देखि अहिलेसम्म उत्तर कोरियाले चार वटा परमाणु परीक्षण गरिसकेको छ ।
- एजेन्सीको सहयोगमा
