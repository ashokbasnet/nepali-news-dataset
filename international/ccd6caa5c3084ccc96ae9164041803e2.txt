इराकको मोसुल नजिकै पाँच सय जनाको सामूहिक चिहान भेटियो

अतिवादी संगठन इस्लामिक स्टेट आइएसको कब्जामा रहेको मोसुल नजिकैको बाडोउसस्थित जेलमा झन्डै पाँच सय जनाको शव रहेको सामूहिक चिहान भेटिएको इराकी सेनाले जनाएको छ ।

शिया समुदायको नेतृत्व रहेको अल–शाबी समूहले चिहानमा भेटिएका शव सर्वसाधारण कैदी रहेको जनाएको छ ।

उनीहरुलाई आइएसले हत्या गरेर एउटै चिहानमा गाडेको उसको भनाई छ । सन् २०१४ मा मोसुल कब्जामा गर्ने क्रममा आइएसले ६ सयभन्दा धेरै कैदीको हत्या गरेको बताइएको छ ।

त्यसमा धेरैजसो शिया मुसलमान थिए । आइएसको कब्जामा रहेको बाडोउश जेल केही दिनअघि सरकारी सेनाले आफ्नो नियन्त्रणमा लिएको छ ।

ह्युमन राइट्स वाचले सन् २०१४ मा सार्वजनिक गरेको प्रतिवेदनमा पनि आइएसले मोसुल कब्जामा लिने क्रममा सयौं पुरुष कैदीको हत्या गरेको उल्लेख गरिएको थियो । (एजेन्सी)
