हत्या आरोपमा भारतका दुई सांसद पक्राउ

कात्तिक २० – हत्या आरोपमा दुई जना भारतीय सांसद पक्राउ परेका छन् । उत्तर प्रदेशको जोनपुरबाट बहुजन समाज पार्टीका सांसद धनन्जय सिंह र गुजरातका भारतीय जनता पार्टीका सांसद दिनु सोलंकीलाई प्रहरीले पक्राउ गरेको हो ।
सिंह र उनकी श्रीमती जागृतिलाई घरमा कामगर्न राखिएकी महिला कामदारको हत्या गरी प्रमाण मेटाउन प्रयास गरेको प्रहरीको आरोप छ । सिंह दम्पतीले ती महिला कामदारको कुटपीट गरी हत्या गरेको प्रहरीले आरोप लगाएपनि उनीहरुले भने ती महिलाले घरको छतबाट हामफालेर आत्महत्या गरेको दावी गरेका छन् ।
यस्तै गुजरातका बिजेपी सांसद सोलंकीलाई सूचनाको अधिकार सम्बन्धि काम गर्ने अमित जेठवा नामका एक व्यक्तिको हत्याको विषयलाई लिएर प्रहरीले पक्राउ गरेको भारतीय सञ्चारमाध्यमले जनाएका छन् ।
हत्याको मामिलामा सोधपुछका लागि बोलाएका बेला सिबिआईले सोलंकीलाई पक्राउ गरेको हो । जेठवाको सन् २०१०मा गुजरात उच्च न्यायालय अगाडि हत्या भएको थियो ।
