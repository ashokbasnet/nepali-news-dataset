अमेरिकाले इरानमा गैर सरकारी संस्थाहरुमाथि प्रतिबन्ध हटायो

भदौ ६ – अमेरिकाले इरानका भुकम्पपीडितलाई सहयोग पुर्‍याउनका लागि भन्दै गैरसरकारी संस्थाहरुमाथिको प्रतिबन्ध केही समयका लागि हटाउने भएको छ । अमेरिकी–इरानी गैरसरकारी संस्थाहरुले भुकम्प पीडितहरुलाई सहयोगका लागि रकम पठाउन आवश्यक भएको भन्दै अमेरिकी सरकारलाई दबाब दिएपछि सरकारले छोटो समयका लागि प्रतिबन्ध हटाउने घोषणा गरेको हो ।

 

अमेरिकी अधिकारीहरुका अनुसार प्रतिबन्ध ४५ दिनका लागि हटाईएको छ भने दाताहरुले ३ लाख डलर भन्दा बढी रकम इरान पठाउन पाउने छैनन् । अमेरिकाले इरानमा मानवीय सहायताका लागि खाद्यान्न र औषधी मात्रै पठाउन पाउने तर पैसा पठाउन नपाउने गरी संघसंंस्थाहरुमाथि प्रतिबन्ध लगाएको छ ।  

इरानले परमाणु हतियार निर्माणका लागि आणविक कार्यक्रम सञ्चालन गरेको भन्दै दबाब स्वरुप इरान तथा ईरानसंग कारोबार गर्ने देश र संस्थाहरुमाथि प्रतिबन्ध लगाउँदै आएको छ । अमेरिकी प्रतिबन्धकै कारण कतिपय देश र संस्थाहरुले इरानलाई सहयोग गर्न पाएका छैनन् ।

इरानले आफुले भोगेको बिपत्ती प्रति विश्वसमुदायले निकै ढिलो चासो देखाएको भन्दै आलोचना गरेको छ । इरानमा मा हालै गएका दुई शक्तिशाली भुकम्पमा परी ६ गाउँ ध्वस्त हुँदा ३ सय जनाको ज्यान गएको थियो ।
