कैदी रिहा गर्ने अफगान योजनामा अमेरिकी चासो

पुस २६ – ठूलो संख्यामा कैदी रिहा गर्ने अफगानिस्तानको योजनाप्रति अमेरिकाले गम्भीर चासो व्यक्त गरेको छ ।
अमेरिकाले खतरनाक भन्दै आएका ७२ कैदीलाई रिहा गर्ने अफगान योजना सार्वजनिक भएपछि अमेरिकी विदेश मन्त्रालयको प्रतिक्रिया आएको हो ।
विदेश मन्त्रालयका प्रवक्ता जेन साकीले ती ७२ जना बन्दी खतरनाक अपराधी भन्दै उनीहरु विरुद्ध आतंकवाद संग सम्बन्धित अपराधमा संलग्न भएको बारेमा बलिया प्रमाण रहेको दावी गर्नुभयो । उहाँले ती कैदीहरुको केस अफगान अपराधिक न्यायीक प्रणाली अन्तर्गत अघि नबढाइकन रिहा गर्न लागिएको भन्दै आपत्ति जनाउनुभयो ।
ती कैदी अफगानिस्तान र अफगानी नागरिकको सुरक्षाका लागि खतरा हुनसक्ने उहाँको भनाई छ । अमेरिकी सुरक्षा फौजले बगराम हवाई बेसमा राखेका ८८ मध्ये ७२ जना कैदी विरुद्ध पर्याप्त प्रमाण नभेटिएको भन्दै अफगानिस्तानले उनीहरुलाई रिहा गर्ने घोषणा गरेको छ ।
अमेरिकाले सबै ८८ जना कैदी विरुद्ध ६० जना गठबन्धन सेना र ५७ जना अफगान सुरक्षाकर्मीको हत्या वा घाइते बनाउने काममा संलग्न रहेको प्रमाण रहेको दावी गर्दै आएको छ ।
