५३ जना महिलासँग यौन सम्बन्धः ३० जनालाई सारे एचआइभी, २४ वर्षको जेल सजाय

कात्तिक ११ – इटालीका एक व्यक्तिलाई जानिबुझी ३० जना महिलामा एचआइभी संक्रमण फैलाएको बनाएको आरोपमा ३० २४ वर्षको जेल सजाय सुनाइएको छ । ३३ वर्षका भालेन्टिनो तालुतोलाई आफू एचआइभी संक्रमित रहेको थाहा हुँदा पनि ५३ जना महिलासँग असुरक्षित यौनसम्पर्क गरेको र त्यसमध्ये ३० जना महिला एचआइभी संक्रमित भएको आरोपमा जेल सजाय सुनाइएको हो । पेशाले एकाउन्टेन्ट रहेका तालुतो सन् २००६ देखि एचआइभी संक्रमित भएका हुन् । त्यसयता उनले ५३ जना महिलासँग यौन सम्बन्ध कायम गरेका हुन् । यसमध्ये एक महिलाको उमेर तालुतोले यौन सम्बन्ध सुरु गर्दा १४ वर्षको थियो । तालुतोले यौन सम्बन्धका बेला कण्डम प्रयोग गर्न भन्दा आफूलाई कण्डमको एलर्जी भएको वा केही समयअघि मात्रै एचआइभी परीक्षण गरेको बताउने गरेको समाचार संस्था एएफपीले जनाएको छ ।
केही महिलाले आफूमा एचआइभी संक्रमण भएको थाहा पाएपछि तालुतोसँग सोध्दा उनले आफू एचआइभी संक्रमित रहेको कुरा अस्वीकार गर्ने गरेका थिए । तालुतो यौन सम्बन्धका लागि महिलाको खोजीका लागि सामाजिक सञ्जाल तथा डेटिङ साइटमा ‘हार्टी स्टाइल’ नाम प्रयोग गर्ने गरेका थिए ।
शुक्रबार इटालीको एक अदालतले उनलाई २४ वर्षको जेल सजाय सुनाएको हो । तालुतोका वकिलले उनको कार्य लापरवाही रहेको तर जानिबुझी भने नरहेको दाबी गर्दै आएका थिए ।
