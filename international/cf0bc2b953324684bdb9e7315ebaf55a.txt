प्रदर्शन चर्किएपछि इरानद्वारा जोर्डनको सीमा बन्द

पुस २५ – सरकार विरोधी प्रदर्शन चर्किएपछि इराकले छिमेकी जोर्डनसंग जोडिएको सीमा बन्द गरेको छ । 

अन्तर्राष्ट्रिय सीमा जोड्ने सडकमा भएको प्रदर्शनका कारण व्यापारिक गतिविधि प्रभावित भएको भन्दै रक्षा मन्त्रालयले स्थानीय समय अनुसार बिहान ६ बजेदेखि जोर्डनसंगको मुख्य सीमा बन्द गरेको हो ।

सीमा कहिले खुल्ने बारे भने मन्त्रालयले केही नबताएको अन्तर्राष्ट्रिय सञ्चारमाध्यमले जनाएका छन् । सरकार विरोधी सुन्नी मुसलमान समुदायले डिसेम्बर २३ तारिखदेखि पश्चिमी इराकको अनवर प्रान्तका विभिन्न शहरमा प्रदर्शन चर्काएका छन् ।

प्रान्तीय राजधानी रमादीमा मुख्य सडकमा भएको र्‍याली र धर्नाका कारण मुख्य सडकमा यातायात लगायतका कुनै पनि गतिविधि प्रभावित नभएपनि सरकारले प्रदर्शनकारीलाई दबाब दिन सीमा नाका बन्द गरेको भन्दै विपक्षीले सरकारको आलोचना गरेका छन् ।

अन्याय, भेदभाव, दोहोरो चरित्रको अन्त्य तथा न्यायीक प्रणालीमा राजनीतिकरण बन्द हुनुपर्ने माग सुन्नि प्रदर्शनकारीले गरेका छन् । प्रधानमन्त्री नूरी अल मलिकीले न्यायालयलाई विपक्षी विरुद्ध लड्नका लागि प्रयोग गरेको प्रदर्शनकारीको आरोप छ ।
