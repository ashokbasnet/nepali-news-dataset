भारत पाकिस्तान सिमानामा भएको गोली हानाहानमा ४ को मृत्यु

भदौ ७ - भारत पाकिस्तान अन्तर्राष्ट्रिय सीमामा भएको गोली हानाहानमा चार जनाको ज्यान गएको छ ।
ज्यान गुमाउनेमा दुई पाकिस्तानी र दुई भारतीय नागरिक रहेका छन् ।
जम्मु काश्मिरको आरएसपुरा र अरनिया सेक्टरमा, अन्तर्राष्ट्रय सीमासँग जोडिएका गाउँ र सीमा सुरक्षा बलका २२ वटा चौकीमा राती एक बजेदेखि पाकिस्तानी भूमिबाट लगातार आक्रमण भएको भारतीय सञ्चारमाध्यमले दावी गरेका छन् ।
पाकिस्तानका तर्फबाट भएको आक्रमणमा एक बालकसहित दुई जनाको ज्यान गएको र पाँच जना सुरक्षाकर्मी घाईते भएका भारतीय पक्षको दावी छ । गोली हानाहान भएपछि केही परिवारले घर छोडेका छन् ।
पाकिस्तानी सेनाले भारतको सीमा सुरक्षा बलले रातभरी सीमावर्ती क्षेत्रमा आक्रमण गरेको आरोप लगाएको छ । आक्रमणमा दुई जनाको ज्यान गएको केही मानिस घाईते भएको र थुप्रै पशु चौपाया मारिएको सेनाको दावी छ ।
