ट्रम्प, ह्वाइटहाउस र विश्व सम्बन्धको चश्मा

सुनिता पहरी/उज्यालो । 
काठमाडौं, माघ ७ – अमेरिकाको ४५ औं राष्ट्रपतिको रुपमा डोनाल्ड ट्रम्पले शुक्रबारदेखि कार्यभार सम्हाल्दै हुनुहुन्छ । राष्ट्रपतिको उम्मेदवार बन्ने क्रममा प्रारम्भिक चरणबाटै बाहिरिने अनुमान गरेका ट्रम्पले राष्ट्रपतीय चुनावमा नाटकीय जित निकालेको क्षण संसारकै लागि अविस्मरणीय बन्यो । लामो राजनीतिक अनुभव भएकी र निकै लोकप्रिय मानिने प्रतिस्पर्धी हिलारी क्लीन्टनलाई हराएर संसारकै शक्तिशाली देश अमेरिकाको राष्ट्रपति बनेका ट्रम्पको कार्यकाल सुरु भएसँगै अब उहाँले लिने नीतिले संसारमै कस्तो हलचल ल्याउने भन्ने चासो धेरैको छ । 
उम्मेद्वारी घोषणापछि उग्र भाषण र आक्रामक स्वभावका कारण चर्चामा रहेका ट्रम्पले अहिले केही भद्र जस्ता त देखिन थाल्नुभएको छ । तर पनि उहाँले ट्वीटरमार्फत आफूविरुद्ध लागेकाहरुको उछित्तो काट्न छोड्नुभएको छैन । केही दिनअघि मात्र उहाँले ट्वीटरमार्फ विश्वप्रसिद्ध अमेरिकी टेलिभिजन सिएनएनको धज्जी उडाउनुभयो । यस्तो सन्दर्भका बिच ह्वाइटहाउस छिर्न लागेका ट्रम्पले कस्तो नीति बनाउनुहोला, विदेश नीतिमा के परिवर्तन होला जस्ता प्रश्न धेरैले गरिरहेका छन् । 
यसअघिका चुनावमा उम्मेद्वारले चुनावी  प्रचारकै क्रममा परराष्ट्र नीतिबारे गम्भीर छलफल तथा बहस गर्ने हुँदा अमेरिकाले भविष्यमा अपनाउने नीतिबारे अनुमान गर्न सहज हुने गथ्र्यो । तर यसपटक चुनावी प्रचारमा उम्मेदवारहरु प्राय आरोप प्रत्यारोप र एकअर्काको भनाई खण्डनमै व्यस्त रहँदा विदेशी नीति ओझेलमा पर्‍यो । ट्रम्पले चुनावी प्रचारका क्रममा आप्रवासीमाथि कडा रुपमा प्रस्तुत हुने र म्याक्सिकोसँगको सीमामा पर्खाल लगाउनेजस्ता भाषण गरेपछि उनको विदेश नीति कठोर हुने अनुमान धेरैले गरेका छन् । 
उसो त राष्ट्रपति निर्वाचित भएपछि ट्रम्पले चीन, इरान, रसियाका बारेमा दिएका प्रतिक्रियाले पनि अमेरिकाको अबको विश्वसँगको सम्बन्ध पहिलेभन्दा फरक ढंगले अघि बढ्नेतर्फ संकेत गरेको छ । चुनावी प्रचारका क्रममा रुसका राष्ट्रपति भ्लादिमिर पुटिनलाई एक शक्तिशाली नेताको रुपमा ट्रम्पले व्याख्या गर्नुभएको थियो । सिरिया, युक्रेन र साइबर ह्याकिङको विषयमा ओबामा प्रशासन र रुसबिच दूरी बढिरहेका बेला आएको उहाँको प्रतिक्रियाले धेरैलाई आश्चर्यचकित बनाएको थियो ।
राष्ट्रपति निर्वाचित भएपछि उहाँले रसियाले आणविक हतियार घटाउनेलगायत विषयमा सहमति गरेको खण्डमा प्रतिबन्ध हटाउन सकिने बताउनुभएको छ । तर तत्काल भने प्रतिबन्ध नहट्ने उहाँको भनाई छ ।
राष्ट्रवादी नेताका रुपमा ट्रम्प रुसमा पनि उत्तिकै चर्चित हुनुहुन्छ । रुसमा उहाँको तस्बिर अंकित चाँदीको सिक्का नै छापिएको खबर आएको छ । 
यस्तै, एक चीन नीतिका बारेमा ट्रम्पको टिप्पणीले चीनलाई चिढ्याएको छ । दुई ठूला अर्थतन्त्रबिचको टकराव र दूरी बढेमा यसले विश्वको अर्थव्यवस्थामै असर पर्न सक्छ । ट्रम्पले विदेश मन्त्री नियुक्त गरेका रेक्स टिलर्सनले पनि चीनलाई चाइना सीमा बनाएको टापुमा प्रवेश गर्न दिन नहुने प्रतिक्रिया दिएपछि चीन अझ रुष्ट बनेको छ ।
यस्तै, अमेरिकामा चीनको उपस्थितिकै कारण रोजगारी घट्नु मुख्य कारण बताउनुभएका ट्रम्पले यसलाई नियन्त्रण गर्ने पनि भन्नुभएको थियो । रुससँगको सामिप्यता र चीनसँगको बढ्दो दूरीको सम्बन्धले यी तीन देश मात्र होइन विश्वकै अर्थतन्त्र र अरु सम्बन्धलाई प्रभावित गर्ने आँकलन गर्न गाह्रो छैन । 
यस्तै, इरानसँग आणविक हतियारका विषयमा ओबामा प्रशासनले गरेको सम्झौता पनि अहिलेसम्मकै खराब रहेको ट्रम्पको भनाई छ । यसले इरानमाथि कडा प्रतिबन्ध कायम राख्नुपर्नेतर्फ संकेत गरेपनि उनले यसबारे लिने ठोस निर्णय भने अब मात्र सार्वजनिक गर्ने अपेक्षा छ । 
यस्तै, उत्तर एटलान्टिक सन्धि संगठन नेटोको पनि ट्रम्पले विरोध गर्दै आएका छन् । नेटोमा आवद्ध सदस्यले समान योगदान नगरेको र यो अमेरिकाका लागि पक्षपाती भएको उनको आरोप छ । क्यानडा, मेक्सिकोलगायत देशसँगको स्वतन्त्र व्यापार सम्झौता अन्त्य गर्ने पनि उहाँले चुनावी प्रचारकै क्रममा भन्नुभएको छ ।
यदि यो कार्यान्वयनमा आएको खण्डमा यसले विश्व अर्थव्यवस्थामा पनि प्रतिकूल असर पर्न सक्छ । यस्तै, बढ्दो आप्रवासी र आतंकवाद नियन्त्रणका लागि मेक्सिकोसँगको सीमा क्षेत्रमा पर्खाल लगाउने उहाँको योजना कार्यान्वयनमा ल्याउन त कठिन छ तर आप्रवासीसम्बन्धी नीति कडा बनाएमा संसारमा बढ्दो आप्रवासी समस्या समाधानको बाटोमा अर्को चुनौती थपिनेछ । 
अमेरिकाले विश्वमा शान्ति स्थापना गर्न, आप्रवासीको समस्या तथा आतंकवादको नियन्त्रणमा पुर्‍याउँदै आएको योगदानमा उहाँले लिने विदेश नीतिले महत्वपूर्ण भूमिका खेल्दै आएको छ । त्यसैले ट्रम्पको कार्यकाल सुरु भएसँगै अमेरिकामा मात्र नभइ विश्व जगतमा नै उसले अरु देशसँग कस्तो सम्बन्ध बनाउँदै अघि बढ्छ भन्ने चासो र चिन्ता बढेको हो ।
विश्वकै शक्तिशाली र प्रभावशाली राष्ट्रले विश्व सम्बन्धको संजाल मजबुत बनाउँदै लैजान्छ वा कठोर नीति लिएर अघि बढ्छ भन्ने प्रश्नको जवाफ पाउन उनको ४ वर्षे कार्यकाल नै कुर्नुपर्ने हुन्छ । तर, ट्रम्पको सफलता वा विफलताले विश्व राजनीतिमा उग्र राष्ट्रवाद मौलाउने वा सेलाउने भन्ने केही हदसम्म तय गर्नेछ ।
