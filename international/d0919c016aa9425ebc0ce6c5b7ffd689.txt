भारतमा जमिन अधिग्रहण सम्बन्धि नयाँ कानुन लागू

पुस १८ – भारतमा कृषियोग्य जमिन अधिग्रहणमाथि कडाई गर्ने गरी नयाँ कानुन लागू भएको छ । नयाँ कानून लागू भएसँगै १ सय १४ वर्ष पुरानो कानुन खारेज भएको छ ।
नयाँ व्यवस्था अनुसार अब कुनै पनि सरकारी र गैरसरकारी योजनाका लागि आकस्मिक आवश्यकताका आधारमा कृषि योग्य जमिनलाई उचित मुआब्जा नदिई जबर्जस्ती अधिग्रहण गर्न पाईने छैन ।
कानुनले किसान उब्जाउ जमिन बेच्न तयार भएको अवस्थामा चल्तीको मूल्य भन्दा चार गुणा बढी मूल्य पाउने व्यवस्था गरेको छ । यस्तै जमिनको मुआब्जा नलिने वा नपाउने किसान र उनीहरुमाथि आश्रीत सदस्यको पुनर्वास वा पुनर्स्थापनाको व्यवस्था पनि जग्गा अधिग्रहण गर्ने निकायले लिनुपर्नेछ ।
कानुनले सार्वजनिक हितका लागि अधिग्रहण गरिएको जग्गा अरु कुनै पनि काममा उपयोग गर्न नपाईने व्यवस्था गरेको छ । ग्रामिण विकास मन्त्री जयराम रमेशले नयाँ कानुनले किसान, गरिब र जनजातिको भूमिको अधिकार सुनिश्चित हुने दावी गर्नुभएको छ ।
एजेन्सीको सहयोगमा
