काबुलमा स्पेनको दूतावास नजिक तालिबानको आक्रमण

मंसिर २६ – अफगानिस्तानको राजधानी काबुलमा रहेको स्पेनको दूतावास नजिक आक्रमण भएको छ । तालिबान बिद्रोहीले आक्रमण गरेको अफगान सेनाले जनाएको छ । दूतावास नजिक रहेको एक गेस्ट हाउसमा आक्रमण भएको हो । गेस्ट हाउसमा झण्डै पाँच घण्टासम्म गोली हानाहान भएको सरकारी अधिकारीले बताएका छन् । सुरक्षाकर्मीसँग भएको झडपको क्रममा दुई जना आक्रमणकारीको ज्यान गएको तथा एक जना घाइते भएको अधिकारीले बताएका छन् । झडपको क्रममा सात जना मानिस घाइते भएको तथा एक जनालाई अस्पतालमा भर्ना गरिएको जनाईएको छ । तर अफगान सेनाले भने यसको पष्टी गरेको छैन । आगानिस्तानको तालिबानले स्पेनको दूतावास नजिक एउटा कारमा बम विस्फोट गराएको र त्यसपछि आफ्ना आक्रमणकारी गेस्ट हाउसभित्र पसेको जनाएको छ । आक्रमणमा सात जना आक्रमणकारी संलग्न गरेको अफगान प्रहरीले जनाएको छ । घटनामा परेर ज्यान जानेको संख्या बारे अहिले केही जानकारी नआएको अफागनिस्तानको आन्तरिक सुरक्षा मन्त्रालयले जनाएको छ । 
– एजेन्सीको सहयोगमा
