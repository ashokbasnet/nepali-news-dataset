नाईटक्लब आगलागीमा जिम्मेवार १६ बिरुद्ध आपराधीक मद्दा चलाईने

चैत १० – ब्राजिलमा गएको जनवरीमा नाईटक्लबमा भएको आगलागीको घटनामा जिम्मेवार ठहर गरी १६ जनामाथि आपराधीक मुद्दा चलाईने भएको छ ।

नाईटक्लबमा सांगीतिक प्रस्तुति दिईरहेका गायक, सांगीतिक ब्यान्डका निर्माता, क्लबका मालिक र आतिशबाजीको व्यवस्थापन हेर्ने अधिकारीलाई लापरवाहीका कारण हत्याको अभियोगमा मुद्दा चलाईने भएको छ ।

प्रत्यक्षदर्शीको बयानका आधारमा प्रहरीले मुद्दा चलाउने निर्णय गरेको हो । ब्राजिलको दक्षिणी शहर सान्ता मारियामा गएको जनवरीमा नाईटक्लबमा आगलागी हुँदा २ सय ४० जनाको ज्यान गएको थियो ।

सांगीतिक प्रस्तुति अघि गायकले छानो नजिकै पुग्ने गरी आतिशबाजी गरेका कारण आगलागी भएको प्रहरीको ठहर छ ।

नाईटक्लबबाट बाहिरिने ढोका एउटा मात्रै भएको, सुरक्षागार्डले आगलागीपछि पनि सहभागीलाई बाहिर निस्कन नदिएको र क्षमता भन्दा बढी मानिस कार्यक्रममा सहभागी गराएको पाईएको प्रहरीले जनाएको छ ।

पूर्व निर्धारित कार्यक्रमपनि अव्यवस्थित भएकाले ठूलो नोक्सानी भएको हुँदा सम्बन्धित व्यक्तिलाई आपराधीक मुद्दा चलाउन लागिएको स्थानिय अधिकारीहरुको भनाई छ ।
