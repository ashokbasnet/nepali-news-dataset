मुस्लिम देशहरुमा आइतबार दुतावास बन्द गर्ने अमेरिकी निर्णय

साउन १८ – अमेरिकाले मध्यपूर्व सहित केही देशमा रहेका आफ्ना दूतावास र वाणिज्य दूतावास आइतबारको दिन बन्द गर्ने भएको छ ।
सुरक्षामा खतरा उत्पन्न भएको भन्दै अमेरिकी विदेश मन्त्रालयका प्रवक्ताले आइतबारको दिन खुलै रहने गरेका दूतावास र वाणिज्य दूतावासमा यस्तो आदेश लागू हुने बताएका छन् ।
उनका अनुसार आइतबार खुलै रहने मध्यपूर्व, दक्षिण एशिया र उत्तरी अफ्रिकाका कार्यालय बन्द हुने छन् । यस्तै थप केही कार्यालय अरु अतिरिक्त दिनमा पनि बन्द हुन सक्ने छन् ।
अमेरिकी कुटनीतिक कार्यालयहरु सामान्यतः आइतबारको दिन बन्द हुने भएपनि केही मुस्लिम देश लगायतमा आइतबार बिदा नहुने भएकाले अमेरिकी कार्यालयहरु पनि खुला रहने गरेका छन् ।
सबै अमेरिकी दूतावास र वाणिज्य दूतावासलाई आइतबारको दिन र खास गरी ४ अगस्तको दिन आफ्नो काम बन्द गर्न निर्देशन दिईएको विदेशमन्त्रालयका वरिष्ठ अधिकारीले जानकारी दिएका छन् ।
सुरक्षा चेतावनी पछिको सावधानी र आफ्ना कर्मचारी र कार्यालयमा आउने अरु मानिसको सुरक्षाका लागि आइतबार कार्यालय बन्द गरिने उनको भनाइ छ ।
अमेरिकाले कहाँबाट कस्तो सुरक्षा चेतावनी आएको भन्ने नखुलाएपनि मुस्लिम देशमा रहेका अमेरिकी कुटनीतिक कार्यालयमा अलकायदाले आक्रमणको धम्की दिएको हुनसक्ने अनुमान गरिएको छ ।
एजेन्सीको सहयोगमा
