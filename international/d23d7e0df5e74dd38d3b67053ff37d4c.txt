फ्रान्समा ट्रकले किच्दा मृत्यु हुनेको संख्या ७७ पुग्यो, थप ३ महिना संकटकाल लगाइने

असार ३१ – फ्रान्समा ठूलो ट्रक अर्थात लरीले किच्दा ज्यान गुमाउनेको संख्या ७७ पुगेको छ । एक सय जना भन्दा धेरै घाइते भएका छन् ।  फ्रान्सको निस शहरमा बास्टिल डे मनाइरहेका बेला उनीहरुलाई लरीले किचेको बिबिसीले जनाएको छ ।  बास्टिल डे लाई फ्रान्समा राष्ट्रिय दिवसका रुपमा मनाउने गरिएको छ । लरीलाई रोक्न प्रहरीले गोली चलाएको र चालकको ज्यान गएको बिबिसीले जनाएको छ । लरीमा ग्रिनेट  तथा बन्दुक पनि फेला परेको प्रहरीले जनाएको छ । 
यो दुुर्घटनापछि फ्रान्स शोकमा डुबेको छ । गएको वर्ष मात्रै विद्रोही समूह इस्लामिक स्टेट आइएसको आक्रमणमा एकसय ३० जनाको ज्यान गएको घटना बिर्सन नपाउँदै फ्रान्सले अर्को दुखद घटना व्यहोरेको छ । फ्रान्सका राष्ट्रपति फ्रस्वाँ होल्याण्डले यो घटनालाई आतंकवादको संज्ञा दिनु भएको छ । उहाँले फ्रान्समा जारी संकटकाल तीन महिना लम्बाउने भन्दै त्यसका लागि संसदमा कानुन पारित गर्ने बताउनुभएको छ । राजधानी पेरिसमा आक्रमण भएपछि लागू भएको संकटकाल आउँदो जुलाई २६ तारिखमा सकिँदै थियो । राष्ट्रपति होल्याण्डले  फ्रान्समा आइएसको गतिविधि बढेको भन्दै चिन्ता व्यक्त गर्नु भएको छ । यस्तै उहाँले सिरिया र इराकमा आइएस विरुद्धको कारबाही अभियान जारी रहने प्रतिक्रिया पनि दिनु भएको छ । 
– एजेन्सीको सहयोगमा
