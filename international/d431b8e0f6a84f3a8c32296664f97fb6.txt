सिरियामा एक हप्ता भित्र युद्ध विराम गराउने सहमति

माघ २९ – विश्वका शक्ति राष्ट्र सिरियामा हिंसात्मक द्वन्द्व एक हप्ता भित्र रोक्न पहल गर्ने विषयमा सहमत भएका छन् । सिरिया संकट बारे जर्मनीको म्युनिखमा भएको शक्ति  राष्ट्रको छलफलमा सिरियामा एक हप्ता भित्र युद्ध विराम गराउन पहल गर्ने निर्णय भएको अमेरिकी विदेश मन्त्री जोन केरीले जानकारी दिनुभयो । सिरिया सहयोग समूहमा रहेका अमेरिका, जर्मनी, रुस तथा संयुक्त राष्ट्रसंघका प्रतिनिधिसहितको बैठकमा सिरियामा जारी मानवीय त्रासदीसँग लड्नका लागि आवश्यक कदम चाल्ने सहमति भएको हो । एक हप्ता भित्र देशव्यापी युद्ध विराम लागु गराइ छाड्ने अमेरिकी विदेशमन्त्री केरीले बताउनुभयो । तर यो युद्ध विरामले बिद्रोही संगठन इस्लामिक स्टेट आइएस र अल नुसरा फ्रन्ट विरुद्धको कारवाहीलाई भने रोक्ने छैन ।
सिरियाको विषयमा अब बन्ने सबै रणनीति अमेरिका र रुसको सहमति बन्ने केरीले बताउनुभयो । छलफलमा राष्ट्रसंघका स्टाफन डी मिस्टुरा तथा रुसी विदेशमन्त्री सर्गेइ लाभरोभ पनि सहभागी थिए । युद्ध विराम गराउने कुरा महत्वकांक्षी भएपनि असम्भव भने नरहेको र यसका लागि हर सम्भव प्रयास गरिने शक्ति राष्ट्रको भनाई छ ।
रुसी लडाकु विमानको सहयोगमा सिरियाली सेनाले एलेप्पोमा आक्रमण सुरु गरेपछि शक्ति राष्ट्रले यस्तो सहमति गरेका हुन् । एलेप्पोबाट एक हप्ता भित्र ५० हजार मानिस विस्थापित भएका छन् । त्यहाँको मानवीय अवस्था पनि दयनिय रहेको भन्दै अधिकारकर्मीले चिन्ता व्यक्त गरेका छन् ।
सिरिया सहयोग समूहमा रहेका राष्ट्र सिरिया सरकार र विपक्षीबिचको वार्ता फेरि सुरु गर्ने विषयमा पनि सहमत भएका छन् । यो महिनाको सुरुमा जेनेभामा भएको प्रारम्भिक वार्ता एक दिनपछि नै रोकिएको थियो ।  
– एजेन्सीको सहयोगमा
