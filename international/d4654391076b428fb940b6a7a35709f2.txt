बग्दादको सपिङ सेन्टरमा आइएसको आक्रमण, १८ जनाको मृत्यु

पुस २८ – विद्रोही संगठन इस्लामिक स्टेट आइएसको आक्रमणमा परी इराकमा १८ जनाको ज्यान गएको छ । इराकको राजधानी बग्दादमा आइएसले शिया मुसलमानलाई लक्षित गरी एक सपिङ सेन्टरमा आक्रमण गरेको हो ।
शिया समुदायको बसोबास  रहेको अल जदेदा क्षेत्रको अल जोहारा सपिङ सेन्टरमा बन्दुकधारीले आक्रमण गरका हुन् । त्यसअघि एउटा कार बम विस्फोट भएको थियो । बन्दुकधारीले सपिङ सेन्टरमा रहेका मानिसलाई बन्धक बनाएका थिए ।
तरपछि सरकारी सेनाले आक्रमण गरेर बन्धक बनेका मानिसलाई छुटाएको थियो । सुरक्षाकर्मीले चलाएको गोली लागेर दुई जना आक्रमणकारी मारिएका छन् भने चार जना पक्राउ परेका छन् ।
सपिङ सेन्टरमा दुई जनाले आत्मघाती विस्फोट गराएकाले धेरैको ज्यान गएको इराकको आन्तरिक मामिला मन्त्रालयले जनाएको छ । आइएसले यस अघि पनि शिया मुसलामानलाई लक्षित गरी आक्रमण गर्दै आएको थियो । 
– एजेन्सीको सहयोगमा
