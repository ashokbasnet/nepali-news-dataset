बलात्कार विरुद्ध बोल्दा बलात्कार

भदौ ७ – कोलम्बियामा बलात्कारको विरुद्ध बोल्ने एक महिला आफै बलात्कारको शिकार हुनु परेको छ । कोलम्बियाको हतियारधारी समूहले गरिरहेको यौन हिंशाको विरुद्ध बोल्ने महिलालाई उग्रवादी समूहका मानिसले कडा यातना दिँदै बलात्कार गरेका हुन् । कोलम्बियाको विद्रोही समूह ‘फार्क’ले युद्धविरामको घोषणा गरेपनि देशका विभिन्न क्षेत्रमा कानूनी व्यवस्था नाजुक देखिएको छ । कोलम्बियामा जडबुटीबाट बिरामीको उपचार गर्ने र हिंशाको विरुद्ध बोल्ने मारिया आफै हिंशाको शिकार भएकी हुन् । कोलम्बियामा हरेक १० नागरिकमा १ जना आफ्नै देशमा शरणार्थी जसरी बस्नुपरिरहेको छ । मारिया पनि त्यस्तै जीवन भोग्न बाध्य छिन् ।
६ वर्ष पहिले कोलम्बियाको पश्चिमी क्षेत्रमा बस्दा मारिया महिलाहरुका लागि काम गर्ने संगठन एफ्रोमुपाज को नेता थिइन् । उनीहरु विस्थापित परिवारलाई सहयोग गर्दै बसिरहेका थिए । उनीहरुले महिला माथि हुने यौन हिंशाको विरुद्ध कडा आवाज उठाउँदै आएका थिए । सन् २०१० मा मारियालाई भेट्न आएका एक पुरुषले मारियाको संरक्षणमा रहेका बालकालिकालाई जुत्ता र लुगा सहयोग गर्न चाहेको बताए । ती सामान लिन मारिया उनीसँगै जानुपर्ने भएपछि गइन् । मारियालाई ट्रकमा लगेका ती पुरुषले जंगलको बाटो हुँदै हतियारधारी विद्रोही भएका ठाउँमा पुर्याए जहाँ मारियाकी १३ वर्षकी छोरीलाई पनि उनीहरुले ल्याएका थिए ।
घटना सम्झिदैँ मारिया भन्छिन् ‘पहिले त उनीहरुले मलाई मार्छन् जस्तै लागेको थियो तर पछि उनीहरु सबैले आफ्नो लुगा खोल्न थालेपछि उनीहरु के गर्दैछन् भन्ने मैले बुझेँ ।  मैले भने, ‘मलाई जे गर्छौ गर तर मेरी छोरीलाई छोडिदेउ ।’त्यसको पाँच दिनसम्म पाँच जनाले मारियाको बलात्कार गरे । पाँचौ दिन बेहोश भएकी मारियाको होश एक अस्पतालमा हुँदा खुल्यो । मारियाका अनुसार घाइते भएकी उनकी छोरीलाई भने ती विद्रोहीले घर नजिकै लगेर छाडिदिएका थिए । मारियाकी छोरीलाई केही बोले मारिदिने धम्कि दिएका थिए । त्यसैले कति दिनसम्म उनकी छोरी केमिला एक शब्द नबोलि बसिरहिन् ।
घटनाको केही महिनापछि मारिया कोलम्बियाको राजधानी बगोटा आएर बसिन् । मारिया जस्तै सामाजिक कार्यकर्ताले कोलम्बियामा धेरै सास्ती खेप्दै आएका छन् । कतिले त सामाजिक काम गर्दै गर्दा विद्रोही हमलामा ज्यान पनि गुमाएका छन् ।
बिबिसीको सहयोगमा
