बेरोजगार एचआईभी संक्रमित उपचारको पहुँचबाहिर

मंसिर १३ – एचआइभी संक्रमितलाई उपचारको पहुँच पुर्‍याउन रोजगारीले उल्लेख्य योगदान दिने अन्तर्राष्ट्रिय श्रम संगठन आइएलओले जनाएको छ ।
आइएलओले सार्वजनिक गरेको रिपोर्ट अनुसार रोजगार भएका एचआइभी संक्रमितहरु बेरोजगार संक्रमितको तुलनामा झण्डै ४० प्रतिशत बढी उपचारको पहुँचमा पुग्ने गरेका छन् । आइएलओले विभिन्न २३ वटा अध्ययनको निष्कर्षलाई समेटेर प्रतिवेदन तयार गरेको हो ।
जसमा साढे ६ हजारभन्दा बढी एचआइभी संक्रमितको उपचारमा पहुँचको बारेमा अध्ययन गरिएको थियो । बेरोजगार संक्रमितको तुलनामा रोजगार भएका संक्रमित एन्टी रेट्रोभाइरल उपचारमा ३९ प्रतिशतभन्दा बढी सहभागी हुने गरेको प्रतिवेदनमा उल्लेख छ ।
यस्तै रोजगार भएका संक्रमितले खाद्य तथा अरु आर्थिक संकटको पनि सामना गर्नुनपर्ने हुँदा उनीहरुले उपचारलाई निरन्तरता दिने गरेको पाइएको छ ।
अधिकांश विकासोन्मुख देशमा एचआइभी संक्रमित बेरोजगार हुने गरेकाले आर्थिक संकटका कारण स्वास्थ्य उपचारको पहुँचबाट टाढा रहने गरेका रिपोर्टमा उल्लेख छ ।
यस्तै पुरुषको तुलनामा महिला संक्रमितहरु एआरटी उपचारमा बढी सहभागी हुने गरेका छन् । परिवार र बालबच्चाको हेरचाह गर्नुपर्ने हुँदा स्वस्थ रहन उनीहरु उपचारमा बढी ध्यान दिने गरेको पाइएको छ ।
