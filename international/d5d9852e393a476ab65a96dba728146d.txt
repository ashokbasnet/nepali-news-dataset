एक पुस्ता भित्रै गरिबी अन्त्य !

बैशाख ८ - विश्व बैंक र अन्तर्राष्ट्रिय मुद्रा कोषको संयुक्त विकास समितिले एक पुस्ता भित्रै चरम गरिबी अन्त्य गर्ने विश्वबैंकको लक्ष्यको समर्थन गरेको छ ।

समितिले बैंकको प्रयासलाई महत्वाकांक्षी भन्दै बैंक सामु विश्वमा परिवर्तन ल्याउने ऐतिहासीक अवसर रहेको बताएको छ । समितिले पर्यावरणलाई खतरा नपुर्‍याईकन, आर्थिक ऋण नबढाईकन र नागरिकलाई जोखिममा नपारीकन बैंकको लक्ष्य पूरा हुनुपर्नेमा जोड दिएको छ ।

विश्व बैंकका अध्यक्ष जिम योङ्ग किमले समितिको समर्थनको स्वागत गर्नुभएको छ । विश्वले एक पीढिं भित्रै चरम गरीबी अन्त्य गर्न सक्ने भएपनि बैंक एक्लैले लक्ष्य पूरा गर्न नसक्ने भन्दै उहाँले यसमा सबैको ध्यान, नविनता र प्रतिबद्धता अत्यावश्यक रहेको बताउनुभयो ।

अमेरिकाको न्यूयोर्कमा भएको विकास समितिको बैठकले दैनिक १ दशमलव २५ डलर भन्दा कम आम्दानी गर्ने मानिसको संख्या सन् २०३० सम्म ३ प्रतिशतमा झार्नका लागि विकाससील देशमा बलियो आर्थिक विकास रहेको र न्यून आय भएका देशहरुमा आर्थिक वृद्धिलाई गरिबी निवारणमा परिणत गर्नु आवश्यक रहेकोमा जोड दिएको छ ।

समितिले गरिबी निवारणका लागि संस्थागत र प्रशासनिक चुनौती अन्त्य गर्नुपर्ने र भौतिक संरचना तथा कृषि उत्पादनमा लगानी बढाउनुपर्ने, उच्च गरिबी भएका तथा संक्रमण र द्वन्द्व प्रभावित अवस्था रहेका, विशेष चुनौती सामना गरिरहेका साना राज्यहरुमा विशेष ध्यान केन्द्रित  गर्नुपर्नेमा जोड दिएको छ ।

यस्तै गरिबी निवारणका लागि आर्थिक वृद्धि तथा रोजगारी सिर्जनामा नीजि क्षेत्रको भूमिका महत्वपूर्ण हुने समितिको भनाई छ ।

विश्वबैंकले हालै सार्वजनिक गरेको प्रतिवेदन अनुसार १२ अर्ब मानिस अझै पनि चरम गरिबीमा छन् । पछिल्लो समयमा भएको सुधारका बाबजुद अफ्रिकाको उपसहारा क्षेत्रमा विश्वको अति गरिब मध्ये एक तिहाई मानिस रहेको विश्व बैंकले जनाएको छ । 

- एजेन्सीको सहयोगमा
