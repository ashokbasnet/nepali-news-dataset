तालिबान आत्मघाती आक्रमणः अफगान सेनाको बेस क्याम्प ध्वस्त, ४३ सैनिकको मृत्यु

कात्तिक २ – अफगानिस्तानको कान्दाहार प्रान्तमा रहेको अफगान सेनाको बेस क्याम्पमा आत्मघाती बम विस्फोट हुँदा कम्तिमा ४३ सैनिकको ज्यान गएको छ । दक्षिणी कान्दाहार प्रान्तमा रहेको अफगान सेनाको बेस क्याम्पमा ट्रकमा आएका दुई आत्मघाती आक्रमणकारीले आफैलाई विस्फोट गराउँदा बेस क्याम्प ध्वस्त भएको बिबिसीले उल्लेख गरेको छ । आक्रमणमा परि अरु ९ जना घाइते भएका छन् भने ६ जना हराइरहेको अफगानिस्तानको रक्षा मन्त्रालयले जनाएको छ । घटनामा १० जना आक्रमणकारी पनि मारिएको जनाइएको छ ।
कान्दाहारको काइवान्ड जिल्लाको चाशमो क्षेत्रमा विस्फोट भएको हो । यो हप्ता अफगानिस्तानका सुरक्षाकर्मीमाथि भएको यो तेस्रो ठूलो आक्रमण हो । तालिबानले आक्रमणको जिम्मेवारी लिएको छ । बेस क्याम्सलाई आक्रमणकारीले पूर्ण रुपमा नष्ट गरेको र त्यहाँ रहेका कुनै पनि चिज अहिले सुरक्षित नरहेको रक्षा मन्त्रालयका प्रवक्ताले बताएका छन् ।
दुई दिनअघि तालिबान आक्रमणकारीले पूर्वी अफगान शहर गार्डेजमा रहेको प्रहरी तालिम केन्द्रमा आक्रमण गरी कम्तिमा ४१ जनाको हत्या गरेका थिए । घटनामा अरु एक सय ५० जना घाइते भएका थिए ।
