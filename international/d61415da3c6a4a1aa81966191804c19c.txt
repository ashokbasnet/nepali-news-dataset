आतंकवाद अन्त्यको विषयमा भारत र पाकिस्तानवीच बैठक हुँदै

असार २० – आतंकवाद अन्त्यका विषयमा छलफल गर्न भारत र पाकिस्तानबीच बुधवार विदेश सचिव स्तरीय बैठक भारतको राजधानी नयाँ दिल्लीमा हुँदैछ । आतंकवाद अन्त्यका विषयमा बैठकमा छलफल हुने बताईएपनि मुम्बई आक्रमणमा पाकिस्तानी आतंकवादीको संलग्नतालाई भारतले मुख्य मुद्दा बनाउने तयारी गरेको भारतीय सञ्चारमाध्यमले जनाएका छन् ।

 

बैठकमा लश्कर ए तोईबाका सदस्य मानिएका सैयद जबीउद्धिन अन्सारी अर्थात् अबु जन्दलका विषयमा पाकिस्तानलाई जानकारी  उपलब्ध गराईने भारतीय अधिकारीहरुले बताएका छन् । मुम्बई आक्रमणसंग जोडिएका भनिएका जन्दल अहिले भारतको हिरासतमा छन्  ।

जन्दललाई रियासत अलिको नामबाट पाकिस्तानले उपलब्ध गराएको पासपोर्ट र परिचयपत्रको प्रति र उनको सम्पर्कमा रहेका पाकिस्तानीहरुको सूची पाकिस्तानी प्रतिनिधिलाई बुझाईने अधिकारीहरुको भनाई छ ।

जन्दललाई पाकिस्तानले पासपोर्ट जारी गरेकाले मुम्बईमा सन् २००८ २६ नोभेम्बरमा भएको आक्रमणमा पाकिस्तानी सरकारी निकायको हात रहेको भारतले आरोप लगाएको छ । राष्ट्रिय परिचय पत्र जन्दल जस्ता आतंककारीलाई कसरी दिईयो भन्ने विषयमा भारतले जवाफ माग्ने अपेक्षा गरिएको छ ।

भारतका अनुसार जन्दललाई दिईएको पाकिस्तानी पासपोर्टको अवधि सन् २०१४ सम्म रहेको छ । जसको माध्यमबाट उनी पाकिस्तानबाट साउदी अरब गएका थिए । पाकिस्तानले भने जन्दाल संग रहेको पासपोर्ट नक्कली भएको र उनी पाकिस्तानका नागरिक नरहेको दावी गर्दै आएको छ ।
