मेक्सीकोमा समुद्री आँधी आउने पूर्वानुमानसँगै उच्च सतर्कता

कात्तिक ६ – मेक्सीकोमा समुद्री आँधी आउने पूर्वानुमानसँगै सतर्कता तीब्र पारिएको छ । मेक्सिकोसँग जोडिएको प्यासफिक समुद्रको बन्दरगाह हुँदै पेट्रिसिया आँधी आउने मौसमविदले बताएका छन् ।
पेट्रिसिया आँधिले ठूलो भूस्खलन हुन सक्ने मौसमविदले चेतावनी दिएका छन् । मेक्सिकोका अधिकारीहरुले पेट्रिसिया आँधीको मार्गमा पर्ने तटिय क्षेत्रका बासिन्दालाई सुरक्षित स्थानमा सार्न सुरु गरेका छन् ।
पेट्रिसिया आँधीलाई सन् २०१३ मा फिलिपिन्समा गएको हायन आँधीसँग तुलना गरिएको छ । हायन आँधीका कारण फिलिपिन्समा ६ हजार तीन सय जनाको ज्यान गएको थियो ।
मेक्सिको सरकारले पेट्रिसिया आँधीको मार्गमा पर्ने तीन राज्यमा आपदकालिन अवस्थाको घोषणा गरिसकेको छ । ती राज्यका नागरिकलाई सुरक्षित स्थानमा सार्न सुरु गरिएको अधिकारीलेहरुले बताएका छन् । पेट्रिसिया आँधीका कारण ३ सय ३५ किलोमिटर प्रतिघण्टाको गतिमा हावा चल्ने मौसमविदले बताएका छन् । अमेरिकाको नेशनल हरिकेन सेन्टरले पेट्रिसिया आँधी बिनासकारी हुन सक्ने जनाएको छ ।
आँधीका कारण ठूलो पानी पर्ने, बाढी आउने तथा पहिरो जाने खतरा रहेको सेन्टरले जनाएको छ । शुक्रबार राति अबेरसम्ममा आँधी मेक्सिको प्रवेश गर्ने जनाइएको छ ।
– एजेन्सीको सहयोगमा
