भारतीय जेलमा आक्रमणमा परेका पाकिस्तानीको ज्यान गयो

बैशाख २६ –जेलभित्र आक्रमणमा परेका पाकिस्तानी नागरिक सनउल्लाहको बिहीबार ज्यान गएको छ ।
पूर्व भारतीय सैनिकको आक्रमणमा गम्भीर घाइते भएका सनउल्लाहको उपचारका क्रममा बिहीबार विहान ज्यान गएको अन्तराष्ट्रिय सञ्चार माध्यमले जनाएका छन् ।
उनको मृत्यूबारे आफन्त र परिवारलाई जानकारी गराइसकिएको छ । पाकिस्तानले उनको शव पठाउन भारतसंग आग्रह गरेको छ । शवको पोष्टमार्टमका लागि छुट्टै बोर्ड गठन गरिएको छ । पोष्टमार्टमपछि शव पाकिस्तान पठाइने भारतीय सञ्चार माध्यमले जनाएका छन् ।
गएको ३ मे महिनामा जेल भित्रै भारतीय सैनिकको आक्रमणबाट गम्भीर घाइते भएका उनलाई उपचारको लागि भारतको चण्डीगढमा भर्ना गरिएको थियो ।
१७ वर्षअघि उनी भारतमा पक्राउ परेका थिए । उनीमाथि हत्या सहित अरु ८ वटा मुद्दा लागेका छन् । त्यसमध्ये २ वटा मुद्दामा आजीवन कारावासको सजाय  सुनाइएको थियो ।
यसअघि पाकिस्तानी जेलमा कैदीको कुटाइबाट बैशाख १९ गते भारतीय नागरिक सरबजीत सिंहको ज्यान गएको थियो ।
