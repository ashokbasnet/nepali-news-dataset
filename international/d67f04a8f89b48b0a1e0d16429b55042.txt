ट्रम्प विश्वकै लागि खतराः ओबामा

कात्तिक १८ – अमेरिकी राष्ट्रपति बाराक ओबामाले राष्ट्रपति चुनावका लागि रिपब्लिकन पार्टीका उम्मेदवार डोनाल्ड ट्रम्प अमेरिकाका लागि मात्रै नभएर पूरै विश्वका लागि खतरा रहेको बताउनुभएको छ । डेमोक्र्याटिक उम्मेदवार हिलारी क्लिन्टनको चुनावी अभियानको क्रममा नर्थ क्यारोलिनामा भएको कार्यक्रममा राष्ट्रपति ओबामाले क्लिन्टन राष्ट्रपति नबनेमा पछिल्लो ८ वर्षमा भएका सबै उपलब्धी गुम्ने बताउनुभयो । ट्रम्पले अल्पसंख्यक समूहको अधिकारलाई कुल्चने र रिपब्लिकन उम्मेदवार कमाण्डर इन चिफ बन्न योग्य पनि रहेको ओबामाको भनाई छ । ट्रम्पले भने क्लिन्टन राष्ट्रपति बनेमा अमेरिकाले संवैधानिक संकटको सामना गर्नु पर्ने बताएका छन् ।
एफबिआइमाथि ओबामाको व्यंग्य
राष्ट्रपति ओबामाले हिलारी क्लिन्टनको इमेलका सम्बन्धमा नयाँ तरिकाले जाँच गर्ने संघीय जाँच आयोग एफबिआईको निर्णयप्रति व्यंग्य गर्नु भएको छ । उहाँले अमेरिकामा कुनै पनि जाँच पूरा जानकारीका आधारमा गरिने र त्यसमा कुनै पक्षपात नहुने बताउनुभयो । तर एफबिआईले अपूर्ण जानकारीकै आधारमा जाँच सुरु गरेको जस्तो देखिएको उहाँको भनाई छ । यसलाई एफबिआईका निर्देशक जेम्स कोमीको आलोचनको रुपमा हेरिएको छ ।
कोमीले चुनाव आउन ११ दिनमात्रै बाँकी हुँदा क्लिन्टनको इमेलका विषयमा फेरि जाँच गर्न लागिएको जानकारी अमेरिकी कांग्रेसलाई गराएका थिए ।
ओबामाले भन्नुभयो ‘मैले यो विषयमा हस्तक्षेप गर्न चाहेको छैन र म त्यसका लागि सतर्क पनि छु । तर कुनै पनि जाँच अपूर्ण जानकारीका आधारमा गरिँदैन ।’
