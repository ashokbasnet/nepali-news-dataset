चीन विश्वकै दोस्रो ठुलो सिनेमा बजार

चैत ९ – सिनेमाका लागि चीन विश्वकै दोस्रो ठुलो बजार भएको छ ।  द मोसन पिक्चर्स एसोसियसन अफ अमेरिकाले चीन विश्वमै सिनेमाका लागि दोस्रो ठुलो बजार भएको बताएको हो ।

हलिउड सिनेमा निर्माताका लागि यसअघि आफ्ना सिनेमाका लागि जापान दोस्रो ठुलो बजार थियो । सिनेमा क्षेत्रमा मात्र चीनले सन् २०१२ मा २ अर्ब ७० करोड अमेरिकी डलरको कारोबार गरेको मोसन पिक्चर्स एसोसियसनले जनाएको छ ।

पछिल्लो समय चीनमा विदेशी सिनेमा चल्ने क्रम बढेको छ । गत वर्ष २० वटा विदेशी चलचित्र चीनमा प्रदर्शन भएका थिए । विदेशी चलचित्रको प्रदर्शन हुने क्रम बढेसंगै बेइजिङले चलचित्र प्रदर्शन बापत संकलित रकममाथि लगाउँदै आएको करको प्रतिशत वृद्धि गरेको छ ।

गत वर्ष चलचित्र प्रदर्शन बापत जम्मा आम्दानीको १३ प्रतिशत लिंदै आएकोमा अहिले २५ प्रतिशत लिन थालिएको छ ।

हलिउड मुभी निर्माताहरुले चीन आफ्ना लागि राम्रो बजार भएपनि सिनेमाको नक्कली कपी सजिलै पाइने भएकाले व्यापारमा केही समस्या परेको गुनासो गर्ने गरेका छन् ।
