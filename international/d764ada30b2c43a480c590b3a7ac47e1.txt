पाकिस्तानी जेलमा रहेका तालिवानका आठ बरिष्ठ नेता रिहा

पुस १७ – अफगान शान्ति प्रक्रियाको प्रगतिका लागि भन्दै पाकिस्तानले तालिवानका आठ जना वरिष्ठ नेतालाइ रिहा गरेको छ । रिहा हुनेहरु अफगानिस्तानमा तालिवान सरकारका बेला उच्च पदमा रहेका व्यक्तिहरु छन् ।

हेलमन्द प्रान्तका पूर्व गभर्नर अब्दूल बारी, पूर्व कानून मन्त्री मुल्ला नुरुद्दीन तराबी, पूर्वमन्त्री अल्ला दाद तबीब, काबूलका पूर्व गभर्नर मुल्ला दाउद र मीर अहमद गुललाइ रिहा गरिएको पाकिस्तानको विदेश मन्त्रालयले जनाएको छ । अफगानिस्तानको शान्ति परिषद्को आग्रह अनुसार पाकिस्तानले २६ जना तालिवान नेतालाइ रिहा गरिसकेको छ ।

तालिवान नेतालाइ रिहा गरिएकोमा अफगानिस्तानले स्वागत गरेको छ ।

अफगानिस्तानका उपविदेश मन्त्री जवाद लुदिनले तालिवान नेताहरुको रिहाइ शान्ति प्रक्रियाको अंग भएको र पाकिस्तानले अरु नेतालाइ पनि रिहा गरोस भन्ने चाहेको बताउनुभएको छ ।

अहिले पनि तालिवानका एक जना मूख्य नेता मुल्ला अब्दूल गनी बरादर लगायतका केही नेता अझै पाकिस्तानी जेलमा छन् ।
