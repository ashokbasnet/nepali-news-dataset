भारतका प्रधानमन्त्री सिंहद्वारा राजिनामा

जेठ ३ - भारतका प्रधानमन्त्री मनमोहन सिंहले राजिनामा दिनुभएको छ ।
चुनावमा सत्तारुढ काँग्रेस आईको शर्मनाक पराजय र विपक्षी भारतीय जनता पार्टीको शानदार विजयपछि प्रधानमन्त्री सिंहले राजिनामा दिनुभएको हो ।
राष्ट्रपति प्रणव मुखर्जीले सिंहको राजिनामा स्वीकृत गरेको भारतीय संचार माध्यमले जनाएका छन् । दशवर्षदेखि भारतको प्रधानमन्त्री हुनुहुन्छ ।  
राजिनामा दिनुअघि सिंहले राष्ट्रका नाममा सम्बोधन गर्दै जितका लागि भारतीय जनता पार्टीलाई बधाई दिनुभयो । सिंहले आफनो जीवन र सरकारको कार्यकाल खुला किताब जस्तै भएको बताएको भारतीय संचार माध्यमले जनाएका छन् ।
‘यो देशले मलाई निकै माया दिएको छ । भागबण्डाका कारण घरबारविहीन भएको एउटा बालकालाई यति ठूलो पदमा पु¥यो । जुन ऋण मैले कहिले पनि तिर्न सक्ने छैन’ आफ्नो सम्बोधनमा प्रधानमन्त्री सिंहले भन्नुभयो ‘यो यस्तो सम्मान हो जसमाथि मलाई सधै गर्व रहनेछ ।’ भारतका भविष्यलाई लिएर पनि आफू विश्वस्त रहेको भन्दै देश विश्वको अहम अर्थ व्यवस्था हुने सिंहले दावी गर्नुभयो ।
‘साथीहरु भारतको भविष्यबारे म विश्वस्त छु । भारत दुनियाको बदलिँदो अर्थ व्यवस्थाको उदाउँदो अहम अर्थ व्यवस्था हुने दिन आएको छ ।’ सिंहले भन्नुभयो ‘परम्परालाई आधुनिकताका साथ र विविधतालाई एकताका  साथ मिलाएर हाम्रो देशले दुनियाँलाई अगाडिको बाटो देखाउन सक्नेछ ।’ प्रधानमन्त्री सिंहले नयाँ सरकारलाई सफलताको शुभकामना पनि दिनुभयो ।
