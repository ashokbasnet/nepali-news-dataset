सि जिनपिङ चीनको नयाँ राष्ट्रपति चयन

चैत १ – चिनियाँ कम्यूनिष्ट पार्टीका महासचिव सि जिनपिङ चीनको नयाँ राष्ट्रपतिमा चयन हुनुभएको छ ।

हरेक १० वर्षमा हुने सत्ता हस्तान्तरण प्रक्रिया अनुसार सिलाई संसदले नयाँ राष्ट्रपति र केन्द्रीय सैन्य आयोगका प्रमुखका रुपमा चयन गरेको हो ।

सी गएको नोभेम्बरमा कम्यूनिष्ट पार्टीको महासचिवमा चयन हुनुभएको थियो । १२ औं चिनिया पिपुल्स कँग्रेसमा सहभागी झण्डै ३ हजार प्रतिनिधिले सीलाई राष्ट्रपतिका रुपमा औपचारिक रुपमा चयन गरेका हुन् ।

चिनिया कम्यूनिष्ट पार्टीका प्रमुखका रुपमा चयन भएपछि राष्ट्रपति स्वतः निर्वाचित हुने र संसदमा प्रतिस्पर्धा नहुने भएकाले संसदमा हुने मतदान औपचारिक मात्रै हुने गरेको छ । ५९ वर्षिय सी सन् २००७ मा पार्टीको स्थायी कमिटिमा चयन हुनु अघि झेजियाङ र सांघाईमा पार्टीको शीर्ष नेतृत्वमा बसेर काम गर्नुभएको थियो ।

चिनिया कँग्रेसले उपराष्ट्रपतिमा लि युआनचाओलाई चयन गरेको छ ।  नयाँ प्रधानमन्त्रीको चयन भने शुक्रबार गरिने छ । लि केकियाङ नयाँ प्रधानमन्त्री हुने अनुमान गरिएको छ ।
