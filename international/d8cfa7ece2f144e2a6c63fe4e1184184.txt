अन्ना हजारेको १९ दिन लामो मौन ब्रत तोडियो

कात्तिक १८ — भ्रष्टाचार बिरोधी भारतीय गान्धीवादी नेता अन्ना हजारेले मौन ब्रत तोड्नु भएको छ । भ्रष्टाचार बिरोधी कडा कानुनको माग गर्दै विभिन्न स्वरुपमा आन्दोलन गर्दै आएका हजारेले महात्मा गान्धीको समाधीस्थल राजघाटमा पुगेर मौन ब्रत तोड्नुभएको हो ।  

 

राजघाटमा केहीबेरको प्रार्थनापछि राष्ट्रियताको नारा लगाउँदै हजारेले १९ दिनदेखिको मौन ब्रत तोड्नुभएको भारतीय संचार माध्यमहरुले जनाएका छन् । मौत ब्रत तोडेपछि संचार माध्यमसँग हजारेले आफुले मौनव्रतबाट शक्ति संचय गरेको बताउनुभयो । 

 

अनशनका कारण आफु निकै कमजोर बनेकाले महात्मा गान्धिले जस्तै आफुले पनि मौनव्रतको बाटो रोजेको उहाँले बताउनुभयो । अब आफु पूर्ववत रुपमा भ्रष्टाचार विरोधी आन्दोलनका लागि तयार रहेको हजारेले बताउनुभयो । 

 

लोकपाल विधयेक सम्बन्धि संसदको स्थायी समिति बैठकमा भाग लिन हजारे दिल्ली पुग्नुभएको हो ।   - एजेन्सी
