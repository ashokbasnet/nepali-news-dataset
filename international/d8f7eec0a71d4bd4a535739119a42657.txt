महाप्रलयको भविष्यवाणी गर्ने एक हजार पक्राउ

बेइजिङ, पुस ५ - विश्वका अन्य भागमा माया सभ्यताको महाप्रलयका विषयमा चर्चा चलिरहेको समयमा चीनमा पनि कम्प्युनिस्ट शासनप्रति लक्ष्यगरी महाप्रलयको हल्ला चलाउने इसाई समुदायका करिब एक हजार व्यक्तिलाई प्रहरीले पक्राउ गरेको समाचार सिसिटिभीले दिएको छ ।

इसाई धर्मबाट प्रभावित समूह ‘‘अलमाइटी गड’’ (सर्वशक्तिवान भगवान) ले यस प्रकारको महाप्रलयको हल्ला चलाएको आरोप लगाइएको छ । यस्तो हल्ला हाल प्राचीन माया सभ्यताको पात्रोसँग सम्बन्धित छ र चीनमा भविष्यवाणी गर्नेहरूले साम्यबादको रातो ड्रागनको अन्त्य हुने हल्ला चलाएको सरकारी आमसञ्चारले जनाएका छन् ।

सरकारी आमसञ्चारले यो समूहलाई ‘‘इभिल कल्ट’’ (सैतानी समूह) भन्ने संज्ञा दिएको छ र मुलुकभर यस समूहका एक हजार अनुयायीलाई पक्राउ गरिएको समाचारमा उल्लिखित छ ।

बेइजिङ टाइम्सले प्रहरीले दक्षिणपश्चिमी प्रान्त गुइझाउमा अलमाइटी गडका करिब ३५० सदस्य पक्राउ गरेको र उत्तरपश्चिमी किनघाइ प्रान्तमा ४०० व्यक्तिलाई गैरकानुनी रूपमा भेला भएको भएको अवस्थामा पक्राउ गरिएको उल्लेख गरेको छ ।

यस समुदायका सानो सङ्ख्याका व्यक्तिहरूलाई चीनभर पक्राउ गरिएको बताइएको छ ।

अलमाइटी गड समूहले शुक्रबारदेखि तीनदिनसम्म अन्धकार छाउने बताउँदै तथा आफ्ना सदस्यहरूलाई सत्ताधारी कम्युनिस्ट पार्टीलाई हटाउन आग्रह गरेका छन् । उनीहरूले कम्युनिस्ट पार्टीलाई ठूलो रातो ड्रागनको रूपमा सङ्केत गरेको राज्यद्वारा सञ्चालित ग्लोबल टाइम्सले समाचारमा उल्लेख गरेको छ ।

ग्लोबल टाइम्सले यस समूहले नयाँ युगमा महिला यसुले शासन गर्ने र विश्वलाई सुनामी तथा भूकम्पले तहसनहस गर्ने विश्वास गरेको पनि उल्लेख गरेको छ ।

चीनमा महाप्रलयको भविष्यवाणीको हल्ला व्यापक रूपमा फैलिएको छ । हलिउडमा तयार भएको महाप्रलयसम्बन्धी चलचित्र ‘‘२०१२’’ का कारण पनि यो हल्ला व्यापक भएको हो जसमा चीनका विषयमा पनि देखाइएको छ । यो चलचित्र माया सभ्यताको भविष्यवाणीबाट प्रभावित छ ।

चाइन युथ डेलीले अलमाइटी गडका महिला सदस्यहरूले पुरुषलाई आकर्षण गर्न यौनआकर्षण उपयोग गरेको आरोप लगाएको छ ।

यो समूह सन् १९९० मा स्थापना भएको हो र हालसम्म यो सरकारको दृष्टिबाट बाहिर परेको छ । त्यसै पनि चीन सरकार अनधिकृत धार्मिक समूहप्रति सहिष्णु छैन ।

यस समूहका सदस्यले आफ्नो पहिचान लुकाउन ‘‘लिटिल ह्वाइट ¥याबिट’’ वा ‘‘डगी’’ जस्ता नाम उपयोग गर्छन् । उनीहरूलाई प्रायः मोबाइल फोन तथा अन्य दूरसञ्चारका सामग्री प्रयोग नगर्न भनिएको चाइना बिजिनेस भ्युले उल्लेख गरेको छ ।

चीनमा कम्प्युनिस्ट पार्टीले आफ्नो आधिकारिकतामा चुनौती दिने कुनै पनि धार्मिक समूहलाई स्वीकार गर्दैन र पार्टीको निर्देशन नमान्ने समूहमाथि कारवाही गर्छ । चीनमा बौद्धधर्मबाट प्रभावित समूह फालुन गोङमाथि सन् १९९० मा प्रतिबन्ध लगाइएको छ ।

फालुन गोङले बेइजिङको तियानमेन चोक तथा झोङनानहाइमा हजारौँ व्यक्तिलाई शान्त प्रदर्शनीमा उतारेपछि अधिकारीहरू स्तब्ध भएका थिए ।

चीनमा विशेष गरी उन्नाइसौँ शताब्दीमा धर्मबाट प्रभावित सरकारविरोधी समूहहरू देखा परेको इतिहास छ । त्यहाँ ताइपिङ स्वर्गीय राजतन्त्र अन्त्य गर्न एक इसाई धर्मप्रचारकले दशौँ लाख व्यक्ति भेला गराएका थिए ।

रासस/एएफपी
