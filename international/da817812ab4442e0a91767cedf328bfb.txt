राष्ट्रसंघले हैटीका हैजापीडितलाई क्षतिपुर्ति नदिने

फागुन ११ – संयुक्त राष्ट्रसंघले हैटीका हैजा पीडितका तर्फबाट गरिएको क्षतिपूर्तिको मागदावी खारेज गरेको छ । विशेषाधिकार तथा उन्मुक्ति सम्बन्धि महासन्धि अनुसार क्षतिपूर्ति तिर्नुपर्ने व्यवस्थाबाट उन्मुक्ति पाउने राष्ट्रसंघले जनाएको छ ।

राष्ट्रसंघका महासचिव बान की मूनका प्रवक्ता मार्टिन नेसिर्कीले क्षतिपुर्ति नदिइने विषयमा हैटीका राष्ट्रपतिलाई जानकारी गराइसकेको बताउनुभयो । सन् २०१० को अक्टोबरदेखि फैलिएको हैजाका कारण हैटीमा झण्डै ८ हजार जनाको ज्यान गएको छ । ६ लाख २० हजार जना बिरामी परेका छन् ।

इन्ष्टिच्यूट अफ जष्टिस एण्ड डेमोक्रेसीले सन् २०११ मा राष्ट्रसंघको मुख्यालयमा मृतकका परिवारलाई कम्तीमा १ लाख डलर र बिरामीलाई ५० हजार डलर क्षतिपूर्ति माग गर्दै निवेदन दर्ता गराएको थियो ।

राष्ट्रसंघले उन्मुक्ति सम्बन्धि महासन्धिको जिकिर गरेपनि त्यसैको आधारमा दण्डहीनताले प्रश्रय पाउन नहुने भन्दै संस्थाले अब हैटीले अमेरिका या युरोपका कुनै अदालतमा यो मुद्दालाई अघि बढाउने तयारी गरेको छ ।

अमेरिकी रोग नियन्त्रण तथा रोकथाम केन्द्रले हैजा फैलनुमा संयुक्त राष्ट्रसंघ अन्तर्गत शान्ति स्थापनाका लागि खटिएको नेपाली सेनाको शिविर जिम्मेवार रहेको रिपोर्ट सार्वजनिक गरेपनि राष्ट्रसंघले भने हैजाको यकिन श्रोत पत्ता लगाउन असम्भव भएको भन्दै संलग्नता अस्वीकार गर्दै आएको छ ।
