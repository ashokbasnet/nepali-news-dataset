१४ वर्षमा बालविवाह गर्नेको संख्या एक अर्ब पुग्ने खतरा

फागुन २६ – संयुक्त राष्ट्रसंघले सन् २०३० सम्ममा बालविवाह रोक्न तथा समस्यामा परेका दशौं लाख बालिकाको अवस्था सुधार गर्ने घोषणा गरेको छ ।
राष्ट्रसंघीय बालकोष युनिसेफ र जनसंख्या कोष युएन एफपिएले बालिका विवाह रोक्नका लागि संयुक्त रुपमा पहल गर्ने जनाएका छन् । विश्वका धेरै देशमा अझै पनि कम उमेरमै बालिकाको विवाह हुने र उनीहरुको अवस्था निकै दयनिय रहेको भन्दै राष्ट्रसंघीय दुई निकायले सन् २०३० सम्मका बालविवाह रोक्ने तथा समस्यमा परेका बालिकाको अवस्था सुधारका लागि नयाँ कार्यक्रम ल्याउने घोषणा गरेका हुन् ।
अफ्रिका, एसिया र मध्यपूर्वका देशमा बालविवाहको समस्या धेरै रहेकाले नयाँ कार्यक्रम बालविवाहको दर उच्च रहेका त्यस क्षेत्रका १२ देशका केन्द्रित हुनेछ । नयाँ कार्यक्रम अन्तर्गत बालविवाह रोक्नका लागि विभिन्न जनचेतनामुलक कार्यक्रम गरिने छ ।
यस्तै विवाह भइसकेका बालिकाको अवस्था सुधारका लागि पनि कार्यक्रम केन्द्रित हुने युनिसेफ र युएनएफपिएले जनाएका छन् । कार्यक्रमले जोखिममा रहेका बालिका तथा बालिका आमलाई सशक्तिकरण गर्दै आत्मनिर्भर बनाउन पहल गर्नेछ । अहिलेकै दर कायम रहेने हो भने सानै उमेरमा विवाह गर्ने बालिकाको संख्या सन् २०३० सम्ममा एक अर्ब पुग्ने युनिसेफले जनाएको छ ।
नयाँ कार्यक्रम बालविवाहको जोखिममा रहेका बालिककाको बालापन जोगाउने र भिविष्य सुन्दर बनाउन लक्षित हुनेछ । बालविवाह अधिकारको हनन् भएकाले यस्तो अवस्था आउन नदिन सबै लाग्नु पर्नेमा युनिसेफले जोड दिएको छ ।
बालविवाहका कारण विद्यालय शिक्षा पूरा नहुने, घरेलु हिंसा बढ्ने, एचआइएभी/एड्स संक्रमणको खतरा बढ्ने तथा सानै उमेरमा आमा बन्दा ज्यान नै जाने खतरा हुन्छ । यी सबै समस्या समाधानका लागि पनि बालविवाह रोक्नु पर्ने युनिसेफ र युएनएफपिएले बताएका छन् । 
– एजेन्सीको सहयोगमा
