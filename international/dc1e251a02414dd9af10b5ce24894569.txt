बंगलादेशमा पत्रिकाका सम्पादक पक्राउ

चैत २९ – बंगलादेश प्रहरीले राष्ट्रिय पत्रिका ‘अमरदेश’का कार्यबाहक सम्पादकलाई पक्राउ गरेको छ । 

राजधानी ढाकाको कारवाँ बजारमा रहेको कार्यालयमा बिहीबार बिहान छापा मारी प्रहरीले कार्यवाहक सम्पादक महमुदुर रहमानलाई पक्राउ गरेको अन्तर्राष्ट्रिय सञ्चारमाध्यमले जनाएका छन् ।

प्रहरीले उहाँमाथि लागेका विभिन्न आरोपको अनुसन्धानका लागि नियन्त्रणमा लिएको जनाएको छ । सञ्चारमाध्यमहरुले रहमानमाथि राजद्रोह, साइबर क्राइम लगायत विभिन्न ८ वटा आरोप लगाइएको बताएका छन् ।

अन्तर्राष्ट्रिय अपराध ट्रिब्यूनलका पूर्व अध्यक्ष न्यायाधीश मोहम्मद निजामूल हक र आप्रवासी बंगलादेशी कानूनविद् अहमद जियाउद्धिनबीचको स्काईपी मार्फत गरिएको कुराकानी प्रकाशित गरेको आरोपमा गएको डिसेम्बरमा रहमान र पत्रिकाका प्रकाशक हसमत अलि विरुद्ध उजुरी परेको थियो ।

अमरदेश पत्रिकाले विदेशमा रहेको श्रोतको माध्यमबाट कुराकानीको रेकर्ड पाएको दावी गर्दै आएको छ । रहमानलाई इन्टरनेशनल क्राइम ट्रिब्यूनलको काममा अवरोध पुर्याउन र रोक्न खोजेको आरोप लगाइएको छ । प्रहरीले उहाँलाई बिहीबार नै अदालतमा उपस्थित गराई १० दिन थुनामा राख्ने अनुमति माग्ने तयारी गरेको छ ।
