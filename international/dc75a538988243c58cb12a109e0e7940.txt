सुन र इन्धन खपत कम गर्न भारतीय प्रधानमन्त्रीको आग्रह

भदौ १४ – भारतीय प्रधानमन्त्री मनमोहन सिंहले आर्थिक मन्दी तथा डलरको तुलनामा भारतीय रुपैयाँ कमजोर हुन क्रम जारी रहेपछि सुन र पेट्रोलियम पदार्थको खपत कम गर्न आग्रह गर्नुभएको छ ।
लोकसभामा सम्बोधन गर्दै उहाँले डलरको तुलनामा रुपैयाँ कमजोर हुनु चिन्ताको विषय भएको भन्दै यसमा आन्तरिक कारण पनि जिम्मेवार रहेको बताएको भारतीय संचार माध्यमले जनाएका छन् ।
चालु खाताको घाटा बढेकाले रुपैयाँमा दबाब परेको उहाँको भनाइ छ । यस्तै चालु खाताको घाटा घटाउन प्रयास गर्ने साथै निर्यात बढाउने र आयात घटाउनका लागि प्रयास जारी रहेको उहाँल्े बताउनुभयो ।
देशको पुँजी बाहिरीएकाले रुपैयाँ कमजोर भएको भन्दै उहाँले सुन तथा पेट्रोलियम पदार्थको प्रयोग कम गर्न आग्रह समेत गर्नुभयो ।
यस्तै कच्चा तेलको मुल्य वृद्धि साथै सिरियाको संकटलाई पनि भारतीय रुपैयाँ कमजोर हुनुको कारण औंल्याइएको छ । प्रधानमन्त्री सिंहले चालु खाताको घाटा ४ दशमलव ८ प्रतिशतमा सिमित राख्न कोशिस गर्ने बताउनुभयो ।
