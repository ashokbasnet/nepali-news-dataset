म्यानमारबाट भागेकालाई बंगलादेशले शरण दिएन

जेठ ३१ – हिंसा मच्चिएपछि देश छोडेर भागेका म्यानमारका नागरिकलाई शरण दिन बंगलादेशले अस्वीकार गरेको छ । शरण खोज्दै बंगलादेश जान खोजेकाहरुलाई बंगलादेशको तटीय र सीमा सुरक्षामा खटिएका प्रहरीले फिर्ता पठाएको छ ।

 

मंगलवारसम्म म्यानमारका शरणार्थी सवार १४ वटा डुंगा फिर्ता पठाईएको अधिकारीहरुले बताएका छन् । पश्चिमी म्यानमारमा गएको हप्तादेखि बौद्ध र मुस्लिम धर्माबलम्बीहरुबीच हिंसा भड्किएपछि मुस्लीम रोहिंग्या समुदायका मानिस शरण खोज्दै छिमेकी मुलुक बंगलादेश गएका थिए ।

कति जना शरणार्थी बंगलादेश गएको भन्ने यकिन तथ्याङ्क नभएपनि १५ सय जनालाई फिर्ता पठाईसकेको बिबिसीले जनाएको छ । संयुक्त राष्ट्रसंघको शरणार्थी नियोगले बंगलादेशसंग म्यानमारका हिंसा प्रभावितलाई मानवीय सहयोग प्रदान गर्न तथा उनीहरुका लागि सीमा खोलिदिन अपिल गरेको छ ।

तर बंगलादेशका विदेशमन्त्रीले नयाँ शरणार्थीलाई स्वीकार गर्नु देशको हितमा नहुने बताएका छन् । पटक पटक हुने जातिय द्वन्द्वका कारण म्यानमारका रोहिंग्या समुदायका झण्डै ३ लाख मानिस बंगलादेशमा शरण लिएर बसेका छन् ।
