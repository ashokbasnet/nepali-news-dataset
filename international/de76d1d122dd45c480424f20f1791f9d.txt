मुस्लिम ब्रदरहुडका प्रमुखलाई मृत्युदण्डको फैसला

चैत २८ – इजिप्टको एक अदालतले मुस्लिम ब्रदरहुटका प्रमुख मोहम्मद बदीलाई मृत्युदण्डको फैसला सुनाएको छ । अदालतले ब्रदरहुडका प्रमुख बदीसँगै अन्य १३ जनालाई पनि मृत्युदण्डको फैसला सुनाएको हो ।
उनीहरु सबैलाई राज्य विरुद्ध आक्रमणको योजना बनाएको आरोप लागेको छ । यस्तै अमेरिकी मुलका इजिप्टका नागरिक मोहम्मद सुल्तान सँगै अन्य ३६ जनालाई ब्रदरहुडलाई सहयोग गरेकोमा दोषी ठहर गर्दै जन्मकैदको सजाय सुनाएको छ । सन् २०१३ मा राष्ट्रपति मोहम्मद मोर्सीलाई सत्ताबाट हटाएसँगै ब्रदरहुड विरुद्ध कारबाही सुरु भएको थियो ।
अहिलेसम्म सयौंलाई मृत्युदण्डको सजाय सुनाइएको भएपनि एक जनालाई मात्रै मृत्युदण्ड दिइएको छ । इजिप्ट सरकारले मुस्लिम ब्रदरहुडका नेता विरुद्ध मुलुकमा अराजकता फैलाएको तथा विभाजन खडा गरेको आरोप लगाउँदै आएको छ ।
– एजेन्सीको सहयोगमा
