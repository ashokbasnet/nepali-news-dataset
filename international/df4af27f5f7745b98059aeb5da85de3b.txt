समलिङ्गी परेडमा अमेरिकी सैनिकलाई पोशाक लगाउन अनुमति

साउन ५ – अमेरिकामा समलिङ्गी सैनिकहरुले आफ्नो सैन्य पोशाक सहित समलिङ्गी परेडमा भाग लिन पाउने भएका छन् । परेड कार्यक्रमको स्वरुप र वर्तमान नीतिका आधारमा सैनिकहरुलाई यसवर्षको समलिङ्गी परेडमा सहभागी हुँदा सैन्य पोशाक लगाउन अनुमति दिने निर्णय भएको अमेरिकी रक्षा उपसहायक मन्त्रीको कार्यालयले जनाएको छ ।

 

कार्यालयका अनुसार सैनिकहरु व्यक्तिगत रुपमा कार्यक्रममा सहभागी हुने र सैन्य पोशाकको मर्यादा र मापदण्ड भित्र रहने शर्तमा मात्रै त्यस्तो अनुमति दिइएको हो । अमेरिकी सेनामा समलिङ्गी सम्बन्धबारे खुला रुपमा बहस गर्न लगाईएको रोक हटेपछि सरकारले पहिलो पल्ट सैनिकहरुलाई सैन्य पोशाकमै सार्वजनिक हुन अनुमति दिएको अन्तर्राष्ट्रिय सञ्चारमाध्यमले जनाएका छन् ।

अमेरिकी सेनामा रहेका समलिङ्गी सैनिकलाई उनीहरुको यौन स्थितिको जानकारी लुकाउने गरी लागू गरिएको नबताउ नसोध भन्ने नियम गएको वर्ष खारेज गरिएको थियो । समलिङ्गीको अधिकारका लागि काम गर्दै आएका संस्थाहरुले अमेरिकी रक्षा मन्त्रालयको घोषणाले समलिङ्गीहरुको प्रतिष्ठा र सम्मान कायम राख्न चालिएको कदम भन्दै स्वागत गरेका छन् ।
