इजिप्ट एअर अपहरणकान्डको पटाक्षेप, अपहरणकारीबाट आत्मसमर्पण

काठमाडौं, चैत १६ । इजिप्ट एअरको आन्तरिक उडानको विमान अपहरणकान्डको पटाक्षेप भएको छ ।अपहरणकारीले साइप्रस प्रहरीसमक्ष आत्मसमर्पण गरेसँगै अपहरणकान्डको पटाक्षेप भएको हो ।मंगलबार इजिप्टको अलेक्जेन्ड्रियाबाट ५६ यात्रुसहित राजधानी कायरोका लागि उडेको इजिप्ट एअरको फ्लाइट ‘एमएस १८१’ को एअरबस ३२० उडेको केहीबेरमै कम्मरमा ‘सुसाइड’ बम बाँधेको बताउने व्यक्तिले कब्जामा लिएका थिए ।विमान दक्षिणी साइप्रसको लार्ना विमानस्थलमा अवतरण गराइएको थियो । अवतरण गराइएको केहीबरेमै विमानमा रहेका अधिकांश यात्रुहरुलाई अपहरणकारीले छाडेका थिए भने चार यात्रु र चालकदलका सदस्यहरुलाई बन्धक बनाइ अपहरणकारीले ‘बार्गेनिङ’ गरिरहेका थिए ।तर, अन्ततः सबै यात्रु सकुशल रिहा भए भने अपहरणकारी पनि प्रहरीको नियन्त्रणमा पुगे ।इजिप्टसियन नागरिक बताइएको अपहरणकारीले साइप्रसमा रहेकी आफ्नी पूर्वपत्नीलाई भेट्न विमान अपहरण गरेको बताएको जनाइएको छ ।विमानस्थलको नजिकै गाउँमा रहेकी अपहरणकारीकी पूर्वपत्नीलाई विमानस्थल पुर्‍याउने प्रयास भइरहेको बेला अपहरणकारीले प्रहरीसमक्ष आत्मसमर्पण गरेका थिए ।साइप्रसका राष्ट्रपति निकोस अनास्तासिआडेसले पनि विमान अपहरण आतंककारी घटना नभएको बताएका थिए । (एजेन्सी)
