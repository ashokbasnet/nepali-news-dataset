युरोप पुगेका १० हजार शरणार्थी बालबालिका हराए

माघ १८ – युरोप प्रवेश गरेका १० हजार शरणार्थी बालबालिका हराएका एक अध्ययनले देखाएको छ ।  युरोपियन युनियन इयुको प्रहरीको गुप्तचर विभागका अनुसार दुई वर्षको अवधिमा युरोप प्रवेश गरेका झण्डै १० हजार जना शरणार्थी बालबालिका हराएका छन् । गुप्तचर विभागका अनुसार हजारौं बालबालिका युरोपेली देशमा रजिस्ट्रेशन गरेपछि हराएका छन् । हराइरहेका यी बालबालिका यौन शोषण या आपराधिक गतिविधिमा फसेको हुन सक्ने गुप्तचर विभागले चेतावनी दिएको छ ।
बालबालिका सम्बन्धी काम गर्ने संस्था सेभ द चिल्ड्रेनले गएको वर्ष झण्डै २६ हजार बालबालिका आफ्नो परिवार बिना नै युरोप पुगेका जनाएको छ । यस्तै इटालीका अधिकारीले सन् २०१५ को मे महिनामा अघिल्लो वर्षको गर्मीयामदेखि शरणार्थी स्वागत केन्द्रबाट झण्डै ५ हजार बालबालिका हराएका जनाएका थिए । शरणार्थी सम्बन्धी अतर्राष्ट्रिय संस्था आइओएमका प्रवक्ता लियोनार्ड डायलले युरोप प्रवेश गरेका बालबालिका हराएका आंकडा भयानक भएको तर आश्चार्यजनक नभएको बताउनुभएको छ । उहाँले युरोपेली युनियनले हराएका बालबालिकाको खोजी गरी उनीहरुको परिवारसँग फर्काउन मद्दत गर्ने विश्वास पनि व्यक्त गर्नु भयो । सन् २०१५ मा समुद्री मार्ग भएर १० लाख भन्दा बढी शरणार्थी  युरोप प्रवेश गरेका थिए । 
– एजेन्सीको सहयोगमा
