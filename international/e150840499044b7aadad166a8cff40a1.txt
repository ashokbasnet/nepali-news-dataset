गुजरातमा भएको मुस्लिमविरोधी दंगामा संलग्न २४ जना दोषी ठहर

काठमाडौं, जेठ २० । भारतको अहमदावादस्थित विशेष अदालतले सन् २००२ मा गुजरातमा भएको मुस्लिमविरोधी दंगामा संलग्न २४ जनालाई विहीबार दोषी ठहर गरेको छ ।३६ जना भने निर्दोष सावित भएका छन् ।‘गुलबर्ग सोसाइटी’ हत्याकान्ड भनिने उक्त नरसंहारमा विश्व हिन्दू परिषद्का नेता अतुल वैद्य र कांग्रेसका पूर्वपार्षद मेघजी चौधरीसमेत दोषी पाइएका छन् ।सन् २००२ को फेब्रुअरी २८ मा अहमदावादको गुलबर्ग हाउजिङमा पसेर उत्तेजित भीडले ६९ जनाको हत्या गर्नुका साथै आगजनी र लुटपाट मच्चाएको थियो ।मारिनेमा कांग्रेसका पूर्वसांसद एहसान जाफ्रीसहित धेरै मुस्लिम थिए ।गुजरातको गोधरामा साबरमती एक्सप्रेसमा ६० जना हिन्दू तीर्थयात्री मारिने गरी भएको आगजनीपछि उक्त घटना भएको थियो । गुजरात दंगामा एक हजारभन्दा बढीको मृत्यु भएको थियो । मारिनेमा धेरैजसो मुस्लिम थिए ।आलोचकहरुले त्यसबेला राज्यका मुख्यमन्त्री रहेका वर्तमान प्रधानमन्त्री नरेन्द्र मोदीले दंगा रोक्न कुनै पहल नगरेको आरोप लगाउने गरेका छन् ।तर, मोदीले भने आफूले कुनै गलत काम नगरेको भन्दै दंगाका सम्बन्धमा माफी मागेका छैनन् । (एजेन्सी)
