जापानमा आणविक विकिरणको असर पुतलीमा देखियो

साउन ३० – जापानमा आणविक विकिरणका कारण पुतलीहरुमा असामान्य परिवर्तन आएको वैज्ञानिकहरुले बताएका छन् । अध्ययनका क्रममा फुकुसिमा आणविक भट्टीबाट चुहिएको विकिरणका कारण पुतलीहरुमा खुट्टा लामा भएको तथा एन्टेना र पखेटाको आकार परिवर्तन भएको पाईएको वैज्ञानिकहरुको भनाई छ ।

 

अघिल्लो वर्ष फुकुसिमामा भएको आणविक दुर्घटनापछि संकलन गरिएका १ सय ४४ पुतलीहरुको प्रयोगशाला परीक्षणपछि वैज्ञानिकहरुले यस्तो तथ्य बाहिर ल्याएका हुन् । आणविक विकिरणको प्रभाव बढी परेको ठाउँका पुतलीमा पखेटा साना र असामान्य रुपमा विकसित भएका ठूला आँखा पाईएको छ ।

अहिले फेला परेका पुतलीहरुको जस्तो असामान्य अवस्था त्यसअघिको पुस्तामा भने कहिल्यै नदेखिएको वैज्ञानिकहरुको दावी छ । उनीहरुले प्रकृतिका अरु जीवजन्तु र मानिसमा पनि यसखालको समस्या देखिनसक्ने चेतावनी समेत दिएका छन् । जापानमा गएको वर्षको सुनामी र भुईचालोका कारण फुकुसिमा आणविक भट्टीमा क्षति पुगेपछि विकिरण चुहावट भएको थियो ।
