​यौन सम्बन्धबाट जिका भाइरसको संक्रमण बढ्दै

काठमाडौं, फागुन २६ – विश्व स्वास्थ्य संगठन डब्लुएचओले यौन सम्बन्धबाट जिका भाइरसको संक्रमण फैलने क्रम बढ्दै गएको जनाएको छ । 
एडिस एजिप्टाइल जातको लामखुट्टेको टोकाइबाट हुने जिकाको संक्रमण यौन सम्बन्धबाट पनि फैलिरहेको डब्लुएचओको भनाइ छ । यसरी यौन सम्बन्धबाट फैलनै जिका भाइरसको संक्रणको दर पहिले आंकलन गरिएभन्दा धेरै रहेको डब्लुएचओले जनाएको छ । 
जिका बारे संयुक्त राष्ट्रसंघको स्वास्थ्य एजेन्सी डब्लुएचओको आकस्मिक बैठकमा यसबारेमा छलफल भएको हो । यस्तै जिका भाइरसका कारण नवजात शिशुमा विभिन्न समस्या देखिने क्रम पनि बढ्दै गएको छ ।
डब्लुएचओले जिका भाइरसको संक्रमणलाई विश्वव्यापि स्वास्थ्य आपतकाल घोषणा गरेको थियो । ब्राजिलसिहत दक्षिण अमेरिकी तथा क्यारेबियन देशमा महामारिको रुपमा फैलिएको जिकाको संक्रमण युरोप, अमेरिका तथा चीनमा पनि देखिएको छ । यौन सम्बन्धका कारण हुने संक्रमणको दर कस्तो छ र यसको रोकथामका लागि के गर्न सकिन्छ भन्ने विषयमा थप अनुसन्धान भइरहेको डब्लुएचओले जनाएको छ ।
