आँधीका कारण अमेरिकामा ५१ को ज्यान गयो

जेठ ७ – अमेरिकाको ओक्लाहोमा शहरमा आँधीका कारण ज्यान गुमाउनेको संख्या झण्डै १ सय पुगेको छ ।
स्थानीय प्रहरीले अहिलेसम्म २० बालबालिका सहित ९१ जनाको ज्यान गएको पुष्टि गरेको छ ।
तर थुप्रै घर तथा विद्यालय भवन हरु भत्किएकाले त्यसमा पुरिएर अरु धेरै मानिसको ज्यान गएको हुनसक्ने आशंका गरिएको छ । ७० बालबालिका सहित १ सय २० जना घाइते भएका छन् ।
३ सय २० किलोमिटर प्रतिघण्टाको दरले आँधी चलेपछि ओक्लाहोमाको दक्षिणी मूरे उपनगर सबैभन्दा धेरै प्रभावित भएको छ । त्यहाँ दर्जनौं घर र विद्यालयहरु भत्किएका छन् ।
विद्यालय छुट्टी हुने बेलामा आँधी चलेकाले धेरै स्कुले बालबालिका प्रभावित भएका हुन् ।
भत्किएका भवनमा थुप्रै बालबालिका पुरिएको हुनसक्ने आशंकामा उद्धारकार्य तिव्र पारिएको अन्तर्राष्ट्रिय सञ्चारमाध्यमले जनाएका छन् । राष्ट्रपति बाराक ओबामाले ओक्लाहोमामा विपत्तीको घोषणा गर्दै खोजी तथा उद्धारको काममा सक्रियता पूर्वक लाग्न संघीय सरकारलाई आदेश दिनुभएको छ ।
मूरे क्षेत्रमा सन् १९९९ मा पनि भीषण आँधी आएको थियो । त्यतिबेला हावाको बेग पृथ्वीको सतहमा अहिलेसम्मकै बढी ४ सय ८६ किलोमिटर प्रतिघण्टा रेकर्ड गरिएको थियो ।
