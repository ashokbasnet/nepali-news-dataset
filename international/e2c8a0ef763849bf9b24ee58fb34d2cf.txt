अफगानिस्तानमा रहेको भारतीय दूतावासमा आक्रमण

पुस २० - अफगानिस्तानमा रहेको भारतीय वाणिज्य दूतावासको कार्यालयमा आक्रमण भएको छ ।  हतियारधारी समूहले अफगानिस्तानको उत्तरी शहर मजार ए सरीफमा रहेको वाणिज्य दूतावासमा आक्रमण गरेको विविसीले जनाएको छ । स्थानीय सरकारी अधिकारीका अनुसार आक्रमणकारी  वाणिज्य दूतावास भित्र छिर्ने कोसिस गरेका थिए । गएराति भएको आक्रमणमा गोलीका आवाज पनि सुनिएको उनीहरुले बताएका छन् । घटनामा भएको क्षतिको विवरण भने आउन बाँकी छ ।
भारतीय दूतावासका एक अधिकारीले आफूहरुमाथि आक्रमण भएको, लडार्इं जारी रहेपनि सबै सुरक्षित रहेको बताएका छन् । वाणिज्य दूतावास परिसरमा सुरक्षा व्यवस्था कडा पारिएको र त्यहाँ कार्यरत सबैलाई भवन भित्र सुरक्षित ठाउँमा राखिएको विविसीले जनाएको छ । यो आक्रमणको अहिलेसम्म कसैले पनि जिम्मेवारी लिएको छैन । आक्रमण भएको क्षेत्रलाई सुरक्षाफौजले घेराबन्दी गरेका छन् ।
यसअघि गएको शनिबार भारतको पन्जावस्थित पठानकोटमा रहेको एयरबसमा आक्रमण भएको थियो । आक्रमणमा एयरफोर्सका ६ जना सैनिकको ज्यान गएको र २० जना सुरक्षाकर्मी घाइते भएको भारतका गृह सचिव राजिव महर्षिले बताउनु भएको भारतीयसञ्चार माध्यमले जनाएका छन् ।
