माल्दिभ्समा गैरकानुनी विदेशीलाई जागिर दिन नपाइने

पुस १२ – माल्दिभ्सले गैरकानुनी आप्रवासी कामदारलाई रोजगारी दिने संघ संस्थालाई कारबाही गर्ने भएको छ ।
देशमा बढ्दो गैरकानुनी आप्रवासी कामदारलाई नियन्त्रण गर्न सरकारले त्यस्ता कामदार राख्ने जुनसूकै संघ संस्था वा कलकारखानालाई जरिवाना तिराउने निर्णय गरेको स्थानीय अधिकारीलाई उधृत गर्दै अन्तर्राष्ट्रिय सञ्चार माध्यमले जनाएका छन् ।
स्थानीय प्रशासनले गैरकानुनी कामदार राख्नेलाई पहिलो पटक १३० देखि ६५० डलरसम्म जरिवाना तिराउने र पटक पटक गल्ती दोहोर्‍याएमा भने ३ हजार डलरभन्दा बढीसम्म जरिवाना तिराउन सक्ने छ ।
यसैबीच सरकारले गैरकानुनी रुपमा रहेका कामदारले आफ्नै खर्चमा घर फर्कन चाहेमा विशेष ग्राह्यता दिने बताएको छ । यस्ता अवैध कामदारका लागि घर फर्कन सरकारले ६ महिनाको समय दिने र त्यसपछि पनि गैरकानुनी रुपमा काम गरेको पाइएमा भने १० वर्षसम्मको जेल सजाँय हुने स्थानीय अधिकारीहरुले जनाएका छन् ।
सरकारी तथ्यांक अनुसार त्यहाँ ८० हजार देखि १ लाख १० हजारभन्दा बढी आप्रवासी कामदार रहेका छन् भने उनीहरुमध्ये झण्डै आधा प्रतिशत गैरकानुनी रुपमा रहेका छन् ।
