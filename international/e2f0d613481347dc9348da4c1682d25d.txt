जी न्यूजका सम्पादकहरुमाथि कडा कारबाहीको माग

मंसिर १४ – प्रेस काउन्सील अफ इन्डियाले घुस प्रकरणमा पक्राउ परेका भारतीय जी न्यूजका दुई जना वरिष्ठ पत्रकार दोषी ठहर भए टेलिभिजनको लाइसेन्स नै खारेज गर्न सरकारसित माग गरेको छ । 

प्रेस काउसिन्ल अफ इन्डियाका अध्यक्ष जस्टिस मार्कण्डेय काटजूले यस्ता पत्रकारका कारण पत्रकारिता क्षेत्र दुर्गन्धित भएकाले उनीहरु विरुद्ध कारबाही हुनुपर्ने बताउनुभएको हो ।

 

उहाँले घुस लिएको आरोपमा पक्राउ परेका जी टिभीका पत्रकारका कारण भारतीय पत्रकारितामाथिको नैतिकतामा प्रश्न चिह्न लागेको भन्दै लाईसेन्स खारेजको माग गर्नुभएको हो । जी न्यूजका सम्पादक र जी बिजनेशका प्रमुखमाथि कांग्रेस सांसद एंव उद्योगपति नवीन जिन्दलको समूहसित एक करोड घुस मागेको आरोप लागेको छ ।

कोईला घोटला र जिन्दलका बारेमा कुनै खबर नबजाउने भन्दै उनीहरुले घूस मागेको भारतीय सञ्चार माध्यमले बताएका छन् । तर जी न्यूज च्यानलले भने उनीहरु बेकसूर भएको र कोईला घोटलाबाट बच्न उनीहरुमाथि आरोप लगाएको दाबी गरेको छ । घूस प्रकरणमा पक्राउ परेको उनीहरुमाथि छानबिन भईरहेको प्रहरीले जनाएको छ ।
