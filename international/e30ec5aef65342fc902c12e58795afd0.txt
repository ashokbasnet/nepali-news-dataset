कतार संकटः छिमेकी देशको १३ बुँदे माग कतारले गर्‍यो अस्वीकार

असार ११ – कतारमाथि छिमेकी देशले लगाएको प्रतिबन्ध चाँडै नै समाधान नहुने शंकेत देखिएको छ । प्रतिबन्ध फुकुवा गर्न छिमेकी देशले राखेको १३ बुँदे माग कतारले अस्वीकार गरेपछि प्रतिबन्धपछि उत्पन्न भएको राजनीतिक तथा कुटनीतिक संकट तत्काल समाधान नहुने देखिएको हो । प्रतिबन्ध लगाएका साउदी अरेबिया, इजिप्ट, संयुक्त अरब इमिरेट्स र बहराइनले कतार समक्ष आफ्नो मागको सूचि प्रस्तुत गरेका थिए । उनीहरुले कतारको टेलिभिजन नेटवर्क अल जजिरा बन्द गर्नु पर्ने लगायत १३ बुँदे माग प्रस्तुत गरेका छन् । १० दिनको अल्टिमेटमसहित प्रस्तुत गरिएका मागमा टर्कीमा रहेको कतारको सैन्य अखडा बन्द गर्नु पर्ने तथा इरानसँगको सम्बन्ध घटाउनु पर्ने सहितका छन् । तर कतारको विदेश मन्त्रालयले भने उनीहरुको माग अस्वीकार गर्दै ती माग सान्दर्भिक नरहेको र कार्यान्वयन गर्न पनि नसकिने बताएको छ । साउदी अरेबिया, इजिप्ट, संयुक्त अरब इमिरेट्स, बहराइन, यमन र लिबियाले दुई हप्ताअघि कतारले आतंकवादलाई सहयोग गरेको भन्दै उसँगको राजनीतिक तथा कुटनीतिक सम्बन्ध अन्त्य गर्दै प्रतिबन्ध लागएका थिए । तर कतारले भने आफूले कुनै पनि किसिमले आतंकवादलाई प्रोत्साहन नगरेको र अरब क्षेत्रमा अशान्ति फैलाउने प्रयास नगरेको बताउँदै आएको छ । कतारले माग पूरा गर्न नसक्ने बताएपछि युएईका विदेश मन्त्रीले आफ्नो देशले कतारसँगको सम्बन्ध पूर्ण रुपमा अन्त्य गर्न सक्ने प्रतिक्रिया दिएका छन् ।
