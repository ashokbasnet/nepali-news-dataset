लिट्टेका पूर्व लडाकु पुनर्स्थापना अन्तिम चरणमा

जेठ २३ – श्रीलंका सरकारले विद्रोही संगठन लिबरेसन टाइगर्स अफ तमिल इलम लिट्टेका पूर्व लडाकुहरुको पुनस्र्थापनाको काम अन्तिम चरणमा पुगेको जनाएको छ ।
अन्तिम चरणको पुनर्स्थापनाको काम आउँदो वर्षको पहिलो त्रैमासिक अवधिमा पूरा हुन सक्ने पुनर्स्थापना आयुक्त मेजर जनरल जगथ विजेतिल्लेकेले बताउनुभयो । उहाँका अनुसार अन्तिम चरण अन्तर्गत ४ महिला सहित १ सय २९ जना पूर्व लिट्टे सदस्यको पुनर्स्थापनाको काम भइरहेको छ ।
उनीहरु अहिले उत्तरी प्रान्त भभूनियाको पून्थोत्तम पुनर्स्थापना केन्द्रमा सेना र पुनर्स्थापना ब्युरोले सन्चालन गरेको एक वर्षे पुनर्स्थापना कार्यक्रममा सहभागी छन् । पुनर्स्थापना आयुक्त विजेतिल्लेकेले हरेक तीन महिनामा निश्चित संख्यामा पूर्व लडाकुहरुलाई समाजमा पुनर्स्थापना गराउने काम भइरहेको र पछिल्लो एक महिनामा मात्रै १२ जना पूर्व लडाकुहरुलाई पुनर्स्थापित गरिसकिएको बताउनुभयो ।
अहिलेसम्म समाजमा पुनर्स्थापित गराइएकाहरु मध्ये २ सय ३० जना भन्दा बढी उच्च शिक्षा हासिल गर्नका लागि योग्य भइसकेका छन् भने ३५ जनाले विश्वविद्यालय अध्ययन गरिरहेका छन् ।
श्रीलंकामा साढे दुई दशक भन्दा लामो समयसम्म चलेको गृहयुद्ध सन् २००९ मा अन्त्य भएको थियो । युद्धका क्रममा आत्मसमर्पण गरेका र सेनाले नियन्त्रणमा लिएका लिट्टे लडाकुको संख्या झण्डै १२ हजार थियो ।
