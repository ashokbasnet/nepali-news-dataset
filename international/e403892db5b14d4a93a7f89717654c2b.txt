दमासकसबाट बिद्रोही लडाकु हटाउने योजना रोकियो

पुस १२ – बिद्रोहीको नियन्त्रणमा रहेको सिरियाको राजधानी दमासकसको दक्षिणी क्षेत्र यरमुकबाट बिद्रोही लडाकुलाई हटाउने योजना तत्कालका लागि रोकिएको छ ।
यरमुक शरणार्थी शिविरमा रहेका १८ हजार भन्दा धेरै प्यालेस्टाइनी शरणार्थी तथा सर्वसाधारण नागरिकलाई अत्यावश्यक सेवा पुर्‍याउनका लागि संयुक्त राष्ट्रसंघको मध्यस्थतामा त्यहाँ रहेका बिद्रोही लडाकु हटाउने तयारी थियो । तर राष्ट्रपति बसर अल असद विरुद्ध संघर्ष गरिरहेको विद्रोही समुहका शीर्ष नेता हवाई आक्रमणमा मारिएपछि इस्लामिक स्टेट आइएस तथा अरु समुहका दुई हजार लडाकु हटाउने योजना रोकिएको हो । सरकार तथा बिद्रोही समुहबिच भएको एक सम्झौता अनुसार बिद्रोही तथा उनीहरुका परिवारलाई यरमुकबाट बसमार्फत बिद्रोहीको नियन्त्रण रहेको रक्का क्षेत्रमा लैजानु पर्ने थियो । सन् २०१२ देखि सरकारी सेनाको घेराबन्दीमा रहेको यरमुकमा १८ हजार मानिस फसेका छन् । त्यसक्षेत्रमा रहेका बिद्रोही लडाकुलाई हटाएर नागरिकलाई सुरक्षित स्थानमा लैजाने योजना थियो । तर शुक्रबार भएको हवाई आक्रमणमा बिद्रोही समुह जैश अल इस्लामका नेता मारिएपछि स्थगित भएको हो । तर मानवअधिकारवादी संस्था सिरियन अब्जर भेटरी फर ह्युमन राइट्सले भने रक्कासम्म लैजाने बाटोमा रहेको सुरक्षा खतराका कारण योजना तत्कालका लागि रोकिएको जनाएको छ । 
– एजेन्सीको सहयोगमा
