उडिरहेका दर्जनौं चरा एक्कासि आकाशबाट सडकमा खसे

बोस्टन (अमेरिका), भदौ २५ । अमेरिकाको बोस्टन सहरमाथि उडिरहेका दर्जनौं चरा एक्कासि बोस्टनको सडकमा खसेपछि म्यासेचुसेटस्का स्वास्थ्य अधिकारीले यसबारे अनुसन्धान अघि बढाएका छन् ।

कालोरङ, लामो पुच्छर भएका ४७ ओटा ग्याकल नामका चरा बोस्टननजिकै डोरचेस्टर इलाकामा बिहीबार आकाशबाट खसेका भेटिएको थियो ।

तिनीहरुमध्ये केही मृत भेटिएका थिए भने केही बिरामी अवस्थामा भेटिएका थिए ।

बोस्टनको एनिमल रेस्क्यु लिगले आफ्नो छिमेकमा चराहरु एक्कासि बिरामी परेर खसेको बताएपछि र उक्त स्थानमा एउटा बिरालो पनि बिरामी भएको पाइएपछि त्यहाँ गएर घटनाबारे अनुसन्धान अगाडि बढाएको छ ।

मृत भेटिएका चरालाई परीक्षणका लागि टफ्टस विश्वविद्यालयको प्रयोगशालामा पठाइएको छ । रासस/एपी
