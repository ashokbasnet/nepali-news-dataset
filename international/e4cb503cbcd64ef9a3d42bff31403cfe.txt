सिरिया सरकारले मानवता विरुद्धको अपराध गरेको राष्ट्रसंघको ठहर

मंसिर १३ — सिरिया सरकारले प्रदर्शनकारीमाथि हिंश्रक दमन गरी मानवता विरुद्धको अपराध गरेको संयुक्त राष्ट्रसंघले ठहर गरेको छ । राष्ट्रसंघको मानवअधिकार परिषदले सिरिया हिंसाको बारेमा छानविन गर्न गठन गरेको आयोगले तयार पारेको पछिल्लो प्रतिवेदन सार्वजनिक गर्दै सिरियाको सरकारी सेनाले प्रदर्शनकारीलाई दमन गर्न योजनाबद्ध तरिकाले मानवता विरुद्धको अपराध गरेको बताएको छ । 

 

प्रतिवेदनमा सेनाले बालबालिका सहित धेरै आम नागरिकको हत्या गरेको, यातना दिएको तथा यौनशोषण समेत गरेको उल्लेख छ । आयोगले छानविनका क्रममा सिरियामा पछिल्लो एक वर्षमा भएका मानव अधिकार हननका मामिलामा पीडितहरुसँग जानकारी लिएको थियो । 

 

यसैबीच राष्ट्र संघले तत्काल हिंसा रोकेर दोषीलाई कारवाही गर्न सिरिया सरकारसँग माग गरेको छ । सिरियामा चलिरहेको सरकार विरोधी प्रदर्शनका क्रममा अहिलेसम्म ३५ सय जनाको ज्यान गैसकेको छ ।
