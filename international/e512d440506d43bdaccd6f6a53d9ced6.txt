बंगलादेशमा नियोजित रुपमा आगलागी गराएको खुलासा

पुस ३ – बंगलादेशको कपडा कारखानामा गएको महिना भएको आगलागी नियोजित भएको खुलासा भएको छ । 

आगलागीबारे छानवीन गर्न बनेको समितिले अनुसन्धानका क्रममा आगलागी नियोजित रहेको र आगलागीबाट जोगाउन कारखाना सञ्चालकले कुनै उपाय नअपनाएको फेला परेको दावी गरेको हो ।

 

गएको नोभेम्बर २४ तारिखका बंगलादेशको कपडा उत्पादन कारखानमा भएको आगलागीमा १ सय १० जना कामदारको ज्यान गएको थियो । घटनाको छानवीन गर्न बनेको समितिका प्रमुख मैनुद्दिन खण्डेकरले आगो कसले लगाएको भन्ने अझै स्पष्ट हुन नसकेपनि कारखानाका सञ्चालकको घटनामा गम्भीर त्रुटी भेटिएको बताउनुभएको छ ।

उहाँका अनुसार कारखानाका व्यवस्थापकले आगलागीपछि कामदारलाई बाहिर निस्कनबाट रोकेका थिए । अग्नि नियन्त्रक अधिकारीहरुले विद्युत शर्ट भएर आगलागी भएको बताएपनि छानवीन समितिले त्यस्तो कुनै संभावना नदेखिएको दावी गरेको छ ।

समितिले सरकारलाई प्रतिवेदन बुझाउँदै कारखाना सञ्चालक र उनका ९ जना अधिकारीलाई हत्या आरोपमा कारवाही गर्न सुझाव समेत दिएको छ ।
