आप्रवासी चढेको डुंगा दुर्घटना हुँदा १४ जनाको मृत्यु

कात्तिक २६ – टर्कीमा आप्रवासी चढेको डुंगा दुर्घटना हुँदा कम्तिमा १४ जनाको ज्यान गएको छ । समुद्रको बाटो हुँदै युरोप प्रवेश गर्न खोज्ने आप्रवासी चढेको डुंगा टर्की र ग्रिक आइल्याण्ड अफ लिसबोसको बिचभागको समुद्रमा डुबेको हो ।
ज्यान जाने १४ जना मध्ये सात जना बालबालिका छन् । २७ जनाको भने जीवितै उद्दार गरिएको छ । युरोपमा आप्रवासीको बढ्दो आगमन र आप्रवासी समस्या समाधानको विकल्पका बारेमा युरोपियन युनियन र अफ्रिकन नेताबिच माल्टामा छलफल भैरहेको छ ।
गएको अप्रिलमा लिबियामा डुंगा डुब्दा झण्डै ८ सय जनाको ज्यान गएपछि तय भएको छलफल अहिले आएर भैरहेको छ । यही वर्ष मात्रै समुद्रको बाटो भएर आठ लाख आप्रवासी युरोप प्रवेश गरेको संयुक्त राष्ट्रसंघले जनाएको छ । त्यसक्रममा तीन हजार ४ सय ४० को ज्यान गएको तथा धेरै हराएको राष्ट्रसंघले जनाएको छ ।
यो वर्ष युरोप प्रवेश गर्नेमा सबैभन्दा धेरै सिरियाका नागरिक रहेका छन् । ६ लाख ५० हजार भन्दा धेरै सिरियन समुद्रको बाटो भएर युरोप प्रवेश गरेको जनाइएको छ । यस्तै नाइजेरिया, सोमालियासहितका अफ्रिकी मुलुकबाट एक लाख ५० हजार भन्दा बढी आप्रवासी युरोप प्रवेश गरेका छन् ।  
– एजेन्सीको सहयोगमा
