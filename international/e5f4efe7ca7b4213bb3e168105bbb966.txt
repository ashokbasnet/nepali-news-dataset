​गर्जिए सी जिनपिङ : दुश्मनसँग जस्तोसुकै युद्ध लड्न तयार छौँ

चैत ६ – चीनका राष्ट्रपति सी जिनपिङले मंगलबार १३ औँ नेसनल पिपल्स कंग्रेसलाई सम्बोधन गरेका छन् । सम्वोधनमा सी जिनपिङ निकै नै आक्रामक रुपमा प्रस्तुत भएका थिए ।
 
राष्ट्रपति जिनपिङले विश्वमा आफ्नो स्थान पाउनका लागि चीन पूर्ण रुपमा लागिपरेको बताएका छन् । सम्बोधनमा जिनपिङले चीनको कायापलट नै चिनियाँ नागरिकको सपना भएको बताएका छन् । सीले भने, ‘हामी हाम्रो दुश्मनसँग जस्तोसूकै लडाईँ पनि लड्न तयार छौँ । हामी पूर्ण रुपमा विश्वमा आफ्नो स्थान बनाउनका लागि संकल्पवद्ध छौँ ।’
ताइवानलाई चेतावनी
टेलिभिजनमा प्रसारित भाषणमा चिनियाँ राष्ट्रपति सी जिनपिङले चीनको गौरवशाली इतिहासको प्रशंसा गरे । उनले ऐतिहासिक उपलब्धिको रक्षा गर्दै चीन अगाडि बढ्नु पर्ने बताए । त्यस्तै उनले चीनले विश्वलाई अखबार, कन्फ्युसियसवादलगायतका कुरा विश्वलाई दिएको बताए । 
राष्ट्रपति सी जिनपिङले आफ्नो भाषणमा ताइवान र हङकङको स्वतन्त्रताको समर्थन गर्नेहरुलाई पनि चेतावनी दिएका छन् । सीले कसैले चीनको एक इन्च पनि जमिन खोस्न नसक्ने पनि स्पष्ट पारेका छन् । सीको यो मन्तव्यसँगै कंग्रेसमा उपस्थित सयौँ प्रतिनिधिको तालीको गडगडाहट सुनिएको थियो । 
सन् १९४९मा चीनमा गृहयुद्ध समाप्त भएसँगै ताइवानमा स्वतन्त्र सरकार रहेको छ । त्यस समय ताइवानमा हार बेहोरेका कारण त्यहाँबाट राष्ट्रवादी सरकार भाग्नु परेको थियो । चीनले ताइवानलाई आफ्नै हिस्सा मान्दै आएको छ । आवश्यकता अनुसार चीनले ताइवानलाई नियन्त्रणमा लिन सक्ने पनि सीले बताए । सीले भने, ‘हामीलाई आफ्नो सम्प्रभुता तथा क्षेत्रीय एकतामा नियन्त्रणको आवश्यकता छ । हामी हरहालमा मातृभूमिको एकता सुनिश्चित गर्न चाहन्छौँ ।’
ताइवान र हङकङलाई लिएर आएको चीनको यो धारणा अहिलेसम्मकै आक्रामक भएको बताइएको छ । सीले इतिहासले समाजवादकै माध्यमबाट चीन आफ्नो लक्ष्यमा पुग्न सक्छ भन्ने कुराको पनि पुष्टि भएको बताए । उनले चीनका असली नायक चिनियाँ नागरिक भएको बताउँदै सबै राजनेताले जनहितमा काम गर्नुपर्ने पनि बताए । 
हालै मात्र अमेरिकाले एउटा विधेयक पास गर्दै ताइवानमा आफ्ना उच्च अधिकारी पठाउन चाहेको बताएको थियाे । तर अहिलेसम्म अमेरिका र ताइवानको  कुनै औपचारिक सम्वन्ध कायम छैन । चिनियाँ राष्ट्रपतिको यो बयान अमेरिकालाई दिएको कडा जवाफका रुपमा हेरिएको छ । ताइवानलाई स्वतन्त्र देशको दर्जा दिने प्रयासलाई चीनले कडा रुपमा विरोध गर्दै आएको छ । 
सी जिनपिङलाई माओ त्सेतुङपछिको सबैभन्दा शक्तिशाली नेताका रुपमा हेरिएको छ । चिनियाँ संविधानमा ‘सी जिनपिङ विचारधारा’ लाई पनि समावेश गरिएको छ । ‘नयाँ युगमा चिनियाँ विशेषतासहितको समाजवाद’ लाई नै सी जिनपिङ विचारधाराका रुपमा लिइएको छ । 
यसरी उदाए सी जिनपिङ : गुफादेखि विश्वकै शक्तिशाली राष्ट्रपतिसम्म
चीनमा राष्ट्रपतिको कार्यकालको सीमा हटाइएको छ ।  अब सी जिनपिङ उनले चाहेमा आजीवन राष्ट्रपति बन्न सक्नेछन् । यसको चीन बाहिर भने निकै नै आलोचना भैरहेको छ । चीन तानाशाही व्यवस्थामा जान लागेको भन्दै विश्व समुदायले मिश्रित प्रतिक्रिया दिएको छ ।
