आइएसका अखडामा रुस र फ्रान्सको हवाई आक्रमण

मंसिर २ – सिरियमा इस्लामिक स्टेट आइएसका मुख्य अखडामा रुस र फ्रान्सले हवाई आक्रमण गरेका छन् । दुवै देशले सिरियामा आइएस विरुद्धको सैन्य अभियानलाई तीब्र बनाएका छन् । आइएसको गढ क्षेत्र मानिएको रक्का शहरलाई निशाना बनाइएको रुसका रक्षा मन्त्री सरगेइ शोइगुले बताउनुभएको छ । गएको महिना इजिप्टको साइनाइ प्रायद्विपमा दुई सय २४ जनाको ज्यान जाने गरी भएको विमान दुर्घटना आइएसको बम आक्रमणका कारण भएको पुष्टि भएपछि रुसले सैन्य अभियान तीब्र पारेको हो । रुसी राष्ट्रपति भ्लादिमिर पुटिनले आइएससँग बदला लिने चेतावनी दिनुभएको छ । भूमध्य सागर क्षेत्रमा आइएस विरुद्ध कारवाही अभियान चलाएको फ्रान्सेली सेनासँग सम्पर्कमा रहन र उनीहरुलाई सहयोग गर्न आफ्ना सेनालाई निर्देशन दिएको राष्ट्रपति पुटिनले बताउनुभयो । गएको शुक्रबार राति राजधानी पेरिसमा एक सय २९ जनाको ज्यान जाने गरी आइएसले आक्रमण गरेपछि फ्रान्सले सैन्य अभियान तीब्र पारेको छ । अब आइएस विरुद्धको कारवाहीमा रुसी सेनाले फ्रान्सेली सेनालाई साथ दिने भएको छ । आफ्नो हवाई आक्रमण आइएसका गढ क्षेत्र ध्वस्त पार्नमा केन्द्रीत रहने दुवै सेनाले जनाएका छन् । अमेरिका नेतृत्वको गठबन्धन सेनाले पनि हवाई आक्रमण तीब्र पारेको छ । 
– एजेन्सीको सहयोगमा
