जिकाका कारण प्यारालाइसिसको खतरा

फागुन १८ – जिका भाइरसको संक्रमणका कारण प्यारालाइसिस हुन सक्ने एक अध्ययनले देखाएको छ । दक्षिण अमेरिकी मुलुका महामारिको रुपमा फैलिएको जिका भाइरसले गर्दा न्युरोलोजिकल समस्या हुने र यसले प्यारालाइसिसको लक्षण गिल्लन बार्रे सिन्ड्रोम देखिने गरेको अनुसन्धानमा संलग्न बेलायती वैज्ञानिकले बताएका छन् ।
बेलायती संस्था द ल्यानसेटले प्रकाशित गरेको अध्ययनमा जिका भाइरसको संक्रमण भएको झण्डै ६ दिनपछि यस्तो समस्या देखिन थाल्ने उल्लेख छ । जिका भाइरसको संक्रमण भएका ४२ जना बिरामीको रगतको नमुना परीक्षणमा यस्तो देखिएको हो । जिकाको संक्रमणलाई फेब्रुअरीको सुरुमा विश्व स्वास्थ्य संगठन डक्लुएचओले विश्वव्यापी स्वास्थ्य आपतकाल घोषणा गरेको थियो । मुख्य गरी एडिस एजिप्टाइल जातको लामखुट्टेको टोकाइबाट हुने जिकाको संक्रमण यौन सम्पर्कबाट पनि सर्ने गरेको पाइएको छ ।
जिकाको संक्रमणका कारण देखिएको गिल्लन बार्रे सिन्ड्रोम प्यारालाइसिसको लक्षण हो । यसका कारण मानिसको मांशपेशी कमजोर हुने तथा गम्भीर अवस्थामा स्वाशप्रस्वासमा पनि समस्या हुने गर्दछ ।
तर जिकाको संक्रमण भएका सबैमा यस्तो समस्या नदेखिने वैज्ञानिकको भनाई छ । जिकाको संक्रमण भएका चार हजार मध्ये एक जनामा यस्तो समस्या देखिने छ ।
जिकाका कारण देखिएको प्यारालाइसिसको समस्याको सामान्य अवस्थामा देखिने प्यारालाइसिस भन्दा छिटो र प्रभावकारी उपचार गर्नु पर्नेमा वैज्ञानिकको जोड छ । जिकाका कारण नशा सम्बन्धी अरु समस्या पनि हुन सक्ने खतरा रहेको उनीहरुले बताएका छन् ।
– एजेन्सीको सहयोगमा
