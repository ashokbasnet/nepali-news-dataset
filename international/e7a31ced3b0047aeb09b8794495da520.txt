को बन्ला राष्ट्रपति : क्लिन्टन भन्दा अघि ट्रम्प

कात्तिक २४ – अमेरिकामा नयाँ राष्ट्रपति चयनका लागि भएको चुनावको मतगणना भइरहेको छ । प्रारम्भीक नतिजामा डेमोक्र्याटिक पार्टीकी हिलारी क्लिन्टन र रिपब्लिक पार्टीका डोनाल्ड ट्रम्पबिच निकै कडा प्रतिस्पर्धा देखिएको छ । ५० राज्यमा मतदान भएकोमा नतिजाका लागि महत्वपूर्ण मानिएका फ्लोरिडा, जर्जिया, क्लोराडो, ओहायो, मिसिगनसहितका राज्यमा क्लिन्टन र ट्रम्पबिच कडा प्रतिस्पर्धा देखिएको छ । राष्ट्रपतिमा चुनिनका लागि दुई सय ७० इलेक्ट्रोल मत चाहिन्छ ।
अहिलेसम्म २५ राज्यको नतिजा आएकोमा क्लिन्टनले १०४  र  ट्रम्पले १३७ इलेक्ट्रोल पाएका छन् । पपुलर मतमा अहिलेसम्म ट्रम्प नै अगाडि छन् । यस्तै सिटेन र हाउस अफ रिप्रिजेन्टेटिभमा पनि रिपब्लिकन पार्टीको अग्रता छ । झण्डै चार करोड ६० लाख मतदाताले अर्ली भोटिङ अन्तर्गत मतदानको दिन भन्दा अघि नै मत दिएका छन् ।
मतदानको दिन धेरै अमेरिकीले लाइनमा बसेर मत दिएका छन् । राष्ट्रपतिय चुनावको मत परिणाम नेपाली समय अनुसार बुधबार बिहान ११ बजेसम्म आउने अपेक्षा गरिएको छ । मतदानको केही अघि सार्वजनिक भएका सर्वेक्षणमा हिलारी क्लिन्टन अघि देखिनु भएको थियो ।
