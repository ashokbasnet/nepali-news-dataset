भारतीय फिल्मस्टार हसनले खोले नयाँ राजनीतिक पार्टी

फागुन १० – भारतीय फिल्मस्टार कमल हसनले नयाँ राजनीतिक पार्टी खोलेका छन् ।

भारतको दक्षिणी राज्य तामिलनाडूमा हसनले नयाँ पार्टीको घोषणा गरेका हुन् । ६२ वर्षका  हसनले तामिलनाडूको मदौरी शहरमा आफ्ना समर्थको भीडमा नयाँ पार्टी खोलेको घोषणा गरेका हुन् । उक्त राज्यमा अभिनेता राजनीतिमा प्रवेश गर्ने संस्कार नै बनिसकेको छ । यो भन्दा अगाडि तीन जना अभिनेताले मुख्य मन्त्री भएर काम गरिसकेका छन् ।
गएको डिसेम्बरमा अर्का मुभिस्टार रजनीकान्त आफ्ना समर्थकहरुलाई सन् २०२१ को चुनावपछि नयाँ राजनीतिक पार्टी खोल्ने बताएका थिए । हसनले भने गएको अक्टोबरमा आफू राजनीतिमा जान चाहेको बताएका थिए । उनको नयाँ पार्टीको नाम ‘मकल निधि मेयाम’ रहेको छ । उक्त नामको अर्थ ‘नागरिकको न्यायको केन्द्र’ हुन जाने बीबीसीले जनाएको छ ।
हसनले आफू मुख्य मन्त्री बन्ने गरी काम गर्ने बताएका छन् । उनले मुख्य मन्त्री बनेर त्यहाँ रहेको भष्ट्राचार र जातिय विभेद अन्त्य गर्ने बताएका छन् । गएको वर्ष तामिलनाडूकी मुख्य मन्त्री जयललिता जयारामको मृत्युपछि त्यहाँको राजनीतिमा अस्थिरता आएको छ ।
जयललिता पनि फिल्मस्टार पछि नै राजनीतिमा प्रवेश गरेकी थिइन् ।
