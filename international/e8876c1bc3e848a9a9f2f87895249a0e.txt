विदेश घुम्दा सभ्य बन्न चीनको आग्रह

जेठ ४ –  चीनले विदेश यात्राका क्रममा विनम्रतापूर्ण व्यवहार देखाउन आफ्ना नागरिकलाई आह्वान गरेको छ ।
चिनियाँ उपप्रधानमन्त्री वाङ्ग याङ्गले केही चिनियाँ पर्यटकको असभ्य व्यवहारका कारण देशको छविमा नोक्सान पुगेको भन्दै व्यवहार सुधार्न आह्वान गर्नुभएको हो ।
उहाँले चिनियाँ पर्यटकहरुले चर्को स्वरले कुरा गर्ने र जथाभावी थुक्ने गरेका जस्ता समस्या देखिएको उल्लेख गर्नुभएको छ । नागरिकको सभ्य गुणमा सुधार र पर्यटकको राम्रो छबि निर्माण गर्नु सरकारको दायित्व भएको उहाँको भनाई छ ।
उपप्रधानमन्त्री वाङ्गले पर्यटकहरुलाई सम्बन्धित ठाउँको, धर्म, सामाजिक व्यवस्था र सामाजिक नैतिकताको पालना, स्थानीय धार्मिक मान्यता र रीतिरिवाजको सम्मान, उनीहरुको बोली र व्यवहारमा सुधार गराउन सम्बन्धित अधिकारीलाई सुझाव पनि दिनुभएको छ ।
