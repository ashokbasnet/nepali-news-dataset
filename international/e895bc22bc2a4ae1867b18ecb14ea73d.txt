हतियार ब्यापार सन्धिमा सहमति जुटेन

चैत १६ – संयुक्त राष्ट्रसंघका महासचिव बान की मूनले हतियार व्यापार संबन्धि सन्धिमा सदस्य राष्ट्रहरुबीच सहमति नभएकोमा चिन्ता व्यक्त गर्नुभएको छ । 

सम्मेलनको अन्तिम दिन बिहीबार १ सय ९३ सदस्य राष्ट्रबीच हतियार व्यापार सम्बन्धि विषयमा सहमति जुट्न नसकेपछि महासचिव बानको प्रतिक्रिया आएको हो ।

अमेरिकाको न्यूयोर्कमा भएको सम्मेलनमा बिहीबारसम सहमति जुटाउनुपर्ने भएपनि इरान, उत्तर कोरिया र सिरियाले विरोध जनाएपछि सहमति हुन सकेन । सन्धिमा मानवअधिकार उल्लंघनमा प्रयोग हुन सक्ने अवस्थामा पारम्परिक हतियारको सीमापार व्यापार गर्न नहुनेमा सबै देशले प्रतिबद्धता जनाउनु अनिवार्य थियो ।

सन्धिमा हतियारको प्रयोग सम्बन्धि नियम उल्लंघन गरेको अथवा नरसंहार, मानवता विरुद्धको अपराध, युद्ध अपराध र आतंकवादमा प्रयोग हुने पारम्परिक हतियारको निर्यातमा रोक लगाउने उल्लेख गरिएको छ । तर इरान, उत्तर कोरिया र सिरियाका प्रतिनिधिले आक्रमणकारी र आतंकवादीको हातमा पारम्परिक हतियार नपुग्ने कुरामा आश्वस्त तुल्याउन सन्धि असफल रहको भन्दै विरोध जनाएका हुन् ।

सन्धिका समर्थकहरुले सम्मेलनमा सहमति जुट्न नसकेपनि मस्यौदा राष्ट्रसंघ महासभामा पेश हुने र बहुमतबाट पारित हुने अपेक्षा गरेका छन् । निशस्त्रीकरण मामिला सम्बन्धि राष्ट्रसंघीय कार्यालयका अनुसार हतियार प्रेरित हिंसाका कारण हरेक वर्ष विश्वमा ५ लाख जनाको ज्यान जाने गरेको छ ।

जसमध्ये ६६ हजार जना महिला तथा बालिका रहेका छ । सन् २००० देखि २०१० को बीचमा झण्डै ८ सय मानवीय सहायताकर्मीहरु आक्रमणमा परेका छन् भने र ६ सय ८९ जना घाइते भएका छन् ।
