अमेरिकाले १ सय ३० सैन्य सल्लाहकार इराक पठायो

साउन २८ – अमेरिकाले इराकमा थप सैनिक सल्लाहकार पठाएको छ ।
रक्षामन्त्री चक हेगलले उत्तरी इराकको कुर्दिस क्षेत्रमा १ सय ३० जना सैन्य सल्लाहकारको समूह पठाइएको जानकारी दिनुभयो । अमेरिकाले यसअघि पनि सैनिक सल्लाहकार इराकमा पठाएको थियो ।
यो सैन्य समूह इराकको द्वन्द्वग्रस्त क्षेत्रमा प्रत्यक्ष संघर्षमा सहभागी नहुने र कुन ठाउँमा सहयोग अत्यावश्यक छ भन्ने विषयमा सूचना र जानकारी उपलब्ध गराउने तथा मानवीय सहायताका काममा संलग्न रहने रक्षामन्त्रालयले स्पष्ट पारेको छ ।
आइएस लडाकुको हिंसात्मक गतिविधि रोक्न र सिन्जार क्षेत्रमा चलिरहेको संघर्षका कारण प्रभावित इराकीलाई सहयोग पुर्‍याउन थप उपायको खोजी जारी राख्ने रक्षा अधिकारीहरुको भनाई छ ।
आइएस लडाकुसंग कुर्दिस फौजको संघर्ष तथा इस्लामिक लडाकुको धम्कीका कारण भागेका हजारौं मानिस सिन्जार पहाडी ईलाकामा निकै जोखिमपूर्ण अवस्थामा रहेको र उनीहरुलाई जीवन रक्षक सहायता अत्यावश्यक रहेको राष्ट्रसंघले जनाएको छ ।
