एक्लो जीवन विताउनेको चाँडै मृत्यू हुने जोखिम

चैत १३ – बेलायतमा एक्लो जीवन बिताइरहेका बृद्धावस्थाको छिटो ज्यान जाने जोखिम रहेको एक अध्ययनले देखाएको छ ।

एज युके लगायतका संस्थाले बेलायतका ५२ वर्ष माथिका ६ हजार ५ सय जना महिला र पुरुषमा गरेको अध्ययनमा यस्तो पाइएको हो ।

अध्ययनमा सहभागीमध्ये परिवार र साथीसंग एक्लिएर बसेकामा छिटो ज्यान जाने जोखिम २६ प्रतिशत पाइएको थियो । एज युकेले एक्लोपनका साथसाथै स्थानीय सरकारले बृद्ध नागरिकलाई दिने सुविधामा कटौती गर्नुले समस्या अझ जटिल पारेको बताएको छ ।

परिवारका सदस्य र साथीसंग निकै कम वा कहिल्यैपनि सम्पर्क नगर्ने, अविवाहितले आफूलाई एक्लो महसुस गर्दा डिप्रेसनको शिकार हुने तथा हिंडडुल कम गर्दा फोक्सो सम्बन्धि समस्या, बाथ रोग हुने र छिटो मृत्यु हुने गरेको अध्ययनको निष्कर्ष छ ।

सामाजिक रुपमा एक्लिएकालाई भावनात्मक सहयोग र सम्बन्धको न्यानोपन तथा उपचार गर्नुपर्दा सहयोग आवश्यक रहेको अध्ययनकर्ताले बताएका छन् । बेलायतमा एक्लै बस्ने ५५ देखि ६४ वर्ष उमेरका मानिसको संख्या पछिल्लो १५ वर्षमा ५० प्रतिशतले बढेको छ ।
