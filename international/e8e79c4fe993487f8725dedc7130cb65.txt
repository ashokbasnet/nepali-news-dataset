शान्तिपूर्ण रूपमा नाकाबन्दी अन्त्य गर्न कतारको आग्रह

संयुक्त राष्ट्रसंघको ७२ औं महासभामा सम्बोधन गर्दै अमिर थानीले साउदी अरबको नेतृत्वमा भइरहेको नाकाबन्दी शान्तिपूर्ण रूपमा अन्त्य गर्नुपर्ने बताउँदै कतार संकट समाधानका लागि विश्व समुदायको ध्यानाकर्षण गराएका हुन् ।

कुनै जानकारी र पूर्व चेतावनी बिना नाकाबन्दी लगाउनु जायज नभएको भन्दै उनले हरेक राज्यको सार्वभौमसत्ताको सम्मान गरेर असझदारी अन्त्य गर्न आग्रह गरे । साउदी अरव, बहराइन, इजिप्ट र यूएईलगायत देशले गत जुन ५ देखि कतारसँग कूटनीतिक सम्बन्ध तोडेर नाकाबन्दी लगाएका छन् ।

कतारले आतंकवादलाई सहयोग गरेको आरोप यी देशले लगाएपनि कतारले भने आरोपको अस्वीकार गर्दै आएको छ । कतारसँग सम्बन्ध तोड्दै ती देशले कतारलाई हवाई, सामुद्रिक र जमिनको बाटोमा समेत प्रतिबन्ध लगाएका छन् ।

अमिर अल थानीले अमेरिकी राष्ट्रपति डोनाल्ड ट्रम्पसँग पनि भेट गर्दै कतार समस्या समाधानका लागि मध्यस्थता गरिदिन आग्रह गरेको अन्तर्राष्ट्रिय समाचार संस्थाहरुले जनाएका छन् । एजेन्सी
