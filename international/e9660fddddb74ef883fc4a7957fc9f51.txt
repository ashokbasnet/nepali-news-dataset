पाकिस्तानकी मलाला र भारतका सत्यार्थीलाई नोबेल शान्ति पुरस्कार

असोज २४ – यस वर्षको नोबेल शान्ति पुरस्कार पाकिस्तानकी बालिका शिक्षाकी अभियन्ता मलाला युसुफजाइ तथा भारतका सामाजिक कायएकर्ता कैलाश सत्यार्थीलाई संयुक्त रुपमा प्रदान गरिने भएको छ ।
मलालाले पाकिस्तानको आदिवासी क्षेत्रमा बालिका शिक्षाको वकालत गर्दा तालिवानले सन् २०१२ को अक्टोबरमा उनको टाउकोमा गोली हानेको थियो ।
तालिवानको आक्रमण पछि पनि मलालाले बालिकाको शिक्षा र अधिकारका पक्षमा आफ्नो अभियान जारी राखेकी छन् । मलाला अहिले १७ वर्षकी छन् । उनी सबैभन्दा कम उमेरमा नोबेल शान्ति पुरस्कार व्यक्ति पनि बनेकी छन् । यस्तै भारतका सामाजिक कार्यकर्ता सत्यार्थीले बालापन बचौँ नामक एक गैरसरकारी संस्था चलाउँदै आएका छन् । ६० वर्षका सत्यार्थीले चलाएको संस्थाले बाल मजदुरीको विरुद्ध काम गर्दै आएको छ । नोबेल पुरस्कार एकेडेमिले मलाला र सत्यार्थीले बालबालिकामाथि भैरहेको दमन विरुद्ध गरेको संघर्षको सम्मान स्वरुप पुरस्कार प्रदान गरिएको जनाएको छ । यो वर्ष नोबेल शान्ति पुरस्कारका लागि पोप फ्रान्सिससहित २ सय ७८ जना मनोनित भएका थिए ।
