‘ईरान परमाणु कार्यक्रमको बिस्तारमा’

फागुन ७ – पश्चिमा देशहरुको बिरोधका बाबजुद ईरानले परमाणु कार्यक्रमलाई अझ बिस्तार गर्न लागेको खुलेको छ । ईरानले राजधानी तेहरानबाट १ सय ५६ किलोमिटर टाढा रहेको क्योम सहरको एक भूमिगत स्थानमा परमाणु कार्यक्रम बिस्तार गर्न लागेको सूचना प्राप्त भएको बिबिसीले दावी गरेको छ । 

 

बिबिसीका अनुसार अस्ट्रियाको राजधानी भियनामा कार्यरत एक कुटनीतिज्ञले ईरानले परमाणु कार्यक्रम विस्तार गर्न लागेको सूचना दिएका हुन् । ईरानले भूमिगत प्लान्टमा हजारौँ सेन्ट्रिफ्यूज स्थापना गर्न लागेको कुटनीतिज्ञले बताएका छन् । सेन्ट्रिफ्यूजले यूरेनियम उत्पादन बढाउन मद्दत गर्छ र परमाणु हतियार निर्माण गर्न यूरेनियम प्रयोग आवश्यक हुन्छ । 

 

अन्तर्राष्ट्रिय अणु उर्जा एजेन्सी (आइएइए)ले भने हालसम्म यसबारेमा कुनै प्रतिकृया सार्वजनिक गरेको छैन । आइएइएका जाँचकर्ताहरु परमाणु कार्यक्रमबारे छलफलका लागि यसै हप्ता ईरान जाँदै छन् । 

 

पश्चिमा देशहरुले हतियार निर्माणका लागि ईरानले परमाणु कार्यक्रम सन्चालन गरेकाआरोप लगाउँदै आएका छन् । तर ईरानले आफ्नो परमाणु कार्यक्रम शान्तिपूर्ण भएको बताउँदै आएको छ । –एजेन्सीको सहयोगमा
