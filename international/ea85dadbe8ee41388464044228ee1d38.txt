१० अमेरिकी सैनिक इरानको नियन्त्रणमा

पुस २९ – इरानले १० जना अमेरिकी जलसैनिकलाई बन्धक बनाएको छ । अमेरिकी जलसेनाको पानी जहाज खाडी क्षेत्रमा पुगेपछि इरानले आफ्ना १० सैनिकलाई बन्धक बनाएको अमेरिकी अधिकारीले बताएका छन् ।
कवेतबाट बहराइनका लागि छुटेका दुई वटा साना पानी जहाजसँगको सम्पर्क टुटेको अमेरिकाले जनाएको छ । इरानले दुई वटै जहाज सुरक्षित रहेको र अमेरिकी जल सैनिकलाई बुधबार छोड्ने जानकारी दिएको अमेरिकी अधिकारीले बताएका छन् । यो घटना फारसी टापु नजिकै एउटा पानी जहाजमा प्राविधिक खराबी आएपछि भएको हो ।
इरानको सरकारी समाचार संस्था एफएआरएसले इरानी रिभोलुस्नरी गार्डले ९ जना पुरुष र एक महिलालाई पक्राउ जनाएको छ । उनीहरुलाई इरानको क्षेत्रमा बिना अनुमति प्रवेश गरेकामा पक्राउ गरिएको समाचारमा उल्लेख छ ।
घटना लगतै अमेरिकी विदेशमन्त्री जोन केरीले इरानका विदेशमनत्री जावाद जरिफसँग कुराकानी गर्नुभएको थियो । इरानको परमाणु कार्यक्रमालाई लिएर विवाद रहँदै आएको छ । गएको वर्ष दुईदेशबिच परमाणु कार्यक्रमसम्बन्धी सम्झौता भएपनि सम्बन्धमा सुधार भने आउन सकेको छैन । 
– एजेन्सीको सहयोगमा
