क्यानाडाको राष्ट्रिय युद्ध स्मारक र संसद भवनमा गोलि चल्दा एक सैनिकको मृत्यू

कात्तिक ६ - क्यानाडाको राष्ट्रिय युद्ध स्मारक र संसद भवनमा गोलि चल्दा एक सैनिकको मृत्यू भएको छ। स्मारकको सुरक्षा गर्दै रहेका कर्पोरल नेथन सिरिल्लोलाई एक बन्दूकधारीले गोली हानी हत्या गरेका हुन्।
युद्ध स्मारकमा गोलीकाण्ड भएको केही मिनेट पछि नै नजिकै रहेको क्यानेडेली संसद भवनमा पनि गोलि हानाहान भएको थियो। संसद भवनमा दर्जनौं गोली चलेको र प्रहरीसंगको गोली हानाहानमा बन्दूकधारी मारिएको स्थानिय प्रहरीले बताएको छ। स्थानिय प्रहरीका अनुसार बन्दूकधारी माईकल जेहाफ बिबूले केही समय अघि मात्र मुस्लिम धर्म अपनाएका थिए। उनी विदेश गएर युद्धमा होमिने तयारी गरेको बुझिए पछि उनको पासपोर्ट जफत गरिएको अन्तर्राष्ट्रिय संचार माध्यमहरूले जनाएको छ।
क्यानाडाले केही समय अघि मात्र अमेरिकी नेतृत्वमा इस्लामिक स्टेट विरुद्धको हवाई आक्रमणमा भाग लिने घोषणा गरेको थियो। क्यानाडाले सुरक्षा खतराको बढेको घोषणा गरेको केही घण्टा पछि नै यी गोलीकाण्ड भएका हुन्।
