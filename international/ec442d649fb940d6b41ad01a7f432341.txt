आपराधिक समूहको कमाई वार्षिक ९० अर्ब

बैशाख ४ – पूर्वी एशिया र प्रशान्त क्षेत्रमा संगठित अपराध गर्नेहरुले वार्षिक ९० अर्ब डलर कमाउने गरेको राष्ट्रसंघको एक प्रतिवेदनले देखाएको छ ।

औषधि तथा अपराध सम्बन्धि राष्ट्रसंघीय कार्यालयको प्रतिवेदनले नक्कली बस्तु उत्पादन तथा कारोबार, लागूपदार्थ तस्करी तथा मानव वेचबिखनबाट आपराधिक समूहले बार्षिक रुपमा ठूलो आम्दानी गर्ने गरेको देखाएको हो ।

पूर्वी एशिया र प्रशान्त क्षेत्रमा अवैध रुपमा हुने आम्दानीको सबैभन्दा आकर्षक श्रोत नक्कली बस्तुको व्यापार रहेको छ । जसबाट २४ अर्ब ४० करोड डलर आम्दानी भएको छ । यस्तो कारोबार हुने नक्कली वस्तु चीनमा उत्पादन हुने गरेको छ ।

यस्तै अवैध वन्यजन्तु तथा वन पैदावारबाट १७ अर्ब, लागू औषध हेरोइनको कारोबारबाट १६ अर्ब ३० करोड तथा मेथाम्फेटामाइन्स औषधिको कारोबारबाट १५ अर्ब डलर बार्षिक आम्दानी हुने पाइएको राष्ट्रसंघको प्रतिवेदनमा उल्लेख छ ।

पूर्वी एशिया र प्रशान्त क्षेत्रमा सन् २०११ मा ६५ हजार किलो हेरोइन खपत भएको थियो । प्रतिवेदन अनुसार हेरोइनको सबैभन्दा बढी उत्पादन म्यानमारमा हुने गरेको छ भने अधिकांश प्रयोगकर्ता चीनका बासिन्दा छन् ।
