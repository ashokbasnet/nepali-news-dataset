पाकिस्तानले वाटो बन्द गरेपछि अफगानी विद्यार्थीले पाठ्यपुस्तक पाएनन्

जेठ ५ – पाकिस्तानले नेटो सेनाका लागि आवश्यक सामाग्री ओसारपसार हुने बाटो बन्द गरिदिएपछि अफगानिस्तानमा पाठ्यपुस्तकको आपूर्ति पनि रोकिएको छ । केही वर्ष यता नेटो सेनाले अफगानिस्तानका विद्यार्थीलाई निशुल्क पाठ्यपुस्तक उपलब्ध गराउँदै आएको छ ।

 

तर पाकिस्तानले अफगानिस्तानसंगको सीमा जोडिएका क्षेत्रको नाका बन्द गरिदिएपछि यो वर्ष विद्यार्थीहरुले पुस्तक पाउन सकेका छैनन् । नेटोले दिने पुस्तक केही महिनादेखि पाकिस्तानको कराँची बन्दरगाहमा रोकिएको छ ।
पाकिस्तानी अधिकारीहरुले रोक लगाएका कारण झण्डै ७ लाख पुस्तक अफगानिस्तान पुग्न नपाउँदा अफगानी विद्यार्थीको भविष्य अन्यौलमा परेको भन्दै अफगानिस्तानका शिक्षाविद्हरुले चिन्ता व्यक्त गरेका छन् ।
उनीहरुले पाकिस्तान सरकारसंग पाठ्यपुस्तक आपूर्तिको बाटो खुला गरिदिन माग गरेका छन् । गएको नोभेम्बरमा नेटो सेनाको आक्रमणमा आफ्ना २४ जना सैनिक मारिएपछि पाकिस्तानले अफगानिस्तानमा कार्यरत नेटो सेनाका लागि आवश्यक सामान लैजाने सबै नाका बन्द गरिदिएको छ ।
