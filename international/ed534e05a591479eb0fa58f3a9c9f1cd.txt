युद्धअपराधीलाई उन्मुक्ति नदिन माग गर्दै बंगलादेशमा व्यापक प्रदर्शन

फागुन १३ – ईस्लामिक पार्टीले गरेको बन्दको विरोध र युद्धअपराधीलाई मृत्युदण्डको माग गर्दै बंगलादेशको राजधानी ढाकामा आइतबार पनि व्यापक प्रदर्शन भएको छ । हजारौं प्रदर्शनकारीले क्रान्तिकारी नारा लगाउनुका साथै बन्दको विरुद्धमा उत्रन आव्हान गरेका छन् ।
उनीहरुले युद्ध अपराधको आरोप लागेका सबैलाई मृत्युदण्ड दिन ढिलाई नगर्न सरकारसँग माग समेत गरेका अन्तर्राष्ट्रिय सञ्चारमाध्यमले जनाएका छन् । युद्धअपराधको आरोप लागेका मुस्लिम नेतालाई आजिवन कारावासको सजायँ सुनाईएको र युद्धअपराध सम्बन्धि कानूनमा संसोधन गरिएको विरोधमा ईस्लामिक पार्टीहरुले बन्द आव्हान गरेका छन् ।
अपराधीलाई सजायँ हुनैपर्ने माग गर्दै २० दिन यता राजधानी ढाकामा निरन्तरत प्रदर्शन भईरहेको छ ।
सरकारले अघिल्लो हप्ता युद्धअपराध सम्बन्धि कानूनमा संसोधन गर्दै आजीवन सजायँ पाएका विरुद्ध अन्तर्राष्ट्रिय अपराध न्यायाधीकरणमा अपिल गर्न सक्ने नयाँ व्यवस्था गरेको थियो । जस अन्तर्गत युद्धअपराधको आरोप लागेका राजनीतिक दल खारेज पनि हुन सक्ने भएपछि ईस्लामिक पार्टीहरु विरोधमा उत्रिएका छन् ।
युद्धअपराधको आरोप लागेका जमात ए ईस्लामी दलका नेता अब्दुल कादिर मुल्लाहलाई अदालतले केहीदिन अघि आजीवन जेल सजायँ सुनाएको थियो ।
