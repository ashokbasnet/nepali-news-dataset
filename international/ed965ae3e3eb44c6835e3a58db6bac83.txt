नाइजेरियामा विमान् दुर्घटना, १ सय ५० यात्रुको मृत्यु

जेठ २२ – नाइजेरियाको व्यापारिक शहर लागोसमा विमान दुर्घटना हुदा कम्तिमा १ सय ५० यात्रुको ज्यान गएको छ । विमानमा चालक दलका सदस्य सहित १ सय ५३ जना यात्रु रहेको बताइएपनि पुष्टि हुन नसकेको अन्तराष्ट्रिय सञ्चार माध्यमहरुले जनाएका छन् ।

 

नाइजेरियाको नागरिक उड्ययन प्राधिकरणले विमानमा रहेका सबैको मृत्यु भएको बिबिसीले जनाएको छ । विमान् दुर्घटनाको कारण भने हालसम्म पत्ता लागेको छैन । आन्तरिक उडान कम्पनी म्याकडोनेल डोग्लासको एमडी ८३ विमान राजधानी अबुजाबाट लागोस जाँदै थियो ।

मुर्ताला महमद विमानस्थलमा अवतरण गर्ने क्रममा भवनमा ठोक्किएर विमानमा आगो लागेको प्रत्यक्षदर्शीलाई उधृत गर्दै बिबिसीले जनाएको छ । प्रत्यक्षदर्शीका अनुसार निकै तलबाट उडिरहेको विमान भवनमा ठोक्किएपछि विष्फोटको चर्को आवाज आएको थियो ।

नाइजेरियाका राष्ट्रपति गुडलक जोनाथनले मृतकहरुप्रति समवेदना व्यक्त गर्दै ३ दिन राष्ट्रिय शोक घोषणा गर्नू भएको छ । उहाँले दुर्घटनाको तत्काल अनुसन्धान गरी सत्य तथ्य बाहिर ल्याउन प्रशासनलाई निर्देशन दिनु भएको छ ।

दुर्घटनास्थलमा उद्धारकर्मी खटिएका छन् । विमानको ककपिट रेकर्डर फेला परेको र प्रहरीलाई बुझाइएको अधिकारीहरुले बताएका छन्  । –एजेन्सीको सहयोगमा

यो पनि पढ्नुहोस् : अवतरणका क्रममा विमान यात्रुबसमा ठोक्कियो, १० जनाको मृत्यु
