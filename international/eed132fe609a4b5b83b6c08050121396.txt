फिडेल क्यास्ट्रोको निधनमा क्युवामा ९ दिन राष्ट्रिय शोक

मंसिर १२ – क्युवाको कम्युनिष्ट आन्दोलनका नेता तथा पूर्व राष्ट्रपति फिडेल क्यास्ट्रोको निधनमा त्यहाँको सरकारले नौ दिने राष्ट्रिय शोकको घोषणा गरेको छ । क्युवाको राष्ट्रिय टेलिभिजनले हिजो पूर्व राष्ट्रपति क्यास्ट्रोको निधन भएको जानकारी दिएको थियो । उहाँको शुक्रबार अबेर निधन भएको हो । ९० वर्षको उमेरमा निधन भएका क्यास्ट्रोको आज राजधानी हवानामा निजी समारोहका विच अन्तिम संस्कार गरिने बिबिसीले जनाएको छ । विश्वका विभिन्न देशका नेताले बिसौं शताब्दीका उत्कृष्ट नेता भन्दै क्यास्ट्रोको सम्झना गरेका छन् । तर अमेरिकी राष्ट्रपतिमा निर्वाचित रिपब्लिकन डोनाल्ड ट्रम्पले क्रुर तानाशाह रहेको बताएका छन् । शित युद्धको क्रममा अमेरिकालाई रोकेर क्युवा क्युवाका नागरिकलाई दिने नेताको रुपमा क्यास्ट्रोका समर्थकले उहाँलाई सम्झने गरेका छन् । क्यास्ट्रोले आधा शताब्दी अर्थात ५० वर्ष क्युवाको नेतृत्व सम्हाल्नु भएको थियो । उहाँ सन् १९५९ देखि १९७६ सम्म क्युवाको प्रधानमन्त्री र सन् १९७६ देखि २००८ सम्म क्युवाको राष्ट्रपति हुनुहुन्थ्यो । त्यसपछि उहाँका भाइ राहुल क्यास्ट्रोले सत्ता सम्हाल्दै आउनुभएको छ । फिडेल क्यास्ट्रोले २०११ को अप्रिल १९ मा क्युवा कम्युनिष्ट पार्टीको नेताबाट राजीनामा दिनुभएको थियो । त्यसपछि उहाँका भाइ राहुल क्यास्ट्रो पार्टीको नेता बन्नुभएको छ । फिडेल क्यास्ट्रोको जन्म सन् १९२६ को अगस्ट १३ मा भएको हो ।
