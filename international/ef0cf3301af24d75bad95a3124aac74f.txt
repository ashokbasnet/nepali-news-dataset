विषालु ग्यास चुहिँदा ६ जनाको मृत्यु

जेठ ३० – भारत छत्तीसगढकोे भिलाईमा स्टिल प्लान्टमा विषाक्त ग्यास चुहिंदा ६ जनाको ज्यान गएको छ । ४० भन्दा बढी बिरामी परेका छन् ।
तीमध्ये १२ जनाको अवस्था गम्भीर रहेकाले ज्यान गुमाउनेको संख्या बढ्न सक्ने अनुमान छ । ज्यान गुमाउनेमा प्लान्टका दुई जना उपमहाप्रबन्धक समेत रहेको कम्पनीका मुख्य कार्यकारी अधिकृत एस चन्द्रशेखरले बताएका भारतीय सञ्चार माध्यमले जनाएका छन् ।
बिहीबार बेलुका स्टिल प्लान्टको पानी आपूर्ति विभागको पम्पहाउसमा पाइप मर्मतको काम भइरहेका बेला पानीको पाइप र संगै जोडिएको ग्यास पाइप पनि बिष्फोट भएको थियो । ग्यास पाइपबाट विषाक्त मिथेन र कार्बन मोनोअक्साइड ग्यास चुहिंदा कर्मचारी बेहोश भएका समाचारमा उल्लेख छ ।
घटनाको जानकारी पाउने बित्तिकै घटनास्थलमा पुगेका उपमहाप्रबन्धक, अग्नि नियन्त्रक र कर्मचारीको विषाक्त ग्यासका कारण ज्यान गएको हो ।
