श्रीलङ्कामा पत्रकारमाथि गोली प्रहार

फागुन ५ – श्रीलंकामा हतियारधारी समूहको गोली प्रहारबाट एक जना पत्रकार गम्भीर घाइते भएका छन् । 

सरकार विरोधी पत्रिकाका रुपमा चिनिने सन्डे लिडरमा कार्यरत पत्रकार फराज शौकतअलीलाई शुक्रबार राति अबेर उहाँकै घरमा गोली प्रहार भएको अन्तर्राष्ट्रिय सञ्चारमाध्यमले जनाएका छन् ।

घाँटीमा गोली लागेका पत्रकार फराजको शल्यक्रिया गरी गोली निकालिएको र अवस्था खतरामुक्त रहेको चिकित्सकले बताएका छन् । राजधानी कोलम्बो नजिकै रहेको उहाँको घरको झ्यालबाट गोली हानिएको अनुमान गरिएपनि प्रहरीले आक्रमणकारी समूहको पहिचान गर्न सकेको छैन ।

फराजले शुक्रबार बिहान आफ्नो जीवन खतरामा परेको बताएका स्थानिय प्रत्यक्षदर्शीले बताएका छन् । सन्डे लिडरका सम्पादक लासन्था विक्रमातुङ्गेको चारवर्ष अघि गोली हानी हत्या भएको थियो । सरकारको विपक्षमा समाचार प्रकाशन गर्दै आएकाले घटनामा सरकार समर्थककै हात रहेको हुनसक्ने आशंका गरिएको छ ।

यो घटनाले देशको प्रेस स्वतन्त्रताको निराशाजनक स्थितिलाई दर्शाउने विश्लेषकहरुले बताएका छन् । अधिकारकर्मीका अनुसार श्रीलंकामा पछिल्लो एक दशकमा १७ जना पत्रकारको हत्या भएको छ, तर कुनै पनि हत्याको घटनामा छानबीन र कारवाही प्रक्रिया अहिले सम्म पूरा भएको छैन ।

एक दशक लामो युद्ध सकिएपछि  सन् २०११ मा श्रीलंकामा संकटकाल फिर्ता लिइएपनि पत्रकारलाई अझै पनि सेल्फ सेन्सरसिपका लागि बाध्य पार्ने गरिएको सञ्चारसम्बद्ध अधिकारवादी समूहले बताएका छन् ।
