अष्ट्रेलियामा गर्मी र तातो हावाले आगलागी बढ्यो

पुस २४ – उच्च तापक्रम, तिव्र गतिको हावा र आगलागीका घटना बढ्दै गएपछि अष्ट्रेलियाले देशको दक्षिण पूर्वी भेगका बासिन्दालाई सचेत रहन आग्रह गरेको छ । 

न्यू साउथ वेल्समा मात्रै जंगल क्षेत्रमा १ सय भन्दा बढी ठाउँमा आगलागी भएपछि त्यहाँका बासिन्दालाई घर छोडेर सुरक्षित ठाउँमा जान सुझाव दिइएको छ ।

यस्तै भिक्टोरिया र तास्मानिया क्षेत्रमा पनि जंगलमा भीषण आगलागी भएको छ । न्यू साउथ वेल्स र तास्मानियामा तापक्रम मंगलबार ४३ डिग्री सेल्सियस भन्दा माथि पुग्ने सम्भावना देखिएपछि आगो बाल्न पूर्ण प्रतिबन्ध लगाईएको छ । त्यस क्षेत्रमा ८० किलोमिटर प्रति घण्टाको गतिमा तातो हावा चलेको छ ।

अष्ट्रेलियाको तापक्रम पछिल्ला केही दिनमा ४० डिग्रीको आसपासमा छ । मौसम ब्यूरोका अनुसार देशमा लगातार पाँच दिन ३९ डिग्री सेल्सियस मापन गरिएको यो पहिलो पल्ट हो । जंगल क्षेत्रमा आगो फैलिंदै गएपछि न्यू साउथ वेल्सको नेशनल पार्क, सरकारी जंगल र आरक्ष क्षेत्र बन्द गरिएको छ ।

पश्चिमी भिक्टोरियामा आगो नियन्त्रण बाहिर गएको सरकारी अधिकारीहरुले बताएका छन् । त्यहाँ ७ हजार हेक्टर भन्दा बढी जंगल नष्ट भएको छ । सयौं अग्नि नियन्त्रकले आगो निभाउने प्रयास गरेपनि तातो र तिव्र हावाका कारण निकै कठिन भएको अन्तर्राष्ट्रिय सञ्चारमाध्यमले जनाएका छन् ।
