तनाव कम गर्न पाकिस्तान र अफगानिस्तानबिच हटलाइनको व्यवस्था

पुस १६ – पाकिस्तान र अफगानिस्तानले सीमा क्षेत्रमा हुने गरेका समस्या समाधानका लागि हटलाइनको व्यवस्था गरेका छन् । दुवै देशका सैन्य कामण्डरबिच सम्पर्क गर्नका लागि हटलाइनको व्यवस्था गरिएको हो ।
यसले सीमा क्षेत्रमा हुने गरेको तनाव कम गर्न सहयोग गर्ने दुवै देशका अधिकारीले बताएका छन् । सीमा क्षेत्रको अवस्था सुधारका लागि सहकार्य गर्न हटलाइनको प्रयोग सुरु गरिएको पाकिस्तानी सेनाका प्रवक्ताले बताएका छन् ।
पाकिस्तानी सेनाका प्रमुख राहिल शरिफको अफगानिस्तान भ्रमणको क्रममा सीमा क्षेत्रमा खटिएका दुई देशका सैन्य कमाण्डरबिच सम्पर्कका लागि हटलाइनको व्यवस्था गर्ने सहमति भएको हो ।
यो महिनाको सुरुमा अफगानिस्तानका राष्ट्रपति असरफ घानीले पाकिस्तानका विद्रोही समुहका कारण आफ्नो देशमा हिंसा बढेको आरोप लगाउनु भएको थियो ।
अफगान अधिकारीले पाकिस्तानको संरक्षणमा तालिबानले अफगानिस्तानमा हिंसात्मक गतिविधि गर्ने गरेको आरोप लगाउने गरेका छन् । तर पाकिस्तानले भने सबै आरोप अस्वीकार गर्दै आएको छ । 
– एजेन्सीको सहयोगमा
