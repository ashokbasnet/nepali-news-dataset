इजरायल र हमासबीच १२ घण्टे युद्धबिराम

साउन १० – गाजा क्षेत्रमा संघर्ष गरिरहेका इजरायल र हमास १२ घण्टे युद्धबिराम गर्न सहमत भएका छन् । युद्धबिराम स्थानीय समय अनुसार विहान ८ बजेदेखि लागू हुनेछ ।
हमासका प्रवक्ता अबु जुहरीले १२ घण्टाका लागि मानवीय युद्धबिराम हुन लागेको बताएका छन् ।
इजरायली डिफेन्स फोर्सले युद्धबिराममा सहमति जनाएपनि आतंकवादीले बनाएका सुरुङको पहिचान गरी ध्वस्त पार्ने काम भने निरन्तर रहने स्पष्ट पारेको छ । यसअघि इजरायलले एक हप्ता संघर्ष रोक्ने अमेरिकी प्रस्ताव अस्विकार गरेको थियो ।
संयुक्त राष्ट्रसंघका लागि बेलायती दूत मार्क ल्याल ग्रान्टले दीर्घकालिन युद्धबिरामको योजना असफल भएकोमा चिन्ता व्यक्त गर्दै आजको १२ घण्टे युद्धबिरामले पनि दिगो युद्धबिरामका लागि काम गर्न ठाउँ बनाईदिएको प्रतिक्रिया दिनुभएको छ ।
यसैबीच हमास र इजरायलबीच उत्पन्न समस्याको कुटनीतिक समाधान खोज्ने प्रयास स्वरुप अमेरिका, जर्मनी, बेलायत, टर्की, फ्रान्स, कतार लगायतका देश र युरोपेली युनियनका विदेशमन्त्रीहरुको बैठक शनिबार फ्रान्समा बस्दैछ । गाजा क्षेत्रमा सक्दो छिटो युद्धबिराम गराउन भईरहेको अन्तर्राष्ट्रिय प्रयासलाई एकत्रित गर्ने उद्धेश्यका साथ बैठक बस्न लागेको फ्रान्सेली विदेशमन्त्रालयले जनाएको छ ।
ईजरायलले जुलाई ८ तारिखदेखि गाजा क्षेत्रमा गरेको आक्रमणबाट अहिले सम्म ८ सय भन्दा बढी प्यालेष्टिनी नागरिकको ज्यान गएको छ । ईजरायलले आतंकवादी लक्षित आक्रमण भने पनि ज्यान गुमाउनेमा सर्वसाधारण महिला र बालबालिकाको संख्या धेरै रहेको छ ।
एजेन्सी
