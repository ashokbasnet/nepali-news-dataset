मुम्बई हमलामा संलग्न रहेको आरोपमा १ जना पक्राउ

असार ११ - चार वर्षअघि मुम्बईमा भएको आक्रमणमा संलग्न रहेको आरोपमा भारतीय प्रहरीले एक जनालाई पक्राउ गरेको छ । अबु हमजा भनिने रियासत अलीलाई नयाँ दिल्लीको विमानस्थलबाट पक्राउ गरिएको भारतीय सञ्चार माध्यमले जनाएका छन् । उनलाई अदालतमा पेश गरी अनुसन्धानका लागि १५ दिन थुनामा राख्ने अनुमति प्रहरीले लिईसकेको छ ।

 

भारतीय सरकारी समाचार सस्था पिटिआईका अनुसार हमजाले सन् २००८ को नोभेम्बर २६ तारिखमा मुम्बईमा भएको आतंककारी आक्रमणमा संलग्नहरुलाई आक्रमणका लागि दिशानिर्देशन गरेका थिए । महाराष्ट्रमा जन्मिएका हमजा भारतीय नागरिक नै भए पनि उनी प्रतिबन्धित इण्डियन मुजाहिद्धिन र लश्कर ए तोयवासँग संलग्न रहेको भारतीय सञ्चार माध्यमले बताउँदै आएका छन् ।

२००८ को आक्रमणमा १ सय ६६ जनाको ज्यान गएको थियो । हमलामा प्रत्यक्ष संलग्न रहेका र पक्राउ परेका अजमल कसावलाई भारतीय अदालतले फाँसीको सजायँ सुनाई सकेको छ ।
