रुसद्वारा इजिप्टमा हुने सबै उडान रद्द

कात्तिक २१ – रुसले आफ्नो देशबाट इजिप्टका लागि हुने सबै उडान रद्द गरेको छ । गएको हप्ता इजिप्टको साइनाइ प्रायद्धिपमा रुसी विमान दुर्घटना हुनुको कारण बारे छानबिन गरिरहेको रुसले उडान रद्द गरेको हो ।
२ सय २४ जनाको ज्यान जाने गरी भएको विमान दुर्घटनाको कारण यकिन नभएपनि बिमानमा बम राखिएको र त्यही बमका कारण विमान दुर्घटनाग्रस्त भएको हुन सक्ने आशंका गरिएको छ । रुसले इजिप्टमा हुने सबै उडान रद्द गर्नुले पनि यसलाई पुष्टी गर्ने अन्तर्राष्ट्रिय सञ्चार माध्यमले जनाएका छन् । रुसी राष्ट्रपति भ्लादिमिर पुटिनले इजिप्टमा बिदा मनाउन गएका सबै रुसी नागरिकलाई फिर्ता ल्याउने घोषणा पनि गर्नुभएको छ ।
इजिप्टमा अहिले झण्डै ५० हजार रुसी नागरिक बिदा मनाउन गएका छन् । बेलायतले यसअघि नै इजिप्टमा हुने उडान रद्द गरेको थियो र आफ्ना नागरिकलाई इजिप्टबाट फिर्ता ल्याउने घोषणा गरेको थियो । गएको शनिबार साइनाइमा भएको विमान दुर्घटनामा परी ज्यान जानेमा अधिकांश रुसी नागरिक थिए । बिद्रोही संगठन स्लामिक स्टेट आइएसले आफूले गरेको आक्रमणका कारण विमान दुर्घटनाग्रस्त भएको दाबी गरेको थियो । तर आइएसको दाबी रुस तथा इजिप्टले अस्वीकार गरेका थिए । पछिल्लो अध्ययन अनुसार विमान उडान भर्नु पहिलेनै बम राखिएको र त्यही बमका कारण दुर्घटना भएको आशंका गरिएको छ । 
– एजेन्सीको सहयोगमा
