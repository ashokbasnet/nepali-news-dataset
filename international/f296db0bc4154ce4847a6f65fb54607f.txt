भुइँचालोले चीनमा ४ को मृत्यू १० घाइते

भदौ १४ – दक्षिण पश्चिमी चीनमा बिहान भुइँचालो जाँदा ४ जनाको ज्यान गएको छ । अरु १० जना घाइते भएका छन् ।
युन्नान प्रान्तको सांग्रिला र डेकेन गाउँ तथा सिचुवान प्रान्तको डेरोङ गाउँको सीमा क्षेत्रमा स्थानीय समय अनुसार बिहान ८ बजेर ४ मिनेटमा ५ दशमलव ९ रेक्टर स्केलको भुँइचालो गएको चिनियाँ भुकम्प सञ्जाल केन्द्रले जनाएको छ ।
भुइँचालोका कारण ६ सय वटा घर भत्किएका छन् भने अरु ५५ हजार ५ सय घरमा क्षति पुगेको छ । युन्नान प्रान्तको जनसरोकार विभागले ९ हजार २ सय जना विस्थापित भएका जनाएको छ ।
भुइँचालोको केन्द्र मानिएको सांग्रिलामा पहिरो जाँदा यातायात अवरुद्ध भएको छ । डेकेन र डेरोङ गाउँमा सञ्चार र विद्युत आपूर्ति प्रभावित हुँदा उद्धार कार्य प्रभावित भएको चिनियाँ सञ्चारमाध्यमले जनाएका छन् ।
