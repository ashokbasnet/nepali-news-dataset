सुकीका मित्र म्यानमारका नयाँ राष्ट्रपति

चैत २ – थिन कवे म्यानमारको नयाँ राष्ट्रपतिमा निर्वाचित हुनुभएको छ । म्यानमारको संसदले कवेलाई मंगलबार बिहान नयाँ राष्ट्रपतिमा चयन गरेको हो । प्रजातन्त्रवादी नेतृ आङ साङ सुकीका मित्र कवे नेशनल लिगफर डेमोक्रेसी एनएलडी पार्टीका नेता हुनुहुन्छ । एनएलडीले गएको नोभेम्बरमा भएको आम चुनावमा ऐतिहासिक जित दर्ता गरेको थियो । कवेले एनएलडी कै अर्का एक उम्मेदवार र सैनिक समर्थीत उम्मेदवारलाई पराजित गर्नु भएको हो ।
संविधानमा रहेको व्यवस्था अनुसार नेतृ सूची राष्ट्रपतिको उम्मेदवार बन्न नपाएपछि एनएलडीले कवेलाई राष्ट्रपतिको रुपमा अघि सारेको थियो । म्यानमारको संविधानमा सन्तान विदेशी नागरिक रहेका व्यक्ति राष्ट्रपति बन्न पाउँदैनन् । सूचीका सन्तान बेलायती नागरिक हुन् । कवेले कुल ६ सय ५२ मत मध्ये तीन सय ६० मत पाउनु भयो । सेना समर्थित माइन्ट स्वेले दुई सय तथा एनएलडीका अर्का उम्मेदवार हेनरी भान थियोले ७९ मत पाउनुभयो । माइन्ट स्वेले प्रथम उपराष्ट्रपति तथा थियोले द्वितिय उपराष्ट्रपतिको जिम्मेवारी पाउनु हुनेछ । 
– एजेन्सीको  सहयोगमा
