जापानमा आणविक संकट मानव सिर्जित

असार २१ – जापानको फुकुशिमा आणविक केन्द्रमा उत्पन्न संकटबारे छानबीन गर्न गठित संसदीय समितिले आणविक संकट मानव सिर्जित भएको बताएको छ । भुकम्प र सुनामीपछि आणविक केन्द्रमा उत्पन्न संकटका बारेमा पूर्वानुमान गर्न र रोक्न सकिने तथा यसको प्रभाव कम गर्न सकिने अवस्था हुँदा हुँदै पनि काम हुन नसकेको समितिको प्रतिवेदनमा उल्लेख छ ।

 

समितिले प्रतिवेदनमा सरकार र परमाणु संयन्त्र संचालक टेप्कोको गम्भीर कमजोरी रहेको दावी गरेको छ । भुकम्प र सुनामीपछि पनि परमाणु संकटको पूर्वानुमान गर्न नसकेको र संकटको सामना गर्न सरकार गम्भीरता पूर्वक नलागेको समितिको आरोप छ ।

प्रतिवेदनमा समितिले प्रधानमन्त्री कार्यालयबाट संयन्त्रका अधिकारीसंग पटक पटक जानकारी मागिएकाले उद्धार र मर्मतको काममा जुटेका मानिसको ध्यान अन्तै मोडिएकाले स्थिति झन् गम्भीर बनेको जनाएको छ । फुकुशिमामा रहेको दाईची परमाणु केन्द्रमा रहेका ६ वटा रियाक्टर गएको वर्ष मार्चमा आएको भुकम्प र सुनामीका कारण क्षतिग्रस्त हुँदा जापानले ठूलो क्षति ब्योहोर्नुपरेको छ ।
