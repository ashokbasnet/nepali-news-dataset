क्लिन्टन भर्सेस ट्रम्पः डेमोक्र्याटिक राज्यमा ट्रम्पको नजर

कात्तिक २१ – अमेरिकामा राष्ट्रपति चुनवाको प्रचार अभियान अन्तिम चरणमा पुगेको छ । डेमोक्र्याटिक पार्टीकी उम्मेदवार हिलारी क्लिन्टन र रिपब्लिकन पार्टीका उम्मेदवार डोनाल्ड ट्रम्प मतदातालाई रिझाउने प्रयासमा लागेका छन् । यस क्रममा उनीहरुले एक अर्कालाई आरोप लगाउने र आफू नै उपयुक्त रहेको सन्देश दिने प्रयास गरेका छन् । पछिल्ला मत सर्वेक्षणमा डेमोक्र्याटिक उम्मेदवार क्लिन्टन केही अघि देखिएकी छन् । गएको हप्ता संघीय जाँच आयोग एफबिआईले क्लिन्टनको इमेल सम्बन्धमा फेरि जाँच गर्ने बताएपछि उहाँको समर्थनमा केही गिरावट आएको देखिएको छ । मतदानको दिन नोभेम्बर ८ नजिकँदै जाँदा दुवै उम्मेदवारले चुनावमा महत्वपूर्ण मानिएका राज्यमा अभियान केन्द्रित गरेका छन् । 
ट्रम्पको आँखा डेमोक्र्याटिक राज्यमा
रिपब्लिकन उम्मेदवार ट्रम्पले चुनाव आउन दुई दिन मात्रै बाँकी हुँदा आफ्नो ध्यान डेमोक्र्याटिकको पकड रहेको क्षेत्रमा रहेको बताएका छन् । ट्रम्पले सन् १९७२ देखि रिपब्लिकन नगएको वा डेमोक्र्याटिकको पकड क्षेत्र पेन्सिलभेनिया, मिसिगन तथा मेनेसोटा जाने बताएका हुन् । ट्रम्पले शनिबार फ्लोरिडामा आफ्नो चुनावी अभियान केन्द्रित गरेका छन् । त्यहाँ डेमोक्र्याटिक उम्मेदवार क्लिन्टनको पनि चुनावी अभियान थियो । तीन करोड ७० लाख भन्दा धेरै मतदाताले अर्ली भोटिङ अन्तर्गत मत दिइसकेका छन् ।
