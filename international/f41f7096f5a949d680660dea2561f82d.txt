स्पेनमा आइएसको हमला, १३ जनाको मृत्यु

आईएसले नै गराउन लागेको दोस्रो आक्रमण विफल बनाउने क्रममा सुरक्षाकर्मीले गरेको कारवाहीमा चार जना मारिएको प्रहरीले जनाएको छ ।

बार्सिलोनानजिक कैम्ब्रिलसमा गराउन खोजिएको दोस्रो आक्रमण रोक्न गरिएको प्रहरी कारवाहीमा उनीहरु मारिएका हुन् । कैम्ब्रिलस बन्दरगाहमा गोली चलेको आवाज सुन्नेबित्तिकै प्रहरीले सर्वसाधारणलाई सडकबाट हट्न आग्रह गर्दै कारवाही थालेको थियो ।

स्पेनका प्रधानमन्त्री मारियानो रखाँयले आक्रमण आतंकवादीले गराएको बताएका छन् ।

उता, आइएसले पनि बार्सिलोना आक्रमणमा आफ्ना लडाकुको हात रहेको दावी गरेको छ ।

यसअघि बार्सिलोनाको प्रख्यात पर्यटकीय स्थल रमब्लासमा एक भ्यानबाट भीडमा आक्रमण गरिएको थियो । प्रहरीले आशंकित दुई जनालाई पक्राउ गरेको जनाएको छ ।

प्रहरीले आक्रमणमा प्रयोग गरिएको भ्यान भाडामा दिने व्यक्तिको तस्वीर भने सार्वजनिक गरेको छ । २० वर्षीय ड्रिम्स नाम रहेका उक्त ब्यक्तिको जन्म मोरक्कोमा भएको स्थानीय सञ्चारमाध्यमहरुले जनाएका छन् । (एजेन्सी)
