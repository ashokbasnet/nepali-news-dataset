तमिल शरणार्थीलाई फिर्ता पठाउन वेलायती अदालतको रोक

फागुन १७ - बेलायतको उच्च अदालतले शरणार्थीका लागि निवेदन अस्वीकृत भएका तमिल नागरिकको स्वदेश फिर्ती प्रक्रियामा रोक लगाएको छ ।

बेलायतमा शरणका लागि निवेदन दिएपनि अस्वीकृत भएका तमिल नागरिकलाई विहीवार श्रीलंका फिर्ता पठाउने तय भएको थियो ।

अदालतले स्वदेश फर्किएका श्रीलंकाली तमिल नागरिकको सुरक्षाप्रति चासो व्यक्त गर्दै तत्काल स्वदेश नफर्काउन आदेश दिएको हो ।

अदालतको आदेशपछि तमिल शरणार्थीहरु तत्काल बलपूर्वक स्वदेश फर्किन बाध्य हुनेछैनन् । बेलायती अधिकारीहरुले भने अदालतको आदेश निराशाजनक रहेको भन्दै त्यसविरुद्ध अपिल गर्ने जनाएका छन् ।

श्रीलंकामा २६ वर्षसम्म चलेको गृहयुद्धका कारण भागेर बेलायतमा पुगेका तमिल नागरिक मध्ये केहीलाई बेलायतले पटक पटक गरी फिर्ता पठाईसकेको छ ।

तर स्वदेश फर्किएपछि विभिन्न खाले हिंसा र यातनाको शिकार हुनुपरेको भन्दै थप तमिल नागरिकले स्वदेश फर्किन अस्वीकार गर्दै आएका छन् ।  

- एजेन्सिको सहयोगमा
