हड्डी कमजोर भएका बिरामीलाई दिइने औषधिको नकारात्मक असर

फागुन १८ – आस्टियोपोरोसिसको उपचारका लागि प्रयोग गरिने औषधिका कारण हड्डीलाई थप कमजोर बनाउने एक अध्ययनले देखाएको छ । पाको उमेरका व्यक्तिमा हर्मोनको परिवर्तन तथा क्याल्सियम र भिटामिन डिको कमिका कारण हड्डी कमजोर हुने समस्यालाई आस्टियोपोरोसिस भनिन्छ । आस्टियोपोरोसिसका बिरामीलाई हड्डी बलियो बनाउनु भन्दै अहिले प्रयोग गर्ने गरिएको औषधिले वास्तवमा हड्डीलाई थप कमजोर बनाउने गरेको देखिएको अनुसन्धानकर्ताले बताएका छन् । बेलायतको लण्डनमा रहेको इपेरियल कलेजका वैज्ञानिकले गरेको अनुसन्धानमा यस्तो देखिएको हो ।
आस्टियोपोरोसिसको उपचारका लागि प्रयोग गरिएको औषधिका कारण बिरामीको हड्डी थप कमजोर र टुट्नका लागि तयार भएको अवस्थामा पाइएको अनुसन्धानकर्ताले बताएका छन् । विश्वभर आस्टियोपोरोसिसका लाखौं बिरामी रहेका छन् ।
परिवारका कुनै सदस्यमा आस्टियोपोरोसिसको बिरामी रहेको भए, कुनै कारणले हड्डी भाच्चिएको भए, ५० वर्ष भन्दा माथिका महिला, एक दिनमा तीन युनिट भन्दा धेरै रक्सी खाने तथा विभिन्न कारणले सूर्यका सम्पर्कमा नआउने व्यक्तिमा आस्टियोपोरोसिसको खतरा रहने चिकित्सकले बताएका छन् ।
