पानामा कागजात चुहावट : प्रतिबन्धमा रहेका कम्पनी तथा व्यक्तिका लागि काम गर्ने गरेको खुलासा

चैत २३ – पानामाको कानूनी फर्म मोसाक फोन्सेकबाट चुहावट भएको कागजात अनुसार कम्पनीले अन्तर्राष्ट्रिय प्रतिबन्धमा रहेका विश्वका विभिन्न देशका कम्पनी तथा शक्तिशाली व्यक्तिका लागि काम गर्ने गरेको देखिएको छ ।
मोसाक फोन्सेकले प्रतिबन्धमा रहेका विश्वका विभिन्न ३३ कम्पनी वा व्यक्तिका लागि काम गर्ने गरेको थियो । यसमा अमेरिका वा संयुक्त राष्ट्रसंघको प्रतिबन्ध खेपेका इरान, जिम्बाबे र उत्तर कोरिया छन् । फोन्सेकले परमाणु हतियार बनाउने उत्तर कोरियाको एक कम्पनीका लागि काम गर्ने गरेको चुहावट भएका कागजातबाट खुलेको छ । मोसाक फोन्सेकबाट चुहावट भएका एक करोडा १० लाख कागजात मध्येबाट यस्तो तथ्य खुलेको हो । फोन्सेकले यस्ता कम्पनी आफ्नो मतहतमा दर्ता गरेकाले त्यसका वास्तविक लगानीकर्ता को हुन् भन्ने पत्ता लगाउन भने कठिन भएको छ ।
चुहावट भएका कागजातबाट चीनका वर्तमान तथा पूर्व गरी सात नेताको सम्बन्ध विदेशी कम्पनीसँग रहेको देखिएको छ । पानामाको कानूनी फर्म मोसाक फोन्सेकबाट चुहावट भएका दस्तावेजमा भ्रष्टाचार विरोधी अभियानमा लागेका चीनका राष्ट्रपति सि जिन पिङको परिवारका सदस्य तथा अरु चिनियाँ शक्तिशाली व्यक्तिको नाम छ । यस्तै चीनको शक्तिशाली कार्यकारी समितिका सदस्य झाङ गाओली र लियु युन्शानका आफन्तको नाम पनि कागजातमा उल्लेख छ । तीनै नेताका आफन्तले कर छली गर्ने गरेको उल्लेख छ ।
यस्तै उनीहरुले विदेशी कम्पनीमा लगानी गरेका छन् । चीनको कानुन अनुसार चिनियाँ नागरिकले विदेशमा कम्पनी खोल्नु गैरकानूनी मानिन्छ । चीन सरकारले यो विषयमा अहिलेसम्म प्रतिक्रिया जनाएको छैन । 
– एजेन्सीको सहयोगमा
