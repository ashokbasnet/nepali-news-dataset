मृत्युदण्डको कानुनले पनि यौनहिंसा घटेन

पुस १ – भारतमा महिलामाथि हुने यौनहिंसा रोक्नका लागि पछिल्लो एक वर्षमा चर्को आवाज उठेपनि खासै उपलब्धि भने हुन नसकेको अधिकारकर्मीहरुले बताएका छन् ।
गएको वर्ष राजधानी नयाँदिल्लीमा भएको सामुहिक बलात्कारको घटनापछि कानूनमा संसोधन गरेर बलात्कारीलाई मृत्युदण्ड दिने प्रावधान राखिएपनि त्यसले महिलामाथि हुने यौन हिंसा नरोकिने अधिकारकर्मीको तर्क छ ।
कानूनमा कडाई गरेपनि व्यवहारमा महिला, किशोरी तथा बालिकाहरु बलात्कृत हुने क्रम नरोकिएको भन्दै उनीहरुले पीडा भोगेपछि न्यायका लागि कुर्नुपर्ने अवस्थाको अन्त्य गर्नका लागि महिलाको सुरक्षाको ग्यारेन्टी पहिलो प्राथमिकता हुनुपर्नेमा जोड दिएका छन् ।
सन् २०१२ डिसेम्बर १६ तारिखमा नयाँदिल्लीमा भएको सामुहिक बलात्कारको घटनामा एक छात्राको ज्यान गएपछि महिलामाथि हुने हिंसा रोक्नका लागि सरकार र प्रशासनले केही सुधारका प्रयास गरेका छन् ।
दिल्ली सरकारले हेल्पलाइन शुरु गरेको छ भने केन्द्र सरकारले मृतक छात्राको नाममा निर्भया कोष पनि स्थापना गरेको छ । कोषमा १ हजार करोड रुपैयाँ रहेपनि एक पैसा पनि त्यसबाट खर्च नगरिएको पाइएको भारतीय सञ्चारमाध्यमले जनाएका छन् ।
दबाबमूलक कार्यक्रम भईरहँदा र सरकारले सुरक्षाको आश्वासन दिइरहँदा राष्ट्रिय महिला आयोगमा हुने उजुरी भने दोब्बर बढेको अधिकारीहरुको भनाई छ ।
