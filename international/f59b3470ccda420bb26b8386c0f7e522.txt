काश्मिरमा भारतीय ५ सैनिकको हत्या

साउन २२ – भारत प्रशासित काश्मिरमा पाँच जना भारतीय सैनिकको गोली हानी हत्या भएको छ ।
भारतीय सेनाले घटनामा पाकिस्तानको हात रहेको आरोप लगाएको छ । जम्मु काश्मिरको पुँछ क्षेत्रमा पाकिस्तानी सेना भारतीय इलाकामा प्रवेश गरी गस्तीमा रहेको सेनाको टोलीमाथि आक्रमण गरेको भारतीय सेनाको दावी छ ।
घटनामा ट्वेन्टी वान बिहार रेजिमेन्टका पाँच जना सैनिकको ज्यान गएको भारतीय सञ्चारमाध्यमले जनाएका छन् । पाकिस्तानले आतंकवादी संगठनको सहयोगमा आफ्ना सैनिकमाथि आक्रमण गरेको भारतीय पक्षको आरोप छ ।
घटनालाई लिएर भारतभर पाकिस्तानको विरोध शुरु भएको छ । ठाउँ ठाउँमा प्रदर्शन भैरहेको छ । भारतका नेताहरुले जवाफी हमला गर्नुपर्नेमा जोड दिएका छन् । संसदमा बोल्दै नेताहरुले चीनको आडमा पाकिस्तानले आक्रमण गरिरहेका भन्दै जवाफी हमला गर्नुपर्ने र चीनको विश्वास गर्न नहुनेमा जोड दिएका छन् ।
संसदमा समाजवादी पार्टीका नेता मुलायमसिंह यादव र भारतीय जनता पार्टीका नेता यशवन्त सिन्हाले पाकिस्तानलाई उसकै भाषामा जवाफ दिनुपर्ने माग गर्नुभयो । यसबारे पाकिस्तानले भने कुनै पनि प्रतिक्रिया दिएको छैन ।
