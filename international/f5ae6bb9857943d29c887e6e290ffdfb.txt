५० रुपैयाँ घुस माग्नेलाई ६ महिना जेल

जेठ १७ – भारतीय सर्वोच्च अदालतले घुस लिने व्यक्तिले घुसको रकमका आधारमा सजायँबाट छुट नपाउने फैसला गरेको छ । १८ वर्ष अघि गुजरातका दुई जना सरकारी अधिकारीले ५० रुपैंया घुस मागेको मुद्दामा सुनुवाई गर्दै अदालतले यस्तो फैसला गरेको हो ।

 

सन् १९९४ मा सम्पत्तिको केही तथ्यांक उपलब्ध गराउन सेवाग्राहीसंग ५० रुपैंया घुस मागेको आरोप प्रमाणित भएपछि तल्लो अदालतले ती अधिकारीलाई ६ महिनाको जेल सजाय सुनाएकोमा गुजरात उच्च अदालतले पनि सदर गरेको थियो ।

उनीहरुले १८ वर्ष अघि घटना भएको र यो बिचमा आफूहरुले धेरै सास्ती खेपिसकेको भन्दै सर्वोच्च अदालतलाई विशेष अधिकारको प्रयोग गरी सजाय कम गर्न अपिल गरेका थिए । तर सर्वोच्च अदालतले अपिल खारेज गर्दै कुनै पनि स्तरको भ्रष्टाचारको मुद्धामा दोषी पाईएकाहरु कुनै किसिमको सहानुभूति या छुट पाउन लायक नहुने ठहर गरेको भारतीय सन्चारमाध्यमले जनाएका छन् ।

अदालतले भ्रष्टाचार र घुसखोरीले अर्थतन्त्रलाई निर्जिब बनाउने भएकाले त्यस्ता काममा संलग्नलाई उन्मुक्ति दिन नहुने पनि फैसलामा उल्लेख गरेको छ ।
