भारतमा सडक दुर्घटनामा मन्त्रीको निधन

जेठ २० – भारतका केन्द्रीय ग्रामीण विकास मन्त्री गोपीनाथ मुण्डेको कार दुर्घटनामा परी निधन भएको छ ।
भारतीय जनता पार्टी भाजपाका वरिष्ठ नेता मुन्डेको दिल्लीबाट मुम्बई जानका लागि विमानस्थल जाने क्रममा स्थानीय समय अनुसार मंगलबार बिहान साढे ६ बजे दुर्घटनामा परी निधन भएको हो ।
६४ वर्षका मन्त्री मुण्डे चढेको कारलाई पछाडिबाट अर्को गाडीले ठक्कर दिएको थियो । दुर्घटनापछि सहयोगी संग पानी मागेर खानुका साथै छिटो अस्पताल पुर्‍याउन आग्रह गरेका मुण्डेको अस्पताल लैजाँदै गर्दा निधन भएको भारतीय सञ्चारमाध्यमले जनाएका छन् ।
दुर्घटनाबाट उहाँको शरीरका बाहिरी भागमा खासै चोटपटक नलागेको र ह्रृदयाघातका कारण निधन भएको चिकित्सकले जनाएका छन् ।
मन्त्री मुण्डेको पार्थिव शरीरलाई मंगलबार बेलुकी पैतृक गाउँ महाराष्ट्रको बीड पुर्‍याउने र बुधबार अन्तिम संस्कार गरिने केन्द्रीय मन्त्री नितिन गडकरीले जानकारी दिनुभयो । राष्ट्रपति प्रणव मुखर्जी र प्रधानमन्त्री नरेन्द्र मोदीले मुन्डेको निधनप्रति शोक व्यक्त गर्नुभएको छ ।
