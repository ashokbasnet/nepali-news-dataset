‘उ आउँदै छ, आमा म मर्दै छु’

जेठ ३२ – अमेरिकाको ओरलाण्डोमा अन्धाधुन्ध गोली चलिरहँदा एडी जस्टिस नाम गरेका एक युवाले आमालाई पठाएको एसएमएस सार्वजनिक भएको छ । आक्रमणबाट जोगिन बाथरुममा लुकेका बेला एडीले आमालाई लगातार एसएमएस पठाएका थिए । छोराको एसएमएस आएपछि आमाले खोजी गरेकी थिइन्, तर एडीको नाम ज्यान गुमाउने ४९ जनाको सूचीमा पर्‍यो । एडीले आमा मिना जस्टिसलाई पठाएको पहिलो एसएमएसमा ‘मम्मी आइ लभ यु’ लेखिएको छ । त्यसपछि उनले ‘क्लबमा उनीहरुले गोली हानीरहेका छन्’ भनेर एसएमएस गरे । ३० वर्षका एडी ओरलाण्डोको पुरुष समलिंगी रात्री क्लबमा भएको गोलीकाण्डमा ज्यान गुमाउने मध्ये एक हुन् । घटनामा उनीसँग ४९ जनाको ज्यान गयो भने ५३ जना घाइते भएका छन् ।
एडीले आमा मिनालाई आफू मर्दै गरेको भनेर एसएमएस गरेका थिए । यो एसएमएसले धेरैलाई स्तब्ध बनाएको छ । मिना घरमा सुतिरहेकी थिइन, तर छोराको एसएमएसले उनलाई उठायो । उनले लगातार एडीलाई फोन गरिरहिन्, एडीले उठाएनन् । त्यसपछि छोरालाई उनले पनि ‘तिमी ठिक छौ ?’ भनेर एसएमएस गरिन् । एडीले ‘बाथरुममा फसेको छु’ भनेर एसएमएस फर्काए । एडीले प्रहरीलाई फोन गर्न आग्रह गरेका थिए । त्यसपछि उनले ‘उ आउँदै छ, म मर्दै छु ।’ भनेर एसएमएस गरे । मिनाले केही क्षति भएको छ भनेर सोधिन्, त्यसको जवाफमा एडीले ‘एस’ भनेर पठाए ।
मिनाले प्रहरी त्यहाँ आउँदै गरेको र प्रहरीलाई देख्ने बित्तिकै खबर गर्न आग्रह गरिन् । मिनाले एडीलाई गोली चलाउने व्यक्ति आतंककारी हो भनेर सोधेकी थिइन, एडीले ‘एस’ भनेर पठाए । त्यो नै उनको अन्तिम एसएमएस थियो ।
ओरलाण्डोमा लेखापालको काम गर्ने एडीको नाम ज्यान गुमाउनेको सूचीमा नवौं स्थानमा छ । मिनाले आफूलाई छोराले ‘म मर्दै छु’ भनेर घटनाको जानकारी दिँदा पनि बचाउन नसकेको बताइन् ।  
– एजेन्सीको सहयोगमा
