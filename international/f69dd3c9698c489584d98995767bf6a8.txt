इन्टरनेट केबुल काटेको आरोपमा ३ गोताखोर पक्राउ

चैत १५ – समुन्द्रमुनि बिच्छ्याइएको अन्तर्राष्ट्रिय इन्टरनेट केबुल लाइन काटेको आरोपमा इजिप्टमा तीन जना गोताखोर पक्राउ परेका छन् । 

उनीहरुलाई तटीय शहर अलेक्जान्ड्रियाबाट माछा मार्ने डुंगा सहित पक्राउ गरिएको सैन्य प्रवक्ता अहमद मोहम्मद अलिले जानकारी दिनुभएको छ ।

बुधबार केबुल काटिएपछि इजिप्ट र आसपासका देशमा अनलाइन सेवाको गति घटेको थियो । इजिप्टमा गएको शुक्रबार पनि इन्टरनेट केबलमा क्षति पुग्दा अफ्रिका, मध्यपूर्व र एशियाली देशलाई युरोपसंग जोड्ने थुप्रै टेलिकम लाइन प्रभावित भएका थिए भने इन्टरनेटको गति निकै सुस्त भएको थियो ।

आक्रमणको जानकारी पाएलगत्तै मर्मत गरी सञ्चालन गरिएपनि बुधबार फेरि केबुल काटिएपछि दक्षिण पूर्वी एशिया मध्यपूर्व र पश्चिमी युरोपको इन्टरनेट सेवा प्रभावित भएको छ । इजिप्टमा गएको मार्च २२ तारिखदेखि इन्टरनेट सेवा प्रभावित हुँदै आएको छ ।

भूमध्य क्षेत्रको टेलिकम केबुलमा पानीजहाजका कारण क्षति पुग्ने मानिंदै आएपनि पछिल्लो पल्ट पटक पटक समस्या देखिएपछि समुद्री क्षेत्रमा निगरानी बढाइएको स्थानीय अधिकारीहरुले बताएका छन् ।
