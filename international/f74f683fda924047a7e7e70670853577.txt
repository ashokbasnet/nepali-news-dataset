पर्यटन उद्योग विकासको लागि सुरक्षा प्रमुख आवश्यकता

फागुन २७ – संयुक्त राष्ट्रसंघले पर्यटन उद्योग विकासका लागि सुरक्षा व्यवस्थालाई राम्रो बनाउनु पर्नेमा जोड दिएको छ । संयुक्त राष्ट्रसंघ अन्तर्गतको विश्व पर्यटन संगठन युएनडब्लुटिओले यो वर्ष पर्यटन उद्योगको विकासका लागि सहज र सुरक्षित यात्रालाई प्राथमिकता दिनुपर्ने बताएको हो ।
सुरक्षा सबैका लागि पहिलो आवश्यकता भएकाले पर्यटन उद्योगको विकासका लागि सबै सरोकारवाला निकायले यसमा ध्यान दिनुपर्ने युएनडक्लुटिओले बताएको छ । युएनडब्लुटिओका महासचिव टालेब रिफाइले यसका लागि राष्ट्रिय तथा अन्तर्राष्ट्रिय सुरक्षा एजेण्डालाई एकीकृत गर्नुपर्ने बताउनुभयो । सुरक्षित र सहज पर्यटन उद्योगको विकासका लागि सबै निकायबिच सहकार्य हुने पर्नेमा उहाँले जोड दिनुभयो । सुरक्षित र सहज पर्यटनको सपना सबैले हातमा हात गरेर काम गरेमा मात्रै साकार हुने उहाँको भनाई छ ।
यस्तै पर्यटन उद्योगको विकासका लागि नयाँ नयाँ प्रविधिको प्रयोग पनि महत्वपूर्ण रहने युएनडब्लुटिओले जनाएको छ । पर्यटन उद्योगले दीगो विकासलाई साथ दिने र यसले आर्थिक अवस्थालाई पनि माथि लैजान सहयोग गर्ने महासचिव रिफाइले बताउनुभयो ।
राष्ट्रसंघले यो वर्ष विश्व पर्यटन उद्योगमा कम्तिमा चार प्रतिशतले वृद्धी हुने अनुमान गरेको छ । संयुक्त राष्ट्रसंघले आउँदो वर्षलाई विकासका लागि दीगो पर्यटन वर्ष घोषणा गरेको छ । यसका लागि पनि अहिलेदेखि नै सुरक्षा र सहज यात्राको व्यवस्था गर्न तर्फ लाग्नु पर्ने युएनडब्लुटिओको भनाई छ । 
– एजेन्सीको सहयोगमा
