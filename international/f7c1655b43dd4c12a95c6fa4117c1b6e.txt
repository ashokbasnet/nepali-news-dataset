परवेज मुसर्रफमाथि हत्याको अभियोगमा अर्को मुद्दा दायर

भदौ १७ – पाकिस्तानका पूर्व सैन्य शासक परवेज मुसर्रफ विरुद्ध कट्टरपन्थी नेता अब्दुल रसिद गाँजीको हत्याको अभियोगमा अर्को मुद्दा दायर भएको छ ।
यसअघि बेनजिर भुट्टो र बलोच प्रान्तको एक जनजाति नेताको हत्याको अभियोगमा मुद्धा खेपिरहेका मुसर्रफमाथि गाँजी हत्याको आरोपमा पनि मुद्दा दायर भएको छ ।
सन् २००७ मा वरिष्ठ न्यायाधीशहरुलाई बर्खास्त गरेको र राजद्रोह गरेको आरोप समेत खेपिरहेका मुसर्रफ अहिले घरमै नजरबन्दमा रहेका छन् ।  
मुसर्रफको सरकारले सन् २००७ मा इस्लामावादको रेड मस्जिदमा गरेको कारबाहीमा  कट्टरपन्थी धार्मिक नेता गाँजीको ज्यान गएको थियो भने १ सय भन्दा बढी सर्वसाधारण मारिएका थिए ।
मुसर्रफले भने आफूमाथि लागेका सबै आरोप राजनैतीक रुपले प्रेरित भएको र आफू निर्दोष भएको दाबी गर्दै आएका छन् । पाकिस्तानमा कुनै पनि पूर्व सैनिक प्रमुखमाथि हत्या तथा अपराधको विषयमा मुद्दा चलाइएको यो पहिलो पटक हो ।
- एजेन्सीको सहयोगमा
