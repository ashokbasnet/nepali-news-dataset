बलात्कार आरोप लागेपछि मन्त्रीले दिए राजीनामा

असोज ३ – बलात्कारका आरोप लागेका  भारत राजस्थानका एक राज्य मन्त्रीले राजीनामा दिएका छन् ।
दुग्ध तथा ग्रामीण उद्योगका राज्यमन्त्री रहेका बाबुलाल नागरले बिहीबार मुख्य मन्त्रीलाई राजीनामा पत्र पठाएका भारतीय सञ्चार माध्यमले जनाएका छन् ।
एक ३५ वर्षकी महिलाले जागिर लगाइदिने भन्दै राज्यमन्त्री नागरले आफूलाई बलात्कार गरेको आरोप लगाएको २ दिनपछि उनले राजीनामा दिएका हुन् । अदालतको आदेशपछि नागरमाथि बलात्कारको मुद्धा दर्ता गरिएको थियो ।
वलात्कार घटनाको स्वतन्त्र अनुसन्धानका लागि सजिलो बनाउन आफुले राजीनामा गरेको उहाँले पत्रकारहरुसँग बताउनुभयो । नागरले यस आरोपको खण्डन गर्दै आफूमाथि राजनीतिक षड्यन्त्र भएको दाबी गरेका छन् ।
लगातार चौथो पटक चुनाव जित्ने लगभग पक्का भएपछि आफ्ना विरोधीले षड्यन्त्र गरेर आफूलाई फसाएको उनको भनाइ छ ।
कसैको दबाबमा आएर राजीनामा नदिएको स्पष्ट पार्दै उनले यो नितान्त व्यक्तिगत निर्णय भएको बताएका छन् । उनले यो घटनाको निष्पक्ष छानबिनका लागि आफूले सक्दो सहयोग गर्ने पनि बताएका छन् ।
