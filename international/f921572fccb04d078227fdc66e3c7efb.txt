अमेरिकाः डेमोक्र्याटिक पार्टीको अध्यक्षमा टम पेरेज निर्वाचित

फागुन १५ – अमेरिकाको डेमोक्र्याटिक पार्टीको प्रमुखमा टम पेरेज निर्वाचित हुनुभएको छ । एट्लान्टामा भएको डेमोक्र्याटिक पार्टीको राष्ट्रिय कमिटिको बैठकले पूर्व श्रममन्त्री पेरेजलाई पार्टीको राष्ट्रिय अध्यक्षमा निर्वाचित गरेको हो । पेरेज बाराक ओबामा राष्ट्रपति रहँदा श्रम मन्त्री हुनुन्थ्यो । पेरेज दोस्रो चरणको मतदानमा जित निकाल्दै पार्टीको राष्ट्रिय अध्यक्ष बन्नु भएको हो । डेमोक्र्याटिक पार्टीको प्रमुख बन्ने पेरेज ल्याटिनो मुलका पहिलो व्यक्ति हुनुभएको छ ।
पेरेजले अध्यक्षका अर्का प्रत्यासी किथ एलिसनलाई हराउनु भएको हो । दोस्रो चरणको मतदानमा पेरेजले दुई ३५ तथा एलिसनले दुई सय मत प्राप्त गर्नुभएको छ । एलिसनलाई सिनेटर बर्नी सान्डेर्सको समर्थन थियो । अब उहाँ पार्टी उपाध्यक्ष बन्नुभएको छ ।
नयाँ अध्यक्ष पेरेज सामु विभाजित अवस्थामा रहेको डेमोक्र्याटिक पार्टीलाई एक ठिक्का बनाउने चुनौती छ । राष्ट्रपतिमा हिलारी क्लिन्टनको हार र डोनाल्ड ट्रम्पको जितपछि समस्यामा रहेको पार्टीलाई एक बनाएर लैजाने चुनौती छ । पेरेजले ट्रम्प अमेरिकाको इतिहासमा सबै भन्दा खराब राष्ट्रपति रहेको बताउँदै आउनुभएको छ । पेरेजलाई क्लिन्टनको समर्थन छ । उहाँसामु क्लिन्टनबाट पूर्ण रुपमा विश्वस्त हुन नसकेका डेकोक्र्याटलाई एक गर्ने चुनौती र अवसर दुवै रहेको विश्लेषकले बताएका छन् ।
पेरेजले पार्टीको मुल्य, मान्यता तथा कर्मका आधारमा नेतृत्व गर्ने र त्यसमा सबैको साथ रहनेमा ठुक्क रहेको बताउनुभयो ।
