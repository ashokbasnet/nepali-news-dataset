आइएस र बोको हरामको सम्बन्धले राष्ट्रसंघ चिन्तित

जेठ १ – संयुक्त राष्ट्रसंघको सुरक्षा परिषदले नाइजेरियाको बिद्रोही संगठन बोको हराम र इस्लामिक स्टेट आइएसबिच सम्बन्ध रहेको भन्दै चिन्ता व्यक्त गरेको छ । सिरिया तथा इराकसहितका देशमा हिंसात्मक गतिविधि गरिहरेको आइएससँग बोको हरामले सहकार्य गरेको र यो मानवीय सुरक्षा तथा शान्ति स्थापनाका लागि ठूलो खतरा रहेको भन्दै राष्ट्रसंघ सुरक्षा परिषदले चिन्ता व्यक्त गरेको हो ।
गएको वर्ष आइएससँग सम्बद्ध बोको हरामका लडाकुले पश्चिम तथा मध्य अफ्रिकामा शान्ति स्थापनामा बाधा पुर्‍याएको परिषदले जारी गरेको वक्तव्यमा उल्लेख छ । एक उच्च अमेरिकी अधिकारीका अनुसार बोको हरामका लडाकु लिबिया गएर आइएसमा सामेल भएका छन् । नाइजेरियामा आज बोको हराम विरुद्धको कारबाही अभियानलाई प्रभावकारी बनाउने विषयमा सम्मेलन हुँदैछ । सम्मेलनमा नाजेरियाका राष्ट्रपतिसहित छिमेकी मुलुकहरु बेनिन, क्यामरुन, चाड तथा नाइजरका राष्ट्रपति सहभागी हुनेछन् । सम्मेलनमा फ्रान्सका राष्ट्रपति फ्राँस्वा ओलाण्ड, बेलायती विदेशमन्त्री फिलिप हेमाण्ड तथा अमेरिकी विदेश उपमन्त्री एन्टोनी ब्लिन्केन पनि सहभागी हुने छन् । नाइजेरिया तथा छिमेकी मुलुकमा गएको वर्ष बोको हरामको आक्रमणमा परि २० हजार मानिसको ज्यान गएको थियो । 
– एजेन्सीको सहयोगमा
