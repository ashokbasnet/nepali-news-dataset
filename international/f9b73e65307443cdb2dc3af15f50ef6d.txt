​बाल मृत्युदर आधाले घट्यो

भदौ २३ - विश्वमा बाल मृत्युदरमा आधाले घटेको छ । पछिल्लो २५ वर्षमा बाल मृत्युदर ५३ प्रतिशतले घटेको  विश्व स्वास्थ्य संगठन र युनिसेफले जनाएका छन् । सन् १९९० मा ५ वर्षमुनिका १ करोड २७ लाख बालबालिकाको मृत्यु भएकोमा सन् २०१५ मा आइपुग्दा घटेर ६०लाखमा झरेको युनिसेफले जनाएको छ ।
राष्ट्रसंघले यो २५ वर्षको अवधीमा बाल मृत्युदर २ तिहाईले घटाउने लक्ष्य राखेको थियो । बाल मृत्युदरमा उल्लेख्य कमी आएपनि चुनौती भने कायमै रहेको युनिसेफले जनाएको छ । युनिसेफको प्रतिवेदन अनुसार अझै पनि हरेक दिन ५ वर्ष मुनिका १६ हजार बालबालिकाको ज्यान जाने गरेको छ । जसमध्ये ४५ प्रतिशत जन्मेको १ महिनाभन्दा कम उमेरका शिशु छन् । उपचार संभव भएको निमोनिया, झाडापखला तथा मलेरियाजस्ता रोगका कारण धेरै बालबालिकाको ज्यान जाने गरेको छ ।
यस्तै कुपोषण पनि बालमृत्युदरको प्रमुख कारण रहेको युनिसेफले जनाएको छ ।
