​पाकिस्तानी प्रधानमन्त्री शरिफले दिए राजीनामा

साउन १३ – पाकिस्तानी प्रधानमन्त्री नवाज शरिफले राजीनामा दिनुभएको छ । त्यहाँको सर्वोच्च अदालतले  सार्वजनिक पदमा बस्न अयोग्य ठहर गरेपछि शरिफले पदबाट राजीनामा दिनुभएको हो । 
सर्वोच्च अदालतका न्यायाधीश असिफ सइद खोसासहित पाँच जना न्यायाधीशको इजलासले अकुत सम्पत्ति कमाएर विदेशमा राखेको ठहर गर्दै नवाज शरिफलाई सार्वजनिक पदमा बसन अयोग्य ठहर गरेको हो ।
 
३ पटक पाकिस्तानको प्रधानमन्त्री बनेका शरिफमाथि विदेशी बैंकहरुमा अकुत पैसा जम्मा गरेको र लण्डनमा सम्पत्ति जोडेकोमा अदालतले दोषि ठहर गरेको हो । तर नवाज सरिफले भने आफूमाथि लागेका सबै आरोपको खण्डन गर्दै आउनुभएको छ । 
२०१६ मा सार्वजनिक भएको पनामा पेपरमा शरिफले आफ्ना सन्तानको नाममा विदेशी बैंकमा पैसा राखेको खुलासा भएको थियो । अदालतले अयोग्य ठहर गरे पनि शरिफले अब राजीनामा दिनु पर्ने पाकिस्तानी सञ्चार माध्यमले जनाएका थिए । पाकिस्तानी सर्वोच्च अदालतले नवाज शरिफका छोरी र ज्वाईँलाई पनि दोषि ठहर गरेको छ ।
