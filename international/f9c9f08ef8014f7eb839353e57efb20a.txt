तालिवानी आक्रमणमा स्कुले बालबालिकाको ज्यान गएपछि पाकिस्तान शोकमा

पुस २ - विद्रोही समूह तालिवानको आक्रमणमा परी बालबालिका सहित १ सय ४१ जनाको ज्यान गएपछि पाकिस्तान शोकमा डुबेको छ । घटनाको अन्तर्राष्ट्रिय समूदायले निन्दा एवं भत्सर्ना गरेका छन् ।
पाकिस्तान सरकारले ३ दिनको रािष्ट्रय शोक घोषणा गरेको छ । प्रधानमन्त्री नवाज सरिफले घटनाको आफैले अनुगमन गर्ने बताउनु भएको छ ।  पाकिस्तानको पेशावरमा रहेको एउटा सैनिक विद्यालयमा तालिवानले हिजो गरेको आक्रमणमा १ सय ४१ जनाको ज्यान गएको हो । घटनामा १ सय २५ जना घाइते भएका छन् । घटनापछि पीडित परिवार र आफन्तहरु सरकार र सेनाप्रति आक्रोशित बनेका अन्तराष्ट्रिय सञ्चार माध्यमले जनाएका छन् ।
उनीहरुले आक्रमणमा परी मारिने बालबालिकाको अन्तिम संस्कार गर्न थालेका छन् । तालिवानले बाल शिक्षाका लागि संघर्षरत रहेकी बाल अधिकारकर्मी मलाला युसुफजाईलाई यसवर्ष गरिएको  नोबेल शान्ति पुरस्कारको सम्मान स्वीकार्य नहुने भन्दै विरोध जनाएको थियो । बालबालिकाको शिक्षामा वकालत गरेको भन्दै तालिवानी लडाकुले यस अघि बालअधिकारकर्मी मलालालाई पनि आक्रमण गरेको थियो ।
