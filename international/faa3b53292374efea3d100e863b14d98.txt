मानव तस्करका लागि प्रयोग हुने डुंगामा कडाई गर्ने

वैशाख ८ – युरोपियन युनियन इयुले भूमध्यसागरमा आप्रवासी चढेको डुंगा दुर्घटनामा परी धेरैले ज्यान गुमाउने गरेपछि यो समस्या समाधानको लागि नयाँ रणनीति अपनाउने भएको छ । इयुले मानव तस्करका लागि प्रयोग हुने डुंगा खतम गर्ने निर्णय गरेको बिबिसीले जनाएको छ ।
त्यसको लागि उसले ट्रिटान गस्ती सेवा बलियो बनाउने भएको हो । सोमबार ईयुका मन्त्रीको आकस्मिक बैठक बसेको थियो । इयुकी विदेश नीति प्रमुख फेडरिका मोघेरिनीले लक्जम्वर्ग घटनापछि १० सूत्रीय कार्यक्रम तय गरिएको जानकारी दिनुभयो । उहाँका अनुसार अब भूमध्यसागरमा बचाउ अभियान सुरु गरिनेछ ।
जसमा ट्रिटान चलाउने एजेन्सीलाई आर्थिक सहयोग गर्ने भनिएको छ । ट्रिटानको कारवाही क्षेत्र पनि बढाउने भएको छ । योसँगै शरणको लागि परेका आवेदन पत्रलाई पनि दुई महिनाभित्र संयुक्त रुपमा जाँच गरिनेछ ।
यो वर्षको सुरुदेखि अहिलेसम्म अवैध रुपमा युरोप प्रवेश गर्न खोज्ने डुंगा लिबिया र इटालीबीचको समुद्रमा हुँदा १५ सयभन्दा धेरैको ज्यान गएपछि इयुको आलोचना भएको थियो ।
