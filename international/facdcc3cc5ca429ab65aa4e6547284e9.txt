चर्को विरोधको बाबजुद बंगलादेशमा आम चुनाव

काठमाडौ, पुस २१ – विपक्षीको चर्को विरोध प्रदर्शन र हिंसाकाबीच बंगलादेशमा आम चुनावको लागि मतदान भएको छ ।
राजनीतिक अस्थिरता अन्त्य गर्न जस्तो सुकै हालतमा पनि चुनाव गर्ने अडान लिएको सरकारले देशभरको सुरक्षा व्यवस्था कडा पारेपनि विभिन्न ठाउँमा भएका हिंसात्मक घटनामा ११ जनाले ज्यान गुमाएका छन् ।
आइतबार दिउँसो ४ बजेसम्म चलेको मतदानमा मतदाताको सहभागीता भने न्युन रहेको अन्तर्राष्ट्रिय संचार माध्यमले जनाएका छन् । देशभर ३० प्रतिशतभन्दा कम मतदान भएको अनुमान गरिएको छ । हिंसात्मक घटनामा वृद्धि भएपछि निर्वाचन आयोगले १ सय २१ मतदानकेन्द्रको मतदान स्थगित गरेको छ ।
चुनावमा सत्तासिन बंगलादेश अवामी लिगलगायत ११ दलले सहभागिता जनाएका छन् भने प्रमुख विपक्षी बंगलादेश नेस्नलिष्ट पार्टिसहित २१ भन्दा बढी दलले चुनाव बहिस्कार गरेका छन् । चुनावी नतिजा सोमबार सार्वजनिक गर्ने निर्वाचन आयोगको तयारी छ ।
तर चुनावको विपक्षमा रहेका दलहरुले भने प्रधानमन्त्री शेख हसिनाले जबरजस्ती गराएको चुनाव निष्पक्ष नहुने भन्दै स्वतन्त्र सरकारलाई शक्ति हस्तान्तरण गरेर मात्रै चुनाव गर्नुपर्ने अडान राखेका छन् । हिंसात्मक घटनाकाबीच भएको चुनावले त्यहाँ राजनीतिक संकट र अन्यौलता चुलिएको छ ।
एजेन्सीको सहयोगमा
