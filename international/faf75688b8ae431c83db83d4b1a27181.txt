७० वर्षअघिको ‘खजाना’ फेला पर्‍यो

असोज १० (एजेन्सी) — ७० वर्षअघि आन्ध्र महासागरमा डुबेको झण्डै २३ करोड ३० लाख अमेरिकी डलर बराबरको चाँदी फेला परेको छ । अमेरिकी सामुद्रिक अनुसन्धान संस्था ओडिसे मेराइनले समुद्रको पिँधमा रहेको २ सय टन चाँदी फेला पारेको हो ।
 

 

सन् १९४१ मा चाँदी बोकेको एस एस गर्सोपा नामको बेलायति कार्गो पानी जहाजलाई जर्मनीको पानी जहाजले डुबाइदिँदा ठूलो परिमाणको चाँदी आन्ध्र महासागरमा डुबेको थियो ।  समुद्रमा पानी  जहाज डुब्दा ८४ जना यात्रु मारिएका थिए भने एक जना मात्र बाँच्न सफल भएका थिए ।

पानी जहाजले भारतबाट बेलायततर्फ चाँदी बोकेर जाँदै थियो । केही महिना पहिले आयरल्याण्ड नजिकैको सामुद्रिक क्षेत्रमा ४ हजार ७ सय मिटर तल पिँधमा जहाज दुर्घटनाग्रस्त फेला परेको थियो । तर जहाजबाट चाँदी फेला पारिएको कुरा भने हालै मात्र सार्वजनिक गरिएको हो ।  

अब बेलायत सरकार र अमेरिकी संस्थाबीच भएको सम्झौता अनुसार फेला परेको चाँदीमध्ये ८० प्रतिशत अमेरिकी संस्थाले पाउनेछ र बाँकी बेलायतले लग्नेछ । समुद्रमा यतिधेरै चाँदी फेला परेको यो पहिलोपटक भएको अन्तर्राष्ट्रिय संचार माध्यमहरुले बताएका छन् ।
