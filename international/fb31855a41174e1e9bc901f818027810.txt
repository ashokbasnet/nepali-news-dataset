जलवायु परिवर्तनसम्बन्धी सम्मेलनमा गरिब देशका कुरा : नविकरणीय उर्जा

मंसिर ४ – विश्वका गरिब देशका प्रतिनिधिले भविष्यमा आफ्नो देशमा आवश्यक पर्ने उर्जाको सम्पूर्ण स्रोत नविकरणीय उर्जा नै बनाउनु पर्नेमा जोड दिएका छन् । 
मोरक्कोको माराकेशमा भएको जलवायु परिवर्तनसम्बन्धी संयुक्त राष्ट्रसंघीय सम्मेलनमा सहभागी विश्वका ४७ गरिब देशका प्रतिनिधिले भविष्यका लागि आवश्यक पर्ने उर्जाको स्रोत नविकरणीय नै हुनु पर्नेमा जोड दिएका हुन् । उनीहरुले यसमा आफूहरु प्रतिवद्ध रहेको पनि बताएका छन् । 
उनीहरुले कार्वन उत्सर्जन कम गर्ने सम्बन्धी राष्ट्रिय योजना सन् २०२० भन्दा अघि नै अद्यावधिक गर्ने पनि बताएका छन् । दुई हप्तासम्म भएको छलफलपछि बंगलादेश, इथियोपिया, हाइटी सहितका देशले यस्तो प्रतिवद्धता जनाएका हुन् । पानीको सुरक्षा तथा खाद्य सुरक्षाका लागि नविकरणीय उर्जा उत्पादनलाई सकेसम्म तीब्र बनाउने ती देशले बताएका छन् । त्यसका लागि सहयोगको भने खाँचो रहेको उनीहरुको भनाई छ ।
