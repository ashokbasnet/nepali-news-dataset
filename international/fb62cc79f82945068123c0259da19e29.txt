सात देशले सम्बन्ध तोडेपछि कतारमा कस्तो प्रभाव पर्ला !

जेठ २३ – कतारले आतंकवादलाई सहयोग गरेको आरोप लगाउँदै बहराइनले कुटनीतिक सम्बन्ध तोडेपछि अरु ६ देशले पनि बहराइनलाई पछ्याएका छन् । साउदी अरब, इजिप्ट, बहराइन, युएई, लिविया, यमनसँगै माल्दिभ्स पनि सम्बन्ध तोड्ने सूचिमा थपिएको हो । 
१) उडान
सात देशले सम्बन्ध तोडेपछि यसको सिधा असर उडानमा परेको छ । अबुधाबीको इतिहाद एयरवेज र दुवईको एमिरेट्स सबैले कतारको राजधानी दोहा आउजाउ गर्ने उडानहरु मंगलबार बिहानदेखि रद्द गरेका छन् ।
युएईसँगै अरु देशले पनि कतार ट्रान्जिट र कतार उडानमा रोक लगाई सकेका छन् । यसकारण अर्को विकल्प भनेको नयाँ टिकट नै हो । त्यति मात्र हैन विवादका कारण टिकट पनि महंगो हुनेछ र कतारका नागरिकलाई यसले प्रत्यक्ष असर पार्नेछ । सबैभन्दा घाटा कतार एयरलाई हुने  देखिन्छ । कतार ट्रान्जिट नहँदा धेरै समय लाग्ने, हवाई इन्धन पनि धेरै खपत हुने र यसको मार पनि यात्रुलाई नै पर्नेछ ।
२. फुटबल
सन् २०२२ विश्वकपको आयोजना गर्ने तयारीमा रहेको कतारलाई सात देशको कुटनीतिक सम्बन्ध विच्छेदले असर पार्ने देखिन्छ ।स्पेनिस क्लव बार्सिलोनाको कतार पूर्व प्रायोजक पनि हो ।
३. खाना 
खाडी राष्ट्रहरु प्राकृतिक रुपमा खाद्यान्न उत्पादन गर्न लागि परेका छन् । साउदी अरबसँगको नाकाबाट कतारमा ४० प्रतिशत खाना आयात हुन्छ । तर साउदीले यो नाका पनि बन्द गर्ने जनाउ दिइ सकेको छ । 
त्यसकारण कतारले खाद्य आयातको लागि हवाई मार्ग वा अन्य विकल्प प्रयोग गर्नुपर्ने भएको छ । तत्कालका लागि यसले कतारमा खाद्य आयातमा पनि प्रत्यक्ष असर पर्ने देखिएको  छ । त्यस्तै कतारमा महङगी बढ्ने पनि विज्ञहरुले बताउँदै आएका छन् । यो अनुमान मिलेमा कतारमा सत्ता नै परिवर्तन हुन सक्नेछ । 
४. निर्माण कार्य
कतारमा सन् २०२२ मा विश्वकप फुटबल आयोजना हुँदैछ । त्यसका लागि कतारमा आठ वटा रङशाला निर्माण भइरहेको छ । साउदी अरबले बन्द गर्ने नाका बाट नै निर्माणका लागि अत्यावश्यक सामग्रीहरु आयात हुन्छन् । 
त्यसै त कतारमा निर्माण सामग्रीको अभाव भइरहेको छ । अब साउदीले नाका बन्द गरेसँगै कतारमा निर्माणका सामग्री आइपुग्न पनि समय लाग्छ र मूल्य पनि धेरै पर्न जान्छ । यसको कारण कतारमा निर्माणको काम पनि ढिलो हुने देखिन्छ ।
५. जनसम्पर्क
युएई, साउदी अरब, इजिप्ट बहराइन, लिविया र यमनले आफ्ना नागरिकलाई कतारका छाड्न दुई हप्ताको समय दिएका छन् । साथै साउदी अरब, युएई र बहराइनमा भएका कतारका नागरिकलाई पनि यी देश छाड्न दुई हप्ताकै समय दिइएको छ । 
तर इजिप्टले पनि यो प्रतिवन्ध लगायमा झनै समस्या पर्ने छ । एक रिपोर्टका अनुसार कतारमा एक लाख ८० हजार इजिप्टका नागरिक इन्जिनियरिङ, स्वास्थ्य, कानून र निर्माणका क्षेत्रमा कार्यरत छन् । यस्तो प्रतिवन्धले कतारी र यी देशका नागरिकलाई पनि असर पर्ने देखिन्छ ।
६. व्यापार
कतारमा खाडीका धेरै कम्पनीहरुको व्यापार छ । यी व्यवसायहरु पनि सम्बन्ध विच्छेद सँगै अप्ठेरोमा परेका छन् । यस्तै साउदी अरबको एक फुटबल क्लवले पनि कतार एयरवेजसँगको प्रायोजन सम्झौता तोडेको छ ।
