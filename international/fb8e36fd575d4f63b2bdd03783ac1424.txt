मोसुलः आइएसको गढ क्षेत्रमा प्रवेश गर्‍यो इराकी सेना

कात्तिक १७ – इराकको सरकारी सेना बिद्रोही संगठन इस्लामिक स्टेट आइएसको पकड रहेको मोसुलको बाहिरी क्षेत्रमा प्रवेश गरेको छ । उत्तरी शहर मोसुल आइएसको मुख्य पकड क्षेत्र हो । सरकारी सेनाले त्यहाँबाट आइएसलाई हटाउन कारवाही अभियान चलाइरहेको छ । मोसुल दुई वर्षदेखि आइएसको कब्जामा छ । इराकी सेना दुई वर्षको अवधिमा पहिलो पटक मोसुलमा प्रवेश गरेको हो । गएको केही दिनदेखि मोसुल आसपासका क्षेत्रमा भीषण लडाईँ भइरहेको छ । इराकी सेनामाथि आइएसका लडाकुले रकेट, तोप, बन्दुक तथा मेसिनगनबाट आक्रमण गरेका छन् । सरकारी सेनाले मोसुलको पूर्वी क्षेत्र कुकजालीमा रहेको सरकारी टेलिभिजनको भवनमा नियन्त्रण कायम गरेको छ । मोसुलको दक्षिण पूर्वी क्षेत्रमा पनि सेनाले आइएसका लडाकुसँग संघर्ष गरिहेको बिबिसीले जनाएको छ । यसअघि इराकका प्रधानमन्त्री हैदर अल अबादीले मोसुलमा रहेका आइएसका लडाकुलाई आत्मसमर्पण गर्न सुझाव दिनुभएको थियो । आइएसका लडाकुसँग अब आत्मसमर्पण वा मृत्युको विकल्प रहेको उहाँको चेतावनी छ ।
