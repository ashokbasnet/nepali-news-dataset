अफ्रिकामा एल्लो फिबरको महामारी : दुई हप्तामा एक करोड मानिसलाई खोप

भदौ १८ – अफ्रिकी देशमा महामारीको रुपमा फैलिएको एल्लो फिबर विरुद्ध संयुक्त राष्ट्रसंघले बृहत खोप अभियान चलाएको छ ।विश्व स्वास्थ्य संगठन डब्लुएचओले आफ्ना सहयोगी संस्थासँग मिलेर दुई हप्ता भित्रमा प्रजातान्त्रिक गणराज्य कंगो र अंगोलामा गरी एक करोड सात लाख जनालाई खोप दिएको छ । कंगोमा ७७ लाख जनालाई खोप दिएको छ । अफ्रिकामा एल्लो फिबर विरुद्ध चलाइएको यो पहिलो आस्मिक र बृहत खोप अभियान हो । कंगोमा एल्लो फिबरको संक्रमण बढी देखिएको छ । अफ्रिकी देशमा सेप्टेम्बरमा वर्षा याम सुरु हुने र वर्षा याममा एल्लो फिबरको संक्रमण दर बढ्ने भएकाले आस्मिक खोप अभियान चलाइएको डब्लुएचओले जनाएको छ । कंगोका ८ हजार भन्दा बढी स्थानमा खोप अभियान चलाइएको हो । अझै केही हप्तासम्म खोप अभियान जारी रहने र त्यो कंगोको सीमा क्षेत्रमा केन्द्रित हुने डब्लुएचओले जनाएको छ ।
अंगोलमा पनि खोप अभियान चलाइएको छ । अंगोलामा दुई हप्ताको बिचमा ३० लाख जनालाई खोप दिइएको छ । दुवै देशमा गरेर यो वर्षको सुरुदेखि अहिलेसम्म एक हजार जनामा एल्लो फिबरको संक्रमण पुष्टी भएको छ । यही रोकका कारण चार सय जनाको ज्यान गएको छ । गएको वर्षको डिसेम्बर देखि दुई देशमा महामारी सुरु भएको हो ।
