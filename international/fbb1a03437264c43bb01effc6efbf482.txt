भारत र रुसबिच १६ बुँदे सम्झौता

पुस १० – भारत र रुसबिच १६ बुँदे सम्झौता भएको छ । भारतीय प्रधानमन्त्री नरेन्द्र मोदीको रुस भ्रमणको क्रममा दुई देशबिच विभिन्न विषयमा सम्झौता भएको भारतीय विदेश मन्त्रालयले जनाएको छ ।
भारतीय प्रधानमन्त्री मोदी र रुसी राष्ट्रपति भ्लादिमिर पुटिनले संयुक्त वक्तव्य जारी गरेर सम्झौताबारे जानकारी दिएका हुन् । दुई देशबिच भारतमा कामोव २२६ हेलिकप्टर बनाउने विषयमा सहमति भएको भारतीय प्रधानमन्त्री मोदीले वक्तव्यमा उल्लेख गर्नु भएको छ । यस्तै परमाणु उर्जामा दुई देशबिच आपसी सहयोग बढाउने सहमति भएको भारतीय प्रधानमन्त्री मोदीको भनाई छ । सम्झौता अनुसार अब भारतका दुई स्थानमा रुसले १२ वटा परामाणु रियाक्टर बनाउने छ । आउँदो २० वर्षभित्रमा ६ वटा परमाणु रियाक्टर बनाइसक्ने रुसी राष्ट्रपति पुटिनले बताउनुभएको छ ।
भारत र रुसबिच दुई देशका नागरिक तथा कुटनीतिक राहदानी लिएकालाई आवतआवत केही सहज बनाउने, हेलिकप्टर इन्जिनियरिङ क्षेत्रमा सहयोग गर्ने, रेलवे क्षेत्रमा प्राविधिक सहयोग बढाउने, भारतमा सौर्य उर्जा तथा ब्रोडकास्टिङ क्षेत्रमा सहयोग गर्ने लगायत विषयमा सम्झौता भएको छ ।
भारतीय प्रधानमन्त्री मोदी दुई दिने भ्रमणका लागि बुधबार रुस जानु भएको थियो । 
– एजेन्सीको सहयोगमा
