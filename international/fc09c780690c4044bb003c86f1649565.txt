कोलम्बिया सरकार र फार्क बिद्रोहीबिच नयाँ शान्ति सम्झौता

कात्तिक २८ – कोलम्बिया सरकार र फार्क बिद्रोहीबिच नयाँ शान्ति सम्झौता भएको छ । ६ हप्ताअघि भएको जनमतसंग्रहले यसअघिको शान्ति सम्झौता अस्वीकार गरेपछि कोलम्बिया सरकार र फार्क बिद्रोहीले नयाँ शान्ति सम्झौताको घोषणा गरेका हुन् । शान्ति सम्झौताको विपक्षमा रहेका पूर्व राष्ट्रपति अल्भारो उरिबी पनि सहभागी भएको वार्तापछि नयाँ शान्ति सम्झौताको घोषणा गरिएको हो । 
यसले देशमा ५२ वर्षसम्म चलेको गृह युद्धको औपचारिक रुपमा अन्त्य गरेको छ । यसअघि भएको सम्झौता फार्क बिद्रोही प्रति निकै लचक भएको आरोप लागेको थियो । नयाँ सम्झौता संसदले अनुमोदन गर्नु पर्नेछ । यसपटक शान्ति सम्झौताका विषयमा जनमत संहग्रह गरिने छैन । 
सरकार र फार्क बिद्रोहीले जारी गरेको संयुक्त वक्तव्यमा भनिएको छ ‘हामी सैन्य संघर्ष अन्त्य गर्ने सम्बन्धमा नयाँ र अन्तिम सम्झौतामा पुगेका छौं, यसले परिवर्तन, स्पष्टता र केही विभिन्न सामाजिक समूहबाट थप सहयोग मिल्ने कुरा निश्चित गरेको छ ।’ क्युवा र नर्वेको मध्यस्ततामा सहमति भएको हो ।
