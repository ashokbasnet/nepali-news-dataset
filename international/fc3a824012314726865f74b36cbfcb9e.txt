‘नेताहरुको भड्किलो भाषणले विश्व खतरनाक बन्दै’

काठमाडौं, फागुन ११ – मानवअधिकारवादी अन्तर्राष्ट्रिय संस्था एम्नेष्टी इन्टरनेशनलले नेताहरुको भड्किलो भाषणले विश्वलाई खतरनाक बनाइरहेको बताएको छ । 
एम्नेष्टी इन्टरनेशनलले वार्षिक प्रतिवेदन सार्वजनिक गर्दै विभाजन गर्ने र अमानवीय भाषण गर्ने नेताले विश्वलाई खतरनाक बनाइरहेको उल्लेख छ । अमेरिकी राष्ट्रपति डोनाल्ड ट्रम्प, फिलिपिन्स, टर्की तथा हंगेरीका नेताको आलोचना प्रतिवेदनले गरेको छ । 
उनीहरुले आरोप प्रत्यारोप र विभाजन ल्याउने भाषण दिने गरेको प्रतिवेदनमा आरोप छ । रिपोर्टमा राजनीतिक फाइदाका लागि शरणार्थीको प्रयोग भएको उल्लेख छ । अमेरिका तथा युरोपले मानवअधिकारका लागि ठूला कुरा गर्ने गरेपनि ती देशमै शरणार्थीलाई निशानामा पारिएको प्रतिवेदनमा उल्लेख छ । 
यस्तै भारतमा अभिव्यक्ति स्वतन्त्रता तथा सरकारी नीतिमाथिको आलोचना रोक्न दमनकारी कानुनको प्रयोग भएको पनि एम्नेष्टीले जनाएको छ ।
