विश्वमा शान्तिको अवस्थामा सुधार, अमेरिकामा भने सद्भाव घट्यो आतंक बढ्यो

जेठ १८ – विश्वमा शान्तिको अवस्थामा सुधार आएको एक अध्ययनले देखाएको छ । अष्ट्रेलियाको सिड्नीमा रहेको इन्स्टिच्युट फर इकोनोमिक्स एण्ड पिस संस्थाले गरेको अध्ययनअनुसार सिरीयामा गृहयुद्ध सुरु भएयता पहिलो पटक विश्वमा शान्तिको अवस्थामा शून्य दशमलब २८ प्रतिशतले सुधार आएको छ । 
संस्थाले बिहीबार विश्व शान्ति सुचकांक प्रकाशित गर्दै राज्यबाट हुने हिंसा, दमन तथा हत्यामा कमी आउनु, अमेरिका र बेलायतले अफगानिस्तानबाट आफ्ना सेना फिर्ता बोलाउनु लगायत कारणले विश्वमा शान्ति बढेको जनाएको छ । 
विश्वमा शान्तिको अवस्था बढे पनि अमेरिकामा भने सद्भाव घटेको र आतंकवादी गतिविधि पनि बढेको अध्ययनको निष्कर्ष छ । अनुसनधानकर्ताका अनुसार ६० प्रतिशत देशमा आतंकवाद बढेको छ । आइसल्याण्ड विश्वको सबैभन्दा शान्त देश र सिरीया सबैभन्दा अशान्त देश भएको अध्ययनले जनाएको छ । त्यस्तै न्युजिल्याण्ड, पोर्चुगल, अष्ट्रीया र डेनमार्क पनि शान्त देशको सूचिमा अग्र स्थानमा छन् । सिरीया पछि अफगानिस्तान, इराक, दक्षिण सुडान र यमन अशान्त देशको सूचिमा छन् ।
