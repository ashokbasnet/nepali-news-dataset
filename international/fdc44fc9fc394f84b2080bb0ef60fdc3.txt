बाँदरले किशोरी जिस्काएपछि दुई समुदायबिच झडप, २० जनाको मृत्यु, ५० घाइते

मंसिर ७ – लीबियामा एउटा बाँदरका कारण दुई समुदायबीच झडप हुँदा २० जनाको ज्यान गएको छ । लीबियाको स्थानीय संचारमाध्यमलाई उद्धृत गर्दै बिबिसीले जनाए अनुसार एउटा घरपालुवा बाँदरका कारण गद्दाफा र अलाद सुलेमान समुदायबीच झडप भएको हो । 
गद्दाफा समुदायको घरमा पालिएको बाँदरले एक किशोरीको हिजाब (टाउकोमा लगाउने बुर्का) तानेर जिस्काएपछि तनाव भएको हो । किशोरीको आक्रोशित परिवारले बदला लिन भन्दै बाँदर पाल्ने परिवारमाथि आक्रमण गरेका हुन् । 
प्रारम्भिक झडपमा बाँदरसहित तीनजनाको ज्यान गएको थियो । तर दुई समुदायबीच लामो समयसम्म झडप हुँदा दुबै पक्षका गरी २० जनाको ज्यान गएको हो । ५० जना घाइते भएका छन् । दुवै पक्षले एकअर्कामाथि ट्यांक, रकेट तथा मोर्टार प्रहार गरेका थिए ।
