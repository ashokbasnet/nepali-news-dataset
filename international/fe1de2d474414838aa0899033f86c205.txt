इक्वेडर भूकम्प : २३५ जनाको मृत्यु, १५ सय घाइते

वैशाख ६ – इक्वेडरमा गएको शक्तिशाली भूकम्पका कारण ज्यान जानेको संख्या दुई सय ३५ पुगेको छ । आइतबार बिहान इक्वेडरको उत्तरी पश्चिमि तटिए क्षेत्र केन्द्रविन्दु भएर ७ दशमलव ८ रेक्टर स्केलको भूकम्प गएको थियो । भूकम्पका कारण १५ सय भन्दा धेरै मानिस घाइते भएको इक्वेडरका अधिकारीले बताएका छन् । भूकम्प प्रभावित क्षेत्रमा उद्दार तथा राहतका लागि १० हजार सैनिक तथा तीन हजार पाँच सय प्रहरी परिचालन गरिएको त्यहाँको सरकारले जनाएको छ । उद्दार तथा राहतको काम चलिरहेको र भत्किएका भवनमा पुरिएकाको उद्दारको काम भइरुहेकाले ज्यान जाने तथा घाइते हुनेको संख्या अझै बढ्न सक्ने छ । इटाली भ्रमणमा रहनुभएका इक्वेडरका राष्ट्रपति राफेल कोरेए भूकम्प गए लगतै स्वदेश फर्केर राष्ट्रिय आपतकालको घोषणा गर्नुभएको थियो । तत्कालका लागि भूकम्पमा परेर बाच्न सफल भएकाको खोजीलाई प्राथमिकता दिइने उहाँले बताउनुभएको छ । भूकम्पका कारण धेरै भौतिक क्षति भएको छ । धेरै घर तथा भौतिक संरचना भत्किएका छन् ।
– एजेन्सीको सहयोगमा
