पवित्र गंगा नदी ज्यानमारा विषादीले भरियो

कात्तिक १ – भारतको पवित्र गंगा नदी विषाक्त बन्दै गइरहेको एक अध्ययनले देखाएको छ ।

राष्ट्रिय क्यान्सर रजिष्ट्री कार्यक्रमले गरेको अध्ययनले गंगा नदीको पानी ज्यानमारा विषादीले भरिएको र यसको किनारमा पर्ने उत्तरप्रदेश, बिहार र बंगालका मानिस क्यान्सरबाट ग्रसित बनेको र देखाएको हो ।

 

गंगा नदीको पानी धातु र घातक रसायनका कारण बाक्लो बनेको र जसका कारण मानिसमा क्यान्सरको खतरा बढेको अध्ययनको निष्कर्ष छ । गंगा नदीको पानीले सिञ्चित क्षेत्र उत्तर प्रदेशको पूर्वी क्षेत्र, बंगाल र बिहारमा पित्तथैली, मृगौला, खाना नली, प्रोस्टेट, कलेजो, मुत्राशय र छालाको क्यान्सर देखिएको अध्ययन प्रतिवेदनमा उल्लेख छ ।

अध्ययनकर्ताका अनुसार ती क्षेत्रमा पाईएको पित्तथैलीको क्यान्सरको घटना विश्वकै दोश्रो उच्च र प्रोष्टेट क्यान्सर देशकै सबैभन्दा उच्च हो । त्यस क्षेत्रमा हरेक १० हजार जनामा ४ सय ५० पुरुष र १ हजार महिला पित्तथैलीको क्यान्सरका रोगी छन् ।

उद्योगहरुले हरेक वर्ष नदीमा हानिकारक पदार्थहरु मिसाएकाले गंगा नदी विषाक्त बनेको भन्दै अध्ययनकर्ताले फोहर व्यवस्थापनको मनोमानी र अवैज्ञानिक प्रक्रिया र उद्योगहरुको अविवेकीपन नरोकेसम्म नदी र आसपासमा बस्नेहरुको जीवनको अझै ठूलो मूल्य चुकाउनुपर्ने चेतावनी दिएका छन् ।
