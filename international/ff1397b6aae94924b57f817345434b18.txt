अमेरिकामा आप्रवासन विधेयकलाई संसदको समर्थन

जेठ ८ – अमेरिकामा अवैध बसोबास गरिरहेकालाई नागरिकता दिन तयार पारिएको आप्रवासन विधेयकले संसदको समर्थन पाएको छ ।
सिनेटको न्यायीक समितिमा भएको मतदानमा विधेयकको पक्षमा १३ मत आएको छ ।
१० जना डेमोक्र्याटस् र ३ जना रिपब्लिकनले विधेयकको पक्षमा मतदान गरेका हुन् । दक्ष कामदारका लागि भिसा प्रतिबन्ध खुकुलो पार्ने रिपब्लिकनको प्रस्तावमा सहमति भएसंगै आप्रवासन विधेयकले बहुमत पाएको अन्तर्राष्ट्रिय सञ्चारमाध्यमले जनाएका छन् ।
अब आउँदो महिना सिनेटको पूर्ण बैठकमा विधेयकबारे छलफल हुनेछ । विधेयकले संसदको समर्थन पाए लगत्तै आप्रवासन अधिकारवादीहरुले खुशियाली मनाएका छन् ।
अमेरिकी राष्ट्रपति बाराक ओबामाले विधेयकको समर्थन गरेकोमा न्यायीक समितिलाई बधाई दिनुभएको छ ।
उहाँले विधेयक आफूले प्रस्ताव गरेको आप्रवासन सुधारको सिद्धान्तसंग मेल खाने भन्दै आप्रवासन नीतिमा संसोधन प्रक्रियाले सुधारको नेतृत्व गर्नेमा आशावादी रहेको बताउनुभएको छ ।
आप्रवासन नीति संसोधनपछि अमेरिकामा रहेका १ करोड भन्दा बढी अवैध आप्रवासीले वैधानिकता पाउने अपेक्षा गरिएको छ ।
