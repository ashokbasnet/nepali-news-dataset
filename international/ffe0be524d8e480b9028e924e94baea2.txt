सिरियाको होम्स र दमासकसमा विस्फोट, १ सय ४० जनाको मृत्यु

फागुन १० – सिरियाको होम्स र दमासकसमा भएको विस्फोटमा एक सय ४० जनाको ज्यान गएको छ । दमासकसमा भएको चारवटा विस्फोटमा कम्तिमा ८३ जनाको ज्यान गएको छ । त्यसअघि होम्समा भएको विस्फोटमा ५७ जनाको ज्यान गएको थियो । ज्यान जानेमा अधिकांश सर्वसाधारण नागरिक छन् । होम्समा दुई वटा कार बम विस्फोट भएको हो ।बिद्रोही संगठन इस्लामिक स्टेट आइएसले आक्रमणको जिम्मेवारी लिएको छ । आइएसले मुस्लिम अल्पसंख्यक समुदायलाई निशाना बनाएर विस्फोट गराएको हो । दमास्कसको साइद अजाइनबमा विस्फोट भएको हो । यो क्षेत्र शिया मुसलमानको सबैभन्दा पवित्र ठाउँ मानिन्छ । होम्सको अलावियो जिल्लामा विस्फोट भएको हो । विस्फोटका बाबजुत पनि युद्ध विराम गर्ने विषयमा सकारात्मक छलफल भएको अमेरिकी विदेश मन्त्री जोन केरीले बताउनुभएको छ । उहाँले रुसी समकक्षीसँग वार्ता गरेको र युद्ध विरामको शर्तमा सहमति जुटेको तर विस्तृत रुपमा भने छलफल हुन बाँकी रहेको बताउनुभएको छ । 
– एजेन्सीको सहयोगमा
