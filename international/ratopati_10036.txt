उत्तराखण्डमा भीषण बर्षाः १७ जनाको मृत्यु

दार्चुला– भारतको उत्तराखण्डको मलपामा भीषण वर्षापछि गएको बाढीपहिरोमा परि १७ जनाको मृत्यु हुनुका साथै ५ जना भारतीय सेनासहित ११ जना बेपत्ता भएका छन् ।नेपाली बजार दार्चुला जिल्लाको सीमावर्ती बजार धारचुलाबाट झण्डै ८ किलोमिटर टाढा कैलाश मानसरोवर मार्ग नजिक मालपा क्षेत्रमा नेपाली समय अनुसार आजविहान ३ बजे उक्त घटना भएको हो । दिउँसोसम्म १७ जनाको शव फेला परेका र अझै पहिरोमा मानिसहरु पुरिएको हुन सक्ने अनुमान गरिएको छ । महाकाली नदी किनार नेपाली भूमिमा घाइते अवस्थामा एक महिला फेला परेका छन् । पहिरोमा पुरिएका सैनिक जेसिओ र २ जवानको भने सकुशल उद्धार गरिएको छ । मालपा खोलामा आएको बाढीले ३ वटा होटल बगाउनुको साथै दर्जर्नौ स्थानियसहित २ जवान घाइते भएका छन् । त्यस्तै भारतको पिथौरागढदेखि १ सय ४५ किलोमटिर दुरीमा रहेको महाकाली नदी किनारमा रहेको भारतीय सुरक्षाको क्याम्पमा समेत पहिरो खसेको भारतीय अनलाइन पत्रिका जारणले जनाएको छ । उक्त क्षेत्रका सयौँ घरपरिवार विस्थापित हुनुका साथै हजारौ स्थानीयको विचल्ली भएको छ । त्यस्तै मांगती र सीमखोलाको मोटरेबल पुल समेत खोलाले बगाएको छ भने भारतीय सेनाको ३ ट्रक समानसहित ४ गाडीहरु बगाएको छ । त्यस्तै सीमावर्ती बजार धारचुलादेखि ८ किलोमिटरमा रहेको ऐलागाड हाइवेअबरुद्ध हुनुको साथै पांगला–मालपा सडक खण्ड अन्तरगत विभिन्न ठाउँमा पहिरो गएकाले आवत जावत बन्द छ । ५० मिटर भन्दा बढी मानसरोवर जाने मार्ग समेत बाढीले बगाएको छ । महाकाली नदीमा पानीको बहाव खताराको सुचक भन्दा माथि पुगेकाले खतराको संकेत गरिएको छ । यस अघि सन् १९९८ अगस्ट १७ मा भीषण बाढी पहिरोमा परि २ सय ६० जनाको ज्यान गएको थियो ।
