अमेरिकी युद्धपोत दुर्घटना : सात सैनिकको मृत्यु

टोकियो – अमेरिकी युद्धपोत र मालवाहक जहाज ठोक्किँदा हराइरहेका भनिएका ७ जना अमेरिकी सैनिक जहाजकै एक कम्पार्टमेन्टमा डुबेर मृत्त अवस्थामा फेला परेका छन् ।जापानको समुद्र तट नजिकै अमेरिकी युद्धपोत र फिलिपिन्सको मालबाहक जहाज ठोक्किएर उक्त दूर्घटना भएको अमेरिकी जलसेनाले जनाएको समाचार एजेन्सी सिएनएनले जनाएको छ ।जलसेनाको सातौँ फ्लिटले युद्धपोत जापानमा रहेको आफ्नो बेसमा फर्किएपछि आइतबार बिहान ती शवहरु फेला परेको जनाएको छ । विज्ञप्ति जारी गर्दै जलसेनाले भेटिएको शवको संख्या उल्लेख नगरी प्रक्रिया पूरा गरेपछि सबै मृत्त सैनिकको नाम सार्वजनिक गर्ने बताएको छ । शवहरुलाई योकुसुकामा रहेको अमेरिकी नेभल अस्पतालमा राखिएको बताइएको छ ।१० हजार टन वजन भएको गाइडेड मिसाइल डेस्ट्रोयर र २९ हजार टन वजन भएको फिलिपिन्सको एसिएकस मालवाहक जहाज शनिबार बिहान ठोक्किएको थियो ।दुर्घटनामा युद्धपोतमा ठूलो क्षति भएको थियो भने मालबाहक जहाजमा सामान्य क्षति मात्र भएको थियो ।फिटजेराल्ड नाम दिइएको उक्त युद्धपोत शुक्रबार आफ्नो नियमित अपरेसनमा थियो ।कसरी दुई जहाज ठोक्किए भन्ने बारेमा जलसेनाले अनुसन्धान शुरु गरिसकेको छ ।   
