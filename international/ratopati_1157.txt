साउदी नेतृत्वको हवाई आक्रमणमा यमनमा २५ जना मारिए

साना– साउदी नेतृत्वको गठबन्धन सेनाले यमनको उत्तरी प्रदेश सादामा गरेको हवाई आक्रमणमा परी २५ सर्वसाधारणको मृत्यु भएको छ । हुथीहरुको नियन्त्रणमा रहेको ठाँउमा आक्रमण भएको राज्यद्वारा सञ्चालित साबा सामाचार संस्थाले आइतबार जनाएको छ । सादा जिल्लाको सादा इलाकामा पर्ने निकै लोकप्रिय बजार मासनाकमा शनिबार साँझबाट आक्रमण सुरु भएको सो संस्थाले सरकारी अधिकारीलाई उदृत गर्दै जनाएको छ । उहाँले घटनामा परी पीडित भएका मध्ये केही ग्राहक र केही व्यपारी रहेका जानकारी दिए । घटनामा घाइते भएकामध्ये धेरैको अवस्था गम्भीर रहेको पनि उनले बताए। समाचार संस्थाले यस बारेमा थप विवरण दिएको छैन । यमनमा सन् २०१५ बाट साउदी अरेबिया आवद्ध हुथी विद्रोहीविरुद्ध सुरु भएको शृङ्खलाबद्ध हवाई आक्रमणमध्ये यो पछिल्लो आक्रमण हो । गत १० दिन अगाडि पनि यमनको राजधानी सानामा भएको एक हवाई आक्रमणमा परी एक परिवारका चार मारिएका थिए । यमनमा सन् २०१५ बाट जारी द्वन्द्वमा परी हालसम्म १० हजार भन्दाबढी मानिसको मृत्यु भएको छ । मारिएका मध्ये आधा सर्वसाधारण रहेका छन् । संयुक्त राष्ट्रसङ्घको मानवीय सहायतासम्बन्धी निकायले यस द्वन्द्वको कारण दुई लाख भन्दा बढी विस्थापित भएका जनाएको छ । रासस÷सिन्ह्वा
