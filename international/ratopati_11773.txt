फ्रान्सका राष्ट्रपतिले तीन महिनामा मेकअपमा खर्च गरे ३१ लाख, विवादले घेरिए

केही महिना अघि फ्रान्सका राष्ट्रपति बनेका इम्यानुएल म्याक्रो आफ्नो लुक्समा अलि बढि सजग भएको देखिन्छ । यसको प्रमाण उनले विगत तीन महिनामा मेकअपमाथि खर्च गरेको तथ्यले दिन्छ ।यदि कसैले आफ्नो मेकअपमा लाखौं रुपैयाँ खर्च गर्छन् भने त्यसमा आपत्ति जनाउनुपर्ने केही देखिँदैन तर जब उक्त पैसा जनताको खल्तीबाट खर्च हुन थाल्छ भने यसले विवाद त निम्त्याउँछ नै ।लगभग तीन महिनाअघि इम्यानुएल म्याक्रो फ्रान्सका राष्ट्रपति बनेका हुन् । आफ्नो कार्यकालको सुरुवाती दिनमा उनले आफ्नो मेकअपमा २६ हजार यूरो (३०,७०० डलर) अर्थात्  ३१ लाख ४५ हजार रुपैयाँ खर्च गरेका छन् ।एक फ्रेन्च म्यागजिनले ३९ वर्षीया राष्ट्रपति इम्यानुएलले आफ्नो कार्यकालको सुरुवाती सय दिनमा ३० हजार ७ सय डलर खर्च गरे जसअनुसार उनलाई हरेक महिना लगभग १० हजार डलर हरेक महिना र लगभग ३ सय ३० डलर हरेक दिन आफ्नो मेकअपमा खर्च गरे ।इम्यानुएलका नीजि मेकअप आर्टिस्टलाई दुई पटक भुक्तानी गरियो जसमा एउटा बिल १० हजार यूरोको थियो भने अर्कोको १६ हजार यूरोको थियो । यो बिल राष्ट्रपतिको रुपमा उनको यात्राको क्रममा र पत्रकार सम्मेलनका लागि जारी गरिएको थियो ।इम्यानुएलको अफिसले उनीद्वारा तीन महिनामा खर्च गरिएको रकम पुष्टि गरेको छ । यसको केही सस्तो बिकल्पको खोजी गरिरहेको राष्ट्रपति कार्यालयले बताएको छ ।उक्त खबर पछि इम्यानुएलको निकै आलोचना भइरहेको छ । यद्यपी, उक्त म्यागजिनले म्याक्रोको मेकअपको खर्च पूर्व राष्ट्रपति फांस्वा ओलान्दको भन्दा कम भएको बताएको छ । उनले पूर्ण कालीन कर्मचारीलाई १० हजार यूरो मासिक भुक्तानी गर्ने गरेको बताएको छ ।
