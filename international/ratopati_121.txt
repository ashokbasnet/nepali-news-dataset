लण्डन हमलाको आइएसआइएसले लियो जिम्मेवारीः अहिलेसम्म १२ जना पक्राउ

आइतबार बेलुकी इराक र लेभान्तका इस्लामिक स्टेटले लण्डन हमलाको जिम्मेवारी लिएका छन् ।शनिबार राती भएको उक्त हमलामा सातजना मारिएका छन् भने ४८ घाइते भएका छन् । जसमध्ये २१ को स्थिती चिन्ताजनक रहेको बताइएको छ ।घटनामा संलग्न भएको आरोपमा १२ जना पक्राउ परेका छन् ।शनिबार राती लण्डन ब्रिजमा भाडामा लिइएको एक भ्यानले पैदल यात्रुमाथि हमला गरेको थियो । त्यसपछि चक्कु लिएर भ्यानबाट निस्किएका तीनजनाले बोरोह मार्केट नजिकै रहेको बार र रेष्टुरेन्टमा आएका मानिसहरुमाथि चक्कुले हमला गर्न थाले । उनीहरु त्यतिबेलासम्म रोकिएनन् जबसम्म उनीहरुलाई पुलिसले गोली हानी हत्या गर्यो ।‘उनीहरु ‘यो अल्लाहको लागि हो’ भन्दै एक महिलालाई भुँइमा लडाएर चक्कुले घोपिरहेका थिए,’ प्रत्यक्षदर्शी जेरार्ड भउल्सले बताए ।फ्लोरिन मोरारिउ, ब्रेड अहेड बेकरीमा कार्यरत रोमानियाका सेफका अनुसार उनले मानिसहरु दौडिरहेको र कोही फेन्ट भइरहेको देखे । उनले दुईजनाले मानिसहरुलाई चक्कुले हमला गरिरहेको देखेपछि निकै आत्तिएको बताए ।उनका अनुसार उनी एक आक्रमणकारीको नजिक पुगेर उनलाई ब्रेड बास्केटले टाउकोमा हमला गरेको बताए ।‘त्यहाँ एउटा कार थियो र पुलिसले लाउडस्पिकरमा ‘जाउ जाउ’ भनिरहेको आवाज सुने । त्यसपछि पुलिसले ग्रेनेड हान्यो र म त्यहाँबाट भागें,’ उनले भने ।लण्डन पुलिसका अधिकारीले आक्रमणकारी घटनास्थलमा आएको आठ मिनेटभित्रै उनीहरुको हत्या गरेको बताएको छ । आठ अधिकारीले ५० राउन्ड गोली फायर गरेको बताइएको छ ।
