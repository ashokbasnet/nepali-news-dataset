मन्त्रिपरिषद् विस्तारअघि भारतमा ६ मन्त्रीले दिए राजीनामा

नयाँ दिल्ली– भारतका ६ जना मन्त्रीले राजीनामा दिएका छन् । केही दिनमै भारतीय प्रधानमन्त्री नरेन्द्र मोदीले मन्त्रिमण्डल पुनर्गठन र विस्तार गर्ने तयारी गरिरहँदा शुक्रबार एकैसाथ ६ जना मन्त्रीले राजीनामा दिएका हुन् । राजिनामा दिनेमा जलस्रोत मन्त्री उमा भारती, कलराज मिश्र, सीप विकास मन्त्री राजीव प्रताप रूडी , निर्मला सितारमन तथा साना उद्यमसम्बन्धी मन्त्री गिरिराज सिंह छन् । बिहीबार भारतको सत्तारुढ दल भारतीय जनता पार्टीका अध्यक्ष अमित शाहले वित्तमन्त्री अरुण जेटलीसँग भेटवार्ता गरेका थिए । त्यस भेटका क्रममा पनि उनले वर्तमान मन्त्रिमण्डलको पुनर्गठनको कुरा गरेका थिए । उनीहरुबीच भएको भनिएको सो भेटवार्तापछि ती मन्त्रीहरुले राजिनामा दिएको भारतीय मिडियाहरुले जनाएका छन् ।   प्रधानमन्त्री मोदीले आगामी आइतबार वा सोमवार मन्त्रिपरिषद् विस्तार गर्ने तयारी गरेका छन् । सन् २०१९ मा भारतमा संसदीय निर्वाचनको आह्वान गरिएको छ । 
