बैंककबाट फरार थाई पूर्व प्रधानमन्त्री सिनावात्रा दुबईमा लुकेको खुलासा

बैंकक– थाइल्याण्डकी पूर्व प्रधानमन्त्री यिङलक सिनावात्रा हाल दुबईमा लुकेर बसेको खुलासा भएको छ ।   अपराधिक मुद्दामा दोषी ठहर भई अदालतबाट पाँच वर्ष जेल सजायँ तोकिएकी सिनवात्रा फरार भई दुबई पुगेको थाई प्रधानमन्त्री प्रयुत चान ओचाले पुष्टी गरेका छन् । सिनावात्रा दुवईमा लुकेर बसेको थाई विदेशमन्त्रालयलाई उद्धृत गर्दै अन्तर्राष्ट्रिय समाचार एजेन्सीहरुले जनाएका छन् । ‘हाम्रो विदेश मन्त्रालयले दिएको प्रारम्भिक जानकारीअनुसार उनी हाल संयुक्त अरब इमिरेट्सको दुबई सहरमा लुकेर बसेकी छन् ।’– प्रधानमन्त्री ओचाले भनेका छन् ।  उनी यसअघि नै थाइल्याण्डको सर्वोच्च अदालतले अदालतमा उपस्थित हुन आदेश दिएको थियो । तर उनी अदालतमा हाजिर नभई दुबई भागेको बताइएको थियो । सिनावात्रा अदालतमा हाजिर हुन नमानेपछि गत महिना पुनः थाई सर्वोच्च अदालतले पक्राउ पुर्जी जारी गरेको थियो । सो पक्राउ पुर्जीको अवज्ञा गरेर उनी गत महिना देश छोडेर भागेको समाचार  आएको थियो ।पूर्वप्रधानमन्त्री शिनावात्रालाई भ्रष्टाचारको आरोपमा थाइल्याण्डको सर्वोच्च अदालतले बुधबार मात्र पाँच वर्षको जेल सजाय सुनाएको थियो । अदालतको उक्त फैसला लामो समयको सुनुवाईपछि आएको थियो । चामल अनुदानसम्बन्धी एक आयोजनामा सिनावात्राले भ्रष्टाचार गरेको अदालतले ठहर गरेको छ । सन् २०१४ देखि सो विषयमा अदालती प्रक्रियाबमोजिम नै अनुसन्धान भइरहेको थियो । यस अनियमितताबाट कम्तीमा पनि आठ अर्ब अमेरिकी डलर बराबरको रकम अपलचन भएको अदालतको ठहर छ । त्यस बापत थाइल्याण्डले सो रकमको हानी ब्यहोर्नु परेको बताइएको छ । सिनावात्र सन् २०११ मा थाइल्याण्डको प्रधानमन्त्री बनेकी थिइन् । उनको सरकारलाई सन् २०१४ मा थाई सेनाले सत्तापलट गरेर हटाएको थियो । तर त्यस अगावै उनलाई संवैधानिक अदालतले अख्तियारको दुरूपयोग गरेको आरोपमा पदबाट हटाएको थियो । 
