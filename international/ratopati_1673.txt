वैकल्पिक शक्तिका रुपमा साझा पार्टीको उदय

  पी विजयकुमार                                                                                                           नेपाली राजनीतिले करिब ६ दशक अधिकार र व्यवस्था परिवर्तनका लागि खर्चियो । यस बीचमा यो गर्छु र त्यो गर्छु भन्दै हिँडेका साना र ठुला दलका प्रायः सबै शीर्ष नेतृत्वको पनि राजनीतिक औकात, योग्यता, क्षमता, आदर्श, इमानदारिता र पारदर्शी जीवन देखियो र भोगियो । नेपाली राजनीतिज्ञहरुमा नैतिकता हुन्थ्यो भने अवसर पाएर पटकपटक सत्तासीन हुँदा पनि केही गर्न नसकेपछि दोषारोपण गरेर हैन राजनीति मेरो क्षमताको विषय होइन रहेछ भन्ने निष्कर्षसहित इमानदारीका साथ राजनीतिबाट सन्न्यास लिन्थे । अनि अर्को पुस्ताका लागि मार्गप्रशस्त गर्थे । दुर्भाग्य नै भन्नुपर्छ, नेपाली राजनीतिको चाबी सेवाकर्मीको भन्दा पनि पेसाकर्मीको हातमा परेको देखिन्छ ।  तीव्र आक्रोशका बीच नेपाली राजनीतिको पर्दा पछाडि विगत केही समयदेखि सु–संस्कारयुक्त वैकल्पिक राजनीतिक शक्ति निर्माणको बहस चलिरहेकै हो । दोस्रो संविधानसभाबाट संविधान जारी भएलगत्तै  पूर्वप्रधानमन्त्री डा. बाबुराम भट्टराई एक्लैले एमाओवादी परित्याग गरेर नेपाली राजनीतिमा एउटा नयाँ राजनीतिक शक्ति निर्माणको आँट र सुरुवात गरे । तर के हो नयाँ शक्ति ? किन आवश्यकता बोध गरियो ? उदाउँदो शक्ति पुुराना शक्ति भन्दा भिन्न र फरक कसरी भन्ने कुराको पुष्टि गर्नै पर्दथ्यो । विडम्बना नै भन्नुपर्छ, आलोचक र केही राजनीतिक विश्लेषकको विश्लेषणलाई टेवा पुर्याउँदै व्यावहारिक रुपमा चाहिँ डा. साबले पनि वैकल्पिक शक्तिको आवश्यकता पुष्टि हुने आचरण र आदर्श पेस गर्न सकेनन् या जानेनन् । किनभने त्यो प्रमाणित भर्खर भएको स्थानीय तह निर्वाचनको नतिजाले पनि पुष्टि गरेको छ । वैकल्पिक शक्ति अब साझा ः नेपाली राजनीतिमा पुराना राजनीतिक शक्तिहरु पूर्णतः असफलता र अक्षम सावित भइसके भन्ने निष्कर्षसहित निर्णायक शक्तिको उदय सम्भव छ भन्दै सञ्चारकर्मी रवीन्द्र मिश्रले गत फागुन १७ गते आफ्नो २२ वर्ष लामो बीबीसी नेपाली सेवाबाट अवकाश लिए । नेपालमा संवैधानिक र समावेशी लोकतन्त्रभित्र पद्धति, पारदर्शिता, इमानदारिता र उत्कृष्टता अर्थात् स्टिमको चार खम्बामा रही सुसंस्कृत राजनीतिको जग निर्माण गर्न सक्ने हो भने दशकौँदेखिको स्वार्थलिप्त, दोहनकारी, आडम्बरी र अपारदर्शी राजनीतिबाट वाक्कदिक्क भएका तर मनमष्तिस्ककै एउटा कुनामा चाहिँ यो देश बनाउन सकिन्छ, सकिन्छ र बनाउनै पर्छ भन्ने आत्मविश्वास बोकेका स्वदेश तथा विदेशमा रहेका लाखौँ नेपालीहरुले एकैचोटि स्वतस्फुर्त राहतको स्वास फेर्नेछन् । विगतमा भएका यस्ता वैकल्पिक प्रयास तिनका कमी कमजोरी र विफलता नै साझाका लागि एक शङ्काको घेरा बन्न पुगे पनि तीबाट साझाका केन्द्रीय अभियन्ता कत्ति पनि अनविज्ञ र विचलित छैनन् । बरु पाठ सिक्ने अवसर मिलेको छ । एउटा प्रतिबद्ध समूहले इमानदारिताका साथ दूरदृष्टि राखेर सशक्त ढङ्गले राष्ट्र«व्यापी हस्तक्षेप नगरी विश्व इतिहासमा कुनै पनि देशको आमूल परिवर्तन सम्भव नभएको इतिहासलाई साक्षी राख्दै साझा पार्टीको एक मात्र उद्देश्य सबै क्षेत्रका इमानदार र क्षमतावान नेपाली मिलेर स्वच्छ राजनीतिको बलमा देशलाई आगामी १० देखि २० वर्षको बीचमा अर्थात आफ्नै जीवनकालमा रुपान्तरण गर्न सक्ने एउटा साझा मञ्च निर्माण गर्नु हो ।  साझाको ताजा अनुभव ः पार्टी निमार्ण प्रक्रिया सुरु गरको छ सातामै कहीँकतै औपचारिक सङ्गठन निमार्ण नै नभई स्थानीय तह निर्वाचनमा उम्मेदवारी दिँदा पनि छ दशकदेखि जरा गाडेका पार्टीहरुसँग कडा प्रतिस्पर्धाका माझ सम्मानजनक तवरले स्थापित हुनु पनि आफैँमा उपलब्धिपूर्ण कुरा हो । यसपालि काठमाडौँ र ललितपुरबाट सक्षमतालाई प्रवर्धन गर्दै इमानदारीपूर्वक प्रयास गर्ने हो भने सुसंस्कृत राजनीतिको जग हाल्न सकिन्छ भन्ने विश्वासलाई मतदाताहरुले नै पुष्टि गरिदिएका छन् । यसर्थ मतदाताले साझा पार्टीलाई भरपर्दो विकल्पका रुपमा पनि उभ्याएका छन् । साझाको ३ अपरिहार्यता  पहिलो, विद्ममान राजनीतिक पार्टी र नेत्रृत्व पद्धतिविहीन, अपारदर्शी, स्वार्थी, असक्षम, गुटबन्दीयुक्त र विकासका मामिलामा दृष्टिविहीन बन्दै गएकाले यीमध्ये कुनैले पनि अब आर्थिक समृद्धिको आवश्यकतालाई पुष्टि गर्न सक्दैनन् भन्ने निष्कर्ष । जहाँ प्रश्न उठ्न सक्छ यी सब राजनीतिक धरातल नभएकाहरुको उच्च महत्वकाङ्क्षा मात्रै हो । व्यवस्था परिवर्तन यिनै शक्तिले गरे भने अवस्था परिवर्तनमा पनि यिनैलाई रुपान्तरण नगरी सम्भवै छैन भनेर तर्क गर्नेहरुलाई पङ्क्तिकारको सीधा प्रश्न अब एकपल्ट वर्तमान शक्तिलाई नै सहयोग गर्ने र सुधार्दै लाने हो भन्दाभन्दै वर्ष हैन कति दशक खर्चियौँ ? के नेपाल वाद र वादको नेत्रृत्व गरेको व्यक्तिको प्रयोगशाला मात्रै बन्ने हो ? नेपाली जनताको साथ र समर्थनले नै वितेका दशकहरुमा राजनीति, सरकार, सत्ता र संविधान बदलिए पनि अवस्था चाहिँ किन जहाँ को तहीँ ?आर्थिक समृद्धि भनेको एकादेशको कथा हो । त्यो सधैँ सुनाएर र सुनेरै मात्र बस्न ? भन्न खोजेको, साझाको पहिलो अपरिहार्यता आर्थिक अवस्था फेर्नु हो । दोस्रो, स्थापित विभिन्न राजनीतिक शक्तिहरुको वाद र सिद्धान्तको बहस केवल कमाइखाने भाँडो मात्रै भयो । किनभने वादले परिकल्पना गरेको जनजीविका र वास्तविक जनजीविका बीचको अन्तर यति कहालिलाग्दो छ जसको दूरी अब यिनै पुराना शक्तिबाट घट्छ भन्ने आश गर्नु बेकार भइसक्यो । त्यसैले वास्तविक धरातललाई नभुली आर्थिक समृद्धिलाई केन्द्रविन्दुमा राखेर अबको राजनीतिक शक्ति निर्माण गरिनुपर्छ भन्ने आग्रहलाई सम्बोधन गर्न । तेस्रो, पुराना पार्टीभित्र पनि इमानदार र होनाहार मान्छेहरु छन् तर आजको सन्दर्भमा उनीहरु पार्टीको एसम्यान भएर देश रुपान्तरणका लागि केही पनि गर्न सकिँदैन रहेनछ भन्ने निष्कर्षसहित बसिरहेका छन् । यसर्थ, देशको रुपान्तरण लागि सबै पार्टीभित्रका राम्रा, स्वच्छ र इमानदार छविका व्यक्तिहरु र विभिन्न पेसा व्यवसायमा आबद्ध विज्ञ र दक्ष मान्छेहरु नै अब वैकल्पिक शक्ति निर्माणमा अग्रसर हुनुपर्छ भन्ने निष्कर्षलाई यथार्थ जीवन दिन ।  साझाको अपरिहार्यता पुष्टि भइसकेपछि अब यसले अँगालेको चार खम्बाको सङ्क्षिप्त विष्लेषण आजको दिनमा सान्दर्भिक र उपयुक्त हुन्छ । व्यक्तिगत र दलीय स्वार्थमा केन्द्रित भएर देश, जनता र लोकतन्त्रप्रति हालको नेपाली राजनीतिक नेत्रृत्वले गरेको गद्दारी, बदमासी र पद्धतिविहीनताको आचरण अपवाद नभएर नियमितता बनिसके । लोकतन्त्रमा पद्धतिको उल्लङ्घन भनेको अराजकता हो । आफ्ना लागि प्रतिकुल हुने वित्तिकै पद्धति नै परिवर्तन गर्ने संस्कारबाट अभ्यस्त भएका दलबाट पद्धतिमा  आधारित सुसंस्कारयुक्त राजनीतिको आशा गर्नु बेकार नै हुन्छ । नेपाली राजनीतिमा सुसंस्कारयुक्त राजनीतिको जग राख्न साझा पार्टी पद्धतिमा डेग चल्ने छैन चाहे त्यो कुनै बिन्दुमा पुगेपछि पार्टीका संस्थापक नेताहरुका लागि नै प्रतिकुल किन नबनोस् । राजनीतिको मूल मर्म भनेको सेवा हो । पैतृक सम्पत्ति वा वैध आम्दानी स्रोत भए भिन्नै कुरा नत्र पूर्णकालीन नेता कार्यकर्ताको नियमित घर खर्च केले चल्छ ? सहयोगीको घरखर्च कसरी जुट्छ ? राजनीतिलाई नै रोजगारी बनाएकाहरुको मोटर केले चल्छ ? मन्त्री र सांसद हुँदा कमाएकै बाँकी छ भनेर रेडिमेड उत्तर दिनेहरुलाई सीधा प्रश्न कति समय बन्नुभयो मन्त्री र सांसद ? कति थियो तलब भत्ता ? कति हुन्छ अहिलकोे महँगीमा नियमित मासिक खर्च ? पार्टीले नै खर्च बेहोरेको छ भनेर गौरवका साथ भन्नेहरुलाई प्रश्न तपाईंहरु आबद्ध पार्टीले निर्वाचन आयोगमा बुझाएको खर्च विवरण कति छ ? यी र यस्ता सामान्य प्रश्नको उत्तर पनि दिन नसकेर पारदर्शितामा थलिएका दल र नेताबाट भ्रष्टाचारमा शून्य सहनशीलता र सुशासनको अपेक्षा गरेर कतिन्जेल बस्ने ? यसर्थ दोस्रो खम्बा पारदर्शिताको सवालमा साझा पार्टी आबद्ध नेता र पार्टीको जीवनमा कहिल्यै पनि जनविश्वासमा कमी हुने छैन । नेपाली समाजमा पछिल्ला केही दशकमा देखिएको इमानदारितामा क्षयीकरण समग्र समाज रुपान्तरणका लागि सबैभन्दा ठूलो चुनौतीको रुपमा देखिएको छ । हामी कति सजिलै नेतालाई भ्रष्ट भनेर गाली गछौँ तर कत्ति पनि आफँँैले आफैँलाई प्रश्न गर्दैनौँ कि मेरो आदर्श र व्यवहारमा पनि कत्तिको तालमेल छ ? के ती नेता पनि हाम्रै समाजका प्रतिनिधि पात्र हैनन् र ? हामी सबैले आआफ्नो ठाउँबाट इमानदारिताको पुनस्र्थापना गर्यौँ भने उनीहरु सच्चिन बाध्य हुनुपर्दैन र ? हो, यही बहसका बीच स्थापित साझा पार्टीले अवलम्बन गर्ने पद्धति र पारदर्शिता अहिलेका दलहरुले अभ्यास गरेभन्दा सतप्रतिसत फरक छ । साझामा आबद्ध उच्च नेतृत्वको इमानदारितामा शङ्का गर्ने कुनै ठाउँ नै छैन । उच्च नेतृत्व इमानदारितामा यसैगरी एक इन्च पनि नचुक्ने हो भने तिनले चाल्ने कदमले बाँकी फोहोर त सफा गर्छ गर्छ ।  पद्धति, पारदर्शिता र इमानदारिताले लोकतन्त्र र विधिको शासनलाई  मजबुद बनाउँछ । सँगै दु्रत गतिमा समग्र देशको रुपान्तरणका लागि उत्कृष्टताको चयन र कदरमा पनि कुनै सम्झौता हुनै हुँदैन । त्यसैले साझा पार्टीले पद्धति, पारदर्शिता, इमानदारिता र उत्कृष्टतालाई पार्टीको चार खम्बाको रुपमा आत्मसात गरेको छ । पद्धतिमा डेग नचल्ने, पारदर्शी, इमानदार र उत्कृष्ट जनशक्तिले बाँकी सबै प्रतिकुलता चिर्न आफैँ सक्षम हुन्छ । अन्तमा, नेपालका पुराना र ठूला भनिने राजनीतिक शक्तिहरुको अब सीमान्त उपयोगिता नै सकिसक्यो । लोकतन्त्र र गणतन्त्रप्रति यहाँहरुको सङ्घर्षलाई सलाम । तर हिजो गरेको सङ्घर्षलाई देखाएर बाँचुन्जेलसम्म पदमा बसिरहने र आर्यघाट नपुग्दासम्म कुर्सीमा टाँसिरहने प्रवृत्तिले मुलुकको हित हुनै सक्तैन अब । प्राकृतिक स्रोत र साधनमा हामी भन्दा कैयौँ विपन्न देशहरु सपन्न बनिसके तर हामी दशकौँदेखि गरिबीमै पिल्सिएका छौँ । हाम्रा लागि बाधक अरु केही पनि हैन, केवल हाम्रो मानसिकता र आत्मविश्वासको अभाव हो ।छुट्टाछुट्टै गरेर केही हुनेवाला छैन । निर्णायक शक्तिका लागि बाहिरकाले आँट गरिनै सके प्रश्न पार्टीभित्रकाको साहस छ कि छैन भन्ने हो । नत्र उनीहरुको युवा जोसजाँगर, योग्यता, क्षमता, इमानदारिता सबै देशको समग्र रुपान्तरणका लागि नभई लोकतन्त्र, गणतन्त्र र संविधान ल्याउनुको गौरवमा नै सीमित रहनेछ । समग्र देशलाई आफ्नै जीवनकाल अर्थात् १० देखि २० वर्षको अवधिमा रुपान्तरण गर्ने लक्ष्यसहित निर्णायक शक्तिका रुपमा उदायको साझा पार्टी नयाँ कालखण्डको माग हो । जे नहुनु भई नै सक्यो, अब दोषारोपण र दोषानुभूति नगरी देशलाई आफ्नै जीवनकालमा रुपान्तरण गर्ने हो भने एकढिक्का भएर सुरु गर्ने अवसर अहिले हो, आजै हो भोलि त ढिला भइसक्नेछ । समयमै चेतना भया लेखक साझा पार्टी समर्थित हुनुहुन्छ ।  
