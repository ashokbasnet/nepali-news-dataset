रुसी सेनाको हवाई कारबाहीका क्रममा मारिए १४ सर्वसाधारण

बेरुत – पूर्वी सिरियाली सहर मयादिनमा रुसी सेनाको हवाई कारबाहीका क्रममा १४ जना सर्वसाधारण मारिएका छन् । सिरियन अब्जरभेटरी फर ह्युम्यान राइट्सले शुक्रबार जानकारी दिएको छ । रुसी सेनाले त्यहाँ जिहादीहरुका विरुद्ध हवाई कारबाही गर्ने गरेको छ । जिहादीहरुको बलियो प्रभाव रहेको युफेरटस् नदी पार गर्न लागेका सर्वसाधारण सो आक्रमणको शिकार भएका उक्त अधिकारवादी संस्थाले जनाएको छ । सो संस्थाका निर्देशक रामी अब्दुलका अनुसार यस आक्रमणमा तीन जना बालबालिका समेत मारिएका छन् । रुसको नेतृत्वमा भएको यो हवाई आक्रमण रातभर जारी थियो । सिरियामा सन् २०११ को मार्च महिनाबाट सुरु भएको जनआन्दोलन केही समयपछि गृह युद्धमा परिणत भएपछि ठूलो हिंसा जारी छ । यो हिंसामा त्यस समयदेखि अहिलेसम्म चार लाखभन्दा बढी व्यक्तिको मृत्यु भइसेकेको बताइएको छ । लाखौँ व्यक्ति घाइते भएका छन् भने अरु लाखाौंले आफ्नै देशमा र छिमेकी देशहरुमा शरणार्थी जीवन बिताउन बाध्य भएका छन् । 
