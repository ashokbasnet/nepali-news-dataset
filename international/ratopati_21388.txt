एउटा फेसबुक पोष्टका कारण बंगलादेशमा हिन्दू गाउँमा हमला

ढाका । बंगलादेशको रङ्गपुर जिल्लामा रहेको गंगाचारामा रहेको हिन्दू समुदाय बस्ने गाउँमा प्रहरीले गरेको गोलीबारीमा एक व्यक्तिको मृत्यु भएको छ ।प्रहरीका अनुसार एक फेसबुक पोष्टका कारण यस हिन्दू गाउँमा मानिसहरुले आक्रमण गरेका थिए । उनीहरुले उक्त फेसबुक पोष्ट आपत्तिजनक रहेको बताएका थिए ।रङ्गपुर रेन्जका डिआइजी गुलाम फारुकका अनुसार धार्मिक भावना भड्काएको आरोपमा मानिसहरुले तितु रायको घरमा आक्रमण गरेका थिए ।प्रहरीका अनुसार हमलाको बेला तितु भने गाउँमा थिएनन् । तितु रायको पोष्टका कारण लामो समयदेखि तनाव जारी थियो ।पोष्टलाई लिएर अदालतमा मुद्दा पनि परेको थियो । स्थानीय प्रहरीका अनुसार तितुलाई पक्राउ गर्ने प्रहरीले तयारी गरेको छ ।डिआइजीका अनुसार घटनामा केही व्यक्ति जख्मी पनि बनेका छन् । तर, अहिले स्थिति नियन्त्रणमा रहेको छ । प्रहरीले घटनाको अनुसन्धान गर्दै तितुलाई पक्राउ गर्न खोजीकार्य तिव्र बनाएको छ ।पछिल्लो वर्ष फेसबुकमा गरिएको पोष्टकै आधारमा अल्पसंख्यकहरुमाथि हमला बढेको छ । सन् २०१२ मा एक वौद्ध भिक्षुमा आक्रमण गरी उनलाई जिउँदै जलाइएको थियो । पछिल्लो वर्ष पनि एक हिन्दू गाउँमा हमला गरिएको थियो । ढाका ट्रिब्युनका अनुसार पछिल्लो घटनामा ३० वटाभन्दा बढी घरमा तोडफोडको साथै लुटपाट गरिएको छ । लुटपाटपछि घरहरुमा आगजनी पनि गरिएको छ । घटनामा ५३ जनाभन्दा बढीलाई पक्राउ गरिएको छ ।  
