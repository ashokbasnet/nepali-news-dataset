जिम्बाव्वेमा सैनिक ‘कू’ : पत्नी मोहका कारण मुगाबेको ३७ वर्षदेखिको शासन धरापमा

हरारे । सैनिकले जिम्बाव्वेमा ‘कू’ गर्दै देशलाई आफ्नो नियन्त्रणमा लिएको छ । तर, सन् १९८० देखि सत्तामा रहेका राष्ट्रपति रोबर्ट मुगाबे भने ‘सुरक्षित’ रहेको उसले जानकारी दिएको छ ।राष्ट्रिय टिभीलाई नियन्त्रण लिएपछि सैनिक प्रवक्ताले पछिल्लो घटनाक्रमले देशलाई ‘सामाजिक र आर्थिकरुपमा हानी पुर्याउने’ मुगाबेका समर्थकहरुलाई लक्षित गरिएको जानकारी दिएका छन् ।पत्नी ग्रेसलाई उत्तराधिकारी बनाउन रोबर्ट मुगाबेले उपराष्ट्रपति इमरसन मनगावाको बर्खास्त गरेपछि सेनाले यस्तो कदम चालेको हो ।बुधबार बिहान राजधानी हरारेको उत्तरी भागमा भीषण गोलाबारीको आवाज सुनिएको अन्तर्राष्ट्रिय सञ्चारमाध्यमहरुले जनाएका छन् ।सेनाका जेनरल सिबुसिसो मोयोले भने यो ‘कू’ नभएको जानकारी दिएका छन् । तर, मुगाबे सुरक्षित रहेको बाहेक उनीबारे मोयोले अरु थप केही बताएनन् ।जिम्बाब्वेमा सत्तारुढ पार्टी जानु–पीएफलेले ट्विटरमा रक्तहीन सत्ता परिवर्तनपछि राष्ट्रपति रोवर्ट मुगाबेलाई हिरासतमा राखिएकोे दाबी गरेको छ ।बेलायतबाट स्वतन्त्र भए यता ९३ वर्षीय मुगाबे जिम्बाव्वेको राजनीतिमा छाउँदै आएका छन् । कूपछि दक्षिण अफ्रिकाका राष्ट्रपति जाकब जुमाले असंवैधानिक तरिकाबाट सरकार परिवर्तन नहुने विश्वास व्यक्त गरेका छन् भने अमेरिका बेलायतले जिम्बाव्वेमा रहेका आफ्ना नगरिकहरुलाई सुरक्षित स्थानमा रहन आग्रह गरेको छ । जिम्बाव्वेको सबैभन्दा ठूलो आर्थिक साझेदार चीनले पछिल्लो घटनाक्रमलाई नजिकबाट नियाली रहेको बताएको छ ।मंगलबारदेखि नै सेनाको बख्तरबन्द गाडी हरारेको सडकमा देखिएको थियो । बुधबार बिहान राष्ट्रिय प्रशारण जेबिसीलाई नियन्त्रणमा लिएपछि मेजर जेनरल सिबुसिसो मोयोले वक्तव्य दिँदै राष्ट्रपति र उनको परिवार सुरक्षित रहेको जानकारी दिएका थिए ।‘हामीले अपराधीहरुलाई मात्र निशाना बनाएका छौँ,’ उनले भनेका थिए, ‘यो मिसन सकिएपछि सबै कुरा सामान्य अवस्थामा फर्किनेछ ।’कसले सैन्य अपरेशनको नेतृत्व गरिरहेको छ भन्ने यकिन हुन सकेको छैन ।कू को कारण पत्नी मोह ?९३ वर्षीय मुगाबेले आफ्नी दोस्री पत्नी ४१ वर्षले कान्छी ग्रेसलाई उत्तराधिकारी बनाउन चाहेपछि पछिल्लो घटनाक्रम विकसित भएको विश्लेषकहरुले बताएका छन् । मुगाबेको यो निर्णयबाट उपराष्ट्रपति एमर्सन मनगावालगायत पार्टीका शीर्ष नेताले असन्तुष्ट थिए । किनभने ग्रेसलाई जिम्बावेमा धेरैले मन पराउँदैनन् ।तर, मुगाबेले ‘द क्रोकोडाइल (गोही)’ भनेर चिनिने पूर्व जासुससमेत रहेका एमर्सनलाई बर्खास्त गरे । उनलाई ज्यान मार्ने धम्की दिएपछि उनी दक्षिण अफ्रिका भागे ।मुगाबेले उनीमाथि सत्ता खोस्न षड्यन्त्र गरेको आरोप लगाएका थिए भने पत्नी ग्रेसलाई उनलाई सर्पको संज्ञा दिँदै टाउको कुल्चनु पर्ने भाषण नै दिएकी थिइन् ।गत हप्तामात्र एमर्सनले मुगाबेलाई पार्टी कसैको विर्ता नभएको चेतावनी दिएका थिए । त्यस्तै एमर्सनका साथी रहेका जिम्बाव्वेका सैन्य प्रमुख चिवेङ्गाले पनि सेना चुप लागेर नबस्ने चेतावनी दिएका थिए ।सैनिक कूपछि एमर्सन फेरि देश फर्किएका छन् । ‘सेनाको चाहना अनुरुप’ अब उनले सत्ताको बागडोर सम्हाल्ने विभिन्न समाचारमा उल्लेख गरिएको छ ।यता, ग्रेस आगामी महिना हुने पार्टीको कङ्ग्रेसबाट पतिको उत्तराधिकारीको रुपमा चयन हुने तयारीमा थिइन् । तर, पछिल्लो घटनाक्रमले भने सबै कुरा उल्टाइदिएको छ ।मुगाबेको पहिलो पत्नीलाई सबैले मनपराउँथे तर, त्यसको ठीक विपरित ग्रेसलाई भने देशमा धेरैले मनपराउँदैन थिए ।हालै मात्र उनको एक पत्रकारसँग झगडा परेको थियो भने दक्षिण अफ्रिकामा एक मोडलमाथि हातपात गरेको आरोप लागेको थियो ।५२ वर्षीया ग्रेसको जीवनशैली पनि त्यतिनै विवादीत छ । उनले दुबई र दक्षिण अफ्रिकामा आलिशान घर किनेकी छिन् । आफ्नो छोरीको विवाहमा राष्ट्रको ढुकुटीबाट ३० लाख पाउण्ड खर्च गरेकी थिइन्, जसको निकै आलोचना भएको थियो । तैपनि हालै मात्र तीन लाख पाउण्डमा रोल्स रोयस कार फेरि खरिद गरिन् ।उनका तीन छोराको खर्चिलो जीवनशैलीले पनि जिम्बाव्वेका धेरै जनतालाई उनीप्रति आक्रोशित बनाएको थियो । अनलाइनमा लिक भएको एउटा बिलमा उनीहरुले एकै रात ३ हजार डलर खर्च गरेको देखाएको छ जुन त्यहाँको जनताको औसत वार्षिक आयभन्दा ३ गुणाले बढी हो ।उनको कान्छा छोराले हालै मात्र हिरा जडित घडीमा महंगो स्याम्पेन खनाउँदै ‘आफ्नो पिताले देशलाई राज गर्ने’ भन्दै भिडियो पोष्ट गरेका थिए ।यस्तो अवस्थामा मुगाबे प्रति जिम्बाव्वेका कमै जनताको सहानुभूति हुने आँकलनसहित पछिल्लोको कदम चालिएको विश्लेषकहरुले बताइरहेका छन् ।
