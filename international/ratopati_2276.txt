कश्मिरमा केबलकारको तार चुँडिदा सातको मृत्यु

कश्मिर – भारत नियन्त्रित कश्मिरमा केबलकार दुर्घटना हुँदा कम्तिमा सात जनाको मृत्यु भएको छ । प्रहरी अधिकारीहरुका अनुसार उच्च स्थानमा रहेको गुलमार्ग नामक रिसोर्टमा यो दुर्घटना भएको हो ।केबलकारको तार चुँडिएर केबलकारको डब्बा भुइँमा बजारिएको थियो जसबाट डब्बामा यात्रा गरिरहेका सबैको मृत्यु भएको थियो । रुख भाँचिएर केबलकारमा लाग्दा तार चुँडिएको थियो । मृत्यु हुनेमा दुई जना बालबालिका पनि रहेका छन् ।तीव्र गतिको हावा चलिरहेको कारण अन्य केबलकारमा यात्रा गरिरहेकाहरु पनि फँसेका थिए । गुलमार्गमा रहेको केबलकार विश्वकै उच्च स्थानमा भएको केबलकार मध्येमा पर्दछन् ।अधिकारीहरुले चुँडिएको केबलकारको तार बनाइएको र अन्य १५ केबल कारमा सवार करिब १ सय यात्रुहरुलाई सुरक्षित जमिनमा ल्याइएको बताएका छन् ।
