भेनेजुयलामा सरकार र विपक्षी दलबीच वार्ता शुरु

एजेन्सी– भेनेजुयलाको सरकार र विपक्षी दलका प्रतिनिधिबीचमा राजनीतिक संकट समाधानका बारेमा वार्ता भएको छ ।  डोमेनिकन रिपब्लिकमा शुक्रबार दुई दिने वार्ता शुुरु भएको अधिकारीहरुले जनाएका छन् । सरकारको तर्फबाट प्रतिनिधित्व गर्नु भएका भेनेजुयलाका सञ्चार मन्त्री जोर्गे रोड्रिग्युजले यसअघि सहमति भएका विषयमा छलफल भइरहेको जानकारी दिए ।  उनले भेनेजुयलाको निर्वाचन प्रणाली विश्वकै सर्वाधिक विश्वसनीय र पारदर्शी प्रणाली मध्येमै पर्ने बताए । वार्तामा विपक्षीको तर्फबाट सहभागी प्रतिनिधिमध्येका प्रमुख जुलिओ बोर्गेसले आफु भेनेजुयलाका नागरिकको आधारभूत अधिकारका लागि लडिरहेको बताए । उनले अधिकार नपाउदासम्म आपूmहरुको संघर्ष जारी रहने अठोट पनि गरेका छन् ।  भेनेजुयलाको विपक्षी पार्टीले राष्ट्रपति निकोलस माडुरोको प्रशासनले मुलुकलाई आर्थिक संकटमा फसाएको र नागरिकलाई अधिकार नदिएको भन्दै आन्दोलन गरिरहेको छ । 
