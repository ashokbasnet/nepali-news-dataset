सिक्किमको सीमामा चिनियाँ र भारतीय सैनिक आमनेसामने

सिक्किम – सिक्किम र तिब्बतको सीमामा भारतपक्षले घुसपैठ गरेको चीनले आरोप लगाउँदै यसले ‘शान्तिमा खलल’ पुग्ने चेतावनी दिएको छ ।रोयटर्सले सरकारी अधिकारीहरुलाई उद्धृत गर्दै भारतीय सैनिकले सीमामा घुसपैठ गरेर बेइजिङले आफ्नो मान्ने क्षेत्रमा सडक निर्माणलाई अवरुद्ध गरेको उल्लेख गरिएको हो ।जारी तनावका बीच चीनले आधिकारिक तिर्थयात्राका लागि सीमा बन्द गरेको छ ।यो सीमामा सन् १९६७ मा दुई देशबीच युद्ध समेत भएको थियो ।चिनियाँ विदेश मन्त्रालयका प्रवक्ताले भारतीय सीमा सुरक्षा बलले चिनियाँ सैनिकको नियमति कामलाई अवरोध खडा गरेको भन्दै भारतले तुरुन्तै सैनिक फिर्ता गर्नुपर्ने माग गरेका छन् ।सिक्किम र तिब्बतको सीमामा रहेको नथुला पासले भारत र चीनलाई जोड्दछ । यसलाई विशेष गरेर धर्मावलम्बीहरुले प्रयोग गर्ने गरेका छन् ।भारतीय मिडियाका अनुसार दुई देशका सैनिकबीच पछिल्ला केही हप्तादेखि तनाव जारी रहेको छ । भारतीय पक्षले चिनियाँ सैनिकहरुले सिक्किममा पसेर भारतीय सैनिकको दुईवटा बंकर भत्काएको आरोप लगाएको छ ।यो क्षेत्र लामो समयदेखि दुई देशबीचको तनावको कारण बन्दै आएको छ ।चीनले अरुणाञ्चल प्रदेशलाई आफ्नो क्षेत्र मान्दै आएको छ र हालै तिब्बतका धर्मगुरु दलाई लामालाई त्यहाँ प्रवेश गर्न दिएकोमा कडा आपत्ति जनाएको थियो । उसले विरोध स्वरुप त्यस क्षेत्रका ६ जिल्लाको नयाँ नामाकरण गरेको थियो ।बेइजिङले गत मेमा उद्घाटन गरिएको अरुणाञ्चल प्रदेश र आसाम जोड्ने पुलको विरोध जनाएको थियो ।
