राष्ट्रपति सीको विचारलाई विश्वव्यापी बनाउन चीनले ल्यायो यस्तो योजना

एजेन्सी– चिनियाँ राष्ट्रपति सी जिन पिङ अहिले एसिया मात्र होइन विश्वभर चर्चामा रहेका छन् । सी चीनको प्रभावले मात्र होइन, भर्खरै पारित उनको विचारधारा चिनियाँ प्रकृतिको समाजवाद नामक एउटा पृथक विचारधारा त्यहाँको कंग्रेसले पारित गरेपछि उनी थप चर्चामा रहेका हुन् ।सोही विचारधाराको सृजनात्मक प्रयोग गर्ने र देशव्यापी रुपमा त्यसलाई अध्ययन गर्न चीनले अहिले एउटा नयाँ योजना बनाएको छ । चिनियाँ कम्युनिष्ट पार्टी र त्यहाँको सरकारले अहिले उक्त विचारधारासँग सम्बन्धी अध्ययनका लागि देशभर ठुला–ठुला १० वटा अध्ययन सेन्टरहरु निर्माण गर्ने कामलाई अघि बढाएको छ । ती अध्ययन सेन्टरहरु निर्माण लागि चिनियाँ सरकारले मन्जुरी दिएको समेत त्यहाँको सरकारी समाचार एजेन्सी सिन्हवाले जनाएको छ ।  जानकारहरुका अनुसार ती शोध केन्द्रहरुमार्फत राष्ट्रपति सीले अघि सार्नुभएको उक्त विचारधाराको विकासमा निकै ठुलो मद्धत पुग्नेछ ।ती शोध सेन्टरहरुको निर्माणका लागि चिनियाँ कम्युनिष्ट पार्टीको स्कुल विभाग,शिक्षा मन्त्रालय,चाइना एकेडेमी अफ सोसल साइन्सले सहयोग गर्ने सिन्हवाले जनाएको छ । राष्ट्रपति सीको उक्त विचारधारा चिनियाँ कम्युनिष्ट पार्टीको केही महिना अघि सम्पन्न केन्द्रीय महाधिवेशनबाट पारित भएपछि अहिले संसारभर चर्चामा रहेको छ । राष्ट्रपति सी सोही महाधिवेशनबाट दोश्रो कार्यकालका लागि राष्ट्रपति चुनिएका छन् ।  
