सिरियामा दुई रुसी सैनिक मारिए

एजेन्सी–सिरियामा नयाँ बर्षको पूर्व सन्ध्यामा इस्लामिक स्टेट (आइएस) आतङ्ककारी समूहले गरेको मोर्टार आक्रमणमा परी दुई जना रुसी सैनिक मारिएका छन् ।  रुसको रक्षा मन्त्रालयले बिहीबार दिएको जानकारी अनुसार इस्लामिक स्टेटले गरेको यो हिंसात्मक हमलामा परी ती सैनिक मारिएका जनाइएको छ । तर आतङ्ककारीको आक्रमणमा परी सातवटा सैनिक विमान ध्वस्त भएको भन्ने सञ्चारमाध्यमको यसअघिको समाचारको भने रक्षा मन्त्रालयले खण्डन गरेको छ ।  आतङ्ककारीहरुले गरेको आक्रमणमा परी ती रुसी सैनिकको मृत्यु भएको र अरु केही घाइते भएका पनि सो समाचारमा जनाइएको छ । एक दैनिक पत्रिकाले आतङ्ककारीको आक्रमणमा सातवटा रुसी सैनिक विमान पनि ध्वस्त भएको समाचार सार्वजनिक गरेको थियो ।  तर सो समाचार सत्य नरहेको पनि रुसी रक्षा मन्त्रालयले जानकारी दिएको समाचारमा उल्लेख गरिएको छ । सिरियामा सन् २०११ को मार्च महिनाबाट सुरु भएको जनआन्दोलन केही समयपछि गृहयुद्धमा परिणत भयो र सो गृहयुद्धमा आतङ्ककारी समूह अल कायदा र आइएस हाबी हुदै गएको छ ।    यस कारबाहीमा परी सो समयदेखि हालसम्म ४ लाख २० हजार भन्दा बढी व्यक्तिको मृत्यु भईसकेको छ । लाखौं व्यक्ति घाइते भएका छन् भने अरु लाखाँजनौ देशभित्र र छिमेकी देशमा विस्थापित भएका छन् ।   
