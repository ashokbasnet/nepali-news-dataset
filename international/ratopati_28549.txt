ट्रम्पबारेको बहुचर्चित पुस्तक, जसलाई ट्रम्पले नै ‘झुठ’ भने

अमेरिकी राष्ट्रपति डोनाल्ड ट्रम्प र उनको प्रशासनका विषयमा लेखिएको बहुप्रतिक्षित पुस्तक ‘फायर एन्ड फ्यूरी: इनसाइड द ट्रम्प ह्वाइट हाउस’ शुक्रबार सार्वजनिक भएको छ । यो त्यस्तो पुस्तक हो जसलाई प्रकाशनमा आउनुपूर्व नै ट्रम्पले झुठ किताबको संज्ञा दिएका छन् । ‘ माइकल उल्फको किताब झुठले भरिएको छ । यस्तो झुठो पुस्तक लेख्‍नका लागि मैले उनलाई कहिल्यै व्हाइट हाउस आउन दिइँन । न त उनीसँग यस विषयमा कहिल्यै कुरा भयो ,’ ट्रम्पले शुक्रबार ट्वीटरमा लेखेका छन् । यस पुस्तकमा ट्रम्पको चुनावी अभियान र उनको राष्ट्रपति कार्यकालबारेका गोप्य घटनाहरु समावेश  छ । पुस्तकमा के समेत उल्लेख गरिएको छ भने ट्रम्पले चुनाव जितेपछि उनकी श्रीमती मिलेनिया नै खुसी थिइनन् ।ट्रम्पले माइकल उल्फ र यस पुस्तकका विषयमा निरन्तर ट्वीटरमार्फत आक्रोश पोख्दै आएका छन् । ‘यो झूठो किताब हो । यहाँ गलत दृष्टीकोण पेश गरिएको छ र यसका स्रोतहरुको कुनै अस्तित्व छैन ,’ ट्रम्पले बिहीबार गरेको ट्वीटमा उल्लेख थियो । पुस्तकमा उल्फले ट्रम्पका पूर्व प्रमुख रणनीतिकार स्टिभ बेननलाई थुप्रै ठाँउमा कोट गरेका छन् । बेननलाई गत अगस्टमा ट्म्पले सल्लाहकारबाट बर्खास्त गरेका थिए । त्यसपछि उनले ह्वाइटहाउका विषयमा नकारात्मक टिप्पणीमात्रै गर्ने गरेको ट्रम्पको आरोप छ । ‘जब मैले उनलाई बर्खास्त गरे । उनको जागिरसँगै दिमाग पनि गएछ ,’ ट्रम्पले भनेका छन् । वेननले सम्झौता विपरीत व्हाइटहाउसका गोप्य सुचना चुहाएको ट्रम्पको आरोप छ ।किन चाडैं सार्वजनिक भयो पुस्तक ? अन्तर्राष्ट्रिय सञ्चारमाध्यमहरुका अनुसार विवादास्पद विषयहरुमा बेननकै भनाई र टिप्पणी राखिएको छ । खासमा यो पुस्तक आगामी मंगलबार सार्वजनिक गर्ने कार्यक्रम थियो । तर,बेलायती सञ्चारमाध्यम गार्जियनले बुधबारै प्रेसबाट यस पुस्तकको कपि फेला पर्‍यो । त्यसपछि पुस्तकमा समेटिएका मुख्य विषयहरु गार्जियनमा प्रकाशित भए । लगत्तै अन्य मिडियामा पनि यस विषयले प्राथमिकता पायो । संसारभर यस पुस्तकको चर्चा भयो । ट्रम्प विवादमा तानिए ।ट्रम्पका वकिलहरुले यस पुस्तकलाई सार्वजनिक हुनबाट रोक्‍ने प्रयास गरेका थिए । त्यसैले उनीहरुको प्रयास सफल हुन नदिन शुक्रबारै पुस्तक सार्वजनिक गरियो ।‘ अब हामी आयौं । तपाईले पुस्तक किनेर पढ्न सक्नुहुन्छ । धन्यवाद राष्ट्रपति ,’ लेखक उल्फले बिहीबार ट्वीट गरेका थिए ।के छ पुस्तकमा ? पुस्तकमा विवादास्पद घटनाहरु समावेश छन् । पुस्तकले के दाबी गर्छ भने ट्रम्पको उद्देश्य चुनाव जित्‍नु नै थिएन । उनको उद्देश्य संसारकै शक्तिशाली व्यक्ति बन्‍नु थियो । यो विषयमा उनले आफ्ना साथी सेम नूनवर्गसँग थुप्रैपटक कुराकानी गरेका थिए । त्यतिबेला ट्रम्पसँग नजिकको सम्बन्ध रहेका फक्स न्युजका पूर्व प्रमुख रोजर आइल्सले उनलाई राजनितिमा आउन सल्लाह दिएका थिए । ‘ टेलिभिजनमा करियर बनाउन चाहने हो भने तिमीले पहिले राष्ट्रपतिले चुनाव लड्नुपर्छ ,’ सम नूनवर्गको प्रसग जोड्दै पुस्तकमा लेखिएको छ ।व्हाइट हाउसमा पुगेपछि पनि ट्रम्पले थुप्रै सरकारी नीति  विपरीतका काम गर्न खोजे । ट्रम्प कुनै पनि नीतिलाई पढ्दैनथें । यतिमात्रै होइन अत्यावश्यक विषयमा ध्यान समेत दिदैनथें । केही व्यक्तिहरुका अनुसार उनलाई सरकारका वास्तविक मुद्दाहरका विषयमा खास जानकारी नै हुँदैन । त्यसैले उनी सही काम गर्न सक्दैनन् ।अर्को अचम्मलाग्दो विषय उनकी श्रीमतीसँग जोडिएको छ । राष्ट्रपतीय चुनावको नतिजा आउनेक्रम जारी थियो । राती ८ बजेपछि ट्रम्पको जीत करिब-करिब पक्का भइसकेको थियो । उनले आफ्ना साथीलाई फोन गरेर भने कि यस घडीमा उनले आफ्ना बाबुलाई ‘भूत’ जसरी देखिरहेका छन् । श्रीमती मेलानियाको आँखामा आँशु थियो । तर खुसीको आँशु होइन ।राष्ट्रपति पदका लागि मानसिक र शारिरीक रुपमा ट्रम्प लायक नरहेको पुस्तकमा उल्लेख छ । ट्रम्प टावरमा ट्रम्प जुनियर ( राष्ट्रपति ट्रम्पका छोरा )  र रुसी समुहबीच भएको भनिएको भेटको प्रसंग पुस्तकमा समेटिएको छ । ट्रम्पले राष्ट्रपति जित्ने क्रममा चुनावताका देशद्रोही काम गरेको पुस्तकमा उल्लेख छ ।उल्फले ट्रम्पकी छोरी इभान्का र ज्वाई कुस्‍नरका विषयमा पनि खुलासा गरेका छन् । छोरी ज्वाईकै सुझावमा ट्रम्पले एफबीआईका निर्देशक जेम्स कोमीलाई बर्खास्त गरेको दाबी पुस्तकमा गरिएको छ । एफबिआईले सम्पत्ति छानविन तथा रुससँगको सम्बन्धका विषयमा अध्ययन गर्ने भयले उनलाई बर्खास्त गर्न इभान्का र कुस्‍नरले सुझाव दिएको पुस्तकमा लेखिएको छ ।  कुस्‍नर ट्रम्पका राजनीतिक सल्लाकार समेत हुन् । पुस्तकमा इभान्काले अमेरिकाको राष्ट्रपति बन्‍ने उदेश्य राखेको दाबी गरिएको छ ।यस पुस्तकमा बेनन र राष्ट्रपति डोनाल्ड ट्रम्पसहित उनी नजिकका २ सयजनाभन्दा धेरैसँग अन्तरवार्ता गरिएको लेखक उल्फको दाबी छ ।कुन हुन् उल्फ ? ६४ वर्षका माइकल उल्फ पेशाले पत्रकार हुन् । पत्रकारितासँगै उनी उपन्यास र निबन्ध लेखनमा पनि उत्तिकै सक्रिय छन् । उनले युएसए टुडे, जिक्युको बेलायती संस्करण र द हलिउड रिपोर्टरमा नियमित रुपमा लेख्छन् । उनले न्युयोर्कस्थित कोलम्बिया युनिभर्सिटीअन्तर्गतको कोलम्बिया कलेजमा पढेका थिए । विद्यार्थी छँदा उने न्युयोर्क टाइम्समा कपी ब्वाईका रुपमा काम गरेका थिए । उनी बेलाबेलामा आफ्ना शक्तिशाली लेखहरुका कारण चर्चा र विवादमा आउँछन् । यस पुस्तकसहित उनले अहिलेसम्म ७ वटा पुस्तक लेखिसकेका छन् ।
