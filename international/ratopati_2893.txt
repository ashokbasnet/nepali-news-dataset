आईएसको हमलाको बदला लिन पेरिसमा मुस्लिम धर्मावलम्बीमाथि आक्रमण

पेरिस – पेरिसमा रहेको एउटा मस्जिद बाहिर रहेको भीडमाथि गाडी कुदाउन खोज्ने एक व्यक्तिलाई प्रहरीले पक्राउ गरेको छ ।स्थानीय समय अनुसार बिहिबार साँझ ६ः३० बजे यो घटना क्रेटियल क्षेत्रमा भएको हो । घटनामा कोही पनि घाइते वा हताहत भने भएनन् ।प्रहरीका अनुसार मस्जिदलाई जोगाउन राखिएको ब्यारियरको कारण ती व्यक्तिको योजना विफल भएको थियो ।पक्राउ परेका व्यक्तिको उद्देश्य प्रष्ट नभएपनि ले पेरिसियन पत्रिकाका अनुसार उनी अर्मेनियन मूलको भएको र पेरिसमा भएका इस्लामी चरमपन्थीको हमलाको बदला लिन चाहन्थे ।युरोपमा पछिल्लो पटक सवारीसाधन प्रयोग गरेर आतंकवादी हमलाहरु धेरै भइरहेका छन्, जसमध्ये धेरैको जिम्मा आइएसले लिने गरेको छ ।प्रहरीका अनुसार पेरिसको दक्षिण–पूवी क्षेत्रमा भएको घटना असफल भएपछि भाग्न खोजेका ती व्यक्तिलाई लगत्तै पक्राउ गरिएको थियो । ले पेरिसियनका अनुसार उनी बाटाक्लान थिएटर र च्याप्पस एलिसिसमा इस्लामिक स्टेटले घटाएको घटनाको बदला लिन चाहन्थे ।  
