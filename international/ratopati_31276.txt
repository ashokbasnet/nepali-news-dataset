उत्तरकोरियाको एक्सनबारे चीन र जापानबीच यस्तो छलफल

एजेन्सी– चीन र जापानका विदेशमन्त्रीबीच आइतबार बेइजिङमा भेटवार्ता भएको समाचार छ ।  उनीहरुबीच चीन जापान द्विपक्षीय सम्बन्धका साथै आपसी हितको प्रवर्धन र पछिल्लो समयमा यी दुई देशबीच बढ्दो सीमा विवादका कारण उत्पन्न परिस्थितिको समाधानका विषयमा केन्द्रित भएको बताइएको छ ।  हाल जापानी विदेशमन्त्री तारो कोनो चीनको भ्रमणमा रहेका छन् । उनीसँग चिनियाँ विदेशमन्त्री वाङ यिले आइतबार भेटवार्ता गरेका हुन् । त्यस अवसरमा हालैका दिनमा उत्तर र दक्षिण कोरियाबीच बढ्दो तनाव र आणविक शस्त्रको होडका कारण उत्पन्न परिस्थितिका बारेमा पनि कुराकानी भएको बताइएको छ ।  यी दुई कोरियाको बीचमा पछिल्लो समयमा आगामी महिना हुन लागेको शीतकालीन ओलम्पिक खेलका कारण सम्बन्धमा केही सुधार आएकोले यस समयमा उक्त सम्बन्धलाई थप सुदृढ गर्नका लागि आवश्यक कदम चाल्नुपर्नेमा चीन र जापानले के कस्तो भूमिका निर्वाह गर्न सक्छन् भन्ने बारेमा पनि कुराकानी भएको प्राप्त एक समाचारमा जनाइएको छ । उत्तर र दक्षिण कोरियाका साथै अन्य क्षेत्रीय मुद्दा र विश्व राजनीतिका बारेमा पनि उनीहरुबीच छलफल भएको बताइएको छ ।  विश्वको दोस्रो र तेस्रो ठूलो अर्थतन्त्रका बीचमा भएको यो द्विपक्षीय भेटवार्तालाई महत्वका साथ हेरिएको छ ।   
