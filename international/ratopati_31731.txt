भारतका नयाँ विदेश सचिवलाई चीनको बधाई

एजेन्सी– भारतको विदेश सचिवमा विजय केशव गोखले नियुक्त हुनुभएकोमा चीनको विदेश मन्त्रालयले बधाई ज्ञापन गरेको छ ।  चिनियाँ विदेश मन्त्रालयका प्रवक्ता हुआ चुनयीङले भने, “गोखले विदेश सचिवमा नियुक्त हुनुभएकोमा उहाँलाई बधाई ज्ञापन गर्न चाहन्छौं ।” उनले आगामी दिनमा भारत र चीनको आपसी सम्वन्ध अझ सक्रियताका साथ सुध्रिने विश्वास व्यक्त गरेकी छन् ।  “शान्तिपूर्ण सहअस्तित्वका पाँच सिद्धान्तलाई आत्मसाथ गर्दै राजनीतिक तहबाट समेत विश्वास बलियो बन्नेछ,” उनले भने । गोखले चीनका लागि भारतका पूर्व राजदूतसमेत भएकाले चिनियाँ भाषामा दख्खल राख्छन् ।  उनी गत सोमबार भारतको विदेश मन्त्रालयको सचिवमा नियुक्त भएका हुन् ।   
