भारतको कमजोर लोकतन्त्र पत्रकारका लागि खतरापूर्ण

नयाँ दिल्ली– रुढीवादी धार्मिक विचारधाराहरुको उभार तथा धर्मको नाममा अनावश्यक सतर्कता र अल्पसंख्यकहरुका खिलाफ हिंसा बढेका कारण भारतलाई व्रिटेनको दि इकनोमिस्ट ग्रुपको इकोनमिक इन्टेलीजेन्सी यूनिट (इआईयु)को प्रकाशित वार्षिक ‘वैश्विक लोकतन्त्र सुचकांक’मा ४२औँ स्थानमा राखिएको छ । जहाँ नेपालको स्थान ९४औँ रहेको छ ।यस सुचकांकमा नर्वे फेरि पनि शीर्ष स्थानमा छ भने आईसल्याण्ड र स्विडेन क्रमशः दोस्रो र तेस्रो स्थानमा छन् । रिपोर्टमा भारतलाई दोषपूर्ण लोकतन्त्र भएको मुलुकहरुको सूचीमा राखिएको छ । अन्य तीन वर्गको देशहरुमा लोकतन्त्र, मिश्रीत व्यवस्था तथा अधिनायकवादी व्यवस्था भएका देशहरु भनेर वर्गिकरण गरिएको छ ।सुचकांकमा भारतले कुल ७ दशमलब २३ अंक ल्याएको छ जुन निर्वाचन प्रक्रियामा तथा बहुलवादमा ९ दशमलब १७ अंक ल्याउँदा पनि अन्य चार आधारहरुमा कमजोर भएका कारण मुलुकले पाउने सुचकांकमा पनि गिरावट आएको हो । यस बर्षको रिपोर्टमा विभिन्न देशहरुको मिडियाको स्वतन्त्रतामाथि पनि अध्ययन गरिएको छ । रिपोर्टमा भारतको सञ्चारमाध्यम अशंतः स्वतन्त्र रहेको उल्लेख गरिएको छ ।सुचकांकका अनुसार भारतमा पत्रकारहरुलाई सरकार, सेना तथा चरमपन्थी समूहबाट खतरा रहेको उल्लेख छ । यसका साथै हिंसाको जोखिमले भारतीय सञ्चारमाध्यमको कार्यशैली नै परिवर्तन गरिदिएको उल्लेख गरिएको छ ।यसैगरी रिपोर्टमा अमेरिका, जापान, इटली, फ्रान्स, इजराईल, सिंगापुर र हङकङलाई पनि दोषपूर्ण लोकतन्त्रको सूचीमा राखिएको छ ।  सुचकांकको शिर्ष दश मुलुकहरुमा न्यूजीलैण्ड, डेनमार्क, आयरल्याण्ड, क्यानाडा, अस्ट्रेलिया, फिनल्याण्ड र स्विजरल्याण्ड परेका छन् ।पूर्ण लोकतन्त्रको श्रीणीमा मात्र १९ देश परेका छन् । पाकिस्तान ११०औँ, बंगलादेश ९२औँ र भूटान ९९औँ स्थानका साथ मिश्रित व्यवास्थामा दरिएको छ ।तानाशाही व्यवस्थाको श्रेणीमा भने चीन, म्यान्मार, रुस र वियतनाम जस्ता देशहरुलाई राखिएको छ । उत्तरकोरियालाई यो रिपोर्टको सबै भन्दा तल्लो स्थान अर्थात सिरिया भन्दा पनि तल्लो अवस्थामा राखिएको छ । उ यो सुचकांकको १६६ औँ स्थानमा छ ।
