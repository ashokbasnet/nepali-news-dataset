वर्षा र असिना रोक्न हनुमान चालिसा पढ्न भारतीय कृषि मन्त्रीको सुझाव

मध्य प्रदेश–मध्य प्रदेशमा भारतीय जनता पार्टीका पूर्व विधायक रमेश सक्सेनाले किसानहरुलाइ प्राकृतिक विपदबाट कृषि उत्पादनलाई बचाउन हनुमान चालिसा जप गर्न सल्लाह दिएका छन् ।  प्रदेश मन्त्रीमण्डलमा हालै सामेल भएका कृषी राज्य मन्त्री बालकृष्ण पाटीदारले पनि पूर्व विधायकको यो अपिललाई समर्थन जनाएका छन् । प्रदेशमा पछिल्लो आइतबार २४ घण्टाभित्र भएको भारि वर्षा र असिनाको कारण कृषि उत्पादनमा नोक्सानी पुगेको खबरपछि भाजपा नेता र सीहोरबाट पूर्व विधायक रहेका रमेश सक्सेनाले पछिल्लो सोमबार एक भिडियोमार्फत किसानहरुलाई सुझाव दिएका छन् । जसमा प्राकृतिक विपतबाट आफ्नो उत्पादन बचााउन प्रतिदिन हनुमान चालीसाको पाठ गर्न भनिएको छ । सक्सेनाको सो भिडियो भारतीय समाजिक सञ्जाल प्रयोगकर्ता माझ भाइरल भएको थियो । उनले सो भिडियोमा किसानहरुलाई अपिल गर्दै भनेका छन् ‘मौसम विज्ञानका कर्मचारीहरु भनिरहेका छन् कि आउने ४–५ दिनमा असिनाका साथ भारि वर्षाको प्राकृतिक विपद आउनसक्छ । यसको एउटै समाधान भनेको सामूहिक रुपमा आ–आफ्नो गाऊँमा हनुमान चालीसाको पाठ गरिनु हो ।’  अर्को तर्फ पूर्व विधायकको यो अपीललाई कृषि राज्य मन्त्री पाटीदारले समर्थन व्यक्त गरेका छन् । पूर्व विधायकको यो अपीलबारे प्रदेश राज्य मन्त्रीले मिडियासँग प्रतिक्रृया व्यक्त गर्दै भने “यसमा केही गलत कुरा छैन । हनुमान चालीसा को पाठबाट किसानहरुलाई सान्त्वना मिल्छ र त्यसले आत्मबल बढ्छ ।” आइतबार मध्य–प्रदेशका अलग अलग ठाँउमा भएको वर्षा र असिनाका कारण निक्कै ठूलो क्षति पुगेको छ । दैनिक भास्करको रिपोर्ट अनुसार वर्षा र असिनाका कारण मध्य प्रदेशको भोपाल, सीहोर, विदिशा, नरसिंहपुर, रायसेन, हरदा, होशंगाबाद, गुना र देवास जिल्लामा कृषि उत्पादनमा भारि नोक्सान पुगेको छ । रिपोर्ट अनुसार वर्षाका कारण यो प्रदेशको ठूलो भूभागमा रोपिएका गहूका बोटहरु लडेका छन् र चनाको उत्पादनमा अत्यधिक असर परेको छ । विशेषज्ञहरुको अनुसार यो मौसममा हुने वर्षाले पछि आपको उत्पादनमा पनि असर पर्नेछ ।
