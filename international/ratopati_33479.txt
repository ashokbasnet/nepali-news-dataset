दक्षिण अफ्रिकामा जुमा युगको अन्त्य: राष्ट्रपतिद्वारा राजीनामा

एजेन्सी - दक्षिण अफ्रिकाका राष्ट्रपति जेकोब जुमाले राजीनामा दिएका छन् ।बुधवार साँझ उनी निकै थकित देखिएका थिए । पद छोड्न लागेको घोषणा गर्दा क्यामेरासामु उनी थकित देखिएका हुन् ।गल्ती गरेको स्वीकार्दै उनले आफू र अरू कोही पनि पूर्ण नभएको बताए । आफ्नो भाषणका क्रममा उनले धेरै कुरा अस्वीकार पनि गरेका छन् । महाभियोग र अविश्वासको प्रस्ताव ल्याउने धम्कीबाट आफूलाई डर नलागेको उनले उल्लेख गरे ।सत्तारूढ एएनसीको निर्णयसँग आफू असहमत भए पनि तत्काल लागू हुने गरी राजीनामा दिएको उनले घोषणा गरे।सत्ता हस्तान्तरणका लागि आफ्नो दलसँग केही महिनाको समय मागेको र आफूले गरेका गल्तीबारे जान्न मात्र चाहेको उनले बताएका छन्  ।योसँगै जुमा युगको अन्त्य भएको छ। यसअघि सत्तारूढ एएनसी पार्टीले राजीनामा दिन अथवा सदनमा महाभियोगको सामना गर्नका लागि तयार रहन जुमालाई चेतावनी दिएको थियो । उपराष्ट्रपति एवं पार्टी सभापति सिरिल रामापोसालाई मार्ग प्रशस्त गर्न ७५ वर्षीय जुमामाथि दवाब बढ्दो थियो । भ्रष्टाचारलगायत धेरै आरोप झेलिरहेका जुमा सन् २००९ देखि सत्तामा थिए ।
