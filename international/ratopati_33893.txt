ईरानमा विमान दुर्घटना : ६६ जनाको मृत्यु

तेहरान । इरानमा भएको यात्रुबाहक विमान दुर्घटनामा ६६ जनाको मृत्यु भएको छ ।ईरानी मिडियाका अनुसार आइतबार राजधानी तेहरानबाट यासुज उडान भर्नेक्रममा विमान दुर्घटना भएको हो ।आपत्कालिन सेवाका प्रवक्ता मोजताबा खालेदीलाई उद्धृत गर्दै समाचार एजेन्सी आइएसएनले विमान सेमिरोमको हिमाली क्षेत्रमा विमान दुर्घटना भएको जनाएको छ ।सेमिरोम तेहरानबाट ६२० किलोमिटर दक्षिणमा रहेको ग्रामिण क्षेत्र हो ।इरानको रेड क्रिसेन्टले दुर्घटनाको समय त्यसक्षेत्रमा बाक्लो कुहिरो लागेको जनाएको छ ।राज्यद्वारा सञ्चालित प्रेस टिभीका अनुसार असेमान एयरलाइन्सको विमानमा ६० जना यात्रु र ६ जना चालक दलका सदस्य रहेका थिए ।असेमान एयरलाइनस सेमीप्राइभेट एयरलाइन्स कम्पनी हो जसको हेडक्वाटर तेहरानमा रहेको छ । यसले देशको ग्रामिण क्षेत्रमा उडान भर्नुका साथै अन्तर्राष्ट्रिय उडान पनि भर्दै आएको छ ।दुर्घटना परेको विमान एटिआर–७२ मोडलको रहेको बताइएको छ ।  
