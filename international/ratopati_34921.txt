सामाजिक सञ्जालमा भाइरल सिरियाली भिडियो र तस्बिरको यथार्थ

   काठमाडौं–केहि दिनयता सामाजिक सञ्जालमा सिरियामा भएको भनिएको बम आक्रमणको भिडियो भाइरल भइरहेका छन् । त्यस्तै बम आक्रमणमा घाइते भएका निर्दोष बालकहरूको तस्बिर पनि उत्तीकै सेयर भइरहेका छन् । नेपाली समाजिक सञ्जालमा यी आक्रमण अमेरिकाले सिरियामाथि गरेको बम हमला भनेर प्रसारित भइरहेको छ । अमेरिका सिरियाली गृहयुद्धमा अप्रत्यक्ष रूपमा संलग्न भए पनि पछिल्लो बम हमला भने उसले गराएको होइन ।सिरियामा विगत ७ वर्षदेखि गृहयुद्ध जारी छ । सिरियामा प्रत्येक पटक ठूलो मुठभेडपछि पुराना फोटो र भिडियोहरू सामाजिक सञ्जालमा छाउने भएकाले यी हालैको आक्रमणका हुन् भन्न सकिने अवस्था छैन । सिरियामा पहिलो पटक सन् २०११ मा सरकारको विरोध सुरु भएको थियो । ट्युनिसियाबाट सुरु भएको विरोध लिबिया र इजिप्टको बाटो हुँदै सिरिया भित्रेको थियो । यी सबै देशमा ३० वर्ष वा त्योभन्दा लामो समयदेखि एउटै व्यक्तिको शासन चलिरहेको थियो । बाँकी अन्य देशमा जस्तै सुरुमा शान्तिपूर्ण रहेको विरोधले सिरियामा भने हिंसात्मक र अझ जातीय सङ्घर्षमा लियो ।माथिका २ पुरानाे  तस्बिर सिरियाका वर्तमान राष्ट्रपति बसार अल–असाद देशको कुल जनसङ्ख्यामा १३ प्रतिशत हिस्सा ओगट्ने सिया समुदायका हुन् । उनी सन् २००० मा उनको पिता हाफिज अल–असादको मृत्यु भएयता शासनमा छन् । उनका बावु हाफिजले १९७० मा रक्षा मन्त्री रहँदा कू गरेर सत्ता हत्याएका थिए । उनले तीस वर्षसम्म शासन चलाए । असाद परिवारले धर्मनिरपेक्षताको आधारमा राज्यलाई संचालन गरिरहेका छन् । एक समयसम्म असादहरूको शासनमा विकासले गति लिएको थियो । त्यो समय राज्यमा सिया सुन्नीको विवाद थिएन । तर आर्थिक वृद्धिमा कमी आएसँगै बढेको असन्तुष्टिको निशाना राज्यमा लामो समयदेखि कायम रहेको सिया अधिपत्य, असाद परिवार अझ धर्मनिरपेक्षता भएका छन् ।सरकारले प्रारम्भमा भएका शान्तिपूर्ण विरोध जुलुसमा चरम दमन गर्यो । सो निर्मम दमनको विरोधमा जुलाई २०११ मा सेनाको एक तप्काले विद्रोह गर्यो । त्यसपछि सुरु भएको सिरियाली गृहयुद्धले क्षेत्रीय र अन्तर्राष्ट्रिय शक्तिको रणभूमि भइदिँदा विकराल रूप लिएको छ । सुन्नी राष्ट्र साउदी अरब त्यहाँको सिया सरकारलाई कुनै हालतमा हटाउन चाहन्छ । सियाबहुल राष्ट्र इरान जसरी पनि असाद सरकारलाई जोगाउन चाहन्छ । दुबै राष्ट्र आफूले समर्थन गरिरहेको पक्षलाई आर्थिक, सशस्त्र र जनशक्ति सहयोग प्रदान गरिरहेको छ ।साउदी अरबको रणनीतिक मित्र रहेको अमेरिका साउदी अरबको स्वार्थको पक्षमा रहेको छ । ऊ यो युद्धमा प्रत्यक्ष संलग्न छैन । तर एक रिपोर्टले अमेरिका असाद सरकार विरोधी फौजलाई छिमेक देशमा ल्याएर तालिम दिने र हतियार उपलब्ध गराउने काममा संलग्न भएको सार्वजनिक गरेको थियो । अमेरिका असाद सरकारको विरोधमा रहनुको कारण अर्को पनि छ । सोभियत सङ्घको पतनपछि एकल ध्रुवीय विश्वको नेतृत्व गरिरहेको अमेरिकाको संसारभर आफूलाई खुलेरै अटेर गर्ने सरकार टिक्न नदिने भित्री नीति देखिन्छ । असद परिवारको शासन भने विगत ४८ वर्षदेखि अमेरिकालाई चिड्यार पनि सरकारमा रहने संसारको थोरै सरकारमा पर्छ ।असाद सरकार बलियो शक्तिहरूको सामूहिक आक्रमणमा परेर राजधानी सहरमा सीमित भइसकेको अवस्थामा ३० सेप्टेम्बरमा २०१५ मा रसियाको आगमनले यो गृहयुद्धको शक्ति सन्तुलन नै बदलियो । रसियाले सिरिया सरकारको पक्षमा लड्नका लागि युद्धक विमानहरू पठाएर यस युद्धमा सहभागीता जनायो ।युक्रेनमा भएको शान्तिपूर्ण विरोधपछि रसिया समर्थक राष्ट्रपति भिक्टर यानुकोभिच देश छाड्नुपर्यो । बदलामा रसियाले त्यसको ३ दिनपछि नै २६ फेब्रुअरी २०१४ मा क्रिमियालाई बलपूर्वक आफूमा समाहित गर्यो । यो घटनापछि अमेरिका र उसका मित्रहरूले रसियामाथि कडा नाकाबन्दी लगाए । रसिया अमेरिकामाथि प्रहार गर्ने विन्दु खोजिरहेको थियो । उसले त्यो सिरियामा पायो । रसियाको आगमनपछि विद्रोहीहरूले कब्जामा लिएका निक्कै भूभागहरू गुमाइसकेका छन् ।पछिल्लो बम आक्रमण सरकारले विद्रोहीहरूबाट छुटाउन बाँकीे राजधानी नजिकको पूर्वी गोटामा भएको हो । सरकारले यसलाई जसरी पनि विद्रोहीहरूबाट फिर्ता लिन खोजेको उसले प्रयोग गरेको शक्तिबाट देखिन्छ । हप्ता दिनसम्म भएको बमबारीमा विद्रोही लुकेको भनिएको हिस्सा लगभग समथल बनेको छ र यो आक्रमणमा सयौँले ज्यान गुमाएका छन् । सिरिया नजिकैको यमनमा विगत दुई वर्षदेखि साउदी अरबको नेतृत्वमा यस्तै भीषण आक्रमण भइँरहदा कुनै तस्बीर बाहिर नआउने अवस्थामा सिरियाका सरकारले गर्ने प्रत्येक सानातिना आक्रमणपछि (पुराना) तस्बिर र भिडियो समाजिक सञ्जालमा व्यापक हुनु र हस्तक्षेपको माग हुनुले पश्चिमी शक्ति सिरियामाथि प्रत्यक्ष आक्रमणका लागि जनमत बटुलिरहेको छैन भन्ने प्रश्न पनि उब्जाउँछ । आखिर विगतमा पश्चिमी राष्ट्रले गरेका आक्रमण अघि यिनै उपक्रम चल्ने गरेको देखिन्थ्यो ।                                                                                      
