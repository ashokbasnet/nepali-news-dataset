साउदी युवराज इजिप्ट भ्रमणमा जाँदै

एजेन्सी– साउदी अरेबियाका युवराज मोहम्मद बिन सलमान औपचारिक भ्रमणका लागि आइतबार इजिप्ट जाने भएका छन् ।  युवराज भएपछि उनको यो पहिलो औपचारिक विदेश भ्रमण भएको अल अरेबिया नामक स्थानीय संचारसंस्थाले आइतबार जनाएको छ । यसअघि उनले अमेरिका र बेलायतको भ्रमण गर्ने बताइएको थियो । तर ती देशको भन्दा पहिला उनी अकस्मात इजिप्ट जाने भएका हुन् । उनको यो भ्रमण तीनदिने हुने तय भएको साउदी अरेबियाका अधिकारीहरुले जनाएका छन् । आइतबार अबेरसम्म उनी इजिप्ट पुग्ने जनाइएको छ । भ्रमणका क्रममा युवराज सलमानले इजिप्टका राष्ट्रपति अब्देल फत्ताह अल सिसीसँग आतङ्कवाद र कतार संकटका बारेमा छलफल गर्ने बताइएको छ ।  यी दुई देशले पनि सन् २०१७ को जुन महिनामा कतारमाथि नाकाबन्दी लगाउने निर्णयमा सहमति जनाएका थिए । अरब र इजिप्टबीच सन् २०१४ देखि द्विपक्षीय सम्वन्ध बलियो रहेको छ । इजिप्टमा सिसी सत्तामा आएपछि अरबसँगको सम्बन्धमा सुधार आएको बताइएको छ ।   
