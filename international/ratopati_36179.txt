तेल कम्पनीका पूर्वअध्यक्षलाई एघार वर्षको जेल सजाय

एजेन्सी– ब्राजिलमा राज्यद्वारा सञ्चालित एक तेल कम्पनीका पूर्वअध्यक्षलाई भ्रष्टाचारको मुद्दामा बुधबार एघार वर्षको जेल सजाय सुनाइएको छ ।  यहाँको सरकारी समाचार समितिले सो जानकारी दिएको छ । सन् २०१५ को फेब्रुअरीदेखि २०१६ को मे महिनासम्म अध्यक्ष रहेका एल्डेमिर बेनदिनेलाई सो सजाय सुनाइएको हो । उनीमाथि सो तेल कम्पनीमा भएको भ्रष्टाचार सञ्जालको अनुसन्धान भइरहेको समाचार यसअघि नै आएको थियो ।  यहाँको एक सङघीय अदालतका न्यायाधीश सिर्गियो मोरोको इजलाशले उनलाई सो कारबाही सुनाएको उक्त समाचार समितिले जानकारी दिएको छ । न्यायाधीश मोरोकाकाअनुसार ब्राजिलमा डिल्मा रुसेफ राष्ट्रपति भएको समयमा उनलाई उक्त पेट्रोलियम कम्पनीमा अध्यक्ष बनाइएको थियो । त्यस्तै उनलाई ब्राजिलको एक सरकारी बैंकमा पनि निर्देशकको नियुक्ति दिइएको थियो । अनुसन्धानको क्रममा बेनदिनेलाई गत जुलाइमा हिरासतमा लिइएको थियो । भ्रष्टाचार पुष्टी भएपछि उनलाई हाल एघार वर्षको जेल सजाय भएको जनाइएको छ ।     
