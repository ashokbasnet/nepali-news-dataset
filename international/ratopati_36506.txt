डाक्टरले सिरानी बनाएर राखे बिरामीकै काटिएको खुट्टा

एजेन्सी–भारतको झाँसीमा भएको स्कुल बस दुर्घटनापछि मेडिकल कलेज पुर्याइएका घाइते क्लिनरको खुट्टा काटेर डाक्टरले सिरानी बनाइदिएका छन् ।यसको भिडियो भाइरल भएपछि अस्पताल प्रशासनले यो घटनालाई गम्भीर रूपमा लिएको छ । घटनामा संलग्न डाक्टर र नर्सहरूलाई निलम्बन गरिएको छ । यो मामलाको सत्यतथ्य बुझ्नका लागि एक जाँच कमिटी बनाइएको छ । शनिबार इटायलबाट मउरानीपुर गइरहेको स्कुल बस बम्होरीमा अगाडिबाट आइरहेको ट्याक्टरसँग जुध्नबाट बचाउन खोज्दा पल्टिएको थियो ।बस पल्टिएपछि यसमा रहेको बालकहरूको रुवाबासी सुनिएको थियो ।यो सुनेका यात्रुहरूले पुलिसलाई खबर गरिदिएका थिए । दुर्घटनामा ११ मा पढ्ने दुई छात्रा र बस क्लिनर गम्भीर रूपमा घाइते भएका थिए ।तीनै जनालाई नजिकको सीएचसीमा भर्ती गरिएको थियो । त्यहाँका डाक्टरहरूले क्लिनरको अवस्था गम्भीर भएको भन्दै उनलाई झाँसीको लक्ष्मीवाई हस्पिटलमो रेफर गरिदिएका थिए ।त्यहाँ डाक्टरले बिरामीको चोटग्रस्त खुट्टा काटिदिए र काटिएको खुट्टलाई बिरामीको सिरानीमा राखिदिए ।यो देखेका नजिकका अन्य बिरामी र तिनको कुरुवाले यसलाई खिचेर सामाजिक सञ्जालमा हालिदिएपछि भाइरल भएको थियो ।घटनाको तीव्र आलोचना भएपछि कलेज प्रशासनले गम्भीर रूपमा प्रस्तुत भएको हो ।यस घटनामा प्रादेशिक मन्त्रीले पनि चासो देखाएका थिए ।प्रदेशका चिकित्सा शिक्षा मन्त्री आशुतोष टण्डनले कलेज प्रशासनलाई दोषीलाई कारबाही गर्न निर्देशन दिएका थिए ।निर्देशनपछि प्रसाशनले संलग्न डाक्टरहरूमाथि गम्भीर कारबाही थालेको छ ।हाल मेडिकल कलेजका दुई वरिष्ठ डाक्टर आलोक अग्रवाल र महेन्द्र पाल सिंह निलम्बित भएका छन् ।साथमा दुई स्टाफ नर्सहरू दीपा नारङग र शशी श्रीवास्तवलाई पनि निलम्बित गरिएको छ ।मेडिकल कलेजका परामर्सदाता डा. प्रवीण सरावगीलाई चार्जसिट दिएर विभागीय कारवाही सुरु गरिएको छ ।
