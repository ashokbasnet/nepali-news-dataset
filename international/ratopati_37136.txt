पान मसलाले हलिउड अभिनेतालाई झुक्यायो

भारतीय ‘पान मसला’ ब्रान्डको प्रचार गरेर विवादमा आएका हलिउड अभिनेता पियर्स ब्रोसनानले आफूलाई उक्त कम्पनीले आफ्नो उत्पादनको हानिकारक असरबारे नबताएर ‘झुक्याएको’ बताएका छन् ।“दिल्ली राज्यको सुर्ती नियन्त्रण विभागलाई लिखित जवाफ दिँदै अभिनेताले आफूलाई कम्पनीले आफ्नो उत्पादनको हानिकारक गुण र त्यसको विज्ञापनमा रहेका नियमहरू नबताएर ‘झेला’ गरेको उल्लेख गरे,” विभागका अतिरिक्त निर्देशक एस.के. आरोराले पी.टी.आई.लाई बताए ।दिल्ली सरकारले हालसालै ब्रोसनानलाई सुर्तीजन्य पदार्थको विज्ञापनमा खेलेको भन्दै कारण देखाऊ आदेश जारी गरेको थियो । साथै यसले पान मसला समूहका निर्देशकहरूलाई पनि किन कारवाही नगर्ने भनेर सोधेको छ ।“कानुनी आदेशको जवाफ दिँदै ब्रोस्नानले पान मसाला कम्पनीसँगको आफ्नो सम्झौता सकिएको बताएका छन् । उनले हाम्रो विभागले चलाउने अभियानमा सबै प्रकारको सहयोग र सहकार्य गर्न तयार रहेको पनि बताएका छन् ।”“उनले लिखित रूपमा यो खालको हानिकारक उत्पादनको प्रचारमा भविष्यमा कहिल्यै सहयोग नगर्ने बताएका छन् ।” अरोराले भने । अधिकारीहरूले सबै सेलिब्रेटीहरू र आम सञ्चार माध्यमलाई पान मसाला, चिया, अलैँची वा कुनै पनि नाममा सुर्तीको विज्ञापनमा सहभागी नहुन आह्वान गरेको छ ।“सेलिब्रेटीहरूले पनि तिनको समाजप्रतिको जिम्मेबारी महसुस गर्नुपर्छ । युवाहरूले तिनलाई ईश्वर बराबर मान्दछन् र तिनलाई आँखा चिम्लेर विश्वास गर्छन् । यस्तो विज्ञापनले युवाहरूको दिमागलाई नराम्रो असर गर्छ ।” उनले भने ।भारतमा ‘चुरोट तथा अन्य सुर्तीजन्य उत्पादन ऐन २००३’ ले सुर्तीजन्य पदार्थको प्रत्यक्ष र अप्रत्यक्ष  सबै प्रकारका विज्ञापनलाई प्रतिबन्ध लगाएको छ ।  
