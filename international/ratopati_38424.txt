इतिहासमा पहिलो पटक पाकिस्तानी राष्ट्रिय दिवसको कार्यक्रममा भारत सहभागि

काठमाडौं–पाकिस्तान हरेक वर्ष मार्च २३ मा राष्ट्रिय दिवस मनाउने गर्छ । यो वर्ष पाकिस्तानले ७८ औं राष्ट्रिय दिवस मनायो । यस अबसरमा पाकिस्तानको राजधानी इस्लामावादमा विशेष कार्यक्रम गरिएको थियो ।  पाकिस्तानी पत्रिका ‘एक्सप्रेस’का अनुसार यो वर्ष पाकिस्तानको राष्ट्रिय दिवसको क्रममा गरिएको सेनाको परेडमा भारतीय उच्चायोगका अधिकारीहरुलाई निमन्त्रणा गरिएको थियो ।  पत्रिकाका अनुसार पाकिस्तानी सेनाका प्रमुख जनरल कम्मर जावेद बाजवाको व्यक्तिगत इच्छामा भारतीय अधिकारीहरुलाई परेडमा सहभागी हुन निमन्त्रणा दिइएको थियो ।  दुई देशको इतिहासमा पहिलो पटक एक देशको राष्ट्रिय दिवसको कार्यक्रममा अर्को देशका उच्च अधिकारी सहभागी भएका हुन । समाचारका अनुसार यस कदमबाट पाकिस्तान भारतलाई यो क्षेत्रमा शान्ति चाहने शन्देश दिन चाहन्छ ।  मार्च २३ को दिन १९४० मा ‘मुस्लिम लीग’ पार्टीले हाल पाकिस्तानमा पर्ने लाहोरमा एक प्रस्ताव पास गरेको थियो । प्रस्तावमा भारतीय उपमहाद्विपमा मुस्लिमहरुको सघन बसोबास भएको क्षेत्रहरु समेटेर एक अलग स्वतन्त्र राष्ट्र निर्माण गर्ने कुरा गरिएको थियो । पछि सो राष्ट्रलाई पाकिस्तान नाम दिइयो ।  
