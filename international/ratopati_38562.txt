भारतीय व्यापारी विजय माल्याको सम्पत्ति किन हुँदैछ जफत ?

काठमाडौं–भारतीय प्रवर्तन निर्देशनालयले मंगलबारबाट बैंकहरुको ९० अर्ब भारु ऋण नतिरेको आरोपमा व्यापारी विजय माल्याको सम्पत्ति जफत गर्दैछ । निर्देशनालयले ‘क्रिमिनल प्रोसिजर कोड सेक्शन–८३’ अनुसार माल्यालाई कार्यबाही गर्नेछ । यस अनुसार फरार घोषित अपराधीहरुको सम्पत्ति जफत गरिन्छ । २ मार्च २०१६ मा माल्या लण्डन भागेका थिए । दिल्लीको एक अदालतले माल्यालाई हाजिर हुन भनेको थियो । हाजिर नभए पछि उनलाई अदालतले फरार अभियुक्त घोषणा गरेको थियो । प्रवर्तन निर्देशनालयद्धारा पेस गरिएको मुद्दा अनुसार माल्याले सन् १९९६, १९९७ र १९९८ मा लण्डनमा भएको फर्मुला वन रेसिङ्गको दौरान बेलायती सस्थाहरुलाई लगभग १ करोड २९ लाख भारु दिएका थिए । माल्याले यो पैसा फर्मुला वन रेसिङ्गमा किङ्गफिशरको चिन्ह युरोपको कयैन देशहरुमा प्रदर्शन गर्न दिएका थिए ।  प्रवर्तन निर्देशनालयको आरोप अनुसार माल्याले यसको भुक्तान भारतीय रिजर्ब बैङ्कको अनुमति बिनानै गरेर ‘फरेन एक्सचेन्च रेगुलेटरी अथोरटी’को उलघंन गरेका थिए । भारतीय बैङ्कहरुलाई ऋण नतिरेकाले ‘प्रिभेन्सन अफ मनि लोन्ड्ररिङ्ग एक्ट’ अनुसार मुम्बईको विशेष अदालतले माल्यालाई फरार अभियुक्त घोषणा गरेको थियो । फेब्रुअरी २०१७ मा भारतले संयुक्त अधिराज्यको सरकारसँग माल्यालाई फिर्ता गरिदिन आग्रह गरेको थियो । मार्चमा बेलायती प्रधानमन्त्री थेरेसा मेले लण्डनमा अरुण जेटलीसँग प्रोटोकल तोडेर भेटेकी थिइन् । यो भेटमा माल्यालाई भारत सुम्पने विषयमा वार्ता भएको थियो । संयुक्त अधिराज्य सरकारले अगाडीको कारबाहीको लागि मुद्दा जिल्ला न्यायाधिसकँहा पठायो । यसपछि माल्यालाई सुपुर्दगी वारेन्टमा अघिल्लो वर्ष अप्रिलमा पक्राउ गरियो । खासमा वारेन्ट जारी भएपछि विजय माल्या आफै केन्द्रीय लण्डनस्थीत प्रहरी थाना पुगेका थिए । हाल माल्या जमानतमा छुटेका छन् । उनी विरुद्ध प्रत्यारोपण मुद्दाको सुनुवाई चलिरहेको छ । जुनको अन्तिमसम्म विजय माल्या विरुद्ध कुनै फैसला आउन सक्छ । भारतको पक्षमा लडिरहेको सीबीआईले विजय माल्या भारत सुपुर्दगी हुने विश्वास गरेको छ ।  
