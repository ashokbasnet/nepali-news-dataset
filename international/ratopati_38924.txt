ब्राजिलमा हेलिकप्टर ट्याक्सी सेवा

साओ पाउलोमा फरक खालको ट्याक्सी सेवा शुरु भएको छ । त्यो हो, हेलिकप्टर ट्याक्सी सेवा ।रिचर्ड क्यामरुनलाई एअरपोर्टबाट आफ्नो अफिस जानु छ । दुरी कम छ तर कहिलेकाँही ट्राफिक जामका कारण यति दुरी पार गर्न घण्टौं लाग्छ ।  “यसबाट धेरै समय बाँच्छ । यो समय तपाई घरमा वा अफिसमा ज्यादा उत्पादनशील काम गर्न प्रयोग गर्न सक्नुहुन्छ । ”  उनी भन्छन् । हाल यो सेवाका थोरै ग्राहकहरु रहेका छन् किनकी यसको भाडा धनी ग्राहकहरुले मात्र थेग्न सक्छन् । पछिल्लो समय आएको आर्थिक मन्दीले यसमा अझै ग्राहक नकारात्क असर पारेको छ ।एक हेलिकप्टर सेवा प्रदान गर्ने क्याबीफ्यायका डेनियल बेलाजकोले भने “अब धेरै जसो समय हेलिकप्टर ग्राउडमा रहन्छन् । ग्राहकको कमिले हामीले धेरै पैसा कमाउन सकिरहेका छैनौं । तर जमिनमा राख्दा पनि हेलिकप्टरको लागि पैसा खर्च भइरहेको हुन्छ । हामी हेलिकप्टरको भाडा कम गरेर पनि धेरै ग्राहकहरुलाई लोभ्याउने विचारमा छौं ।”हेलिकप्टरलाई सडक यातायातको विकल्पको रुपमा प्रयोग गर्ने लक्ष्य रहेको छ । यसले सडकमा हाल रहेको बोझ कम हुनेछ । हाल ग्राहकले सय डलरमा हेलिकप्टर प्रयोग गर्न सक्छन् । यो ट्याक्सीमा लाग्ने भन्दा दोब्बर भाडा हो तर हेलिकप्टरमा ट्याक्सीमा लाग्ने औसत समयभन्दा दश गुणा समय बचत हुन्छ ।सडकबाट ओहर दोहर गर्ने ज्याकलिन दैनिक ६ घण्टा यातायातमा बिताउने गर्छिन् । ट्रााफिक जाम धेरै भएर कहिलेकाँही योभन्दा बढी समय पनि लाग्छ । बीबीसीसँग कुरा गर्दै ज्याकलिन जिससले भनिन् ‘यदी आफूले जान चाहेको ठाँउमा पाँच मिनेटमा पुग्न सकिने भए कति राम्रो हुने थियो । मलाई अहिले जस्तो चाँडो उठ्नु पर्दैन थियो । अरु काम गर्नका लागि मसँग धेरै समय हुने थियो । लामो समयको यात्राको अर्को समस्या भनेको यसले तपाईलाई धेरै थकाउछ । त्यसले काम गर्ने जाँगर पनि कम गरिदिन्छ ।’महङ्गो हेलिकप्टर ट्याक्सि सेवा ज्याकलिनहरु जस्ता आम सर्बसाधरणको पहुँचबाट अझै पनि टाढा रहेको छ ।  
