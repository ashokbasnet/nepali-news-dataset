प्रक्षेपणको दुई दिनमै भारतले शक्तिशाली सञ्चार भू–उपग्रहसँग सम्पर्क गुमायो

भारतीय अधिकारिहरुले एक शक्तिशाली सञ्चार भू–उपग्रहसँग सम्पर्क टुटेको समाचारलाई पुष्टि गरेका छन् ।   मार्च २९ मा श्रीहरिकोटाको सतीश धवन अन्तरीक्ष केन्द्रबाट भूउपग्रह प्रक्षेपण गरिएको थियो । यसको प्रक्षेपणलाई ठूलो सफलताको रुपमा हेरिएको थियो । रकेटको सफल प्रक्षेपण पछि बधाई दिनेहरुमा भारतीय प्रधानमन्त्री नरेन्द्र मोदी पनि थिए । प्रक्षेपणलगत्तै वैज्ञानिकहरुले मिशन सफल भएको मानेका थिए ।  तर आइतबार वक्तव्य जारी गर्दै भारतीय अन्तरीक्ष अनुसन्धान संस्था इस्रो)ले भन्यो “पृथ्वीको कक्षमा स्थापित गर्ने अन्तिम चरणमा उपग्रहको पृथ्वीसँग सम्पर्क टुट्यो ।” इस्रोले भूउपग्रहसँग सम्पर्क स्थापित गर्न लगातार प्रयास गरिरहेको बताएको छ । भारत आफैले निर्माण गरेको जी.एस.ए.टी.–८ए भूउपग्रहलाई भारतीय सेनाबीचमा हुने सम्पर्क सुधार गर्ने हिसाबले डिजाइन गरिएको थियो । भूउपग्रहमा आधारित मोबाइल कम्युनिकेशन बढाउनको लगि यसलाई महत्वपूर्ण मानिएको थियो । साथै आपतकालिन स्थितीमा कुनै इलाकामा सम्पर्क विच्छेद हुँदा यसको मद्दतले सम्पर्क स्थापित गरेर राहत र बचाउको कार्यलाई सघाउन पुर्याउन सकिन्थ्यो । इस्रोका प्रमुखले रिपोटरहरुसँग कुरा गर्दै ‘विद्युत सप्लाईमा आएको दुभाग्यपूर्ण गढबढी’ले गर्दा दुर्घटना भएको प्रतिक्रिया दिए । इस्रोका अनुसार २ टनको यो भूउपग्रह निर्माण गर्न २.७ अर्ब भारु लागेको थियो । यो दुर्घटनाले खबौं रुपैयाको भारतीय अन्तरीक्ष बजारमा धक्का दिएको मानिएको छ ।  पछिल्लो समय भारत यो बजारमा प्रमुख खेलाडीको रुपमा उदाएको छ । सन् २०१४ मा भारतले सफलतापूर्वक मंगलग्रहको कक्षमा एक अन्तरीक्ष वायनलाई राख्न सफल भएको थियो । यो सफलता पछि भारत पहिलो प्रयासमै मंगलको कक्षमा यान राख्न सफल पहिलो राष्ट्र भयो । त्यस्तै यसले फेब्रुअरीमा एकै पटक विभिन्न आकारको १०४ भूउपग्रह प्रक्षेपण गरेको थियो । यो सफलता पछि भारतले सन् २०१४ मा ३७ भूउपग्रह उडाएर रसियाले राखेको किर्तिमान तोडेको थियो ।  
