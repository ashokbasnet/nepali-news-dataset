सुरक्षा कारबाहीमा इजिप्टमा ४० लडाकूको मृत्यु

कायरो – इजिप्टको उत्तरी सिनाईमा रहेको सैनिक पोष्टमा आत्मघाती बिष्फोट गराएपछि शुक्रबार सरकारी सेनाले गरेको जवाफी कारबाहीमा परी कम्तिमा ४० जना विद्रोही लडाकूको मृत्यु भएको छ । सुरक्षा कार्यालयमा भएको आत्मघाती बम हमला र गोली प्रहारमा परी कम्तीमा दश जना सुरक्षाकर्मीहरुकोसमेत मृत्यु भएको थियो । ‘सुरक्षा कारबाहीका क्रममा ४० जना लडाकूहरु मारिएका छन्, साथै आतङ्ककारीहरुले प्रयोग गरेका छ वटा सवारी साधन पनि नष्ट गरिएको छ,’ सेनाद्वारा जारी वक्तव्यमा भनिएको छ । सेनाको वक्तव्यमा कार बम विस्फोटनमा परी २६ सैनिक घाइते भएको पनि जनाइएको छ । बम हमलापछि सुरक्षा बलले लडाकूहरुलाई नजिकैको गाँउ सम्म पछ्याएको थियो । विस्फोट लगत्तै मुखमा मास्क लगाएका दर्जनौँ आतङ्ककारीले भीषण गोलावारी गरेका र दश जनाको मृत्यु भएको सुरक्षा अधिकारीहरुले जनाएका छन् । आतङ्ककारीहरुले सरफाह सहरको अल बरस गाउँमा रहेको सैनिक पोष्टमा दुई कारबम विस्फोट गराएको सुरक्षा स्रोतले जानकारी दिएको छ । घटनास्थलमा घाइतेहरुलाई एम्बुलेन्सबाट उद्धार गरिएको थियो भने सुरक्षा फौजले सडक वरीपरी दोषीहरुको तत्काल खोजी गरेको थियो । सुरक्षा श्रोतका अनुसार आक्रमण गर्ने आतङ्ककारीहर्रु सिनाई स्टेट ग्रुप’संग सम्बन्धित रहेका छन् । उनीहरुले सन् २०१४ मा इस्लामिक स्टेट (आइएस)प्रति झुकाव रहेको घोषणा गरेका थिए । तर यस आक्रमणको हालसम्म कुनै समूहले जिम्मा भने लिएको छैन । सन् २०१३ मा इश्लामिक राष्ट्रपति मोहम्मद मुर्सीको बहिर्गमनपछि उत्तरी सिनाईमा आईएस लडाकूहरुको नेतृत्वमा सुरक्षाकर्मीहरु माथि आक्रमण हुदै आएको छ । साथै यस संघर्षका क्रममा सयौं सुरक्षाकर्मीहरु मारिएका छन् । अर्को एक छुट्टै घटनामा टर्कीको सेनाले शुक्रबार २९ जना आइएस लडाकूहरुलाई नियन्त्रणमा लिएको छ ।  इस्तानबुलमा भएको सनसनीपूर्ण आक्रमणमा सम्लग्न भएको आशंकामा उनीहरुलाई टर्कीको प्रहरीले शुक्रबार नियन्त्रणमा लिएको स्थानीय सञ्चार माध्यमहरुले जनाएका छन् । टर्कीको प्रहरीले शहर भरी छुट्टा छुट्टै २० ठाँउमा एक साथ सुरक्षा जाँच गर्नुका साथै दर्ता नगरिएको एकथान बन्दुक पनि बरामद गरेको छ । स्थानीय हरी यट दैनिकले डिजिटल सामग्री र थुप्रै कागजपत्रहरु लडाकू समुहसँग चुहावट गरेको लेखेको छ ।   
