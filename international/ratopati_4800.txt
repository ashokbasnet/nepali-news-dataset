विदेशी भूमिमा चीनको पहिलो सैन्य बेस, भारतलाई चिन्ता

बेइजिङ – अफ्रिकाको जिबुटीमा चीनले नयाँ सैन्य बेस स्थापना गर्नका लागि चीनले सैनिकहरुले पठाएको बेइजिङको सरकारी मिडियाले जनाएको छ । विदेशी भूमिमा चीनको यो पहिलो सैन्य बेस हुनेछ ।चीनले अफ्रिका र पश्चिम एसियामा शान्ति स्थापना र मानवीय सहायताका लागि यो बेसको प्रयोग गरिने बताएको छ ।सिन्हवाका अनुसार यसलाई सैन्य सहकार्य, जल अभ्यास र उद्धार मिसनमा पनि प्रयोगमा ल्याइनेछ । चीनले पछिल्लो पटक अफ्रिकामा ठूलो मात्रामा लगानी गरिहेको छ भने आफ्नो सैन्य शक्तिलाई आधुनिकीकरण गरिरहेको छ ।सिन्हवाका अनुसार दक्षिणी ग्वाङडोङ प्रान्तको जानजियाङ सहरबाट मंगलबार सैन्य जहाज जिवुटीका लागि प्रस्थान गरेको छ । हिन्द महासागरको उत्तर पश्चिमी सीमामा चीनले सैन्य बेस खडा गरेपछि भारत सशंकीत बनेको भारतीय मिडियाहरुले जनाएका छन् । भारतले यसलाई आफूलाई घेर्ने मालाको एक कडीको रुपमा लिएको बताइएको छ । चीनले यसअघि बंगलादेश, म्यानमार र श्रीलंकासँग पनि सैन्य सहकार्य गरिसकेको छ ।बिबिसीका अनुसार चीन र जिबुटीबीच सहमति पछि सैन्य वेस निर्माण शुरु गरिएको थियो । गत वर्षदेखि नै सैन्य वेस निर्माण शुरु गरिएको बताइएको छ ।जिबुटीमा यसअघि नै अमेरिका, जापान र फ्रान्सको सैन्य बेसहरु रहेका छन् ।हर्न अफ अफ्रिका भनेर चिनिने क्षेत्रमा जिबुटी एउटा सानो देश हो । यो देश निकै व्यस्त जहाजको रुटको नजिक पर्दछ । निकै अस्थिर क्षेत्रमा यो देशलाई सबैभन्दा स्थिर मानिन्छ । सन् २०१५ मा भएको अफ्रिकी राष्ट्रहरुको सम्मेलनमा चीनले ६० अर्ब अमेरिकी डलर लगानी गर्ने प्रतिबद्धता जनाएको थियो । महादेशको सबैभन्दा ठूलो व्यापारिक साझेदार बन्दै चीनले त्यहाँ पूर्वाधारको क्षेत्रको ठूलो लगानी गरिरहेको छ ।सन् २०१५ मा चीनले पहिलो शान्ति मिसनको रुपमा दक्षिण सुडानमा शान्ति सैनिक पठाएको थियो ।  
