युक्रेनमा हिंसा रोकिएन, फेरि अर्का गुप्तचर अधिकारीको हत्या

कीभ (युक्रेन) – युक्रेनका एकजना गुप्चतर अधिकारीको बिहीबार गोली हानी हत्या गरिएको समाचारमा जनाइएको छ ।  युक्रेनको रक्षा मन्त्रालयले बिहीबार सो जानकारी दिएको छ । मन्त्रालयद्वारा जारी एक विज्ञप्तिमा भनिएको छ, ‘रक्षा मन्त्रालयका एकजना अधिकारीको हत्या भएको छ, तर त्यसमा संलग्नको बारे केही खुलेको छैन । यसअघि पनि केही हप्तामात्र अघि यहाँका मुख्य गुप्तचर निर्देशक म्याक्सिम सापोभलको हत्या गरिएको थियो । उनलाई कार बम विस्फोटमा पारेर हत्या गरिएको थियो । बिहीबार मारिएका अधिकारीको पहिचान खुलाइएको छैन । उनको हत्यामा यहाँ विद्रोह गरिरहेका सशस्त्र समूहको हात रहेको अनुमान गरिएको छ । हत्या उनको निवास रहेको युक्रेनी पूर्वीक्षेत्र डोन्टस्कमा गरिएको छ । महिना दिन यता नै उक्त क्षेत्रमा दुई जना गुप्तचर अधिकारी मारिएका छन् । युक्रेन सरकारले घटनालाई आतङ्कवादी हमला बताउँदै घटनाको अनुसन्धान भइरहेको जनाएको छ । युक्रेनी सञ्चार माध्यमले विभिन्न स्रोतलाई उद्धृत गर्दै पूर्वी युक्रेनमा भएको द्वन्द्वमा खटिएका अधिकारीको हत्या भएको जनाएका छन् । यसै बर्षकोे मार्चमा पनि युक्रेनी एकजना उच्च पदस्थ प्रहरी अधिकारीको बम विस्फोट गराई हत्या गरिएको थियो ।  हालै मात्र युक्रेनका राष्ट्रपति पेट्रो पोरोसेन्कोले पूर्वी युक्रेनी भूभाग डोनेटस्क, लुगान्स्क क्षेत्रसहित डोन्बासमा तत्काकै युद्धविराम गरेर समस्याको समाधान वार्ताबाट थाल्न माग गरेको थियो । चार वटा देश सम्मिलित एक कूटनीतिक समूह ‘नरमान्डे फोर’ मा भएको टेलिफोन वार्तामा उनले यसैहप्ता मात्र सो माग गरेको थियो । जर्मनी, फ्रान्स, रसिया र युक्रेनसम्मिलित सो नर्मान्डे फोरका नेताहरूको गत सोमबार भएको फोनवार्तामा उनले वार्ताका लागि ध्यानाकर्षण गराए थियो । डोन्बासमा जारी द्वन्द्वको अवस्थाको विषयलाई लिएर युक्रेनले सधैँ यो माग गर्ने गरेको छ । उक्त क्षेत्रमा सशस्त्र युद्धको अन्त्य उसको पहिलो शर्त भइआएको छ । बेलारुसको राजधानी मिन्स्कमा सन् २०१५ को फेबु्रअरीमा युक्रेन विषयमा शान्ति सम्झौता भएको थियो । युक्रेनी पूर्वी क्षेत्रमा शान्तिपूर्ण समाधान सो सम्झौताको मर्म हो । युक्रेनी विदेशी मन्त्रालयका अनुसार गत हप्तामा जारी द्वन्द्वको क्रममा मात्र १३ युक्रेनी सरकारी सैनिकको मृत्यु भएको थियो । सो क्षेत्रमा अहिले पनि हिंसा जारी नै छ । 
