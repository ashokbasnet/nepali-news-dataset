अंगरक्षकसँग भाग्न चाहन्थिन् डायना, राजकुमारीको असफल विवाहमाथि वृत्तचित्र देखाइँदै

लण्डन – बेलायतको एक च्यानलले दिवंगत राजकुमारी डायनामाथि एक नयाँ डकुमेन्ट्री जारी गर्ने भएको छ । यसका लागि ती भिडियो टेपको प्रयोग गरिनेछ जसमा डायना आफ्नो वैवाहिक जीवनको समस्या र शाही परिवारसँग उनले तनावपूर्ण सम्बन्धमाथि कुराकानी गरेकी थिइन् । डायनाको मृत्यु भएको २० वर्ष पूरा भएका दिन उक्त डकुमेन्ट्री देखाइने बताइएको छ । भिडियोमार्फत यो कुरा सार्वजनिक भएको छ कि उनी आफ्ना एक बडिगार्डलाई अत्यधिक प्रेम गर्दथिन् र उनीसँग भाग्न चाहन्थिन् ।राजकुमारी डायनाले उक्त टेप सन् १९९२ – १९९३ मा पिटर सेटरलरनसँग किंगस्टन प्यालेसमा रेकर्ड गरेकी थिइन् । डायनाले आफू बडिगार्ड ब्यारी मेनकीलाई प्रेम गर्ने कुरा स्विकारेकी थिइन् । उनले आफ्ना श्रीमान् चार्ल्सको क्यामिला पार्कर बोल्ससँगको प्रेमसम्बन्ध बारे पनि खुलासा गरिन् । डायनाले भनिन्, ‘जब म २४ वा २५ वर्षकी थिएँ तब म यस्ता व्यक्तिलाई अत्यधिक प्रेम गर्न थालेकी थिएँ जो यसै माहौलमा काम गर्दथे । म सबैकुरा छोड्न, उनीसँगै बस्ने कुरामा निकै खुसी थिएँ । उनले (ब्यारी) ले पनि मेरो विचारलाई समर्थन गर्दथे ।’उनले भनिन्, ‘मलाई यस्तो व्यक्तिको आवश्यकता थियो जसले म सही भएको बताओस् । मैले कहिले पनि आगोसँग खेल्नु हुँदैनथ्यो तर मैले यस्तो गरें र म जलें ।’ डायनाले बडीगार्डसँग शारिरिक सम्बन्ध भएको कुरालाई पनि अस्विकार गरिन् । ब्यारीको सडक दुर्घटनामा मृत्यु भएको थियो । यो उनको जीवनको निकै ठूलो झट्का भएको उनले बताएकी थिइन् ।आफ्नो वैवाहिक जीवनको समस्या बारे महारानी एलिजाबेथ द्वितीयसँग सुझाव माग्दा उनले राम्रो प्रतिक्रिया नदिएको उक्त वृत्तचित्रमा बताएकी छिन् । डायनाका अनुसार एलिजाबेथले भनिन्, ‘मलाई थाहा छैन, तिमीले के गर्नुपर्छ ।’ उृक्त वृृत्तचित्रमा डायनासँग जोडिएका अन्य भिडियो पनि देखाइनेछ ।उक्त भिडियोको अंश सन् २००४ मा अमेरिकामा प्रशारित भएको थियो तर कहिले पनि बेलायतमा प्रकाशित भएन । उक्त वृत्तचित्र च्यानल–४ मा अगस्ट ६ तारिखमा प्रशारण गरिनेछ । स्मरण रहोस्, पेरिसमा एक सडक दुर्घटनामा सन् १९९७ अगस्ट ३१ तारिखमा डायनाको मृत्यु भएको थियो । उनको र प्रिन्स चार्ल्सका दुई छोरा विलियम्स र ह्यारी छन् ।
