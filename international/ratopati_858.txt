इस्लामिक स्टेटका नेता बगदादी मारिएको हुनसक्ने : रसिया

क्रेमलिन – रसियाको रक्षा मन्त्रालयले आफ्नो हवाई कारवाहीमा इस्लामिक स्टेट (आइएस) का नेता मारिएको हुनसक्ने बताउँदै त्यसबारे अनुसन्धान भइरहेको बताएको छ ।मन्त्रालयका अनुसार गत मे २८ मा गरिएको हवाई कारवाहीमा अबु बकर अल–बगदादी र अन्य ३३० जना लडाकु मारिएको हुनसक्ने बताएको छ ।सो दिन गरिएको हवाई कारवाहीले उत्तरी सिरियाको राकामा आयोजना गरिएको आइएसको मिलिटरी काउन्सिलको बैठकलाई लक्ष्य बनाएको थियो ।यसअघि पनि बगदादी मारिएको धेरै पटक रिपोर्टहरु सार्वजनिक भएको थियो ।आइएसविरुद्ध कारवाही चलाइरहेको अमेरिकी गठबन्धन सेनाका प्रवक्ता कर्णेल जोन डोरियानले बगदादी मारिएको आफूहरुले पुष्टि गर्न नसक्ने बताएका छन् ।राज्यद्वारा सञ्चालित स्पुटनिक समाचार एजेन्सीमा प्रकाशित विज्ञप्तिमा रक्षा मन्त्रालयले रक्कामा भएको बैठकमा आइएसका ३० जना कमाण्डर र ३०० जना लडाकुहरु रहेका थिए ।बगदादी कहाँ छन् भन्ने कुरा पछिल्लो समय अज्ञात रहेको थियो । गत अक्टोबर २०१६ मा अमेरिकी गठबन्धनले आइएसविरुद्ध कारवाही शुरु गर्दा इराकको मोसुलमा रहेको हुनसक्ने अनुमान गरिएको थियो ।अन्तिम पटक उनलाई सन् २०१४ को जुनमा जारी गरिएको एक भिडियोमा देखिएको थियो ।
