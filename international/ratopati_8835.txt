इजरायलमा अल जजिरा अफ एयर गरिने

इजरायल – इजरायलले कतारस्थित अल जजिरा समाचार च्यानलमाथि ‘आतंकवादलाई समर्थन’ गरेको आरोप लगाएको छ । यसको साथै देशमा च्यानलको कार्यालय बन्द गर्नुका साथै यसमा आबद्ध पत्रकारहरुको मान्यता रद्द गर्ने तयारी गरेको छ ।इजरायलका सूचनामन्त्री अयुब काराले अल जजिरामाथि आतंकवादलाई समर्थन गरेको आरोप लगाउँदै उसको अरबी र अंग्रेजी भाषाको दुवै च्यानल अफ एयर गर्ने बताएका हुन् ।हालैमात्र प्रधानमन्त्री विन्यामिन नेतन्याहूले पनि च्यानलमाथि उत्तेजना फैलाएको आरोप लगाएका थिए ।अल जजिराले यस फैसलाको भत्सर्ना गर्दै आफूमाथि लगाइएको आरोपको खण्डन गरेको छ र आफूलाई स्वतन्त्र भएको बताएको छ । नेतन्याहूले हालै जेरुसेलमको पवित्र स्थल, मुस्लिम हरम अल शरीफ, मा भएको हमलाको दौरान च्यानलले सर्वसाधारणलाई भड्काउने काम गरेको बताएका थिए ।जेरुसेलममा दुई प्रहरीको हत्यापछि पवित्र स्थलमा सुरक्षाको नयाँ व्यवस्था गरिएको थियो । तर, प्यालेस्टिनी जनताको विरोधपछि इजरायल मेटल डिटेक्टर र अन्य सुरक्षा व्यवस्था हटाउन बाध्य भएको थियो ।पत्रकारमाथि रोक सूचना मन्त्री काराले केबल टिभी सञ्चालक अल जजिरालाई अफ एयर गर्न सहमत भएको बताए । यद्यपि, च्यानलको जेरुसेलमस्थित ब्यूरो बन्द गर्न भने थप कानूनी प्रक्रिया अपनाउन पर्ने हुन्छ ।यता अल जजिराले भने च्यानल बन्द गर्ने घोषणा गरिएको पत्रकार सम्मेलनमा आफ्ना पत्रकारहरुलाई रोक लगाइएको बताएको छ । यसअघि साउदी अरब र जोर्डनले पनि आफ्नो देशमा रहेको अल जजिराको व्युरो बन्द गरेको थियो ।कतारविरुद्ध चलिरहेको कुटनीतिक अभियान अन्तरगत यी देशहरुले यो निर्णय लिएका थिए ।अरब देशहरुले कतारसामु प्रस्तुत गरेको १३ बुँदे शर्तमा अल जजिरालाई बन्द गर्नुपर्ने एक शर्त थियो ।कतारको यो अरबी भाषाको च्यानलको शुरुवात सन् १९९६ मा भएको थियो । मध्यपूर्व देशमा आफ्नो फरक धारको रिपोर्टिङ र सरकारको आलोचनाका कारण च्यानल चर्चित बनेको थियो ।  
