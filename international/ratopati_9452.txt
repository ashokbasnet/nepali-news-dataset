अमेरिकामाथि हमला गर्ने उत्तर कोरियाको तयारी

उत्तर कोरियाले प्रशान्त क्षेत्रको अमेरिकी भूभाग गुआमनजिक चारवटा क्षेप्यास्त्र प्रहार गर्ने योजना रहेको बताएको छ । उत्तर कोरिया र अमेरिकाबीच तनाव चुलिइरहेकै वेला  क्षेप्यास्त्र प्रहार गर्ने योजना भएको बताएको हो । उत्तर कोरियाको समाचार संस्था केसिएनएले जनाए अनुसार गुआममा अगस्टको यसै साता चारवटा क्षेप्यास्त्रमार्फत हमला गर्ने तयारी गरेको बिहीबार जनाएको छ । ट्रम्पले उत्तर कोरियालाई ध्वस्त पारिदिने चेतावनी दिएको भोलिपल्ट प्योङयाङले अमेरिका आक्रमणको मिति नै तोकेको हो ।बुधबार मात्र अमेरिकी राष्ट्रपति डोनाल्ड ट्रम्पले प्योङयाङले कहिल्यै नदेखेको आक्रमणको सामना गर्नुपर्ने चेतावनी दिएका थिए ।ट्रम्पको अभिव्यक्ति वाहियात भएको उत्तर कोरियाले टिप्प्णी गरेको छ । ‘ट्रम्पसँग वार्ताको सम्भावना छैन र अमेरिकालाई सैन्य बलले मात्र ठेगान लगाउन सकिन्छ,’ उत्तर कोरियाले भनेको छ । उत्तर कोरियाको चेतावनी सांकेतिक भएको र उसले गर्ने सम्भावित हमला कोरियाली शासकका लागि नै आत्मघाती हुने केही विश्लेषकले टिप्पणी गरेका छन् ।यस्तो छ उत्तर कोरियाको योजना  उत्तर कोरियाको सेनाले मध्य अगस्टसम्म अमेरिका आक्रमणको योजनालाई अन्तिम रूप दिई स्वीकृतिका लागि सर्वोच्च नेता किम जोङ उनसमक्ष पठाउने उत्तर कोरियाली सरकारी समाचार संस्था केसिएनएले जनाएको छ । केसिएनएले आर्मी प्रमुख किम राम ग्योमलाई उद्धृत गर्दै लेखेको छ, ‘अगस्टको मध्यतिर कोरियाली सेना ‘केपिए’ले प्रहार गर्ने ह्वासोङ–१२ रकेटहरू जापानको सिमाने, हिरोसिमा र कोइची क्षेत्रको आकाश काटेर गुआमनजिकैको समुद्रमा झर्नेछन् ।’उत्तर कोरियाले प्रशान्त क्षेत्रको अमेरिकी भूभाग गुआमनजिक यसै साता चारवटा क्षेप्यास्त्रमार्फत हमला गर्ने तयारी गरेको त्यहाँकाे समाचार संस्था केसिएनएले जनाएको छ । ट्रम्पले उत्तर कोरियालाई ध्वस्त पारिदिने चेतावनी दिएको भोलिपल्ट प्योङयाङले अमेरिका माथि आक्रमणको मिति नै तोकेको हो ।ती क्षेप्यास्त्र तीन हजार तीन सय ५६ किलोमिटरमाथि सम्म उडेर एक हजार ६५ सेकेन्डपछि गुआमबाट ४० किलोमिटरको दूरीमा रहेको समुद्रमा खस्नेछन् । मझौला र लामो दूरीका ती क्षेप्यास्त्र कोरियामा नै निर्माण गरिएका हुन् ।किन गुआमलाई नै निसाना ? यस टापुमा रहेका दुईवटा अखडामा पाँच हजार अमेरिकी सेना छन् । फलामको हुकको टुप्पोसमेत भनिने गुआम प्रशान्त महासागरबाट अगाडि बढ्न पनि रणनीतिक महत्वको क्षेत्र मानिन्छ । द्वितीय विश्वयुद्धपछि गुआमको महत्व घटेको थियो । तर, अमेरिकाले जापान र दक्षिण कोरियामा सैन्य आधार गठन गरेसँगै प्रशान्त क्षेत्रमा गुआमले अझै पनि रणनीतिक महत्व राख्छ । गुआमबाट अमेरिकाले एसियामा प्रभाव बढाउन खोजेको उत्तर कोरियाको बुझाइ छ ।जापान र दक्षिण कोरियाको चेतावनी प्योङयाङको घोषणाले यस क्षेत्रमा उत्तेजना निम्त्याएको र अन्तर्राष्ट्रिय समुदायको सुरक्षालाई चुनौती दिएको जापान सरकारका प्रवक्ता योसिहिडा सुगाले बताए । ‘हामी उत्तरको धम्की सहन सक्दैनौँ,’ प्रवक्ता सुगाले भने ।गुआमका लागि उत्तरले प्रहार गरेको क्षेप्यास्त्रलाई जाापनले वैधानिक रूपमा नै नियन्त्रणमा लिने जापानका रक्षामन्त्री इटसुनोरी ओनोडेराले बताए । जापानले अमेरिका र उसको गठबन्धनलाई सहयोग गर्ने विधेयक हालै पारित गरेको छ । यसअघि आफ्नो क्षेत्रमा प्रहार भएका मिसाइललाई खसालिदिने अनुमति जापानी सरकारले सेनालाई दिएको थियो ।उत्तरले क्षेप्यास्त्र प्रहार गरे तत्कालै कारबाही गर्ने दक्षिण कोरियाले चेतावनी दिएको छ । ‘हाम्रा सेनाले दिएको गम्भीर चेतावनीको हेक्का नराखी उत्तर कोरियाले उत्तेजना फैलाएमा अमेरिका र दक्षिण कोरियाको संयुक्त सेनाले उसलाई उचित जवाफ फर्काउनेछ,’ संयुक्त सेना प्रवक्ताले भने । चीनले कोरियाली प्रायद्वीपको समस्या जटिल मोडमा पुगेको भन्दै संयम अपनाउन सम्बन्धित सबै पक्षलाई आग्रह गरेको छ ।शान्त हुन अमेरिकीलाई आग्रह अमेरिकी विदेशमन्त्री रेक्स टिलरसनले उत्तर कोरियाले अमेरिकालाई चुनौती दिन नसक्ने भन्दै अमेरिकी नागरिकलाई ढुक्क हुन आग्रह गरेका छन् । गुआममा बिहीबार बोल्दै टिलरसनले रसिया र चीनसहितको विश्वव्यापी ‘दबाब अभियान’ले प्योङयाङसँग ‘छुट्टै भविष्यबारे’ वार्ता हुने बताए । पछिल्ला केही दिनमै नाटकीय रूपमा घटनाक्रम विकसित नभएको भन्दै उनले अमेरिकीलाई रातमा शान्तसँग निदाउनसमेत आग्रह गरेका छन् ।अमेरिकी रक्षामन्त्री जेम्स म्याटिसले प्योङयाङलाई आणविक कार्यक्रम बन्द गर्न चेतावनी दिएका छन् । अमेरिका र उसको गठबन्धन सेनाले प्योङयाङलाई सजिलै पराजित गर्ने रक्षामन्त्री म्याटिसले बताए । बुधबार मात्र ट्रम्पले अमेरिकी आणविक तागतको घमन्ड गर्दै उत्तरले यसअघि नदेखेको समस्या सामना गर्नुपर्ने चेतावनी दिएका थिए ।गुआमवासीमा बढ्यो चिन्ताउत्तर कोरियाले आक्रमण गर्ने चेतावनी दिएसँगै गुआम टापुका एक लाख ६० हजार अमेरिकीमा सुरक्षा चिन्ता बढेको छ । ‘यसपटक हामी चिन्तामुक्त छैनौँ किनकि उत्तर कोरियाले आक्रमणको मिति नै तोकेको छ । तर, गुआम अमेरिकी सेनाको अखडा भएकोले आक्रमणबाट जोगिने आशा छ,’ गुआमका एक स्थानीय भन्छन् ।
