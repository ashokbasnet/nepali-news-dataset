मोदीको भाषण, नेपाली नेता र हाम्रो सम्बन्ध

ज्ञानेन्द्र खड्का
प्रत्येकपटक चुनाव हुँदा हाम्रा नेता जनतामाझ हजारौं बाचा गर्छन् । तर, चुनाव जित्न गुलिया भाषण दिँदा गरेका बाचा सहर पसेको महिना नमर्दै भुल्छन् । आफ्ना बाचा सरकारी तलबभत्तामा साटिन्छन् । जसरी अहिले नयाँ संविधानसँगै पाँच करोडको सौदाबाजी हुँदैछ ।
कोही नेता मन्त्री बनेपछि आउने बि्रफकेससँग जनताका सपना साट्छन् । कोही रातो पासपोर्टसँगै बाचा कसम बेचेर खान्छन् । अर्काथरि गेष्टहाउसमा फेला पर्छन्, पासपोर्ट विक्रीमा समातिन्छन् । सरकार बनाउने र गिराउने खेलमा सभासद आफैं करोडौंमा बेचिन तयार हुन्छन् । इमानको राजनीति कुन चरीको नाम हो भन्ने अवस्थामा रहेका यस्ता नेपाली नेतालाई आइतबार भारतका प्रधानमन्त्री नरेन्द्र मोदीले राजनीति केका लागि भन्ने गतिलो पाठ सिकाए ।
मोदीको भाषण सुनेर प्रधानमन्त्री सुशील कोइरालादेखि बाबुराम भट्टराईसम्म नतमस्तक देखिए । मोदीले भाषण गरिरहँदा नेपाल र भारत साँच्चिकै असल छिमेकी हुन् भन्ने प्रमाणित गरे । मोदीले आइतबार प्रधानमन्त्रीदेखि सभामुख र उच्च नेताहरुलाई भेटे । उनी हायात होटलदेखि सिंहदरबार हुँदै संविधानसभा भवनसम्म पुगे । यसबीच उनी नेपाली नागरिकमाझ पनि पुग्न भ्याए । संविधानसभा भवन जाने क्रममा उनी नागरिकसामु प्रस्तुत भएको दृश्यले सबैको ध्यान तान्यो । केही मिनेट नेपाली नागरिकमाझ बिताएका उनले आफ्नो सामाजिक सञ्जालमा राखेका तस्बीरमा उनीहरुलाई नै प्राथमिकता दिए ।
उनको फेसबुकको कभर फोटोमा होस् या ट्वीटरमा नेपाली नागरिकसँग भलाकुसारी गरेका तस्वीर सजाएका छन् । नेताहरुसँग भेटेका तस्बीर त छन् तर उनका केन्द्र नेपाली नागरिक नै देखिए । नेपाली नागरिकसँग भेटेपछि संविधानसभा भवनमा छिरेर गरेको भाषणबाट उनले कसैलाई निराश बनाएनन् । भाषणको शुरुमै उनले नेपाली भाषाको प्रयोग गरेर असल छिमेकीको चरित्र देखाउने प्रयास गरे ।
सुरक्षाकर्मीले सडकमा उभिन नदिँदा पनि नागरिक धैर्यपूर्वक कुरेर मोदीको एक झलकका लागि आतुर थिए । आफूप्रति नेपाली नागरिकको सम्मान देखेर मोदी आफैं गाडीबाट उत्रेर नेपाली नागरिकमाझ पुगे, अभिवादन गरे अनि भलाकुसारी गर्न पनि भ्याए । मोदीले बुद्ध नेपालमै जन्मेको बताए । गोरखाली फौजबिना आफ्नो देश सुरक्षित नहुने बताए । नेपालको बिजुलीले भारत उज्यालो बनाउन चाहेको बताए । पानी र बिजुली सित्तैमा होइन किनेर लाने भन्न भ्याए । भाषणका क्रममा सांसददेखि आम नागरिक पुलकित थिए ।
मोदीको भाषण सुनेर नाक खुम्च्याउने र चित्त दुखाउन कोही थिए भने ती कि त राजावादी थिए कि त उग्र जातीय नारा लगाउने र देशमा हिंसामार्फत राज गरिरहन चाहने थिए । मोदीले भाषण गरिरहँदा ‘राजा आऊ देश बचाऊ’ भन्ने दक्षिणपन्थीदेखि उग्रपन्थीहरुको अनुहार त हेर्न लायकको देखिन्थ्यो ।
शंका हटेको छैन
मोदीले नेपालीमा या हिन्दीमा बोल्ने क्रममा प्रयोग गरेका हरेक शब्दमा नेपाल र भारतबीच रहेका शंका चिर्न खर्चे । नेपाल र भारतबीच सम्भावना जति छन्, त्यति नै समस्या पनि । मोदीले आज दिएको भाषणमा भारत छिमेकी देशसँग ठूलो दाइ बनेर हैन साथीको व्यबहार गर्न चाहन्छ भन्ने सन्देश दिए । तर, के साँच्चिकै उसले नेपालसहित अन्य छिमेकी देशसँग साथीकै व्यबहार गरिरहेको छ त ? यसतर्फ पनि ध्यान दिने कि ? मोदीको भाषणजस्तै ब्यबहारमा मिठो छैन नेपाल-भारत सम्बन्ध । भारत हाम्रो पानी पधेँरोको छिमेकी हो । तर, अझै पनि शंकाको घर भने भत्किसकेको छैन ।
मेचीदेखि महाकालीसम्मको सीमास्तम्भ भत्केका छन् । नेपाली चेलीको अस्मिता खरिद विक्री केन्द्र भारतका ठूला सहर बनेका छन् । सुस्तादेखि कालापानीसम्म नेपाली भूमिमा भारतीय सेनाले परेड खेलेको वर्षौं भइसक्यो । भारतीय सीमावर्ती सहरमा जाने हाम्रा चेलीहरुले त्यहाँका सुरक्षकर्मीबाटै आफ्नो अस्मिता जोगाउन संघर्ष गर्नुपर्छ । मोदीको भाषण जति गुलियो र मिठो छ, त्यसको ठीक विपरित उनका सुरक्षाकर्मीले नेपालीमाथि गरेको ज्यादती साह्रै तीतो र मन अमिलो बनाउनेखालको छ ।
सन् १९५० देखियता भएका सन्धिसम्झौता अलपत्र छन् । हाम्रा नदी नालामाथि भएका सहमतिका कागजमा माकुराको जालो लागेको छ । पञ्चेश्वर बहुउद्देशीय परियोजनादेखि अन्य नदी नालामा भएका सहमतिको भारतले मात्रै अधिकतम फाइदा उठाएको अवस्था छ । मोदीले नदीनालाको पानी र बिजुली किनेरै लाने बताएपनि उसको ब्यबहार कस्तो हुन्छ, त्यो हेर्न मोदीको बाँकी कार्यकालबाट थाहा हुने छ ।
१७ वर्षपछि आएका भारतीय प्रधानमन्त्रीका रुपमा मोदीले जसरी आफ्नो भाषण व्यवहारबाट पनि नेपालीलाई निराश बनाउने छैनन् । नवलपरासीका जीतबहादुरलाई १० वर्षको उमेरबाट पालेर योग्य नागरिक बनाए । त्यसैगरी मोदीले नेपाल भारतबीचको सम्बन्धमा रहेका शंकाका घेरा मेटाउन
सक्नुपर्छ । मोदीले व्यवस्थापिका संसदमा दिएको भाषण व्यबहारमा लागू हुँदा हाम्रा चेली सीमामा जाँदा सुरक्षित हुनसक्नुपर्छ । हाम्रा दाजुभाइले मोदीकै देशमा रगत पसिना बगाएर ल्याएको दुई पैसा कमाई उनका सुरक्षाकर्मीले सीमामा लुट्न बन्द गर्नुपर्छ ।
मोदीकै देशका सुरक्षाकर्मीको उपस्थिति र उक्साहटमा भत्काइएका जंगे पिलरसहितका सीमास्तम्भ पुरानै अवस्थामा ल्याउने पहल मोदीबाहेक
अरुले कसले गर्ला ?
वीपीका पालासम्म नेपाली नेताले भारतीय नेतासँग सिधासिधा वार्ता गर्ने अवस्था अहिले छैन । अहिले एक सहसचिव स्तरको कर्मचारीको नेतृत्वमा रहेको साउथ ब्लकलाई नेपाल हेर्ने जिम्मा दिइएको छ । दुबै देश समान हैसियतका छिमेकी हुन् भने अब दुई देशबीचका हरेक समस्याको समाधान राजनीतिक तहमा हुन सक्नुपर्छ ।
नेपाली नेताले साउथ ब्लकका कर्मचारीसँग खुसामत गर्नुपर्ने बाध्यताको अन्त्य साँच्चिकै मोदीले गर्न सक्छन् । उनले आइतबार नेपाल आएर जगाएको आशाको दियो, उनैले जगाई रहन सक्नुपर्छ । यदि, अहिले जागेको आशाको दियो निभ्यो भने पुनः बाल्न अरु २० वर्ष कुर्नुपर्ने हुन्छ ।
साधारण नेपाली नागरिकको भारतलाई हेर्ने दृष्टि अझै सकारात्मक छैन । भाजपाका अन्य प्रभावशाली नेतालाई पाखा लगाउँदै प्रधानमन्त्री बनेका मोदीलाई विश्वले नै महत्व दिएर हेरिरहेको छ । धार्मिक स्वभावका मोदीले आइतबार व्यवस्थापिका संसदमा गरेका बाचा सोमबार पशुपतिनाथमा पुगेर पूरा गर्ने कसम खानेछन् ।
नेपाल नआउञ्जेल कट्टर हिन्दूवादी नेता भनिने मोदीले आइतबारको भाषणबाट ती सबै कुराको खण्डन गर्दै सबै धर्म र जातिका नेपालीको मन जित्न सफल भएको अवस्थामा अब उनको ब्यबहार हेर्न बाँकी छ ।
विश्वका हिन्दूहरुको आराध्यदेव पशुपतिमा दर्शन गरेर घर र्फकने मोदीले उनकै संयन्त्रबाट हेपिएका, अन्याय गरिएका नेपालीको स्वाभिमान फर्काउन सक्नुपर्छ । मोदीले केही जादुयी काम गर्नुपर्दैन, भोलिका दिनमा उनका संयन्त्रले नेपाल र नेपालीको आत्मसम्मानमा ठोस पुग्ने काम बन्द गराउन सके भने त्यही नै दुबै देशको असल सम्बन्धको सेतु बन्न सक्ने छ । नेपालसँगको सम्बन्ध सुधार्न मोदीले आइतबार गरेको भाषणलाई व्यवहारमा उतार्न सकेमा उनले अग्नीपरीक्षा उत्तीर्ण गरी दुबै देशको साझा व्यक्तित्व बन्नेछन् । नुनदेखि सुनसम्म, पानीदेखि बिजुलीसम्म, माइतीदेखि ससुरालीको सम्बन्ध रहेको भारतलाई अब कति शंका गर्ने ? कति गाली गर्ने ? एकपटक विश्वास गरी हेरौं न । गुजरातबाट शुरु भएको शिखरतर्फको उनको यात्रा सफल रहोस् । मोदी सफल रहुन्, शुभकामना ।

