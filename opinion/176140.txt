सुनकोशी त्रासदीको प्रत्यक्षदर्शी बन्दा
अग्नि सापकोटा
संयोगले पारिवारिक भेटघाटका लागि शुक्रबार म सिन्धुपाल्चोक गएको थिएँ । शनिबार सखारै राम्चे गाविसमा भीषण पहिरो गएको र सुनकोशी नदी नै थुनिएको जानकारी आयो । जानकारी पाएलगत्तै परिवारका केही सदस्य र जिल्ला पार्टीका जिम्मेवार पदाधिकारीसहित घटनास्थलतिर लागें । घटनास्थल मेरो गाउँबाट करिब १२ किलोमिटर टाढा पर्छ । गाउँबाट घटनास्थल जानेक्रममा पर्ने बलेफी, कोठे, खाडीचौर, लामोसाँघुलगायतका बजारमा बासिन्दा सन्त्रस्त भेटिए । उनीहरु सही सूचनाको अभावमा त्रस्त भएका थिए । हामी पनि अन्योलका बीच जोमिख मोलेर घटनास्थलतिर अघि बढ्यौं ।
शनिबार बिहान मांखा गाविसमा अवस्थित ड्यामसाइटमा पुग्दा सुनेको र कल्पना गरेकोभन्दा असाध्यै फरक दृश्य देखियो । पहाडै खसेर भौगोलिक उथलपुथल नै भएको थियो । अर्कोतिर त्रासदीपूर्ण वातावरण सिर्जना भएको थियो । एकातिर पहिरोले पारेको विपत्ति थियो भने अर्कोतिर सुनकोशी नदी थुनिँदा नदीभन्दा तल तटीय क्षेत्रमा बसेमा मानिसहरुमा उत्पन्न सन्त्रास थियो । घटनास्थलमा मर्नेहरुको हृदयविदारक स्थिति र घाइतेहरुको दर्दनाक चित्कारले निकै द्रबिभूत भइयो ।
भनिन्छ, कहिलेकाँही प्राकृतिक विपत्तिले सामाजिक अवस्था पनि बाहिर ल्याउँछ । यो भयावह घटना देखेपछि हाम्रो विपद व्यवस्थापनमा राज्यसंयन्त्रका विभिन्न निकायहरुकै बीच, राज्य र विभिन्न सामाजिक संघसंस्थाका बीच समन्वयको प्रष्ट अभाव देखियो । साथै यस्ता प्राकृतिक विपत्तिको पूर्वसचेतना, विपद्पछि गरिनुपर्ने उद्धार र राहतको कार्यमा जनतालाई जागरुक गराउने कुरामा ठूलो कमी रहेको पनि आभास भयो ।
राजधानी नजिकैको जिल्ला, दश, एघारवटा जिल्लालाई प्रत्यक्ष असर गर्ने र अन्तर्राष्ट्रिय रुपमा पनि प्रभाव पार्ने यस्तो विपदप्रति सरकारी स्तरबाट जुन तदरुकतामा काम हुनुपथ्र्यो, त्यो हुन सकेको देखिएन । यो एउटा घटनाले सरकारी कमजोरी र गैरजिम्मेवारीपन छताछुल्ल गरेको छ नै, सरकारको प्राथमिकता अरु नै रहेको पनि जनताले महसुस गरे । यस्तो प्रवृत्तिले राज्यसंयन्त्रप्रतिको विश्वास घटाउँदै लैजान्छन् । जनसमुदाय निराश हुँदै जान सक्छन् । त्यसो भए, राज्यप्रति आशा र भरोसा टुट्दै जान्छ ।
यो घटनाको सन्दर्भमा सरकारले कैयौं काम एकसाथ अघि बढाउन आवश्यक देखिन्छ । तत्कालका लागि पीडितको उद्धार र राहत, बेपत्ताहरुको खोजी, विस्थापितहरुको पुनस्र्थापनामा गम्भीर ध्यान दिइनुपर्छ । मध्यकालीन योजनामा चाहिँ विस्थापित भएका र धनसम्पत्ति क्षति भएका जनतालाई रोजगारी र वैकल्पिक ब्यवस्था गर्ने कार्यक्रम आवश्यक पर्छ । दीर्घकालीन रुपमा यस्ता करिडोरमा आउनसक्ने समस्याका बारेमा स्पष्ट योजना र कार्यक्रम बनाउनुपर्छ ।
यो प्राकृतिक विपत्तिबाट शिक्षा लिन सकियो भने आगामी दिनमा यस्ता प्राकृतिक विपत्तिका साथै त्यसबाट हुन सक्ने जनधनको क्षति न्युन गर्न सकिन्छ । कहिलेकाँही प्राकृतिक विपत्ति मानवीय क्षमता र ज्ञानभन्दा बाहिर हुन्छ । तर, यस्ता दुर्घटना आगामी दिनमा क्षति न्यून गर्नका लागि नकरात्मक अवसर पनि बन्छन् ।

