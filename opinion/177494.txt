चरीको शिकारमा एमालेको तीर
 मात्रिका पौडेल
गुण्डागर्दीको दुनियाँका एक कहलिएका पात्र दिनेश अधिकारी चरीको प्रहरीको गोली लागेर मृत्यु भएको घटनाले अनपेक्षित मोड लिएको छ । अपराधको दुनियाँमा नाम चलेका चरीलाई ‘मुठभेडमा सिध्याउँदा’ सबैतिरबाट वाहवाही पाउने अपेक्षा प्रहरी अधिकारीहरुको थियो होला । हुन पनि घटनाको समाचार आएलगत्तै आम मानिसले सामाजिक सञ्जालहरुमार्फत प्रहरी कारवाहीको प्रशंसा गरेका छन् ।
चरीको शव पोष्टमार्टमका लागि लगिएको शिक्षण अस्पतालमा उनका परिवार, आफन्त र प्रेमिका खुश्बु ओलीको आक्रोशबाहेक उनको मृत्युलाई आम मानिसले सहज रुपमा लिएको देखिन्थ्यो । तर, भोलिपल्टै घटनाले अर्को रुप लियो । विशेषतः धादिङका एमाले नेता कार्यकर्ताले चरीको मृत्युलाई सुनियोजित हत्या भन्दै नेतृत्वमाथि दबाव दिन थाले । यद्यपि गृहमन्त्री वामदेव गौतमले संसदमा जवाफ दिने क्रममा चरीको मृत्युलाई जवाफी कारवाही बताएका छन् ।
धादिङदेखि संसदसम्म
धादिङ जिल्लाका तीनवटै निर्वाचन क्षेत्रमा यसपटक एमालेका उम्मेदवारले जितेका थिए । त्यो जीतमा चरीको राम्रै योगदान थियो भनिन्छ । यसैले गर्दा चरीको मृत्युले एमालेका सभासद र त्यहाँको पार्टी पंक्तिलाई आक्रोशित बनाउनु स्वाभाविकै हो । उनीहरु हुल बाँधेरै पार्टी उपाध्यक्षसमेत रहेका गृहमन्त्रीलाई भेट्न मन्त्री निवास पुगे । गृहमन्त्री वामदेव गौतमले छानविनको आश्वासन दिएर पठाए ।
तर, त्यतिलेमात्र एमालेजनको चित्त बुझेन । धादिङका एमाले सभासदहरु राजेन्द्र पाण्डे, गंगालाल तुलाधर, गुरुप्रसाद बुर्लाकोटी र धनबहादुर घलेले चरीको सुनियोजित हत्या भएको भन्दै प्रहरी अधिकारीको निलम्बन र घटनाको छानविन मागे । नेपाल मजदूर किसान पार्टीका सभासद प्रेम सुवालले समेत उनीहरुलाई साथ दिए । नत्र संसद चल्न नदिने चेतावनीपछि सभामुख सुवास नेम्वाङले घटनाको सत्यतथ्य जानकारी गराउन गृहमन्त्रीलाई रुलिङ नै गर्नुपर्‍यो ।
एमाले किन बोल्यो ?
चरीको मृत्यु प्रकरण संसदमा पुगेपछि यो धादिङ्गे एमालेको मात्र सरोकार रहेन । नभन्दै बल्खु घेराउन गर्न पुगेका कार्यकर्तालाई शान्त पार्न अध्यक्ष केपी ओली आफैं अघि सरे । उनले चरीको सुनियोजित हत्या भएको र उनलाई बाहिरै मारेर भीमढुंगामा फालिएको सूचना आफूले पाएको भनेपछि एमाले पंक्ति थप उत्तेजित बन्यो । सत्तारुढ पार्टीको अध्यक्ष र पूर्वगृहमन्त्रीले बोलेपछि त्यसको अर्थ हुन्छ । ओलीले कुन अर्थमा बोलेका हुन्, उनैले जानुन् ।
एमालेका निवर्तमान अध्यक्ष झलनाथ खनालसहितका पदाधिकारी, केन्द्रीय नेता, सभासद र कार्यकर्ताहरुलाई वरिपरि राखेर ओलीले बोलेको कुरालाई गृह प्रशासन र प्रहरी प्रशासनले अवश्य पनि गम्भीर रुपमा लिएको हुनुपर्छ । अब चरी प्रकरणलाई एमालेले कसरी टुंग्याउछ ? यो प्रश्न अहिले ओली र वामदेवतिर तेर्सिएको छ । किनकि गृह प्रशासन एमालेकै नेतृत्वमा छ, त्यो पनि ओली निकटस्थ बामदेव गौतमकै कमाण्डमा । वामदेवले सदनमा जवाफ दिने क्रममा चरी जवाफी कारवाहीमा मारिएको स्वीकार गरेका छन् ।
एमालेको एण्टी करेन्ट ?
एमाले नेतृत्व अहिले ‘एण्टी करेन्ट’ बगेको प्रष्टै देखिन्छ । एमालेकै सिंगो पंक्ति समेत चरी शिकारीमा शोक मनाउन सहमत नभएका बेला उसले सिंगो मुलुक र जनताको भावना प्रतिनिधित्व गर्न सक्ने अवस्था छैन । देशको दोस्रो ठूलो दल र गृहप्रशासनको नेतृत्व गरेको सत्ता साझेदार शक्तिले ‘एण्टी करेन्ट’ जाँदा त्यसको परिणाम के हुन्छ भन्नेतिर अवश्य एमाले नेतृत्वले ध्यान दिएको हुनुपर्छ ।
एमालेले यसलाई कार्यकर्ताको आक्रोश मत्थर पार्ने, चरीका आफन्त तथा परिवारलाई सान्त्वना दिने र आफ्नो पार्टीको आश्रयमा रहेका चरी मार्गका युवाहरुलाई ढाडस दिने उद्देश्यलेमात्र यो प्रकरण उठाएको हो भने यही नै बढी भइसक्यो । यदि साँच्चिकै चरीको शिकारलाई उसले राजनीतिको आगोमा पोल्न लागेको हो भने यसले एमाले नेतृत्वमाथि थप संकट आइलाग्न सक्छ ।
छानबीन हुनुपर्छ
व्यक्तिको मृत्युमा प्रश्न उठेपछि त्यसको छानबीन हुनुपर्छ भन्नु अन्यथा होइन । चरीको मृत्युका बारे प्रश्न उठेपछि एमाले नेतृत्वले छानबीनको कुरा उठाउँदासम्म धेरै केही बिगि्रएको छैन । यदि एमाले नेताहरुले भनेजस्तै चरीलाई नियन्त्रणमा लिएर हत्या गरिएको हो भने अवश्य पनि त्यो गैरन्यायिक हत्या हुन्छ । नेपालको संविधानले गैरन्यायिक हत्यालाई दण्डनीय भन्छ । चरी हुन् कि ढुकुर हुन् गैरन्यायिक हत्या गर्न पाइँदैन ।
तर, एमालेकै नेतृत्वको गृह प्रशासन माताहतका प्रहरी अधिकारीले एमालेसँग जोडिएका चरीलाई नियन्त्रणमा लिएर हत्या गरे भन्ने कुरा कसैले पत्याउन सक्दैन । त्यसैले एमालेले छानबीनको कर्मकाण्डसम्म लगेर यो प्रकरणलाई थन्क्यायो भने एकातिर डन कर्ममा संलग्न अन्य व्यक्तिले आफ्नो आचरणमा सुधार गर्ने सबक सिक्ने छन् । होइन, एमालेले यसलाई प्रहरी कर्मचारीमाथि कारवाही गराएरमात्र टुंग्याउनेतर्फ लग्यो भने प्रहरी कर्मचारीमा उत्पन्न हुने प्रतिक्रियाको मापन अहिले नै गर्न हतार हुनेछ ।
एमाले र प्रहरीलाई पाठ
चरीको हत्या गरियो भन्ने एमाले, चरीका समर्थक र आफन्तका साथै ‘मार्नु चाहिँ हुदैनथियो’ भन्नेहरुले यो प्रकरणलाई सहज रुपमा छाड्दा प्रहरी स्वेच्छारी हुने हो कि भन्ने प्रश्न पनि उठाएका छन् । राम्रो नियतबाट उठाइने यस्ता प्रश्नको सम्बोधन प्रहरीले गर्नैपर्छ । चरीको हत्या वा मुठभेडमा मृत्यु जे भए पनि प्रहरीले यसलाई अपवाद बनाएर अपराध नियन्त्रणको विधि स्थापित गर्नुपर्छ ।
यो घटनाको छानविनसम्म हुने कुरालाई ठूलो मसला बनाइरहन पर्दैन । तर, यसलाई एमाले पार्टीले प्रतिष्ठाको विषय बनाउन थाल्यो भने सबैभन्दा घाटा राजनीतिक रुपमा उसैलाई हुनेछ ।


