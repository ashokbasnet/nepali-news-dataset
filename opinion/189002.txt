अब कारखानामा दलाली र माफियाको खेलोमेलो चल्दैन
महेश बस्नेत, उद्योगमन्त्री 
युवा संघको जुन स्थान बनाउनुभयो, त्यो स्थानमा उभिएर महेश बस्नेत उद्योग मन्त्री भइरहँदा तपाईहरुले यत्ति कुरा विश्वास गर्नोस्, नेकपा एमालेको शीरलाई गिराउने काम कहिल्यै गर्ने छैन ।
म कुनै आर्थिक लाभका काममा लाग्ने छैन । म नेपालको सम्वृद्धिमा टेवा पुग्छ भनेमात्रै विदेश जान्छु । नत्र मलाई समुद्र हेर्ने रहर छैन । युवा संघ नेपालमै काम गरेर मैले हेर्नुपर्ने हेरिसकेको छु । म सेवा, सुविधा, स्रोत र साधनतिर धेरै आकर्षित छैन । त्योखालको जीवन मेरा लागि धेरै आकर्षणको जीवन पनि हैन ।
म एउटा गरीब, सामान्य किसान मजदुरको परिवारबाट आएको हुनाले मलाई लोभ पनि छैन । मलाई हाइ स्ट्यान्डर्ड म्यान्टेन पनि गर्नु छैन ।
साथीहरुले मलाई सुझाव दिनुहुन्छ, अध्यक्षले लगाएको सर्ट यस्तो भयो, अध्यक्षले अस्ति एशिया प्यासिफिक मिटिङमा लगाएको ड्रेसै मिलेन, टोपीदेखि कोट केही पनि मिलेन भन्नुभो । मैले जे लाउँछु, त्यही नयाँ ड्रेस हुन्छ भन्दिएँ । टोपी लाएको थिएँ, कोट लाएको थिएँ, जिन्स पाइन्ट लगाएको थिएँ, नमिल्दो भयो रे । मैले भने यही एउटा नयाँ कुरा हुन्छ ।
तपाईहरुलाई म एउटा रोचक नयाँ प्रशंग सुनाउँछु । त्यो मन्त्री क्वार्टर एनसीसीएमले ठेक्कामा लिएर बनाएको रहेछ । मेरो अंकलचाँहि त्यो एनसीसीएमको त्यो मजदुर लैजाने पेटी ठेकेदार हुन्छ नि, मेरो अंकल त्यसको पेटी ठेकेदार हुनुहुँदोरहेछ । त्यो बनाउने क्रममा काकाले बुबालाई पनि त्यहाँ लानुभएको रे ।
हिजो बुबा र काकासँग म बसें । बुबा र काकाले के भन्नुभयो भने त्यो क्वार्टर त हामीले छोराका लागि बनाएको जस्तो भयो । म त्यो परिवारबाट, त्यो वर्गबाट आएको हुँ । यही भएर म एकदम लो प्रोफाइलमा बसेर काम गर्न सक्छु ।
मेरो बारेमा जे साथीहरुले भ्रम पाल्नुभएको छ, म ती मिडियाका साथीहरुलाई भन्छु, तपाईहरुले म जे हो, त्यही कुरा बाहिर लगिदिए हुन्छ ।
कतिपय नेपालका नेता साथीहरु, हामीले त शब्दै भनेका छौं, कलाकारिता बोकेका साथीहरुलाई जुन ढंगले मिडियाले कभर गरेको छ, उहाँहरुप्रति हाम्रो सहानुभूति छ । बधाइ छ । धन्यवाद छ । तर, कमसेकम महेश बस्नेतको बारेमा, युवा संघको बारेमा जे हो, त्यही कुरा गरिदिनोस् । हामी जे होइनौं, त्यो कुरा बाहिर नलगिदिनोस् । यत्ति कुरा म अपील गर्न चाहन्छु । मिडियाका साथीहरु यसमा विचार गर्नुहुन्छ भन्नेमा म विश्वस्त छु ।
मन्त्रालयसम्बन्धी डिटेल कुरा अहिले म तपाईहरुका सामु बोल्ने छैन । किनभने हिजो साढे ४ बजेमात्रै थाहा पाएँ, म उद्योग मन्त्री हुँदैछु भन्ने कुरा ।
हाम्रो पार्टी अध्यक्ष केपी कामरेडको एउटा अनौठो स्वाभाव छ ।  उहाँले मलानई फोन गरेर के भन्नुभयो भने एउटा महत्वपूर्ण विषयमा छलफल गर्नुपर्ने छ, आउनोस् । हामी त्यहाँ जाने तयारी गर्दैथियौं, पूर्वअध्यक्ष जेएन कामरेडको फोन आयो ।  ल बधाइ छ तपाईलाई भन्नुभयो । केको बधाइ कामरेड भनें मैले । तपाईलाई महत्वपूर्ण जिम्मेवारी दिइएको छ भन्नुभयो । मैले सोधें, के जिम्मेवारी कामरेड ? उहाँले तपाईलाई उद्योग मन्त्री बनाइयो भन्नुभयो ।
म बालकोट पुगें । पानी परेकाले ढीला पुगियो । मिडियामा आयुनभन्दा अगाडि नै तपाईलाई बधाइ दिऔं भनेर डाकेको, मिडियामा आइसकेपछि आउनुभयो, तपाईले समय मिस गर्नुभयो भन्नुभयो ।
यसबाट के हो भने समग्र युवा साथीहरु जो फिल्डमा खट्नुभएको छ, कुनै आकांक्षा नभई खट्नुभएको छ । कम्युनिष्ट आन्दोलनमा आकांक्षा राखेर खट्ने साथीहरुले केही पनि पाउँदैनन् । निश्वार्थ खट्ने साथीहरुले धेरै कुरा पाउँछन् ।
मैले कतिपय साथीहरुलाई अहिले पनि भेट्छु, एमाले सरकारमा भइरहेका बेला उहाँहरु कस्ता माग लिएर आउनुहुन्छ ? पहिले स्कुलका कुरा लिएर आउनुहुन्थ्यो, समाजका कुराहरु लिएर आउनुहुन्थ्यो । अहिले के लिएर आउनुहुन्छ ? मेरो फलानो मानिसलाई पुलिसमा सुरुवा गरिदिनुपर्‍यो । हाइटी पठाइदिनुपर्‍यो । यस्तो गरिदिनुपर्‍यो, उस्तो गरिदिनुपर्‍यो । अहिले एमालेको कार्यकर्ता पङ्तीले निजी कामबाहेक सामाजिक काम छाडिसक्यो । यो हाम्रा लागि निकै चुनौतीको विषय हो भन्ने मलाई लाग्छ ।
अब तपाई हामी युवा संघका कार्यकर्ताले व्यक्तिगत भन्दा सामाजिक काम लिएर आउनुपर्‍यो । हामीले कसैका लागि मन राखिदिनका लागि काम गर्न छाडिदिनोस् । हामीले दीर्घकालीनरुपमा काम गर्नुपर्छ ।
म साथीहरुलाई के भन्छु भने सामाजिक कामका विषयवस्तुहरु लिएर आउनोस् । राष्ट्रिय हितका कुराहरु लिएर आउनोस् ।
हाम्रा सम्भावनाहरु के हुन् ? अहिले पनि म दैलेखको एउटा प्रदर्शनी हेर्न गएँ, त्यहाँ आगो बलेको छ, हामी पूजा गरिराखेका छौं । त्यहाँ ग्यासको सम्भावना के छ ? फलामखानीको सम्भावना के छ ? तामाखानीको सम्भावना के छ ? त्यस्ताखालका सम्भावनाहरु के-के छन् र त्यसमा हामीले केके गर्न सकिन्छ, त्यस्ता विषयवस्तुहरु तपाईहरुले अब अध्ययन गर्नोस्, खोज गर्नोस् ।
म युवा संघको अध्यक्षको हैसियतले मन्त्री भइरहँदा तपाई हाम्रो लाभ के हो भने यो मन्त्रालय तपाईहरु मार्फत् यो मन्त्रालय सफल हुने छ र राज्यका संयन्त्रहरुलाई सहयोग गर्ने कमिटी पनि यही हो  । यो हाम्रा लागि लाभको विषय हो । यसमा तपाईहरुको भावनासँग एकाकार भएर तपाईहरुका योजना, तपाईहरुका भिजनहरुसँग एकाकार भएर अघि जान चाहन्छौं ।
आज हामी युवाहरुले सञ्चालन गर्ने उद्योगहरुलाई के कुरामा छुट दिन सक्छौं ?  हामीले रवि अभियान चलाएका छौं र फेरि पनि चलाउने सोचमा छौं । अब १६ देखि ४० वर्षसम्मका युवाहरु मिलेर बनेका कम्पनी र उद्योगहरुलाई हामीले के छुट दिन सक्छौं ? केके सुविधा दिन सक्छौं ? योबारेमा अब छलफल गर्नुपर्छ ।
आज महिला दिदी बहिनीहरुले गरेको कामको मूल्यांकन छैन । चुलो चौकोमा सीमित भएका महिला दिदी बहिनीहरुको कामको मूल्यांकन भएको छैन । महिलाहरुलाई उद्योगमा प्रवेश गराउनका निमित्त हामीले केके गर्न सक्छौं ? यस्ता धेरै विषयवस्तुहरु अहिले हामी अध्ययनको चरणमा छौं ।
हिजो मुलुकले लिएको आर्थिक उदारीकरणको नीतिका कारणले हाम्रा धेरै उद्योग धन्दाहरु बन्द छन् । धेरै कारखानाहरु बन्द छन् । ती कारखानाहरुलाई ब्युँताउन हामी के गर्न सक्छौं ? हिजो हामीले धेरै भाषण गर्‍यौं, अब हामी काम गर्ने ठाउँमा आइपुगेका छौं ।
हिजो भारतसँग भएको बिप्पा सम्झौताको हामीले बिरोध गर्‍यौं । हामी बिप्पा सम्झौताका विरोधी हैनौं । बिप्पा सम्झौतामा राखिएका शर्तहरु, जुन नेपालको हितको विरुद्धमा थिए, हामीले ती शर्तहरुका बारेमा विरोध गरेका थियौं । भोलि वैदेशिक लगानी कसरी हामीले राष्ट्रिय हितमा भित्र्याउन सक्छौं, यो कुरामा हामीले ध्यान दिनुपर्छ ।
हामीले उद्योग धन्दा कलकारखाना चलाइरहँदा कमिसनको जुन खेल छ, दलाली र माफियाको जुन खेलोमेलो छ, यो खेलोमेलो रोक्ने कुरामा उच्च छातीका साथ हामी अगाडि जान तयार हुनुपर्छ भन्ने मलाई लाग्छ ।
पोखरा विमानस्थल बनाउने कुरामा १४ अर्ब लाग्ने हामीले अध्ययन गर्‍यौं । ३१ अर्ब भन्दा बढीमा सम्झौता गरियो । त्यहाँ क्रान्तिकारी माओवादी कामरेडहरु सत्तामा रहँदा १७ अर्ब भन्दा बढी कमिशनको  खेल भयो । भोलि नेपालमा सञ्चालन हुने उद्योग धन्दामा वैदेशिक लगानी ल्याउने कुरा हामी डिटेलमा अध्ययन गर्दैछौं ।
(युवा संघको बैठकलार्इ संघका अध्यक्ष एवं मन्त्री बस्नेतले गरेको सम्बोधनको अंश)

