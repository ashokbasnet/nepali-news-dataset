अदालतको आदेश र डीआइजी बढुवा
संवैधानिक सर्वोच्चता भएको मुलुकमा अक्सर अदालतको  आदेश पालना हुनेगर्छ र हुनुपर्छ । त्यस्तो तब मात्रै हुन्छ जब प्रहरी प्रशासनले अदालतको आदेश कार्यान्वयनलाई आफ्नो दायित्व ठान्दछ l तर, जब मुलुकको प्रहरी संगठित रुपमै अदालतको आदेश तोडिने बहाना खोज्न थाल्छ तब अराजकताको अबस्था सिर्जना हुन्छ । जसको शक्ति उसको भक्तिको परम्पराको थालनी हुन्छ । केहि समयदेखि  सम्मानित अदालतको आदेश कार्यान्वयन गर्नमा प्रहरीको निष्कृयता चर्चाको विषय बनेका थिए । जस्तै कि हत्या जस्ता जघन्य अपराधमा अदालतले सजायँ तोकेका वालकृष्ण ढुङ्गेल जस्ता शक्ति निकटकाहरुलाई प्रहरीले पक्राउ गर्न नसकेको हैन नचाहेको हो । तर, यसलाई प्रहरीले नसकेको अर्थमा लिने गरिएको छ । उल्लेखित वाहेकका अन्य थुप्रै शक्ति केन्द्रले संरक्षण गरेका अपराधी निकट प्रहरी पुग्न नसकेको वा नचाहेको सुनिएकै हो तर त्यसमा प्रहरी संगठन सिधै नभएर राजनीतिक शक्तिसंगै जोडिएर आलोचित हुने गरेको छ । यद्धपि लोकसेवा आयोगले निर्धारित गरेको वरियतामा  आफू भन्दा कनिष्ठ ठहर भएका  डिआइजीहरु एआइजी हुँदा समेत आफूहरुलाई बढुवा नगरिएको भनेर चारजना डिआईजीहरुले दिएको मुद्दामा अदालतले दिएको आदेश कार्यान्वयन नगर्न कोशिस गरेर भने गृह मन्त्रालयका साथै प्रहरी संगठन समेत अदालतको मान मर्दनमा उत्रिन खोजेको देखियो ।
दुनियाँले बुझेकै छन् कि एआइजी बढुवामा कानुनको धज्जी उढाइएको थियो, लोकसेवाले तय गरेको वरियताले आफ्ना मान्छे छुटाउने भएपछि अनावश्यक दरवन्दी थपिएको थियो र त्यति मात्रै हैन ९ जनाको  बढुवा गर्दा तेह्र नम्वर  वरियतामा रहेकालाई बढुवा गरिएको थियो भने ८ र ९ नम्वर वरियताको डिआइजीहरुलाई छुटाइएको थियो । यस्तो धेरै बेथितिपूर्ण र अन्यायपूर्ण बढुवालाई अदालतले लाहाछाप लगाउने अपेक्षा आफैंमा वेतुक थियो । तेह्र नम्वर वारियताको डिआइजी बढुवा भैसकेको अवस्थामा त्यसभन्दा अगाडी रहेकालाई बढुवा गर्नु भन्ने आदेश सर्वोच्च अदालतले गर्यो जुन न्यायिक दृष्टिकोणले अत्यन्त जायज थियो । सायद आफूले लखेटेकाहरुले बढुवा पाए भन्ने इगोको कारण हुनुपर्छ तत्कालिन बढुवा समितिमा रहेका गृह सचिव अनि आइजीपी अदालतको आदेश कार्यान्वयन नगर्ने सोचमा रहेको खबर आएको छ ।
अदालतको आदेश उल्लङ्घन गर्न  अगाडि सारिएका मुख्य  तर्कहरु यस्ता छन् :
१. यसभदा पहिला पनि अदालतको आदेश उल्लङ्घन भएका छन् त्यसैले अहिले पनि केहि फरक पर्दैन
२. प्रहरी संगठनमा एआइजी त्यसै पनि ज्यादा भैसकेका छन् अब झन् थप्दा झन् भद्रगोल हुन्छ
३. अदालतले संगठनको आवश्यकता र मर्म नबुझेर संगठनलाई भार पर्ने हिसाबले निर्णय गरेकोले यसको पालना गर्न सकिदैन वा मिल्दैन
उल्लेखित सबै तर्कहरु राज्यका कुनै निकायको निम्ति शोभनीय तर्क हुनै सक्दैनन् । सर्बप्रथम प्रहरीले अदालतको आदेश पहिला पनि उल्लङ्घन हुने गरकै छन् अब आफूले गर्दा पनि  केहि फरक पर्दैन भन्ने मिल्दैन किनकी प्रहरी अदालतको आदेश पालना गराउन भूमिका निर्वाह गर्ने निकाय हो यसले अदालतको आदेश उल्लङ्घन गर्ने सोच समेत राख्ने परिकल्पना नै गरिएको हुदैन l दोश्रो, जहाँसम्म संगठनमा एआइजी ज्यादा भयो भन्ने भनाइ छ त्यो सत्य हो । तर, त्यसलाई कम गराउन आफूले लखेटेका तर अदालतले न्याय दिएकाहरुलाई हाजिर नगराएर हुदैन । यदि साचिक्कै अनावश्यक दरवन्दी घटाउने हो भने सबै तेह्रै एआइजी हाजिर भैसकेपश्चात आइजीपीले गृह मन्त्रालयमा प्रस्ताव पठाउनुपर्छ की संगठनमा अनावश्यक भार पार्ने एआइजी लगायत यति दरवन्दीहरु खारेज गरिदिनु भनेर तत्पश्चात चाहिने भन्दा ज्यादा रहेका सबैलाई अवकाश गरिदिंदा भैहाल्छ ।
त्यति मात्रै हैन यदी भनिएकै जस्तो तीनदेखि चार एआइजीपी संगठनको आवश्यकता थियो भने सरकारले एकै दिनमा  सातबाट बढाएर ९ जनाको दरवन्दी कायम गरेर बढुवा गर्दा आइजीले म अनावश्यक रुपमा थपिएको दरवन्दी कायम गर्दिन भन्ने अडान किन राख्न सकेकन् ? हिजो तत्कालिन गृहमन्त्री खुमबहादुर खड्काको प्रस्तावमा विशेष प्रहरीमा भर्ति भएका इन्स्पेक्टरलाई सिधै नेपाल प्रहरीमा ल्याउने सरकारी निर्णयको खिलाफमा उभिएर तत्कालिन आइजी अच्युतकृष्ण खरेलले आफ्नो अडान देखाउन सकेका थिए भने आज उपेन्द्र अर्यालले किन सक्दैन थिए ? आफूलाई मन परेका आउँदा जे पनि  ठिक मन नपरेका आउँदा बेठीक भन्न मिल्छ ? अदालतले संगठनको आवश्यकता र मर्म नबुझेर संगठनलाई भार पर्ने हिसाबले निर्णय गरेकोले यसको पालना गर्न सकिदैन वा मिल्दैन भन्ने तर्क त  झनै निन्दनीय छ । किनकी अदालतले  आदेश संविधान र कानुनको दायरामा रहेर न्यायीक सिद्धान्तलाई मध्यनजर गरेर दिने हो न की कसैको समस्या हेरेर, कसैको ईगोलाई ध्यानमा राखेर । यदी अदालतले वादी-प्रतिवादीको समस्या हेरेर फैसला गर्न थाल्यो भने त ज्यान मुद्दाका अभियुक्तलाई समेत जेल हाल्न नमिल्ने अवस्था बन्नसक्छ किनकी कसैको ज्यान मारेको अपराधीको पनि परिवार हुन्छ, बाल बच्चा हुन्छन् जसकाप्रति उसको जिम्मेवारी हुन्छ । यदि अदालतले अभियुक्तको बालबच्चा रहेछन् यसलाई थुन्दा तिनीहरुको विजोग हुने रहेछ भनेर उसलाई थुन्न नमिल्ने फैसला गर्छ र ? गर्दैन । किनकी आफूले गरेको गल्तिको परिणाम विचार गर्ने काम अदालतको हैन अपराधीको हुन्छ र त्यो सिद्धान्त बढुवामा गोलमाल गर्नेहरुलाई पनि लाग्छ । यदी संगठनको आवश्यकताको चिन्ता थियो भने लोकसेवाको वरियताको आधारमा  सात जना मात्रै बढुवा किन गरिएन ? किन एकाएक दुईवटा दरवन्दी थपेर ७ को साटो ९ जनाको बढुवा गरियो ? यस्ता थुप्रै प्रश्न छन् जसको उत्तर नेपाल प्रहरीका आइजी, गृह सचिवदेखि मन्त्रीसम्म कसैले दिनै सक्दैन । त्यही उत्तर दिन नसक्ने हुनालेनै अदालतको आदेशलाइ कार्यान्वयन नगर्ने र आफूलाई सत्य सावित गर्ने कोशिस  हुँदैछ भन्दा गलत हुदैन । सुने अनुसार अदालतको आदेशले बढुवा पाउने चार एआइजीहरुको डिआइजीपीमा असोज २१ गते पाँच बर्ष पदावधि पुग्ने र उनीहरु तत्पश्चात स्वतः घर  जाने हुनाले आदेश कार्यान्वयनको झन्झट नै नहुने तर्क समेत हुँदै छ रे । यो तर्क त झन् मुंगेरिलालको हसिन सपने भनेको जस्तै हुने पक्का छ । किनकी अदालतको आदेशमा प्रष्टै लेखिएको छ अरु ९ जना बढुवा भएकै मितिदेखि लागु हुनेगरी उनीहरुको बढुवा हुनुपर्छ भनेर । त्यसको मतलव उनीहरु अब डिआइजी हैन एआइजी  भैसकेको अवस्था हो । आफ्नो घमण्डको कारणले कसैले अदालतको उक्त आदेशको अवहेलना गर्न खोज्दा भोलि अदालतको मानहानी गरेको ठहर हुने सत्यलाई  नजर अन्दाज गर्न मिल्दैन ।
तसर्थ अब यो वा त्यो बहाना झिकेर अदालतको आदेशलाई लत्याउने कोशिसमा कानुनको रखवाला हुनुपर्ने गृह मन्त्रालय अनि नेपाल प्रहरी लाग्नु हुदैन । विगतमा आफूले गरेका गल्तिहरुको कारणले संगठनमा अनावश्यक दरवन्दी थपिएको सत्य मनन् गर्दै त्यस समस्याको दीर्घकालिन समाधान खोज्नु मात्रै वुद्धिमता हो । संगठनको आवश्यकता अनुसार नभएका र नरहेका तलदेखि माथिसम्मका दरवन्दी खारेजी गर्नु अत्यन्त आवश्यक छ तर त्यसो गर्नको निम्ति न्यायालयको आदेश उल्लङ्घन गर्ने गलत  परम्परा बसाल्नु हुदैन । साथसाथै प्रहरीमा तेह्र जना एआइजी मात्रै हैन अरु थुप्रै पदहरुमा अहिले भएजति संख्यामा दरवन्दी आवश्यक छैन भन्ने मनन हुनु अनिवार्य छ ।
(लेखक न्यूयोर्कमा रहेर सुरक्षा बिषय अध्ययन गरिरहेका छन्)

