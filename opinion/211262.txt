मोदीको भनाइ गलत छ, सार्कको काम छैन
मोहनविक्रम सिंह, महामन्त्री, नेकपा (मसाल)
भारतीय प्रधानमन्त्री मोदीले संविधानलाई सङ्ख्याका आधारमा होइन, सहमतिका आधारमा निर्माण गर्नुपर्छ भन्ने जुन विचार प्रकट गरेका छन्, त्यो गलत र अप्रजातान्त्रिक हो ।
उनको यसप्रकारको सोचाइले अल्पमतमा परेका एमाओवादीको नेतृत्वमा बनेको जातिवादी र मधेशवादी समेतको गठबन्धनको मतलाई प्रतिनिधित्व गर्दछ । मोदीको त्यस प्रकारको सोचाइले लोकतान्त्रिक प्रकारको संविधानको निर्माणमा बाधा हाल्नेछ ।
सार्कको काम छैन
काठमाडौँमा सार्कको अत्यधिक प्रचार भइरहेको छ । त्यो सम्मेलनको बेलामा गरिबी निवारण, विकास वा पर्यावरण रक्षासमेत विषयहरूमा विचार र निर्णय गर्ने कुरा भइरहेको छ । तर, आफ्नो स्थापनाकालदेखि नै सार्कका विभिन्न देशहरूको सार्वभौमिकता, राष्ट्रियता र राष्ट्रिय हितमा विभिन्न प्रकारले आँच पुग्ने काम भइरहेको छ ।
राष्ट्रसङ्घको मध्यस्थता र भारत समेतको सहमतिका आधारमा काश्मिरका जनतालाई जनमत सङ्ग्रहद्वारा आफ्नो फैसला गर्ने अधिकार दिइएको थियो । त्यही प्रश्नमा भारत र पाकिस्तान बीचमा कैयौँ युद्ध भए । तैपनि काश्मिरका जनताले त्यो अधिकार प्राप्त गर्न सकेका छैनन् ।
सिक्किममाथि भारतको कब्जामाथि पनि सार्कले कुनै भूमिका खेल्न सकेको छैन । भूटानमा भारतको कठपुतली सरकार बनेको छ । भूटानस्थित नेपालीहरूको समस्या अहिलेसम्म हल हुन सकेको छैन । त्यस सिलसिलामा नेपालको उदाहरण पनि विशेष रूपले उल्लेखनीय छ ।
नेपालमाथि भारतीय विस्तारवादी नीति लगातार नयाँनयाँ रूपमा अगाडि बढिरहेको छ । भारतबाट ठूलो सङ्ख्यामा भारतीयहरू नेपालमा प्रवेश गरिरहेका छन् र नेपाल सरकारका गलत नीतिहरूका कारणले उनीहरूलाई ठूलो पैमानामा नेपालको नागरिकता दिन काम भइरहेको छ । त्यसरी नेपाल सिक्किम बन्ने खतरा बढिरहेको छ ।
नेपालका नदीहरूमा भारतको एकाधिकार कायम हुँदै गइरहेको छ । मोदी सरकार आएपछि पनि त्यो विस्तारवादी प्रक्रिया तीव्र रूपले बढ्दै गएको छ । अपर कर्णाली, विद्युत व्यापार सम्झौता, अरूण तेस्रोसम्बन्धी सम्झौता आदि त्यसका उदाहरणहरू हुन् । अपर कर्णालीको पी.डी.ए.लाई दुईतिहाई बहुमतले अनुमोदन गर्नु नपर्ने सर्वोच्चको फैसलाले नेपालका प्राकृतिक वा जलस्रोतसम्बन्धी राष्ट्रघाती सन्धिहरू गर्नका लागि सरकारालाई ढोका खुला गरिदिएको छ । देशभित्र भारतको चौतर्फी हस्तक्षेप बढ्दै गइरहेको छ र सरकारले लगातार भारतपरस्त नीति अपनाउँदै गएको छ ।
उपरोक्त विभिन्न प्रश्नहरूबारे सार्कले कुनै स्पष्ट नीति अपनाउन वा भूमिका खेल्न नसकेका यी केही उदाहरणहरूबाट यो क्षेत्रको हितमा सार्कले कुनै सकारात्मक भूमिका खेल्न नसक्ने कुरा प्रष्ट भएको छ ।
एमाओवादी र मधेसवादीको नियत
संविधानको निर्माणमा एमाओवादी र त्यसको नेतृत्वमा बनेको जातिवादी र मधेशवादीहरूको गठबन्धनद्वारा लगातार नयाँ प्रकारले अवरोध पैदा गर्ने काम भइरहेको छ । केही दिन पहिले एमाओवादी मतदान नगराउने शर्तमा सबै प्रस्तावहरूलाई संविधानसभामा लैजान सहमत भएको थियो ।
प्रथमतः त्यो मतदान नगराउने शर्त नै आपत्तिजनक थियो । पछि एमाओवादी त्यो सहमतिबाट पनि पछाडि हट्यो । अब उनीहरूले उनीहरूका जातिवादी र क्षेत्रीयतावादी अवधारणा अनुसार संविधानको निर्माण नगरेमा वा बहुमतका आधारमा संविधानको निर्माण गरेमा देशव्यापी सङ्घर्ष गर्ने घोषणा गरेका छन् । उनीहरूको त्यस प्रकारको नीति वा कार्यप्रणालीका कारणले लोकतान्त्रिक संविधानको निर्माण, गणतन्त्रलाई संस्थागत गर्ने कार्य वा देशको सम्पूर्ण भविष्यमा गम्भीर आँच पुग्ने सम्भावना रहने छ ।
वास्तवमा एमाओवादीले आफ्नो त्यस प्रकारको नीति र कार्यप्रणालीले देशलाई गम्भीर दुर्घटनातिर घचेट्ने काम गर्दैछ । त्यो अवस्थामा उनीहरूको त्यसप्रकारको नीतिको संविधानसभाभित्र र बाहिर पनि सशक्त सामना गरेपछि मात्र लोकतान्त्रिक संविधानको निर्माण गर्नु वा गणतन्त्रलाई संस्थागत गर्नु सम्भव हुनेछ ।
वैद्य माओवादीको विभाजनबारे
नेकपा-माओवादी औपचारिकरूपले नै विभाजित भएको छ । त्यसले संविधानसभा, लोकतान्त्रिक संविधानको निर्माण, लोकतान्त्रिक गणतन्त्रका विरुद्ध तथा जातिवादका पक्षमा लिएको नीतिलाई हाम्रो पार्टीले गलत मान्दै त्यसको विरोध गर्दै आएको थियो । हामीले उनीहरूको सैद्धान्तिक र रणनीतिक अडान तथा राष्ट्रियताका पक्षमा लिएको नीतिलाई सही मान्दै समर्थन गर्दै आएका थियौँ । तर वर्ग-सङ्घर्षको सट्टा जातिवादमा जोड दिने तथा संविधान सभा, संविधान र गणतन्त्र समेतको विरोध गर्ने नीति अवश्य पनि सही थिएन ।
अर्कातिर, समग्ररूपमा उनीहरूको जातिवादको समर्थन तथा संविधानको निर्माण समेतको विरोध गर्ने नीतिबाट देशको वामपन्थी र प्रजातान्त्रिक आन्दोलनमा धेरै नै नोक्सान पुगेको थियो । अहिले उनीहरूबाट अलग भएको समूहले संस्थागत पक्षले वर्गसङ्घर्षको उपेक्षा गरेको आलोचना गरेको छ । तर, त्यस प्रकारको आलोचना गर्ने बेलामा अहिलेसम्म माओवादीले अपनाउँदै आएको जातिवादको नीतिलाई कायम नै राख्दछन् वा परिवर्तन गर्दछन् ? त्यो पछि थाहा हुनेछ ।
संविधानसभा वा संविधानको निर्माणको विरोध गर्ने नीतिले ०६२-६३ को आन्दोलनका उपलब्धिहरूमाथि कुठाराघात गर्ने छ । त्यो नीतिले अहिले एमाओवादीको संविधानको निर्माणमा पैदा गरेका अन्यौल र अनिश्चयताको स्थितिलाई नै बल पुर्‍याउनेछ । समग्ररूपले त्यो नीतिले प्रतिगमन वा पुनरुत्थानवादी शक्तिहरूलाई नै बल पुर्‍याउनेछ । सैद्धान्तिक र रणनीतिक रूपमा सशस्त्र सङ्घर्षमा जोड दिने नीति सही छ । तर अहिलेको विशिष्ट वस्तुगत परिस्थितिमा त्यो “वामपन्थी” लफ्फाजी वा उग्र”वामपन्थी” गल्ति हुनेछ र समग्र रूपमा त्यसले क्रान्तिकारी र प्रजातान्त्रिक आन्दोलनमा क्षति नै पुराउने छ ।
यदि उनीहरूले पहिले एमाओवादी वा माओवादीले अपनाएका गलत नीतिहरूका विरुद्ध सही सैद्धान्तिक प्रकारले सङ्घर्ष गरेर माक्र्सवादी-लेनिनवादी सिद्धान्त अपनाएमा पार्टीको पुनसर्ंरचना गरेमा वा सही कार्यदिशा अपनाएरमा त्यसले कम्युनिष्ट आन्दोलनमा सकारात्मक योगदान दिन सक्नेछ ।
जनसार्क र पर्यावरणबारे
सार्क सम्मेलनको पूर्वबेलामा भू तथा पर्यावरण संरक्षण अभियान, नेपालकोतर्फबाट जनसार्क सम्मेलन आयोजना भएको छ । त्यो सम्मेलन मुख्य रूपले पर्यावरणको रक्षाको प्रश्नसित सम्बन्धित छ । पर्यावरण अहिले सम्पूर्ण विश्वको र त्यसका साथै नेपालको पनि गम्भीर समस्या बनेको छ ।
यस सन्दर्भमा हामीले सम्बन्धित सबै पक्षहरूको दुईवटा कुराहरू प्रति ध्यान आकषिर्त गर्न चाहन्छौँ : प्रथम, पर्यावरणको संरक्षणका लागि सबै राजनीतिक दल, सङ्घसंस्था वा आम जनताले एकतावद्ध भएर त्यो कार्यलाई अगाडि बढाउने प्रयत्न गर्नुपर्दछ । द्वितीय, पर्यावरणको रक्षाको प्रश्न अनिवार्य रूपले राजनीतिक व्यवस्थासित जोडिएको छ ।
त्यसकारण पर्यावरणको रक्षाको आन्दोलनलाई अन्तर्राष्ट्रिय स्तरमा साम्राज्यवादका विरुद्ध र राष्ट्रिय स्तरमा वर्तमान व्यवस्थामा आमूल परिवर्तन गर्ने आन्दोलनसित जोडेर अगाडि आउनुपर्ने आवश्यकता छ । त्यसरी मात्र वास्तविक अर्थमा पर्यावरणको रक्षा हुन सक्नेछ ।
भैरहवाको आर्थिक क्षेत्रबारे आपत्ति
भैरहवामा देशको पहिलो विशेष आर्थिक क्षेत्रको औपचारिक रूपले उद्घाटन भएको छ । जस्तो कि पहिले अनुमान गरिएको थियो, त्यो विशेष क्षेत्रभित्र विदेशी पूँजीलाई बढी सुविधा दिने तथा मजदुरहरूलाई हडतालसमेतका प्रजातान्त्रिक अधिकारहरूबाट बञ्चित गरिने छ ।
त्यसरी त्यो विशेष क्षेत्र देशको राष्ट्रिय हित, स्वतन्त्र अर्थतन्त्र तथा मजदुरहरूको हितका पनि विरुद्ध हुनेछ । त्यसैले त्यो विशेष आर्थिक क्षेत्रको हामी कडा शब्दमा विरोध गर्दै सरकारको त्यस प्रकारको नीतिका विरुद्ध राष्ट्रिय रूपमा आन्दोलन उठाउनुपर्ने आवश्यकतामा जोड दिन्छौं ।
एकातिर, अपर कणर्ालीबारे राष्ट्रघाती सम्झौता र अर्कातिर विशेष आर्थिक क्षेत्र जस्ता नीतिहरूबाट वर्तमान सरकार देशको सार्वभौमिकता, राष्ट्रियता वा राष्ट्रिय हितबारे अत्यन्त गैरजिम्मेवार भएको कुरा नै देखिन्छ ।
जनताको उच्चस्तरको जागरुकता, आन्दोलन वा जनदवावले नै त्यस प्रकारका राष्ट्रघाती नीतिहरूलाई रोक्न सकिने छ र रोक्नुपर्दछ ।
(सिंहद्वारा जारी प्रेस विज्ञप्तिको सम्पादित अंश)

