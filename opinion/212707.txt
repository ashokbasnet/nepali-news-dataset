मधेसमा सीके राउत भर्सेज रामचन्द्र झा
 –गोपाल किराती, एमाओवादी नेता 
एकीकृत राष्ट्रिय मोर्चाको सर्लाही, महोत्तरी, धनुषा र सिरहाका जिल्ला भेलाहरु गरियो । भैरहवामा अवध राज्यका तीन जिल्लाको राज्यभेला गरियो ।
मैले ती सबै भेलामा बोलेको मुख्य कुरा के थियो भने पहाडिया अहंकारवादी शासकद्वारा एकात्मक सामन्ती राजतन्त्रको कारणले  मधेसीमाथि दमन उत्पीडन भयो । त्यो इतिहासको अपराध हो । त्यो इतिहासको अपराधबाट छुटकारा पाउनका लागि आसन्न मधेस आन्दोलनमा सहिद बन्ने पूरै मानसिक तयारी गरेर म उपस्थित छु ।
मधेस भूमिमा सहिद हुने मैले सौभाग्य प्राप्त गरें भने पहाडिया प्रगतिशील जनता र मधेसका प्रगतिशील जनताका वीचमा सैयौं वर्ष लामो एकता पैदा हुनेछ र हाम्रो देशको राष्ट्रिय एकता गर्ने र छ विकास प्रगति पनि बनाउने छ ।
मधेसको स्थानीय तहमा पुगेर अध्ययन गरेको मैले यसैपटक हो । मधेसी बहुल क्षेत्रमा कम जाने गरिएको थियो । यसपालि मैले देख्ोका मधेसमा चारवटा समस्याहरु बडो गम्भीर छन् ।
एउटा बोक्सी प्रथाको गम्भीर अन्धविश्वास रहेछ । यसले समाजलाई असाध्यै पिरोलेको छ ।
दोस्रो, दाइजो प्रथा असाध्यै खतरनाक छ ।
तेस्रो, दलित र उच्चजाति वीचको अन्तरविरोध अत्यन्तै खतरनाक छ ।
चौथो, अहिले पनि १०/२० विघा जमिन भएका मान्छेले ३० /४० परिवारलाई बँधुवा मजदुर बनाएको स्थिति देखियो । ती जमिन्दारले उनीहरुलाई मैले भनेको ठाउँमा भोट दिनु, नभए तिम्रो उठिबास गराइन्छ भनेर धम्क्याउँदारहेछन् । सैयौं परिवारहरु त्यस्ता रहेछन् ।
यी चारवटा समस्याहरु बडो गम्भीर देखिए । यसको अन्त्य गर्नका लागि राज्यको पुनसंरचना न्यायोचित ढंगले गर्नुपर्छ । र, आन्तरिक हिसाबले मधेसी समाजका बुद्धिजीवी, युवा र नागरिक समाजले यी चारवटा समस्या समाधान गर्न कस्सिएर लाग्नुपर्छ ।
यी चारवटा समस्या समाधान नगरिकन मधेस स्वायत्त प्रदेश राजनीतिक समाधानमात्रै हुनेछ । तर, सामाजिक, आर्थिक र साँस्कृतिक समस्या समाधान नगर्ने हो भने बेल पाक्यो, हर्ष न विस्मातको स्थिति त्यहाँ पाइयो ।
यो जीवनप्रति मलाई गर्व छैन
मुख्यतः म मर्ने भनेरै जनयुद्धमा हिँडेको थिएँ । किराती मुक्ति आन्दोलनका लागि हतियार उठाउँदा मर्नेचाँहि कहाँ थियो भन्दाखेरि किराती आन्दोलन असफलताको श्रृंखलाले भरिएको छ । त्यसो हुनाले म चाहिँ बाँच्छु भन्ने मलाई लाग्दैनथ्यो । मुख्यतः म सहिद बन्छु, दोस्रोमा बाँच्न पनि सकिन्छ भन्ने मेरो बुझाइ थियो । तर, संयोगले बाँचेर आइयो ।
अहिले सहिद परिवार र सहिदहरुको सपना पूरा गर्न नसकेको नेपाल हामीले नयाँ बनाउँछौं, वर्गीय, जातीय, लैंगिक अन्तरविरोध हामी समाप्त गर्छौं भनेर जुन संकल्प गरिएको थियो, त्यो पूरा गर्न नसकेकोमा कसरी पूरा गर्न सकिएला त भन्ने ठूलो चिन्ताले गर्दा जो बाँचेर आइयो, यो जीवनप्रति मलाई गर्व छैन ।
जन्मले पहाडिया भइयो । त्यसो हुनाले मधेसी जनतामाथिको जो इतिहासको अपराध हो, त्यसमा म पनि संलग्न छु । त्यो अपराधबाट छुटकारा पाउन मैले मधेसीको हितमा लड्नैपर्छ । त्यसैले म मधेसमा आएको छु भनेर भनें ।
मधेस स्वायत्त जनसरकार बनाउनुपर्छ
यो २२ दल लगायतको आन्दोलनमा ठाउँमा एउटा विश्वास पैदा गरेको छ । नेताहरु फिल्डमा गएर अन्तरक्रिया गर्न भ्याउनुहुन्न । मैलेचाँहि राष्ट्रिय मोर्चाको तर्फबाट विषयवस्तु राखेर भनें, अब के गर्ने ?
माघ ८ गते जनपक्षीय संविधान आउनुपर्छ, त्यो त सबैले भन्ने कुरा भयो । आएन भने के गर्ने ? मधेस स्वायत्त जनसरकार घोषणा गर्ने अनि अगाडि बढ्ने  ।
यसो भनेपछि अहिले मधेसका साथीहरुमा विश्वास पैदा भएको छ । थुप्रै साथीहरु विभिन्न पार्टीबाट एमाओवादीमा प्रवेश गर्दैछन् । कोही त प्रवेशै गरिहाले ।
भर्खरै अध्यक्ष प्रचण्डको उपस्थितिमा ठूलो संख्या एमाओवादीमा प्रवेश गर्ने कार्यक्रम भयो । र, यो विश्वास जगाइएको छ ।
सीके राउत र रामचन्द्र झा
सीके राउतबारे मधेसका केही युवाहरुमा प्रभाव सुनियो । तर, एमाओवादीका बरिष्ठ नेता रामचन्द्र झाले असाध्यै स्पष्ट ढंगले दृढतापूर्वक सीके राउतको सोच र गतिविधिको खण्डन गर्नुभयो । यस सम्बन्धमा उहाँ एउटा लेख पनि लेख्दै हुनुहुन्छ ।
झाले भन्नुभयो कि हामी मधेसीहरु नेपाली हौं । गोपाल वंशी महिषपाल बंशी सबै मधेसी थिए । हाम्रा पूर्खाहरुले स्थापना गरेको नेपाल हो । गाई गोठालो गर्दै जाँदा उपत्यकामा पुगे । गौचरन राम्रो देखियो । त्यहाँ बसोबास गरे भनेर ने मुनिसँग जोड्दै रामचन्द्रजीले भन्नुभयो ।
हामीले हाम्रो पूर्खाले बनाएको नेपाललाई छुटाउनुपर्ने, टुक्राउनुपर्ने भन्ने सीके राउतको कुरा गलत हो, कसैले हामी छुट्टै हो भन्छ भने  उसले इतिहास बुझेको छैन भनेर उहाँले खण्डन गर्नुभयो ।
अब मधेसमा नेपालको राष्ट्रिय एकताबारे बुझ्ने दृष्टिकोण चाँहि रामचन्द्र झाको दृष्टिकोण हो ।
मधेसमा नेताहरु नगएर समस्या भएको रहेछ । हामी खाली काठमाडौं ताक्ने भइयो । हामी माओवादी कार्यकर्तामा शिघ्र प्राप्ति र शिघ्र विजयको अपेक्षाको संस्कार बन्यो । त्यो सम्बोधन हुन नसकेपछि नेताहरुलाई गाली गर्ने र रिसाएर बस्ने भयो । गंगटा र माकुराजस्तो हुन खोजियो । तर, फिल्डमा गएपछि विषयवस्तु स्पष्ट गराउन सकिँदोरहेछ । त्यसपछि जनतामा विश्वास बढ्छ ।

