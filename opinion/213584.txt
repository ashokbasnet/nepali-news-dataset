‘गोरी’लाई कसरी थाहा भो, गढीमाईले रगत पिउँदिनन् ?
श्याम नेपाल (पूर्वडीआइजी)
बारा जिल्लाको गढीमाईमा दिइने पशुवली भारतका आर्य समाजी नेता स्वामी अग्निवेशले स्थलगत भ्रमण गरी रोक्ने प्रयास गरे । देश विदेशबाटै यसरी रोक्ने प्रयास गरिँदा युरोपेली प्रतिनिधिहरुको पनि चासो देखियो । सर्वत्र पशुवली रोक्ने प्रयास हुँदा यो पंक्तिकार पनि शाकाहारी भएकाले खुसी नै भयो । तर, यो कुरामा केही विश्लेषण गर्नुपर्ने देखिएको छ ।
श्याम नेपाल
भारतबाट पूर्वसांसद स्वामी अग्निवेशले नेपालमा आएर यस प्रकारले चिन्ता व्यक्त किन गरिरहनुपर्‍यो होला ? भारतमा पनि धेरै ठाउँमा वली दिइरहिएको छ । त्यहाँ गएर कुनै नेपालीले वली रोक्नुपर्छ भनेको देखिँदैन ।
अर्काे कुरा, एकजना गोरो रङ्गकी महिलाले अंग्रेजी भाषामा देवीले रगत खान्नन् भन्दै पशुवलीको विरोध गरेको टिभीबाट देखियो । यसमा विचार गर्नुपर्ने कुरा के छ भने ती महिलालाई हाम्री देवीले केके खान्छिन् र के खाँदिनन् भन्ने कुरा उनलाई के थाहा ? हिन्दु देवीले खाने कुराको मेन्यूबारे युरोपकी महिलालाई के जानकारी ? के सरोकार ? देवीले खानेकुराको बारेमा उनले नेपालीलाई सिकाउन खोज्नु आफैमा हास्यास्पद छ ।
साँच्चै नै देवी छन् वा छैनन् ? यो आफैमा सन्देहास्पद कुरा हो । यदि देवी छन् भने रगत खान्नन् भन्नुको मतलब के हो ? यो उनको वैज्ञानिक अभिव्यक्ति हो या मनगणन्ते ?
जे होस् वली प्रथाबारे यो पंक्तिकार पनि रोकिनु पर्दछ भन्ने कुरामा नै उभिएको छ । तर, गढीमाई अथवा नेपालका अन्य देवीस्थानमा मात्र होइन, बागबजार अथवा कलङ्की बजारका खसीबोका पनि काटिनु हुँदैन भनेर यसको आवाज कतैबाट आएन । नेपालमा धेरै ठाउँमा बोका, खसी, कुखुरा, राँगा तथा अरु पशुहरु मांसाहार प्रयोजनका लागि बेच्न राखिएका छन् । तर, देवीपूजामा बलीको मात्रै विरोध गर्नु भनेको साच्चै नै देवीले खान्नन् भनेर स्वच्छ पूजाको परिकल्पना गरिएको हो त ? के देवी उपासनाबाट सिद्ध प्राप्त भइसकेका व्यक्तिहरुबाट आएको अभिव्यक्ति हो यो ? होइन ।
भारतमा धेरैवटा पशु बधशाला छन् । नेपालको राष्ट्रिय जनावर गाईको हत्या भारतका ठाउँ ठाउँमा गरिन्छ । यहाँसम्म कि कुनै कुनै ठाउँमा त नरवली पनि हुने भनेर शंका गरिन्छ । तसर्थ सबैभन्दा पहिले त्यतापट्टि ध्यान नदिई स्वामी अग्निवेशले भारतबाट गढीमाईसम्म कष्ट पाउनुभयो । यसलाई नेपालीहरुले पशुको मायाले मात्र आउनुभएको मान्दैनन् । या देवीको शुद्धता मात्रैका लागि आउनुभएको मानिँदैन । यसमा राजनीतिक छनक तथा भारतीय अहम पनाको भूमिका देखिन्छ ।

जहाँसम्म पश्चिमी मुलुकबाट पशुको अधिकार खोज्दै आउनुभएकाहरुको प्रश्न छ, त्यो एउटा हस्तक्षेपको रुपमा लिन सकिन्छ । पश्चिमी मुलुकमा पशु वधशाला भएजस्तै यसलाई पनि एउटा वधशालामात्र सोचे पुग्नेमा उहाँहरुले देवीले रगत खान्नन् भन्नु कतिको भरपर्दाे कुरा हो ? यसमा पश्चिमीहरुले पशुको माया गरेको हो भने एकदमै स्वागत गर्नुपर्ने विषय छ । देवी भगवतीको पूजा पद्दतिबारे चासो राखिएको हो र उहाँहरुलाई विषयवस्तुको ज्ञान छ भने त्यो पनि स्वागत योग्य नै छ । तर, यदि पशुको माया पनि हैन र देवीको पूजा पद्दतिको जानकारी पनि छैन र खाली नेपालीहरुको चली आएको संस्कृति र परम्परामाथि प्रहार गर्न मात्रै खोजिएको हो भने हामी नेपालीले असाध्यै चनाखो हुनुपर्दछ ।
बुझौं कि हामीमाथि केही अप्रीय हुँदैछ । यसका लागि नेपाल र भारतको संस्कृति समान भएकाले नेपाल र भारतको समान समस्या माथि समान रुची लिई स्वामी अग्निवेशसित सहकार्य गर्दै अगाडि बढ्न सकिन्छ ।
स्वामी अग्निवेश
तर, पश्चिममा मुलुकहरुको चासोबारे उहाँहरुले यसलाई एउटा पशु बधशाला सम्झेर चित्त बुझाए हुन्छ । बरु स्वास्थलाई प्रतिकूल प्रभाव पार्दछ भने मासु नखाने कुरामा सल्लाह दिँदा हुन्छ । पशु बली दिँदा खेर गएको रगतबारे चिन्ता गरेको हो भने त्यो पनि ठिकै होला । देवी भगवतीको उत्पत्ति र दैनिकीबारे उहाँहरुलाई वैज्ञानिकी ज्ञान छ भने त्यसको अध्यापन हामी नेपालीलाई गराउँदा पनि हुन्छ । तर, माथिका कुरा केही पनि नभई देवीले रगत खान्नन् मात्रै भनेर अल्पज्ञानबाट कुरा गर्नुहुन्छ भने हामी नेपालीले देवीले रगत खान्छिन् भन्नैपर्ने हुन्छ । कारण के भने हामी नेपालीले त्यसबेला हाम्रो संस्कृतिमाथि आक्रमण गरेको सम्झनुपर्दछ ।
यदि पश्चिमी प्रतिनिधिहरुले पशुको माया गरेका हुन् भने बागबजारको खसी बजार, कलङ्की तथा अन्य ठाउँहरुका पशु बजारको पनि विरोध गर्नुपर्दछ । अझ त्यो भन्दा पशुलाई रेटेर तडपाएर मारेकातिर पनि ध्यान दिए हुन्छ । उनीहरु गाईको मासु किन खान्छन् ? देवीका बारेमा बताउनेहरुले त्यता पनि ध्यान दिए हुन्छ ।
अझ पश्चिमी मूलुकमा देखिएका वधशालामा हुने पशुबध रोकिनु पर्छ । अन्न भन्दा पशुमाथि आहारको निर्भर रहनुपर्ने सभ्यता माथि सुधार आउनुपर्छ । शिकारीहरुले जंगलमा शिकार खेलेको पनि विरोध गरिनुपर्दछ । विश्वको सबै ठाउँमा मांसाहार गर्ने र पशुचाँही आहारका लागि मात्र हो, दूध दहीका लागि हैन भन्ने भावनामा परिवर्तन ल्याउनुपर्छ ।
वास्तवमा मांसाहार स्वाथ्यका लागि धेरै हानिकारक हो । मूर्तिमा पशुको वली दिनु भनेको खासै केही वैज्ञानिक तथ्य छैन । तर, पश्चिमी मुलुकको आक्रमण गढीमाईमाथि मात्रै भयो । तसर्थ यो हाम्रो आस्था र परम्परामाथिको आक्रमण पनि हो ।
हिन्दुराष्ट्र नेपाललाई एकाएक परिवर्तन गर्दा नेपालीहरुको पहिचानमाथि नै धावा बोलिएको हुँदा अब आएर ससाना परम्परामाथि पनि डोजर लगाउन गढीमाईबाट शुरु गरिएको हो भन्ने यस पंक्तिकारको ठहर छ । अंहिसाका पुजारी हामीले यस कुरालाई भलिभाँती बुझेका छाैं ।
बरु आध्यात्मिक क्षेत्रमा शून्यवादी पश्चिमीहरुले आध्यात्मिक चेतनातिर ध्यान दिन जरुरी छ । र, सम्पूर्ण नेपालीहरु आफ्नो संस्कृति र परम्परामाथि हमला बोलिएकोमा सचेत हुन आवश्यक छ । गढीमाईमा काटिने पशुहरुको चिन्ता गरेकोमा बनावटी पाराको औपचारिकताका लागि उनीहरुलाई धन्यवादसम्म दिन सकिन्छ ।

