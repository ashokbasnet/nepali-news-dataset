किरातचाहिँ एकल, कोशी कसरी बहुपहिचान ?
श्रीप्रसाद जबेगु, सभासद
दुई तिहाइ बहुमतको दम्भ देखाउनेहरु आफूलाई लोकतन्त्रको ठेकेदारको रुपमा प्रस्तुत गर्छन् । तर, २ सय ४० बर्षसम्म बहिष्कृत र तिरस्कृत समुदायलाई अधिकार र पहिचान दिउँभन्दा अंश गुमेको जस्तो ठान्छन् । ऋण पाउँदा जेठो सन्तान जन्मेजस्तो, त्यो ऋण तिर्नुपर्दा कान्छो सन्तान मरेजस्तो भनेझैं भोट लिनेबेलामा हर्षले गदगद हुने र बहु पहिचान दिन्छौं भन्ने तर अधिकार दिनुपर्दा प्रलय भएको ठान्ने प्रवृति नै संविधान निर्माणको गतिरोध हो ।
राज्य पुनःसंरचना तथा शक्तिको बाँडफाँड समिति र राज्य पुनःसंरचना उच्चस्तरीय आयोगले प्रस्ताव गरेका प्रदेश र नामहरुलाई पनि तिनले एकल पहिचान भएको ठान्छन् ।
जस्तै, किरात र कोशी भन्ने दुबै शब्द महाभारत कालमा नै अस्तित्वमा देखापरेका हुन् । तर, कोशी शब्दचाहिँ बहुपहिचान हुने र किरात शब्दचाहिँ कसरी एकल पहिचान भो ? दुईतिहाइवालाहरुको यो बुझाइकै कारणले संविधान लेखिन सकेको छैन ।
वास्तवमा बोट एउटा र फल अर्को हुन सक्दैन । हाम्रो देश बहुजाति, बहुभाषा, बहुधर्म, बहुसंस्कृति र बहुवर्गको विशेषता भएको मुलुक हो । यो विशेषता बोकेको मुलुकको मातहतमा राज्यपुनर्संरचना भएर बन्ने प्रत्येक प्रदेशहरु स्वतः बहुपहिचानमा आधारित हुने कुरामा द्वीविधा छैन ।
जहाँसम्म लिम्बुवान, किरात, मगरात, मधेश, नेवा, थारुवान, तमुवान र ताम्बासालिङ्ग जस्ता नामाङ्गकनको सवाल छ, यी नामहरु त हाम्रो देशको शासकहरुको अस्तित्व देखा पर्नुभन्दा अगाडि नै स्वतः स्थापित भएर ऐतिहासिक पृष्ठभूमि बनिसकेका नामहरु हुन् । त्यसैले यी नामका प्रदेशहरुलाई कसरी कुनै एकजातिको नाममा आधारित एकल पहिचानका राज्य भन्न मिल्छ ? यो त यसक्षेत्रमा बसोवास गर्ने आम नेपालीको ऐतिहासिक पृष्ठभूमि बोकेको साझा पहिचानमा आधारित प्रदेश नै हो भन्ने कुरामा दुईमत नहुनु पर्ने हो ।
यी नामका प्रदेशहरु पहिचानका ५ र सामथ्र्यका ४ आधारमा नै निर्माण हुने भएकाले एकल र बहुको विवादमा अल्झिरहनुपर्ने अवस्था आउँदैन । तर, आज विडम्बनाको कुरा, यही कारणले संविधान निर्माण प्रकृया नै अनिश्चित हुन पुगेको छ ।
मूलःत आफ्नो स्थापनाकालदेखि नै बहिस्करणमा पारिएका समुदायको अधिकार र पहिचानप्रति अनुदार पहिचानविरोधी दुई तिहाइवालाहरुले यसरी ऐतिहासिक पृष्ठभूमिका आधारमा प्रस्ताव गरिएका राज्यका नामहरुलाई साम्प्रदायिक र जातिवादी देख्नु उच्चहिन्दु अहंकारवादी ब्राहृमणवादको चश्मा शिवाय अरु केही होइन ।
यथास्थितिवादीहरुले पहिचान र अधिकारको असली पक्षपाती दल लगायत आदिवासी जनजाति, महिला, मधेसी, दलित र मुस्लिम समुदायलाई देश विखण्डनको आरोप लगाएर गोयबल्स शैलीमा प्रचार गरिनाले सर्वसाधारणलाई पूरै दिग्भ्रमित पार्न सफल भए । संविधानसभा-२ को चुनावमा समेत यसको असर यतिसम्म देखापर्‍यो कि जसले गर्दा अहिले पहिचानको मुद्दा नै धरापमा परेको छ । यसरी पहिचानको अपव्याख्या गरेर १४ अञ्चललाई ७ अञ्चल वा ५ विकास क्षेत्रलाई ७ वटा बनाउने हर्कतमा छन् ।
संघीयताको मर्म र भावनालाई पूरै कुल्चेर प्रशासनिक हेरफेरलाई नै संघीयताको नाममा जनतामाथि जबरजस्त लाद्ने कुटिल षडयन्त्रमा छन् । यदि यही अडानलाई पहिचान र अधिकार विरोधी दलहरुले कायम राख्ने नै हो भने माघ ८ त के, अरु जुनसुकै समयमा पनि संविधान बन्दैन ।
मार्शल ल नै लगाएर जारी गराउँछन् भने त्यो एक सेकेण्ड पनि टिक्दैन । किनभने १२ बुँदे समझदारी, विस्तृत शान्ति सम्झौता र अन्तरिम संविधानभन्दा पछाडि फर्किने अधिकार दुईतिहाइको त के, सिङ्गो संविधानसभालाई पनि छैन ।
त्यसकारण दुईतिहाइको फूर्ती नलगाई बाह्रबुँदे समझदारीदेखि यताका सहयात्री राजनीतिक दलहरुबीच संघीयता, निर्वाचन प्रणाली, शासकीय स्वरुप र न्यायप्रणाली जस्ता विषयमा सहमति कायम गरेर जान सकेको खण्डमा अझै तोकिएको समयमै संविधान निर्माण हुन सक्दछ । ठूला दलहरुमा यो चेत आओस् ।
तत्कालीन नेकपा माओवादीले ०५१ सालको राष्ट्रिय सम्मेलनबाट कम्युनिष्ट पार्टीभित्र जातीय/क्षेत्रीय नीति पारित गर्‍यो । जनयुद्ध हाँक्ने सोचका साथ यो निर्णय गरेको थियो । अन्ततः यो नेपालको अग्रगामी रुपान्तरणको एकमात्र ऐतिहासिक कोशेढुङ्गा र युग परिवर्तनको प्रमुख एजेण्डा सावित भयो ।
कालान्तरमा ठूलो त्याग र वलिदानका बीचबाट थुप्रै रगत बगिसकेपछि नेपालको धर्तीमा विशिष्ट र मौलिक रुपले यो एजेण्डा स्थापित भएको कुरा सत्य हो । त्यसैको बलमा यो एजेण्डाले जनयुद्धदेखि हालसम्ममा जनजागरणको दृष्टिकोणले शत प्रतिशत प्रभाव जमाएको छ । मुलुककै सर्वोच्च निकाय पहिलो र दोस्रो संविधानसभामा समेत यो विचारले सशक्त भूमिका खेलिरहेको छ ।
तर, यथास्थितिवादी र प्रतिगमनकै नयाँ अवतारका रुपमा उदाइरहेका साम्यवादी भनिएका शक्तिहरुका कारण आदिवासी जनजाति, महिला, मधेसी, दलित र मुस्लिम समुदायलाई नीति-निर्माण तहमा समावेश नगराउने भयानक षडयन्त्रहरु हुँदैछन् ।
यतिसम्म कि, अन्तरिम संविधानले व्यवस्था गरेको भन्दा पछि फर्केर निर्वाचन प्रणालीमा समानुपातिकको सट्टा प्रत्यक्ष निर्वाचनकै पक्षमा अड्डी कस्नु यसको ज्वलन्त उदाहरण हो । सारतः यो अडान ०४७ सालको संविधानलाई नै पुनः ब्युँताउने कुचेष्टा शिवाय अरु के हुन सक्छ ?
सदियौंदेखि राज्यद्वारा बहिस्करणमा पारिएका समुदायको अधिकार र पहिचानलाई स्थापित गर्नुभन्दा पहिले उत्पीडनका प्रकृतिलाई खुट्याउनु अनिवार्य थियो, जुन कार्यको सम्पादन संविधानसभा-१ अन्तर्गत राज्यपुनर्सरचना तथा शक्तिको बाँडफाँड समितिले जातीयता/समुदायगत, भाषिक, साँस्कृतिक, भौगोलिक/ क्षेत्रगत र ऐतिहासिक निरन्तरता जस्ता पहिचानका पाँच आधार साथै आर्थिक अन्तरसम्बन्ध र सामथ्र्य, पूर्वाधार बिकासको सम्भावना, प्राकृतिक श्रोत र साधनको उपलब्धता साथै प्रशासनिक सुगमता जस्ता सामाथ्र्यका चार आधारलाई सिद्धान्तका रुपमा स्थापित गर्‍यो ।
यी सिद्धान्त विपरीत राज्यको पुनर्सरचना सम्भव छैन र बहिस्करणमा परेका उत्पीडित जाति, वर्ग, क्षेत्र र लिङ्गको मुक्ति पनि यसरी मात्र हल हुन्छ ।
यिनै आधारहरुमा सबै सहमत भएर पनि आज संविधान निर्माणका बेला अनायासै केवल दुई तिहाइको मातले यथास्थितिवादीहरु आफ्नो घोषणापत्र भन्दा पनि तल झरेर ९ बुँदेभित्र सात प्रदेशको प्रस्ताव गरिरहेको देख्दा लाग्छ, अब फेरि देशले एकपटक मुठभेडको सामना गर्नुपर्ने हो कि ? अर्थात आदिवासी जनजाति, महिला, मधेसी, दलित र मुस्लिम समुदायले आˆनो अधिकार र पहिचानका लागि फेरि रगत बगाउनुपर्ने हो कि ?
हाम्रो देशमा यतिखेर संविधानका नाममा एकथान संविधानमात्रै प्राप्त गर्ने अवस्थामा छैन । बरु हजारौं बर्षदेखि शोषणमा रहेका मजदुर किसानका साथै विविध प्रकृतिले उत्पीडनमा परेका समुदायको अधिकार र पहिचानसहितको संविधान मुलुकले पाउने हो कि होइन भन्नेमा केन्द्रित छ र रहनुपर्दछ ।
आदिवासी-जनजाति, महिला, मधेसी, दलित र मुस्लिम समुदायलाई राज्यको मूलप्रवाहमा ल्याउन २ सय ४० वर्षसम्मका शासकहरु कहिल्यै सकारात्मक देखिएनन् ।
सर्वसाधारणको अविभावक हुनुुपर्नेमा शासकहरु नै उत्पीडित समुदायप्रति उदासीन हुनु भनेको यस सम्बन्धी उनीहरुले नीति बनाउनु नखोज्नु हो । जब नीति नै बन्दैन, तब अरुसँग प्रतिस्पर्धा गरेर अगाडि आउन नसक्नेहरु स्वतः राज्यबाट बहिस्करणमा पर्दछन् ।
नेपाल एकीकरणको इतिहासदेखि आजसम्म हाम्रो देशका सर्वसाधारण नागरिकहरु कहिल्यै यो दशाबाट मुक्त हुन सकेनन् । सबैखाले उत्पीडनमा परेका वर्ग र समुदायको अधिकारका लागि लड्ने साम्यवादी सिद्धान्तमा प्रतिवद्ध कम्युनिष्टहरुमा समेत लामो कालसम्म यही धङधङीले प्रभाव जमाइरहृयो ।
एक हदले नेपाली कम्युनिष्ट आन्दोलनको इतिहासमा जातीय तथा क्षेत्रीय मुक्ति आन्दोलनलाई सर्वहारा वर्गीय मुक्ति आन्दोलनभित्र समायोजन गर्ने अवधारणा कसैले ल्याउनै सकेन वा त्यो अवधारणा कहिल्यै आएन । यदाकदा देखिन खोजे पनि ज्यादै कमजोर अवस्थामा भएकाले नीति निर्माण तहमा कहिल्यै प्रभाव पार्न नसकेको तीतो यथार्थ अझै कायमै छ ।
(एमाओवादी सभासद जबेगु पाँचथर निवासी हुन्)

