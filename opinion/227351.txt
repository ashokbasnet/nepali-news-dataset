भत्ता फिर्ता गर भन्नु सभासदको अपमान
डा. बाबुराम भट्टराई
संवैधानिक-राजनीतिक संवाद तथा सहमति समितिले प्रस्तुत गरेको प्रतिवेदनमाथि यस गरिमामय संविधानसभामा झण्डै एक महिना गहन छलफल भएको छ । यस सभामा उपस्थित अधिकांश माननीय सदस्यहरुले, मेरो विचारमा झण्डै दुई तिहाई (चार सय आसपास), आफ्ना धारणा व्यक्त गर्नुभएको छ । उहाँहरुले जुन महत्वपूर्ण भनाइ राख्नुभएको छ, त्यसलाई ग्रहण गर्ने, उचित महत्व दिने प्रतिवद्धता व्यक्त गर्न चाहन्छु ।

फाइल फोटो
निश्चितरुपमा यस संविधानसभामा हामी विभिन्न विचारधाराको प्रतिनिधित्व गर्ने दलहरुको प्रतिनिधिको रुपमा उपस्थित छौं । ३१ वटा दलहरु र दुई जना स्वतन्त्र सभासदसहित फरक-फरक दृष्टिकोण राख्ने दलका प्रतिनिधिहरुले बोल्ने क्रममा एउटै विचार आउँछ भन्ने कुरा हुँदैन । बहुदलीय लोकतन्त्रको सुन्दरता, विशेषता भनेकै त्यही हो । त्यसैले यहाँ विविध विचार आउनुलाई हामीले अन्यथा मान्नु हुँदैन ।
खासगरी संवैधानिक-राजनीतिक संवाद तथा सहमति समिति र सभापतिको रुपमा मप्रति कतिपय माननीय सदस्यहरुले थोरै आलोचना, सुझाव दिनुभएको छ । त्यसलाई मैले सहृदयताका साथ ग्रहण गर्न चाहन्छु । संवाद समितिको भूमिकाप्रति पनि प्रश्नहरु उठ्ने गरेका छन् । त्यसलाई पनि मैले अन्यथा लिने गरेको छैन । मैले के मात्रै स्मरण गराउन चाहन्छु भने समितिको नाम नै संवैधानिक-राजनीतिक संवाद तथा सहमति समिति राखिनुको अर्थ नै यसको काम, कार्यक्षेत्र भनेको संवादमार्फत सहमति निर्माण गर्ने नै हो । सहमति निर्माण गर्नुभन्दा बाहेक अरु अधिकार/कार्यक्षेत्र यसलाई प्राप्त छैन ।
यस समितिमा सबै दलका प्रमुख नेताहरु हुनुहुन्छ । त्यसैले उहाँहरुले नै सहमति निर्माणमा प्रमुख भूमिका खेल्ने हो । सभापति, सभाध्यक्षजस्ता पदहरुले सहजकारी भूमिका निर्वाह गर्ने मात्रै हो । व्यक्तिको रुपमा हाम्रा पनि रायहरु हुन सक्छन्, कुनै पार्टीमा आवद्ध भएका नाताले हाम्रा पनि केही प्रतिवद्धताहरु हुन सक्छन् तर सभापति/सभाध्यक्षको रुपमा हाम्रो कुनै पनि आफ्नो विचार हुँदैन । हामीले निर्वाह गर्ने भूमिका भनेको संयोजनकारी, सहजकर्ताको भूमिका नै हो ।
यस अर्थमा सम्वाद समितिको तर्फबाट हामीले जुन भूमिका निर्वाह गर्नुपर्ने हो, दिइएको निश्चित समयभित्र सहमति निर्माण गर्न सकेनौं । त्यस अर्थमा त्यस समितिको प्रमुखको हैतियतमा मैले नैतिक जिम्मेवारी त लिनै पर्छ । तर, सम्माननीय अध्यक्षमार्फत म के आग्रह गर्न चाहन्छु भने सबै दलका प्रमुखहरु रहेको समिति भएको हुनाले यस समितिले सहमति निर्माण गर्न नसक्नुमा सभापति एक्लैको कति भूमिका हुन्छ यस गरिमामय सदनले नै निक्र्यौल गर्नेछ भन्ने विश्वास लिएको छु ।
फेरि पनि सभापतिको नाताले मैले आफ्नो हिस्साको जिम्मेवारी लिनै पर्छ । मेरो आफ्नो व्यक्तिगत प्रतिवद्धता पनि के हो भने लामो समयदेखि नेपालमा संविधानसभाको निम्ति जुन संघर्ष भयो र त्यसको उत्कर्षको रुपमा माओवादी जनयुद्ध भयो, पछि मधेस आन्दोलन, जनजाति आन्दोलनलगायत थुप्रै आन्दोलन भए र हजारौंको बलिदान भयो ।
यी सबै आन्दोलनका केन्द्रमा संविधानसभामार्फत अग्रगामी संविधान बनाउने नै प्रमुख नारा थियो । त्यसमा अग्रपंक्तिमा रहेर उभिने अवसर मलाई प्राप्त भएको नाताले पनि म संविधानसभाबाट छिटो भन्दा छिटो अग्रगामी संविधान बन्नुपर्छ र यो देशको गत ६०/७० वर्षदेखिको समस्याको समाधान हुनुपर्छ भन्ने मान्यता राख्ने व्यक्ति हुँ ।
त्यसैले मैले नियतवश नै सहमति नजुटाउने, यसलाई आलटाल गर्ने कार्य गरेको छु भन्ने कुरा इतिहासले प्रमाणित गर्दैन भन्ने मलाई विश्वास छ । म फेरि के आग्रह गर्न चाहन्छु भने यस समितिले आफ्नो तर्फबाट सहमतिको प्रयत्न गरेकै हो र आवश्यक जिम्मेवारी पाएमा फेरि पनि गर्नेछ । यस निम्ति माननीय सदस्यहरुबाट जुन विचारहरु, आलोचनाहरु, सुझावहरु प्राप्त भएका छन् त्यसलाई ग्रहण गरेर अगाडि बढ्ने विश्वास दिलाउन चाहन्छु ।
संविधानसभामा छलफलको क्रममा विविध विचारहरु आएका छन् । सबै माननीय सदस्यहरुका भनाइलाई मैले जवाफ दिइराख्नु आवश्यक छ जस्तो मलाई लाग्दैन । म एकमुष्टरुपमा नै ती कुराहरु राख्ने प्रयत्न गर्छु ।
मैले धेरै कुराहरु भन्नु पनि आवश्यक ठानेको छैन । खालि के मात्रै भने हामी सबै राजनीतिक दलहरुले र माननीय सदस्यहरुले यो दोस्रो संविधानसभाको पहिलो बैठक बसेको एकवर्षभित्र संविधान निर्माण गरिसक्ने प्रतिवद्धता गरेका हुन् । त्यस अर्थमा माघ ८ नजिक आउँदैछ, माघ ८ गतेभित्र संविधान बन्छ कि बन्दैन भन्ने प्रश्न एउटा अहम् प्रश्न बनेर आएको छ । जनमानसमा पनि ठूलो तरंग आएको छ ।
राजनीतिक दलहरुका अगाडि पनि एउटा ठूलो नैतिक प्रश्न उठेको छ । फेरि पनि एकचोटि हामी आफैंले प्रतिवद्धता गरेको समय पालना गर्न सक्छौं कि सक्दैनौं भन्ने प्रश्न निकै पेचिलोरुपमा अगाडि आएको छ । हामीले संविधानसभाबाट एकवर्ष भित्रै संविधान दिन्छौं भनेकै हो । यसमा सबै दलहरुको, सबै माननीय सदस्यहरुको प्रतिवद्धता हो, यसलाई अन्यथा ठान्नुपर्ने कुनै पनि अवस्था छैन । तर, राजनीति भनेको अंकगणित जस्तो नभएर विजगणितजस्तो हुन्छ । यसका थुप्रै ‘भेरिएबल’हरु हुन्छन्, बहुआयामहरु हुन्छन् त्यसैले सिधा-सिधा रेखामा अगाडि जाँदैन राजनीति । र, हामीले एकवर्षभित्र संविधान दिन्छौं भन्ने जुन प्रतिवद्धता गरेका थियौं, पहिलो संविधानसभाको चार वर्षको अनुभवको आधारमा जनताको विश्वास लिनको निम्ति त्यो भनेका थियौं ।
सबै दलहरुको त्यो प्रतिवद्धता हो त्यसैले त्यो माघ ८ को सीमालाई हामीले कायम राख्न प्रयत्न गर्नै पर्छ । तैपनि त्यसको शर्त के थियो भने, मैले स्मरण मात्रै गराउन खोजेको, एकवर्षभित्र संविधान पनि बनाउने हो र साथसाथै जनतालाई अग्रगामी संविधान पनि दिने हो । यो देशका जनताले जे विषयलाई उठाएर, जुन आफ्ना हक-अधिकार प्राप्तीका निम्ति संघर्ष गरे ती अधिकारलाई सुरक्षित गर्ने ढंगको संविधान पनि दिने भनेको हो । जस्तो पायो त्यस्तो संविधान दिने भनिएको होइन ।
एकवर्षभित्र दिने भनेको पनि हो, माघ ८ को समयसीमा पनि हो, त्यसको साथसाथै यो देशका उत्पीडित वर्ग, जाति, क्षेत्र, लिङ्ग, समुदायका हक-अधिकार सुनिश्चित हुनेगरी संविधान बनाउने पनि भनेको हो । त्यसैले एउटा पाटोलाई छोडेर एउटामात्रै समातियो भने पनि सही अर्थ लाग्दैन ।
हामीलाई संविधान बनाउनमा केही जटीलता पर्छ त्यो स्वाभाविक हो । किनकि हामीलाई थाहा छ हाम्रो समाज विभिन्न जाति, क्षेत्र, लिङ्ग, समुदायमा विभाजित छ र सबैका आ-आफ्ना फरक-फरक दृष्टिकोणहरु छन् । कतिपय मानिसहरुले अमुक दलले अमुक नेताले गर्न सकेन भनेर आरोप-प्रत्यारोप गर्ने प्रचलन छ, तर म यहाँ के निवेदन गर्न चाहन्छु भने हामीले एक-अर्कालाई आरोप-प्रत्यारोप गरेर कोही पनि उम्कन सक्ने अवस्था छैन । हो हाम्रा फरक-फरक धारणाहरु छन्, मान्यताहरु छन्, विश्वदृष्टिकोणहरु छन्, त्यसमा हामी बाँधिएका पनि छौं तर हाम्रो व्यक्तिगत नियत खराब छ भन्ने लाग्दैन । नियत खराब भएको कारणले होइन हाम्रा दृष्टिकोणहरु, मान्यताहरु, प्रतिवद्धताहरु फरक-फरक भएका हुनाले ती टकराएका हुन् । यो समाज जहाँ यतिधेरै विविधताहरु छन्, वर्गीय, जातीय, क्षेत्रीय, लैंगिक विभाजन छ, हामीले सबैले एउटा खास पक्षको प्रतिनिधित्व गरिराखेका छौं ।
हामी सबै सबैको प्रतिनिधि बन्न सक्दैनौं । आमरुपमा भन्दा त राजनीतिक दलले सबैको प्रतिनिधित्व, सबै वर्ग, सबै जाति, सबै क्षेत्रको प्रतिनिधित्व गर्छ भनिन्छ । तर, त्यस्तो हुँदैन । यथार्थमा के हुन्छ भने सबै राजनीतिक दलले र प्रत्येक व्यक्तिले प्रमुखरुपमा कसै न कसैको प्रतिनिधित्व गर्छ, सहायकरुपमा अरुको प्रतिनिधित्व गर्छ । जब वर्गविभाजित समाज छ भने सम्बन्धित दलले एउटा निश्चित वर्गको प्रमुख प्रतिनिधित्व गर्छ र सहायक प्रतिनिधित्व गर्छ । त्यस्तै नै उत्पीडित वर्ग, क्षेत्र, जातिका हकमा पनि एउटाले प्रमुख प्रतिनिधित्व गर्छ भने अरुले सहायक प्रतिनिधित्व गर्छ । त्यो कारणले पनि हाम्रो स्वार्थहरु, हाम्रा दृष्टिकोणहरुको अन्तरको कारणले ती टकराएर नै सहमति निर्माण हुन ढिलाइ भइराखेको हो ।
हामीले मिडिया हेर्दा के पाउँछौं भने – नेताहरुले गर्न सकेनन् । अहिले नै मिडिया आतंकजस्तो के देखिराखेको छ भने, सबै माननीय सदस्यहरुलाई अवगत होला, व्यक्ति-व्यक्तिका एसएमएस पनि आउँछ । तपाईंले संविधान दिने कि नदिने, सक्नुहुन्न भने तपाईंले भत्ता फिर्ता गर्ने कि नगर्ने भन्नेजस्ता अलि अपमानजनक ढंगले पनि एसएमएसहरु आउने गरेका पनि छन् । तर, त्यो चाहिँ सामान्य ज्ञान नभएका व्यक्तिहरुबाट अलि आवेगात्मक ढंगले आएको हो भन्ने मलाई लाग्छ ।
हामीले बुझ्नुपर्ने कुरा के हो भने यहाँ प्रश्न कसैले चाहेर नचाहेर भन्ने मात्रै होइन । हामी सबैका निश्चित मान्यताहरु छन्, प्रतिवद्धताहरु छन्, विभिन्न वर्गका स्वार्थहरु छन् । कसैले, कुनै पनि राजनीतिक दलले, तपाईं-हामीले छोड्न मिल्छ जस्तो लाग्दैन त्यसैले त्यो टकराएको हो ।
हामीले गर्न खोजेको भनेको त्यसबीचको संयोजन हो । त्यो गर्ने क्रममा केही त्रुटीहरु भएका छन् भने त्यसलाई सच्याउनुपर्छ । मेरो आशय के हो भने – एक-अर्कालाई आरोप-प्रत्यारोप गरेर होइन, हाम्रा दृष्टिकोण, वर्गीय स्वार्थहरु टकराएको कारणले मात्रै यो जटीलता आएको छ र त्यसको समायोजन गर्नको निम्ति ध्यान दिनुपर्छ । त्यसैले हामीले एकवर्षभित्र सहमति गर्न सकेनौं भनेर हिनताबोध गर्ने, निराश हुने, पलायन हुने होइन कि हामीले यसबाट पाठ सिकेर जुन विभिन्न वर्ग, शक्तिहरु टकराइराखेका छन् भने तीनको बीचको साझा विन्दु के हुन सक्छ त्यो खोज्नेतिर हामीले ध्यान दिनुपर्‍यो ।
हाम्रोमा भनाइ पनि छ – भोकाएकाले डाँडावारि खाउँ भन्छ, अघाएकाले डाँडापारि खाउँ भन्छ । हाम्रो समाजमा पुरानो राज्यसत्ता, समाज-व्यवस्थाबाट फाइदा उठाउँदै आएको वर्ग, शक्ति छ त्यसले यो परिवर्तनको एजेण्डालाई अलि पर धकेलौं, अलि ढीलो गरौं भन्छ, परिवर्तन भए पनि थोरै परिवर्तन होस् भन्छ । जो उत्पीडनमा परेको छ, उत्पीडित वर्ग, जाति, क्षेत्र, महिला, दलित, जनजाति, मुस्लिमलगायतका जुन समुदाय छ उसले छिटो आफ्नो अधिकार प्राप्त होस्, बढी अधिकार प्राप्त होस, वल्लो डाँडामै खाउँ भन्छ । त्यसैले डाँडावारि खाउँ कि डाँडापारि खाउँ भन्नेहरुबीचको विवाद भएजस्तै यो अहिलेको हाम्रो संविधान निर्माणको विवाद पनि त्यही हो । त्यसो भएको हुनाले एकले अर्कालाई दोषारोपण गर्ने कुरा नभइकन कुन वर्ग, कुन क्षेत्र, कुन जातिको प्रतिनिधित्व गरिराखेका छौं ती स्वार्थ हामीमार्फत अभिव्यक्त भएका मात्रै हुन् । त्यसैले यसलाई मध्यनजर गर्न म आग्रह गर्न चाहन्छु ।
संवैधानिक-राजनीतिक संवाद तथा सहमति समितिले सहमति निर्माण गर्न नसक्नुका पछाडि यी विविध स्वार्थहरुको जुन चक्र त्यहाँ बनेको छ त्यसको समायोजन गर्न हामी नसकेका हौं । नियत कसैको पनि खराब भएको होइन, सभापति वा सदस्यले नसकेर भएको होइन । त्यसैले यस ढंगले बुझिदिन म आग्रह गर्न चाहन्छु ।
अर्को कुरा माघ ८ को समय निर्धारण गर्दा हामी सबैको प्रतिवद्धता के पनि हो भने पहिलो संविधानसभाबाट भएका जुन निर्णयहरु थिए । त्यसको स्वामित्व लिने पनि भनेको हो । नयाँ संविधानसभा बनेपछि स्वतः नै शक्तिसमीकरण बदलिएको छ, नयाँ माननीय सदस्यहरु आउनुभएको छ । त्यसले गर्दा पनि पहिलो संविधानसभाले गरेका निर्णयहरुको स्वामित्व लिने सन्दर्भमा पनि कुन हदसम्म लिने, कति लिने, लिने कि नलिने भन्ने खालको एउटा द्विविधा पनि पैदा भएको छ । त्यो कारणले गर्दा पनि सहमति निर्माणमा केही जटीलता परेको हो । यसैले हामीले के स्मरण गरौं भने पहिलो संविधानसभाले गरेका निर्णयहरुलाई पालना गर्ने, त्यसमा टेकेर अघि बढे मात्रै एक वर्षभित्र संविधान बन्छ भनिएको हो । पहिलो संविधानसभाले गरेका, त्योभित्र भएका समितिले गरेका निर्णयहरु, आयोगले गरेका निर्णयहरुलाई पालना नगर्ने हो भने, सबै उल्ट्याएर नयाँ ढंगले जाने हो भने त्यसले फेरि बढी समय लिन सक्छ । त्यो पनि एउटा ‘फ्याक्टर’ रहेको छ, त्यसलाई पनि ध्यान दिन म माननीय सदस्यहरुलाई सम्माननीय अध्यक्षमार्फत आग्रह गर्न चाहन्छु ।
अर्को विषयमा पनि म ध्यानाकर्षण गराउन चाहन्छु । हाम्रो संविधानसभाको विशिष्टतालाई पनि हामीले ध्यान दिनु जरुरी छ । संसारका सबै संविधानसभाहरु तत्कालीन क्रान्ति, आन्दोलन, संघर्षबाट स्थापित जुन एजेण्डा हुन्छन्, मुद्दा हुन्छन् त्यसलाई संस्थागत गर्ने गरी संविधानसभाको निर्वाचन हुन्छ । अमेरिकाको फिलाडेल्फिया कन्भेन्सनदेखि लिएर भारतको स्वतन्त्रता संग्राम र दक्षिण अफ्रिका हुँदै नेपालसम्म आउँदा सबै संविधानसभाहरुको काम तत्काल भएका आन्दोलन र क्रान्तिबाट उठेका मुद्दालाई सम्बोधन गर्ने, संस्थागत गर्ने हुन्छ । धेरैजसो देशमा के हुन्छ भने एउटा शक्तिले विजय हासिल गर्छ, आन्दोलन र क्रान्तिबाट एउटा विजयी हुन्छ ।
अमेरिका होस्, भारत होस्, दक्षिण अफ्रिका होस् त्यहाँ राष्ट्रिय मुक्ति आन्दोलनहरु थिए त्यसले गर्दा एउटा पक्षले जितेको थियो अर्कोले हारेको थियो । त्यसैले जितेका पक्षहरु विभिन्न शक्ति भएता पनि एकैपक्षमा, एकैतिर उभिएका थिए र तिनले सहजै संविधान बनाएका थिए । तर हाम्रो सन्दर्भ अलिकति फरक हो । नेपालमा त्रिपक्षीय द्वन्द्व थियो । एकापट्टि राजावादी शक्तिहरु थिए – एकात्मक, एकतन्त्रीय ढंगले अघि बढ्ने सोंच थियो । बीचमा २०४६/०४७ सालपछि आएको नवउदारवादी लोकतन्त्रमा विश्वास गर्ने शक्ति थियो । अर्को, १० वर्षे जनयुद्ध र २०६२/०६३ को आन्दोलनपछि आएको शक्ति चाहिँ अलि समावेशी-समानुपातिक लोकतन्त्रमा विश्वास गर्ने शक्ति थियो । त्यसैले यो १२-बुँदे समझदारीयता आउने क्रममा – ०४६/०४७ सालपछि स्थापित राजनीतिक शक्ति र ०६२/०६३ को आन्दोलनबाट स्थापित शक्ति – यी दुईवटा शक्ति मिलेर पुरानो राजतन्त्रवादी सामन्तवादी शक्तिलाई निषेध गर्ने ढंगले सम्झौता भएको हो । त्यसैले राजतन्त्रवादी सामन्तवादी शक्ति परास्त भयो र ०४६/०४७ सालपछिको नवउदारवादी लोकतन्त्रवादी शक्ति र ०६२/०६३ सालपछिको समावेशी-समानुपातिक लोकतन्त्रवादी शक्तिबीच सम्झौता भएर नै हामीले संविधानसभा प्राप्त गरेका हौं । त्यसैले हामी यहाँ एउटै विचार भएका शक्ति थिएनौं । जसरी भारतमा स्वतन्त्रता संग्रामपछि अंग्रेजविरुद्ध एकठाउँमा उभिएका शक्तिहरुले संविधान बनाएका थिए त्यसैले त्यहाँ सहज भएको थियो । भलै त्यहाँ जटिलताहरु थिए, विभिन्न पार्टीहरु थिए तर उनीहरु एउटै कित्तामा उभिएका थिए र वैचारिक ढंगले पनि त्यतिधेरै फाटो थिएन । तर हामीकहाँ दुईवटा स्पष्ट कित्ताचाहिँ छुट्टएिकै थियो । यो दुईवटा फरक विचार, सोंच राख्ने शक्तिको बीचमा सम्झौता गरेर (म सहमति शब्द पनि प्रयोग नगरौं भन्छु त्यसले पनि ठूलो भ्रम सिर्जना गरेको छ । सहमति भनेको वास्तवमा दुनियाँमा हुँदैन, त्यो सम्झौता नै हो) अघि बढ्ने भन्ने जुन बाटो हामीले लिएर आएका थियौं पछि आउँदाखेरि यी दुई शक्तिकै बीचमा पनि ध्रुवीकरण बन्न पुग्यो । ०४६/०४७ सालपछिको शक्ति एकापट्टि र ०६२/०६३ सालपछिको शक्ति अर्कोपट्ट,ि यस्तो प्रकारको ध्रुवीकरणले पनि हामीले जुन सम्झौता गरेका थियौं दुबै पक्षले सम्झौताका बुँदालाई बिर्सिएर आफ्नै स्वार्थअनुसारको, आफ्नै दृष्टिकोणअनुसारका कुरा बढी पार्छु भनेर तन्काउँदा पनि ढिला भइराखेको छ । म सम्मानीय अध्यक्षमार्फत माननीय सदस्यहरुलाई आग्रह गर्न चाहन्छु – हामीले १२-बुँदे समझदारीबाट यता जुन यात्रा सुरु गरेका थियौं, यी दुईथरि शक्ति मिलेर तेस्रो शक्तिलाई परास्त गरिसकेपछि संविधान नबनुन्जेलसम्म, शान्ति प्रक्रिया पूरा नभएसम्म यी दुईवटा शक्तिले आफूले गरेको सम्झौतालाई पालना गरेर जानु नै श्रेयष्कर हुन्छ । त्यसो हुन सक्दा मात्रै बेलैमा संविधान, राम्रो संविधान, सबैलाई स्वीकार्य हुने संविधान, द्वन्द्वलाई सम्बोधन गर्ने संविधान, दीगो शान्ति हुने संविधान प्राप्त हुन्छ । यहाँ हामी चुक्यौं त्यसैले अलि ढिला भयो । अझै बितिसकेको छैन, यसबाट हामीले पाठ सिक्यौं भने यो सम्भव हुन्छ भन्ने मलाई लाग्छ ।
अब हामीले के गर्ने भन्ने विषयमा पनि सभामा निकै छलफलहरु भए । हामीले यही हाउसमा छुट्टै समिति बनाएर जाने कि भन्ने प्रश्नहरु पछि उठ्यो, यहाँ भएकै अर्को समितिमा पठाउने कि भन्ने कुराहरु पनि उठ्यो, भित्री गृहकार्य गर्नेक्रममा प्रक्रिया, नियमावली बदलेर जाने भन्ने कुरा पनि उठ्यो, होइन सहमति र सम्झौताको जुन बाटो लिएर आएका छौं त्यसैको निम्ति हामीले सबैको सहमतिले संवैधानिक-राजनीतिक संवाद तथा सहमति समिति निर्माण गरिएको छ भने त्यहाँ लगेर नै सहमतिको प्रयत्न गरिनुपर्छ भन्ने विषयहरु पनि आए ।
अब यो विषयमा त यहाँ व्यक्त विचारका आधारमा गरिमामय सभाले अन्त्यमा आवश्यक निर्णय गर्ने नै छ । जे निर्णय गरे पनि म के विश्वास दिलाउन चाहन्छु भने – संवैधानिक-राजनीतिक संवाद तथा सहमति समिति हाम्रो आफ्नै विशिष्टतामा निर्माण गरिएको हो, यसको गठनले मात्रै पनि के देखाउँछ भने यो संविधानसभाको मुख्य विधि भनेको संवाद र सहमति नै हो । त्यसैकारणले यस्तो समिति बनाइएको हो ।
मलाई लाग्छ, अन्यत्र संविधानसभामा यस्तो समितिको परिकल्पना सायद गरिएको थिएन । यसले पनि हाम्रो देशको विशिष्टतालाई झल्काउँछ । त्यसैले कसरी यसलाई टुंग्याउने भन्ने विषयमा यस सार्वभौमसत्तासम्पन्न सभाले नै अन्तिम निर्णय गर्ने, त्यसलाई हामीले स्वीकार गरेर जानुपर्ने नै हुन्छ । तर म संवाद समितिको सभापतिको नाताले, आन्दोलनको सहयोद्धाको नाताले पनि के आग्रह गर्न चाहन्छु भने फेरि पनि हामीले अन्तिम समयसम्म पनि सहमति, संवादको बाटोबाट नै विगतमा गरेका सम्झौताहरुलाई पालना गरेर अगाडि बढ्नु नै श्रेयष्कर हुन्छ । त्यो सबैको हितमा हुन्छ ।
यस गरिमामय सभाले संवाद समितिलाई फेरि पनि जिम्मेवारी दिन्छ भने त्यसलाई बहन गर्न हामी तयार नै हुनेछौं र सभापतिको नाताले माघ ८ को समयसीमा जुन हामी आफैंले निर्धारण गरेका छौं त्यसभित्र रहेर सहमति निर्माण गर्ने र देशलाई निकासतिर लिएर जाने प्रयत्न गर्नेछौं । यो विश्वास यहाँहरुलाई दिलाउन चाहन्छु ।
मलाई लाग्छ, यो दोस्रो संविधानसभामा यति लामो छलफल, यति धेरै सदस्यले छलफलमा सहभागी बनेको अर्थको पनि उपलब्धिमूलक रह्यो भन्ने नै ठान्नुपर्छ । कतिपयले निरर्थक बहस भयो, लम्ब्याउने भयो भने त्यो पनि होइन ।
लोकतन्त्र भनेको एउटा अन्तरबस्तु पनि हो, एउटा विधि पनि हो । त्यसैले यस्तो प्रकारको छलफल र बहस लोकतान्त्रिक विधि पनि हो । यो लोकतान्त्रिक अभ्यासले हामीलाई नोक्सान गर्दैन, त्यसले हामीलाई अघि बढ्न नै, लोकतान्त्रिक संस्थाहरुलाई बलियो पार्नमा नै, लोकतान्त्रिक संस्कार/संस्कृति विकास गर्नमा नै योगदान गर्छ । त्यसअर्थमा पनि यो उपलब्धिमूलक भएको छ भन्ने मलाई लाग्छ ।
त्यसैले यस गरिमामय सभाले आगामी दिनमा कसरी अगाडि बढ्ने निर्णय गर्छ, जे निर्णय गरे पनि त्यसलाई पालना गरेर अगाडि जान संवैधानिक-राजनीतिक संवाद तथा सहमति समिति र त्यसको सभापतिको हैसियतले पूर्ण प्रतिवद्धता रहेको विश्वास व्यक्त गर्दै आफ्ना भनाइ यहीँ अन्त्य गर्न चाहन्छु ।
(संवैधानिक-राजनीतिक संवाद तथा सहमति समितिको प्रतिवेदनमाथि संविधानसभामा उठेका धारणाबारे डा. बाबुराम भट्टराईले दिएको जवाफ)

