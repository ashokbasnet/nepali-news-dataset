शिक्षाप्रति बुबाको लगाव सम्झिएर नतमस्तक हुन्छु
शेष घले
आजको दिन म र मेरी श्रीमती जुमनाका लागि जिन्दगीको सबैभन्दा खुसीको दिन हो ।
आज हामी जुन स्थानमा छौं, यसमा हाम्रो समाज र राष्ट्रले गरेको लगानीको महत्वपूर्ण योगदान छ । हाम्रो जीवनकालमा समाजबाट जे पायौं, त्यसको केही हिस्सा समाजलाई फिर्ता गर्ने परोपकारी अभियानको थालनी गर्न पाउनुको खुसी म शब्दमा बयान गर्न सक्दिँन ।
यहाँहरुलाई अवगत नै छ, हामी लामो समयदेखि नेपालका विभिन्न संघसंस्थामार्फत् परोपकारी काममा सहयोग गर्दै आएका छौं । तर, यसरी व्यक्तिगतरुपमा गरिएको सानो-सानो सहयोगले ठूलो समुदायलाई हित गर्न नसकेको देखेपछि हामीले व्यवस्थित र बृहत ढंगले काम गर्ने योजना बनाइरहेका थियौं । त्यसका लागि हामीले केही बर्षदेखि गरेको गृहकार्य आज सार्थक भएको छ र हामीले स्थापना गरेका छौं ‘एमआईटी ग्रुप फाउन्डेसन’ ।
म र मेरी श्रीमती जमुनाले व्यवसायमार्फत् आर्जन गरेको केही हिस्सा एमआईटी फाउन्डेसनमार्फत् नेपालको स्वास्थ्य र शिक्षा क्षेत्रमा लगानी गर्नेछौं ।
यहाँहरुलाई थाहै छ, हामी दुबैजना नेपालको लमजुङ जिल्लाको दुर्गम गाउँमा जन्मियौं । अभाव र अप्ठेरो परिस्थितिका वीच संघर्ष गर्दै अगाडि बढ्यौं । हाम्रा अभिभावक शिक्षित हुनुहुन्थेन । तर, उहाँहरुले शिक्षाको महत्व बुझेका कारण विद्यालय जान पायौं । मेरी श्रीमती जमुनाले घाँस दाउरा गर्दै विद्यालय शिक्षा पूरा गरेकी थिइन् भने मैले पनि उस्तै त्यही परिस्थितिमा शिक्षा हासिल गरेँ । म अहिले पनि सम्झन्छु मेरा बुबा एक दिनको बाटो हिँडेर हरेक महिना खर्च बोकेर मलाई पढाउनुभयो । शिक्षाप्रति उहाँको लगाव सम्झिएर म अहिले पनि नतमस्तक हुन्छु ।
हामीसँग पर्याप्त स्रोत साधन थिएन । तर, छात्रवृत्तिका माध्यमबाट हामीले उच्च शिक्षा हासिल गर्न सक्यौं । आज हामी जुन ठाउँमा छौं, त्यसका लागि हामीले पाएको छात्रवृत्तिको सबैभन्दा ठूलो भूमिका छ ।
म आफैंले रुसमा छात्रवृत्तिमार्फत इन्जिनियरिङ अध्ययन गर्ने मौका पाएँ । त्यसपछि हामी शिक्षा र अवसरको खोजीमा अष्ट्रेलिया पुग्यौं, जसले हामीलाई सफलताको खुडकिलो चढ्न मद्दत गर्‍यो ।
त्यो देशको सिस्टम फेयर नभएको भए हाम्रो मेहेनतमात्र पक्कै पनि पर्याप्त हुने थिएन । हामी अष्ट्रेलिया र त्यहाँको समाज र सिस्टमप्रति त्यतिकै कृतज्ञ छौं । त्यसले हामीलाई साधनस्रोतसम्पन्न बनायो र हामी समाजलाई केही फिर्ता गर्न सक्ने अवस्थामा पुग्यौं ।
हाम्रो गाउँघरका होनाहार नेपाली कर्णधारहरु शिक्षा र स्रोत साधनको अभावमा विद्यालय शिक्षाबाट बञ्चित नहोउन्, वीचमै पढाइ छाडेर कामको खोजीमा विदेशिनुपर्ने बाध्यता नआओस् भनेर हामीले शिक्षा क्षेत्रमा सहयोग गर्ने योजना बनाएका हौं । यसमार्फत् हामीले ठूलो संख्यामा विद्यार्थीलाई छात्रवृत्ति दिनुका साथै आवश्यकताअनुसारको भौतिक पूर्वाधार निर्माणका लागि सहयोग गर्ने योजना बनाएका छौं ।
नेपालमा अहिले पनि सर्वसाधारणको पहुँचमा आधारभूत स्वास्थ्य सुविधासम्म पुग्न सकेको छैन । समयमै उपचार नपाउँदा हामीले आफ्नै परिवारका सदस्य अकालमा गुमाउनु परेको पीडा मैले नजिकबाट अनुभूति गरेको छु । भोलिको नेपाली पुस्ताले हामीले जस्तै पीडा भोग्नु नपरोस् र निकै कम पैसामा पाइने औषधि र उपचारको अभावमा ज्यानै जाने अवस्था नआवोस् भन्ने हाम्रो चाहना हो । त्यसैले हामी नेपालको शिक्षा र स्वास्थ्य क्षेत्रमा सहयोग गर्ने गरी एक अर्ब रुपैयाँको परोपकारी कोष स्थापनाको घोषणा गर्दछौं ।
मलाई थाहा छ, नेपालको यस्तो अवस्थामा एक अर्ब रुपैयाँको हाम्रो सानो प्रयासले मात्र परिवर्तन ल्याउन सक्दैन । तत्कालका लागि हामीले एक अर्ब रुपैयाँमार्फत् सुरु गरे पनि भोलि यो रकम बढ्दै जाने विश्वास दिलाउन चाहान्छौं । अन्य संघ संस्थासँगले हामीसँग सहकार्य गर्न चाहेको खण्डमा हाम्रो सम्र्पक र सञ्जाललाई भरपुर उपयोग गर्ने प्रतिवद्धता व्यक्त गर्दछौं ।
यो घोषणासँगै हामीले नेपालमा एमआईटी फाउन्डेसनको संरचना निर्माणको काम अगाडि बढाएका छौं । संरचना निर्माणपछि हामीले अत्यावश्यकीय क्षेत्र र परियोजनाको पहिचान गर्नैछौं र सामाजिक लगानीको काम सुरु गर्ने छौं ।
हामीले गरेको सामाजिक लगानी पूर्ण पारदर्शी हुनेछ । परियोजना छनौट र त्यसको प्रभाव मूल्याङकन विश्वव्यापी स्थापित मापदण्डका आधारमा विशेषज्ञ समूहबाट हुने छ ।
मलाई आशा एवं विश्वास छ, यो परोेपकारी कामको सुरुवात लक्षित समुदायका लागि फलदायी सावित हुने छ । यो पुनित कार्यमा हामी नेपाल सरकार, यहाँका सामाजिक संघसंस्था, समुदाय एवं सञ्चारमाध्यमको सक्रिय सहयोगको अपेक्षा गर्दछौं ।
(एमआईटी ग्रुप फाउन्डेसनको परोपकारी कार्यक्रम घोषणा सभामा समाजसेवी घलेद्वारा व्यक्त मन्तव्यको सम्पादित अंश)

