पेट्रोलियमको विश्व अर्थराजनीति र नेपाल
हरि रोका
सन् २०१४ को जून महिनामा कच्चा तेल (क्रुड आयलको) दाम ११६ अमेरिकी डलर पुगेको थियो । बितेका यी ६ महिनामा बिस्तारै बिस्तारै तेलको दाम घट्न थाल्यो । नोभेम्वर महिनामा ७५ डलरमा झरेको कच्चा तेलको दाम नयाँ बर्षको पहिलो सप्ताहन्तपछिको पहिलो शुक्रवार अर्थात ९ जनवरी २०१५ मा ४९ अमेरिकी डलर प्रति ब्यारेलभन्दा पनि कम मूल्यमा र्झन पुग्यो । यसको अर्थ बिश्व बजारमा यो ६ महिनाभित्र लगभग ५५ प्रतिशतले पेट्रोलियम पदार्थको मूल्यमा गिरावट आएको छ ।
हरि रोका
गार्जियनका आर्थिक विश्लेषक फिलिप इनमानका अनुसार प्रतिब्यारेल १० प्रतिशत मूल्य घट्नुको अर्थ तेल अनुत्पादक मुलुकहरुको अर्थतन्त्रमा सिधा ० दशमलव २० आर्थिक बृद्धि हुनमा सघाउ पुग्छ । ४९ अमेरिकी डलरमा तेलको मूल्य आइपुग्नु भनेको अहिलेको बिश्व अर्थतन्त्रमा १ दशमलव २ प्रतिशत त्यत्तिकै आर्थिक बृद्धि हुनु हो । त्यसैले गएको शुक्रवार सम्मको गन्ति गर्ने हो भने जून महिनादेखि यता ८ सय अर्ब अमेरिकी डलर बराबरको रकम अन्य कारोवार वा आर्थिक कारोवार गर्न बचत हुन पुगेको छ ।
इनमानको तर्कमा प्रयाप्त दम छ । किनकि अर्थसास्त्रमा अथ्र्याइए अनुसार पेट्रोलियम पदार्थमा वा इनर्जी सस्तो हुँदा उपभोक्ताहरुले अन्य उपभोग्य सामाग्री खरिदमा खर्च बढाउन सक्छन् । उभ्रिएको आय अन्य क्षेत्रको उत्पादनमा लगानी हुन सक्छ । यसले अन्य कारोवारको क्षेत्र फराकिलो हुन्छ । सेयर कारोवार बढ्नुको साथै अन्य क्षेत्रमा पनि नाफाको दायरा बढ्ने र रोजगारी बृद्धि हुने सम्भावना रहन्छ । यद्यपि यो घटाइ दीर्घकालीन घटाइ हो या होइन भन्ने कुरामा माथि उल्लेखित प्रतिफल गाँसिएको हुन्छ ।
दोश्रो बिश्वयुद्धपछिको अवधि खासगरी सन् १९५० देखि ६० र सन् १९८० देखि ९० को बीचमा विश्वअर्थतन्त्रका तेल राजनीतिमा उतार-चढाव देखिए । बिश्व बजारमा ३ पटक तेलको भाउ घटेर अत्यन्त ठूलो आर्थिक बृद्धि पनि भएको छ र ४ पटक अत्यधिक बृद्धि भएर बृहत आर्थिक मन्दी पनि निम्तिएको इतिहास छ ।
सन् २००८ को बिश्वब्यापी मन्दीपछि तेलको एकदमै आकासिएको मूल्य (१ सय ४७ अमेरिकी डलर) एकै छलाङमा ४० डलर प्रतिब्यारेलमा खस्न पुग्यो र सन् २००९ मा बिस्तारै बढ्दै बढ्दै गएर गएको जून महिनासम्म ११६ डलरमा थिग्रिन पुगेको थियो ।

बिश्व बजारमा तेलको भाउमा जुन गिरावट आएको छ, त्यसको फाइदा आम नेपालीले पाउन सकिरहेका छैनन् र निकट भविष्यसम्म पनि फाइदा प्राप्त गर्न सक्ने अवस्था देखिएको छैन

यस्तो अति उतार चढाव बिश्व बित्तिय ब्यवस्था ढल्दा (कोल्याप्सको अर्थमा) मागमा आएको आश्र्चयजनक प्रभावका कारण भएको थियो । किनकि वित्तीय ब्यवस्था ढल्नु वा कोमामा पुग्नुको अर्थ ऋण लिने-दिने काम अत्यन्त शुष्क अवस्थामा (अर्थात क्रेडिट डायर्ड अप) पुगेकाले भएको थियो । वित्तीय संस्थाहरु धरासायी हुने क्रम तिब्र गतिमा फैलिएपछि औद्योगिक उत्पादन र ब्यापार बृद्धि दरमा पनि ठूलो उतारको अवस्था आएको थियो, जो सन् १९३०-३३ को बृहत मन्दीयता कहिल्यै देखिएको थिएन ।
यो ६ महिनामा के उपद्रो भयो र खनिज तेलको दाम घट्यो ? यो साँच्चिकै घट्नै लागेको हो कि नाटक मात्रै हो ? थरिथरिका विश्लेषणहरु देखा परिरहेका छन् । सुखद कुराचाँहि के हो भने खनिज तेलको दाम घट्ने क्रम जारी छ । झण्डै कुल बजेटको एक चौथाइ अर्थात बाषिर्क सवा १ खर्ब रुपैयाँ बराबरको खनिज तेल आयात गरिरहेको नेपालका लागि यो रकम ५३ प्रतिशतले कम हुनु भनेको जान्दा र ब्यवस्था गर्दा बाषिर्क एउटा तामाकोशी जलबिद्युत परियोजना भन्दा ठूलो प्रोजेक्ट रकम जोगिनु हो । यद्यपि नेपाल सरकार, न सरोकारवाला समूहहरु न त मूलधारका मिडियाहरु, न त थिंकट्याङ्क ठानिने योजना आयोग, कसैले पनि तेलको दाम घटिरहेको यो नविनतम घटनाबारे गम्भीर चासो लिएर बिश्लेषण गरेको देखिँदैन ।
आम नेपाली जनतालाई सुसुचित नगरिरहेको यो अवस्थामा सूचना लुकाएर घिउ खाने सरकारी प्रवृत्ति, राहत सहुलियतबारेमा छुट्याएएको रकम के प्रयोजनमा कुन उत्पादन र ब्यवस्थापनमा खर्च गर्ने भन्नेबारे समेत कहीँ केही चर्चा हुने गरेको देखिँदैन । यसको अर्थ, जनप्रतिनिधिमूलक संस्था संसदीय समितिहरु आफै यो बिषयमा अनविज्ञ देखिन्छन् । प्रमुख प्रतिपक्ष लगायत प्रतिपक्षहरुलाई यी तमाम बिषयमा न त सूचना छ, न त बहुआयमिक बिकासमा भित्रने असरबारे नै जानकारी देखिन्छ ।
यसको अर्थ, बिश्व बजारमा तेलको भाउमा जुन गिरावट आएको छ, त्यसको फाइदा आम नेपालीले पाउन सकिरहेका छैनन् र निकट भविष्यसम्म पनि फाइदा प्राप्त गर्न सक्ने अवस्था देखिएको छैन ।
तेलको मूल्य घट्नाका कारणहरु
पेट्रोडलर र खनिज पेट्रोल उत्पादन तथा वितरणसँग सम्वन्धित अर्थशास्त्रीहरुले अहिलेको पेट्रोलियम पदार्थको दाम घट्नुमा मुख्यतया ३ वैधानिक कारणहरु रहेको बताउने गरेका छन् ।
पहिलो कारण : सीमित मुलुकहरुमा मात्रै तेल उत्पादन हुने गरेको थियो । तेल उत्पादक राष्ट्रहरुको संगठन ओपेक (अर्गनाइजेसन अफ दि पेट्रोलियम एक्सपोर्टीङ कन्ट्रीज) मा हाल १९ देशहरु छन् । तीभन्दा बाहेक अन्य देशहरु त्यस संगठनमा सामेल भइसकेका छैनन् । भरखरै ठूलो स्केलमा उत्पादन गर्न थालेको संयुक्त राज्य अमेरिका (एक्सपान्सन अफ सेल प्रोडक्सन अफ यु.एस.) थालिएको पेट्रोलियम उत्पादन बिस्तारले तेल बजारको समुच्च संरचनागत परिवर्तनको आवश्यकता महसुस गर्न थालिएको र खासगरी वित्तीय संकटपछि यस्तो संरचनागत परिवर्तनको आवश्यकता भित्रैदेखि महसुस गरिएकाले तेलको भाउ घट्न थालेको बताइन्छ ।
दोस्रो कारण : ओपेकले बजार मूल्य घट्न नदिन उत्पादनमा कम गरौँ भन्दाभन्दै पनि ओपेक सदस्य राष्ट्र साउदी अरबले (बिश्व बजारमा जो सबैभन्दा बढी तेल उत्पादक राष्ट्र रहेकोछ) कुनै पनि हालतमा बजारमा क्रुड आयल उत्पादन कम हुन नदिने प्रतिवद्धता पेश गरेकोले तेलको दाम घटिरहेको हो ।
र, तेस्रो कारण : रुस, नाइजेरिया तथा भेनेजुएला जस्ता मुलुकहरु, जो खनिज तेल उत्पादनमार्फत आफ्नो अर्थतन्त्र सबल पार्न चाहन्छन् । तर, ओपेकमा आवद्ध छैनन्, उनीहरुमाथि अंकुश लगाउन अन्य उत्पादकहरुले उत्पादन नघटाउँदा तेलको मूल्य घटिरहेको छ । खासगरी अमेरिका तथा युरोपले रुसमाथि लगाएको आर्थिक नाकाबन्दी र उसलाई सशक्त दबाव दिन बिश्व उत्पादनको रफ्तार बढाउन खोज्दा बिश्व बजारमा खनिज तेलको मूल्य त्यही रफ्तारमा घटिरहेको छ ।
यी मुल कारक रहेको जनाइँदा स्वभाविकरुपमा तेल राजश्व (petrolium revenum)  मा आश्रति मुलुकहरुलाई (जस्तो भेनेजुएला, इराक, इरान, नाइजेरिया, युनाइटेड अरब इमिरेट्स, कतार तथा बहराइन आदि) आ-आफ्ना देशहरुमा औद्योगीकरण, शिक्षा, स्वास्थ रोजगारी आदि सामाजिक सुरक्षा र सहुलियतका कार्यक्रहरु अगाडि बढाउन निकै गारो पर्न सक्ने अनुमान लगाइएको छ ।
हाल देखाइएका यी तात्कालीक कारकहरुका पछाडिको मूल कारणचाहिँ बिश्व बजारमा उत्पादित बस्तुहरुको उपभोगमा आएको कमी नै प्रमुख कारण हो । सन् १९७० को मध्यान्नदेखि सुरु गरिएको नवउदारवादी अर्थराजनीति लागु भएको यो लगभग ४० बर्षको अवधिमा थोरै धनाढ्य मुलुकहरुका पनि थोरै धनाढ्य मानिसहरुका हातमा सम्पत्ति थुप्रँदै गयो । सम्पत्ति केहीमा केन्दि्रत हुँदै गएपछि धेरै मानिसहरु पुँजी निर्माणमा संग्लग्न रहन नसक्दा र पुँजी सञ्चित गर्न नसक्दा आवश्यक उपभोगसमेत घटाउनुपर्ने अवस्था देखापर्‍यो । तेश्रो विश्वका मानिसहरुको पुँजी निर्माणको समस्या, युरोपमा आएको मन्दी, अमेरिकी आर्थिक तथा रोजगारीको समस्या आदिले चीन लगायत पूर्वी एशियाली मुलुकहरुको उत्पादन क्षमतामा ह्रास आउनु स्वभाविक थियो । ११ प्रतिशत आर्थिक बृद्धिबाट ७ प्रतिशतमा चिनियाँ बृद्धि झर्नु र लगभग ८ प्रतिशतबाट ४ दशमलव ७ प्रतिशतमा भारतीय बृद्धि खुम्चनुले पनि बिश्व उत्पादन तथा उपभोगमा भारी गिरावट आएको कुरा छर्लङ्ग हुन्छ । उत्पादित सामान बजार पुर्‍याउन गरिने ढुवानी मात्र होइन, सामान उत्पादनका लागि अत्यधीक मात्रामा प्रयोग गरिने -अझ डिजलप्लान्ट समेत)का लागि प्रयोग गरिने पेट्रोलियम पदार्थ उत्पादन कम हुनासाथ घट्नु कुनै नौलो कुरा थिएन ।
यस अर्थमा बिश्व गरिवी, असमानता, उपभोग क्षमतामा आएको कमी आदिसँग पेट्रोलियम पदार्थको मूल्य जोडिएको कुरासँग सहमत हुने ठाउँ छ । तर, जुन बेगका साथ तेलको मूल्य ओरालो लागेको छ, त्यो अस्वाभाविक ठान्नेहरुको पनि अभाव छैन । भेनेजुयला र इरानले हालको मूल्यमा आएको उतार राजनीतिक उद्देश्यले तेललाई राजनीतिक हतियारको रुपमा प्रयोग गर्ने कुत्सित मनसायले अभिप्रेरित रहेको बताइरहेका छन (Iran and Venezuela Push OPEC to Stabilize “alling Oil Prices, By THE ASSOCIATED PRESSJAN. 10, 2015, Ny times, 11 January, 2015)  ।
हुन पनि १०० डलरप्रति ब्यारेलभन्दा कम मूल्य हुँदा ती मुलुकहरुले बेहोर्ने संकटबारे माथि नै उल्लेख गरिएको छ । तर, साउदीसँग पुरानै अर्बाैं पेट्रो डलर मौज्दात बाँकी रहेकाले छिमेकी सताउने (बेगर दाइ नेवोर) नीतिका रुपमा अहिले बेप्रवाह उत्पादन बढाइएको कुराको तर्क पनि त्यत्तिकै बलशाली देखिन्छ । जुन प्रकारको खेतिपाती गरिएको भएता पनि तेलमा आएको मूल्य गिरावटले तेल उत्पादन र ब्यापारसँग सम्वन्धित रोजगारी धमाधम कटौती हुन थालेको छ ।
जित्ने र हार्नेको कुरा
अर्थशास्त्री एवं यू.के. सरकारका ट्रान्सअटलान्टिक डाइलग अन इनर्जी का हाइलेवल कोएरेन्जर तथा पूर्व आर्थिक सल्लाहकार ज्रेमी लेगेटले मे २०१४ मा फोसिल फिउल्समा बढ्ने खर्चले “आर्थिक र सामाजिक समस्याहरुको सुनामी” सन् २०१५ मा आउन सक्ने बताएका थिए । यस अर्थमा हाल भइरहेको मूल्य उतार वा अवमूल्यनले सुनामीबाट संसार जोगिएको छ । यद्यपि छोटो समयका लागि त्यत्रो ठूलो असर नगरे पनि दीर्घकालमा भने कुवेत र युनाइटेड अरब इमिरेट्स (युएई) को अर्थतन्त्र र तिनले निर्माण गरिरहेका आधुनिक पूर्वाधार निर्माणको कार्यक्रममा नकारात्मक असर पर्ने ठानिएको छ । किनकि आज पनि उनीहरुको अर्थतन्त्रको मूलस्रोत प्राकृतिक ग्यास र तेल नै हो । सरदर ५ डलर मात्रै प्रतिब्यारेल उत्पादन लागत रहेको साउदी अरवको तुलनामा प्रति ब्यारेल २५ भन्दा माथि रहेको यु.एस. सेलको उत्पादनलाई दिगो बनाउन निकै अपठ्यारो पर्ने देखिन्छ ( सन् २००८देखि २०१४ सम्म अमेरिकाले प्रतिदिन ११ मिलियन ब्यारेल उत्पादन गरिरहेको छ ।)

तेलको दाम घटेपछि घरेलु संरचनागत मुद्दाहरुमा सहयोग पुग्नेछ । यसको अर्थ चीनलाई चाँडै बिश्वअर्थतन्त्रको नम्वर १ मा पुग्नलाई रोक्न सक्ने अवस्था रहन्न

अर्को अर्थमा गल्फमै फेरि तेल किन्न फर्कनुपर्ने अवस्था आउने छ । यस प्रकारको प्रभाव १९८० र ८६ को वीचमा पनि परेको थियो । त्यो अवधिमा साउदी अरबले झण्डै ७५ प्रतिशतले आफ्नो उत्पादन कटौती गरेपछि नर्वे र यु.के.लाई आफ्नै मा तेल उत्पादन गर्नका लागि पूर्वाधार निर्माण गर्ने आवश्यकता महसुस भएको थियो । पछि फेरि बढी उत्पादन गर्न थालेपछि ती मुलुकलाई समस्या परेको थियो । त्यसैगरी इरान जहाँ निकै लामो समयदेखि पश्चिमा मुलुकहरुले आर्थिक प्रतिबन्ध लगाइरहेका छन-मा भाउ जुन हिसावबाट घट्यो त्यस हिसाबले उसको कुल ग्राहस्थ उत्पादनमा ५ प्रतिशत घट्न पुगेको अनुमान गरिएको छ । नाइजेरिया र एंगोलामा समेत यसको प्रभाव पर्ने देखिन्छ ।
एशियाली अर्थतन्त्रको हकमा केही मिश्रति देखिने बताइएको छ । मलेसिया, जो तेल उत्पादन र निर्यातसम्म गर्छ, लाई मिश्रति असर पर्ने छ । पूर्वी एशीयाली देशहरुले गर्ने आयात मध्य १८ प्रतिशत आयात खनिज तेलको हुने गरेको छ र जो कुल गार्हस्थ उत्पादनको ३ दशमलव ४ प्रतिशत हो- बिश्व तेलको बजारमा भाउ घटेपछि पूर्वी एशियाको अर्थतन्त्रमा सकरात्मक असर पर्ने छ । खासगरी उपभोग्य सामाग्री तथा पुँजीगत सामाग्रीको उत्पादन लागत मूल्यमा कमीको अर्थ सबै हिसाबले सहज हुनु हो र भाडामा आउने कमीका कारण मुद्रास्फ्रिती नबढ्नु पनि हो ।
चीनमा खनिज तेलको प्रयोग बिश्वमै सबैभन्दा बढी हो । प्रतिब्यारेल ८० यु.एस. डलर हुँदा नै चीनले प्रतिवर्ष ५० अर्ब डलर बचत गरेर अर्थतन्त्रको अन्य क्षेत्रमा लगानी गर्ने आँकलन गरिएको थियो । यो ४० मा झर्‍यो भने १ सय अर्ब भन्दा बढी फाइदा पुग्ने कुरालाई नकार्न सकिन्न । तेलको दाम घटेपछि घरेलु संरचनागत मुद्दाहरुमा सहयोग पुग्नेछ । यसको अर्थ चीनलाई चाँडै बिश्वअर्थतन्त्रको नम्वर १ मा पुग्नलाई रोक्न सक्ने अवस्था रहन्न ।
गएको बर्ष भारत र इण्डोनेशियामा सरकार बदलिए । नयाँ सरकारहरुले पेट्रोलियम पदार्थमा दिइँदै आएको सहुलियत र राहतमा भारी कटौती गर्ने गरी बजेट बनाएका थिए र सरकारका बिरुद्ध ठुलै असन्तुष्टि फैलन सक्ने सम्भावना जनाइएको थियो । तर, भाउ घटेकाले दुबै सरकार दुरदर्शी जस्ता देखिए । तथा पूर्वाधार निर्माणको तिनले अगाडि बढाएका स्किममा सहयोग पुग्ने देखिएको छ ।
युरोपेली तथा अमेरिकी बहुराष्ट्रिय कम्पनीहरु वित्तीय उद्यमपछि पेट्रोलिय तथा ग्यास उद्योग तथा निर्यात बन्दोवस्तमा ठूलो लगानी लगाइएकाले पेट्रोलियम पदार्थको मूल्यमा आउने कमीले उनीहरुले कमाउने नाफामा पनि प्रभाव पर्ने देखिन्छ ।
यु.एस.सरकारले सन् २०१५ मा क्रुड आयलको दाम ६८ सम्म उक्लने अनुमान गरेको छ । तर, केही ब्यापारीहरुले भने ४०, ३० र केहीले त २० डलर मा झर्ने समेत अडकल काटिरहेका छन । त्यही भएर सेयर बजारमा तेल उत्पादन र वितरणसम्वन्धी कम्पनीहरुको सेयरको दाम पनि तिव्र गतिमा खस्किरहेको छ ।
नेपालको सन्दर्भ
माथि उल्लेख गरेझै नेपालले पनि तेलको दाम घटदा अन्य तेल उत्पादन नगर्ने मुलुकहरुले झै फाइदा लिन सक्थ्यो र अझै सक्छ ।
पहिलो कुरा, नेपाल बेहोरिरहेको ठूलो मात्राको ब्यापार घाटा कम हुनेछ । अहिले घटेको तेलको दामको हिसावलाई ३३ प्रतिशत तौल (वेट) ठान्ने हो भने पनि यहीवीचमा अहिले रहेको मुद्रास्फ्रितीमा ५० प्रतिशतले कमी आउनुपर्ने थियो । यसको अर्थ राजधानी लगायत सबै सहरहरुमा ढुवानी भाडा, आम यातायात खर्चमा भारी मात्रामा कटौती भइसक्नु पर्ने हुन्थ्यो । यसको अर्थ उपभोग्य बस्तुको मूल्य धेरै सरल र सहज भइसक्नुपर्ने थियो ।
दोस्रो, ५३ प्रतिशतले मुल्यमा कमी हुनुको अर्थ ठूलो रकम राष्ट्रिय बचतमा बृद्धि हुनु पनि हो । उक्त वचत माथि भनिएझै अर्को कुनै उत्पादन क्षेत्रमा, अर्को कुनै पूर्वाधारमा लगानी लगाउन सकिन्थ्यो वा सकिन्छ । तर, नेपाली राज्य ब्यवस्थासँग र उसँग आवद्ध निकायसँग न त बिश्व बजारलाई बिश्लेषण गर्ने कुनै एकाइ छ, न त विश्वविद्यालय, अनुसन्धानालयलाई नै आग्रह गरेको देखिन्छ । खनिज तेल तथा प्राकृतिक ग्यास कारोवार गर्ने व्यवसायीहरुसँग न त ब्यापारिक नैतिकता  (एथिक्स) नै छ, न त अनुगमन गर्न सरकार कुनै संयोजनकारी भूमिका निर्वाह गर्न तत्पर देखिन्छ ।
विश्व बजारमा मूल्य बढ्दा त्यसको अधिकतम भार पनि आम नेपालीले प्रत्यक्ष र अप्रत्यक्षरुपमा बेहोर्दै आएका छन् । भाउ घट्दा आम जनता र मुलुकले जसरी सहुलियत प्राप्त गर्न सहज हुनुपथ्र्यो, त्यस्तो हुन सकिरहेको छैन । बरु उल्टो ग्यास र तेलको अभाव, त्यससँग सम्वन्धित संगठनहरुको कार्टेलिङ र मोनोपोली तथा सिण्डिकेट बेहोर्नुपर्ने अवस्था सिर्जना भएको छ र दुग्ध लगायत अन्य अधीक आवश्यक बस्तुहरुको मूल्यमा निरन्तर बृद्धि भएको छ र सोसँग सम्वन्धित सही सूचना प्रसारित, प्रवाहित भइरहेका छैन । त्यसैले हिजो महंगी बढ्दा पनि एउटा बर्गले फाइदा लिन पुगेको छ, अहिले घटदा पनि तिनै बर्ग र तहका र ब्यापारी र भष्ट्राचारी राजनीतिज्ञहरुको मिलोमतोमा आम जनता अप्ठ्यारो भोग्न बाध्य छन् ।
अल्पकालीन होस या दीर्घकालीन, अप्ठ्यारो होस या सजिलो फाइदा लिनका लागि संस्था बलियो हुनुपर्ने हुन्छ । संस्थागत प्रकृया थाल्न बेलैमा बहस थालियोस् । कम्तिमा योजना आयोगले यो बहस सुरु गरे पनि राम्रै हुन्थ्यो ।

