संविधान ? बरु रेखा थापा र तथास्तुबारे लेख्छु
मेनुका थापा, अध्यक्ष, रक्षा नेपाल
संगीत, साहित्य, समाजसेवा मेरो रुचि अनि फुर्सदमा कहिलेकाहिँ केही न केही लेख्ने बानी छ । मेरो लेखनलाई नजिकबाट बुझ्नुहुने मित्रहरुले मलाई सधैं लेखिरहनुस् भन्ने प्रेरणा दिनुहुन्छ । यस्तै असल मित्रहरुको हौसलाले लेख्ने हिम्मत बटुल्छु । आजभोलि चाहिँ संविधान जारी हुने दिन नजिक आउँदैछ-“मेनुकाजी संविधानमा महिला हक अधिकार सुनिश्चितता पार्न के कस्तो व्यवस्था गर्नुपर्ला ? त्योबारे लेख्नुहोस्, यौनजन्य हिंसा अन्त्यका लागि राज्यले अवलम्बन गर्नुपर्ने नीतिका बारेमा लेख्नुहोस्, हाल बाहिर चर्चामा आइरहेको नागरिकता विवाद सम्बन्धि लेख्नुहोस्” भनेर केही साथिहरुले मलाई विषय नै तोकिदिनुभएको छ ।
तर, मलाई त्यो बिषयमा कलम चलाउन त टाढैको कुरा, सोच्न पनि मन लागेन । किनभने म मेरो सानो दिमागलाई ठूलो भारी बोकाउन चाहान्न । अनि सानो मान्छे भएर ठूला-ठूला कुरा गर्न पनि मन छैन । म त जहिले पनि झिना मसिना कुरा गर्न रुचाउने मान्छे ! त्यस्ता ठूला विषयमा लेख्ने ढंग नै मेरो कहाँ छ र ? अनि म जस्तो नाथेले लेखेको, बोलेको कुराहरु स्वघोषित ठूला ठालुले कहिले पो सुनेका छन् र ?
भण्डै एक दशक हुन लागिसक्यो, हामी सोझा जनतालाई नेताहरुले संविधानको ललीपप देखाएको । संविधानको चुनाब हुनुपूर्व बरु भोट माग्ने नेतालाई थाहा थिएन होला, यो चुनाब केका लागि भनेर । तर, भोट दिने जनतालाई थाहा थियो कि ऊ किन भोट दिन जाँदैछ र उसले भोट दिएर जिताएको नेताबाट के अपेक्षा राखेको छु भनेर ।
त्यही बबुरो जनतामध्येकी एक म मेनुका थापा नामधारी जनता ! मलाई राम्रो ज्ञान छ, अब बन्ने संबिधानमा के हुनुपर्छ ? पुरानोमा के थिएन ? किन हामीलाई नयाँ संबिधान चाहिएको ? महिला अधिकार सुनिश्चित गर्न संविधानमा कस्तो ब्यवस्था हुनुपर्छ, आदि इत्यादि…।
हामी जनताले ६०१ जना नागराजालाई पालनपोषण गर्नका निमित्त भनी आफ्नो ज्यान धरापमा पारी-पारी भोट हालेको थिएनौँ ! अनिआफ्नी जन्म दिने आमाले गुन्द्रुक मात्रै खुवाइन् रे भनेर छिमेकीले एकछाक खीर खुवाएको भरमा उनलाई नै आमा मान्ने दरिद्र मानसिकता पनि हाम्रो छैन ।
बाहुनकी छोरीको गर्भबाट क्षेत्री कुलमा जन्मिएर तामाङ्नी साथीको जूठो खाएर हुर्किएकी मैले त्यही तामाङसँग जुध्ने, भिड्ने, लड्ने कुरा म कल्पना पनि गर्न सक्दिँन ।
यसरी जनताको चोखो भावनामाथि पल पल बलत्कार गर्ने नेताहरुको बाहुल्यता भएको यो देशमा म नाथेले संविधानमा यो चाहिन्छ, त्यो चाहिन्छ भनेर कुर्लिएर हुन्छ र !
अदालतको मनपरिको बारेमा लेखौँ मानहानीको मुद्दा खेप्नुपर्ला भन्ने डर ! आफूले भोट दिएर सत्तामा पठाएका व्यक्तिको छाडापनको बारेमा लेखौँ भने अनाहकमा शिकार भइएला भन्ने डर ! यो भय नै भय र डरै डरमा बाँधिएर कलम चलाउन असमर्थ छु । तसर्थ म आज नेपाली चलचित्र “तथास्तु” का बारेमा निर्भयताका साथ कलम चलाउँदैछु ।
मैले माथि नै भनिसकें, फुर्सदको समयमा लेख्ने मेरो रुचि हो । यही रुचिलाई पूरा गर्न तथा विवेकशील नागरिकले राम्रो कुरालाई राम्रो भन्ने हिम्मत गर्नुपर्छ भन्ने हेतुले पनि तथास्तु फिल्म हेरिसकेपछि केही लेख्नु आफ्नो जिम्मेवारी ठान्दछु ।
अस्तिदेखि नेपालभर प्रदर्शनमा आएको नेपाली कथानक चलचित्र “तथास्तु”का निर्देशक सबिर श्रेष्ठ, निर्माता रामहरि धिताल तथा यो चलचित्रकी मुख्य अभिनेत्री रेखा थापाको विशेष निम्तोमा म लगायत रक्षा नेपालको आश्रयमा रहेका बालबालिका एवं महिलाहरुले प्रिमियरका दिन नै यो फिल्म हेर्ने मौका मिल्यो ।
म नेपाली कला साहित्यकी पुजारी हुँ । अनि सामाजिक अभियन्ता पनि… सामाजिक प्राणी र सामाजिक अभियन्ता भएका नाताले समाजमा भइरहेका हरेक क्रियाकलाप र विषयवस्तुप्रति मेरो गहिरो चाख हुन्छ । झन त्यसमाथि यौनजन्य हिंसाको विषयवस्तुमा बनेका हरेक नाटक, फिल्म, गीत, संगीतले मन नतान्ने त कुरै रहेन !
चाहानामाथि बाहानाको केही चल्दैन भनेझै जब कुनै फिल्मकर्मी साथीभाइले यस्ता सामाजिक चलचित्र हेर्ने निम्तो दिन्छन्, तब म फुरुङ हुँदै जान्छु । म फुर्किनुको २ वटा कारण छ -एउटा उक्त फिल्मले दिने सन्देशबाट मैले पनि केही न केही सिक्ने अवसर पाउँछु । अर्को, त्यो फिल्मले उठाएको विषयवस्तुले आफ्नो काममा टेवा पुगेको अनुभूत गर्दछु ।
मैले हालसालै हेर्न भ्याएको नेपाली चलचित्रमध्ये शरद केसीजीकोर् नाइट क्विन’, सूर्य बोहोराजीकोर् ठूली’, श्वेता खड्काजी कोर् कोहिनुर’, सुवास थापाजी कोर् बिर्खेलाई चिन्छस्’ निश्चल बस्नेतजी कोर् कबड्डी’, र रेखा थापाजीको काली रहिम्मतवालीले उठाएको विषयवस्तुले मेरो मन मस्तिष्क हल्लाएको थियो ।
पछिल्लोपटक उनै हिम्मतवाली रेखाको सशक्त भूमिका रहेको तथास्तुले एकातिर हामी आधा धर्ती ओगटेर बसेका महिला शक्तिले आफूभित्र निहित थोरैमात्र शक्तिलाई प्रयोग गर्ने हो भने महिला हिंसा अन्त्य हुने दिन धेरै टाढा छैन भन्ने सन्देश बोकेको पाएँ ।
अर्कोतर्फ लैगिक हिंसा, बलत्कारजस्तो जघन्य अपराधको जरो उखेल्न आजको पुरुष वर्गले साहस देखाउनु जरुरी छ भन्ने मर्म बोकेको पाएँ।
म चलचित्रको समीक्षक हैन र समीक्षा गर्ने सामथ्र्य ममा छैन पनि ! त्यसैले यसको सवल पक्ष, दुर्वल पक्ष कहाँ, के मलाई केही थाहा छैन ।एउटा दर्शकका रुपमा मलाई यति मात्रै थाहा छ । नेपाली चलचित्र तथास्तुले कम्लरी प्रथा मुक्त गर्ने निहुँमा भएको राजनैतिक खेलबाड, असहायलाई मीठो आश्वासन दिँदै विदेशीले निमुखालाई गराउने गरेको धर्म परिवर्तन, शक्ति र सत्ताका लागि राजनैतिक वृत्तमा मौलाएको विसंगति र स्वास्नी मान्छे लोग्ने मान्छेको उपभोग्य बस्तु मात्रै हो भन्ने पुरुष प्रधान समाजले अझै परिवर्तन गर्न नसकेको सोचमाथि सशक्त प्रहार गरेको छ । अन्त्यमा गएर यो प्रहार महिला मुक्ति र महिला सशक्तीकरणसँग जोडिएको छ ।
उत्तेजक दृष्य र सम्वाद सुन्ने र हेर्ने लत लागेको आजको पुस्तालाई शायद यो चलचित्रले मन नछुन पनि सक्छ । किनकि यसमा भद्दा दृश्य र अपाच्य डाइलग छैनन् । तर, सामाजिक हृदय भएका सबै नेपाली दर्शकलाई यो चलचित्रले मन छुन्छ । तर, मध्यान्तरसम्म चलचित्रको कथा केही नबुझिन पनि सक्छ । यसको निमित्त फिल्म हलमा पसेपछि पूरै त्यही दृश्य र संवादमा भिज्नु जरुरी छ ।

