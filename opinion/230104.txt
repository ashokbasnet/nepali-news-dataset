प्रचण्डले भूइँको टिप्न खोज्दा गोजीको खस्ने संकेत
विष्णु रिजाल
गतवर्ष दलहरुले ‘०७१ माघ ८ गतेभित्र संविधान जारी गर्छौं’ भन्ने प्रतिवद्धता व्यक्त गर्दैगर्दा ‘हेर्नुहोला, यिनीहरुले फेरि पनि संविधान जारी गर्न सक्दैनन्’ भन्ने पंक्ति ठूलै थियो । तर, चार वर्षसम्मका अनुभव, निर्वाचनले फेरबदल गरेको शक्ति सन्तुलन र निर्वाचनमा गरेको बाचालाई यसपटक त पूरा गर्लान् भनेर शंकाको सुविधा दिनुबाहेक अरु विकल्प थिएन ।
विडम्बना, एक वर्षभरि माघ ८ भित्रै संविधान आउँछ भनिए पनि सुरुमै शंका गरेजस्तै हुने स्थिति देखा परेको छ । ‘सहमतिमा संविधान आउँछ’ र ‘सहमति नभए दुई तिहाईबाट भए पनि संविधान आउँछ’ भन्ने दुबैथरिका भनाइ गलत सावित हुँदैछन् । साथै, करिब एक दशकदेखि सुरु भएको सहमतिको राजनीति अहिलेसम्मकै सबभन्दा ठूलो दुर्घटनाको डिलमा उभिएको छ ।
दुई तिहाइ बहुमतको सिरानी हालेर बसेका कांग्रेस-एमाले र पहिचानको खास्टो ओढेर भौंतारिरहेको एमाओवादीका बीचमा विगतमा झैँ कुनै मध्यरातमा सहमतिको केही चमत्कार भइहाल्छ कि भन्ने झिनो आशा पनि अब सकिन थालेको छ ।
सत्ता-सुखबाट कहिल्यै तृप्त नहुने मधेसी नेताहरुलाई साथमा लिएर अघि बढिरहेको एमाओवादीले ‘दुई तिहाइको दम्भ राखेर कांग्रेस-एमालेले आफूलाई पेलेको’ गुनासो गरिरहेको छ । राजनीति निर्मम हुन्छ भन्ने सबभन्दा कठोर प्रयोग स्वयम् पुष्पकमल दाहालले गरिसक्नुभएको छ ।

भोलि कुनै प्रदेशसभाले त्यस क्षेत्रको विशेषता राखेर जातीय पहिचान झल्किने नाम नै राखेछ भने त्यसमा अरु प्रदेशका मानिसले आपत्ति मान्नुपर्ने के छ ? तराईका विवादित पाँचजिल्लाका बारेमा पनि बीचको बाटो निकाल्न सकिन्छ ।

पहिलो संविधानसभाकोे निर्वाचनअघि गिरिजाप्रसाद कोइराला र त्यसलगत्तै माधवकुमार नेपाललाई बाँडेको राष्ट्रपतिको उधारो पद कसरी रामराजाप्रसाद सिंहको पोल्टामा पुग्यो भन्ने सबभन्दा राम्रो ज्ञान उहाँलाई नै छ ।
अघिल्लो संविधानसभायताका चार वर्ष ‘हरुवा कांग्रेस-एमाले’ भन्दै प्रचण्डले लिएको हुर्मतको बदला बरु अहिले त्यही शैलीमा कसैले लिएको देखिँदैन । तर, फेरि पनि राजनीतिको कठोरता सहन पुष्पकमल दाहाललाई पक्कै अप्ठेरो परेको छ ।
एमाओवादी नेतृत्वमा मधेस र पहिचानका बारेमा जे जस्ता कुरा उठाइएको छ, कांग्रेस र एमालेले ती कुरा स्वीकार गर्न सक्ने अवस्था छैन । यसका केही वस्तुगत कारणहरु छन् ।
दक्षिणी छिमेकीसँग सीमा जोडिएको पूर्वदेखि पश्चिमसम्म तराईको एक टुक्रा पनि पहाडमा मिसाउनुहुन्न भन्ने अडानसँग असल नियत लुकेको छैन । समथर जमीनबाहेक सिंगो मधेसको न भाषा मिल्छ, न संस्कृति मिल्छ, न समस्या नै मिल्छन् । यस्तो अवस्थामा नियतवश पहाडलाई तराईसँग अलग गरेर नाकाबन्दी गर्न खोजिएको कुरा प्रस्ट रुपमा बुझ्न सकिन्छ ।
नेपालमा कम्तिमा १० प्रदेश हुनुपर्ने अडान राखिरहेका नेताहरुले ४८ प्रतिशत जनसंख्या ओगट्ने मधेसलाई चाहिँ एउटै प्रदेश बनाउनुपर्ने अनि ५२ प्रतिशत जनसंख्यालाई अनेक प्रदेशमा विभाजन गर्नुपर्ने तर्क गर्नु कत्तिको सुहाउँछ ?
मधेसलाई हेर्ने दृष्टिकोणलाई लिएर मूलधारका ठूला पार्टीहरुले ठूलो मूल्य चुकाइसकेका छन् । खासगरी, नेपाली कांग्रेसले यसका कारण विगतमा ठूलो क्षति बेहोरेको थियो । नेपालको पहिलो राष्ट्रपति मधेसबाट बनाउने यस पार्टीलाई मधेसविरोधी भन्दै चार-पाँच पटक मन्त्री भएका महन्थ ठाकुर, विजयकुमार गच्छदार, जयप्रकाश गुप्ता, शरदसिंह भण्डारी जस्ता अनेक नेता बाहिरिए ।
पहाडमा जनजातिका बीचमा एमालेको राम्रो पकड छ । अझ पूर्वी पहाडमा एमालेको करिब-करिब एकलौटी छ
त्यसवापत संविधानसभाको पहिलो निर्वाचनमा तराईमा ठूलो घाटा बेहोरे पनि कांग्रेसले आफ्नो अडान छाडेन । अनि त्यही अडानका कारण तराईमा सबभन्दा ठूलो पार्टी बन्न सफल कांग्रेसले आज कसरी ‘यु टर्न’ गर्न सक्छ ?
साथै, एमालेबाट पनि महेन्द्र राय यादव, जितेन्द्र देव जस्ता नेता मधेसमा आएको तातो हावामा बगेकै हुन् ।
विवादको अर्को मुख्य जडका रुपमा रहेको जातीय राज्यको अवधारणालाई पनि यी दुई दलले स्वीकार गर्न सक्ने आधार र अवस्था छैन । यतिबेला ‘चिसो भनेकै कोकाकोला’ शैलीमा ‘पहिचान भनेकै जातीयता’ हो भन्ने व्याख्या भइरहेको छ । जबकि, पहिचानका चार आधारमध्ये जातीय पहिचान एउटा मात्र हो । बाँकी तीनवटाको नाम उच्चारण गर्नेवित्तिकै त्यसलाई ‘पहिचानविरोधी’को बिल्ला भिराउने गरिएको छ ।
यही मुद्दामा दोस्रो ठूलो दल एमालेले ठूलो मूल्य चुकाएको छ । तराईमा कांग्रेसको पकड भए जस्तै पहाडमा जनजातिका बीचमा एमालेको राम्रो पकड छ । अझ पूर्वी पहाडमा एमालेको करिब-करिब एकलौटी छ ।
अघिल्लो संविधानसभाको अन्त्यतिर तीनपटक मन्त्री भएका आफ्नै पार्टीका उपाध्यक्ष अशोक राईलगायतलाई पहिचानको हावालाई पार्टीबाट उडाउँदा त्यसले न एमालेका कार्यकर्तालाई छोयो, न त मतदातालाई नै प्रभाव पार्‍यो । बरु, ‘अघाएकाहरु बाहिरिए’ भन्दै तलका कार्यकर्ता अझ बढी सक्रियताका साथ निर्वाचनमा खटिए र एमालेले अशोक राई, विजय सुब्बा, वीरबहादुर लामा, राजेन्द्र श्रेष्ठ, रकम चेम्जोङ, प्रा.डा. मंगलसिद्धि मानन्धर, रणध्वज कन्दङ्वा, अजम्मर राई, हेमराज राई, राजकुमार राई जस्ता चिनिएका नेताहरुले सूर्यलाई छेक्न दिनरात छाता ओढे पनि झन् बढी सफलता प्राप्त गर्‍यो । यसबाट एमालेले अंगीकार गरेका एजेन्डा ठीक सावित भए र तिनले जनअनुमोदन प्राप्त गरे ।

पुष्पकमल दाहालले ‘रगतको खोलो बग्छ’ भन्दैमा कांग्रेस-एमालेले आफ्ना एजेन्डा छोड्न सम्भव देखिँदैन

अब तपाईं नै भन्नुहोस्- त्यस्तो अवस्थामा एमालेले जनतालाई धोका दिन सक्छ ? पुष्पकमल दाहालले ‘रगतको खोलो बग्छ’ भन्दैमा कांग्रेस-एमालेले आफ्ना एजेन्डा छोड्न सम्भव देखिँदैन ।
‘भुँईंको टिप्न खोज्दा गोजीको खस्छ’ भन्ने भनाइ एमाओवादीका हकमा लागू हुन्छ । ०६९ माघ २ गते संविधानका अन्तरवस्तुका बारेमा मुख्य दलहरुका बीचमा मोटामोटी सहमति बनेर हस्ताक्षर भएको थियो । राष्ट्रपति र प्रधानमन्त्रीमा अधिकार बाँडफाँट गर्ने, १० प्रदेशमा जाने, तिनको नाम प्रदेश सभाले राख्ने, मिश्रति निर्वाचन प्रणाली अपनाउने जस्ता विषयमा दलहरु सहमत भएका थिए । सबै दलहरुले आफ्ना साविकका अडानहरुबाट अलिअलि छोडेर सबैलाई मान्य यो सहमति कायम गरेका थिए ।
तर, त्यसको मसी सुक्न नपाउँदै पुष्पकमल दाहालले जनजाति अगुवाहरुलाई लाजिम्पाटमै बोलाएर ‘मैले सकिनँ, सडकमा निस्किनुहोस्’ भनेर आह्वान गर्नुभयो । एकाएक बन्द-हडताल आयोजना गरिए, जताततै अराजकता देखापर्‍यो । र, दाहाल आफैँले हस्ताक्षर गरेको सहमतिबाट पछि हट्नुभयो । परिणामतः कांग्रेस-एमालेले बैकल्पिक उपाय निकाल्दा निकाल्दै सरकारमा सहभागी एमालेलाई पनि उपेक्षा गरेर बाबुराम भटराईले संविधानलाई निष्फल मृत्युवरण गराउनुभयो ।
विष्णु रिजाल
आज एमाओवादीका नेताहरु त्यही जेठ २ को सहमतिमा उभिन खोजिरहेका छन् । तर, समय निकै घर्किसकेको छ । शक्ति सन्तुलनमा फेरबदल आएको छ, मानिसहरुको बुझाइमा परिवर्तन आएको छ । हिजो चर्को स्वरमा जातीय राज्य र एक मधेस प्रदेश भन्ने धेरै नेताहरु आज या त्यसका विपक्षमा पुगेका छन् या त मौन छन् । त्यसैले हिजो आफैँले उपेक्षा गरेको उपलब्धि आज प्राप्त गर्न एमाओवादीलाई असम्भव देखिएको छ ।
अझै पनि ‘विन विन’ हुने गरी सम्झौता गर्ने आधार नभएका होइनन् । शासकीय स्वरुप र निर्वाचन प्रणालीका बारेमा हिजोकै सहमतिमा उभिन कसैलाई समस्या छैन । जहाँसम्म संघीय प्रदेशहरुको नाम र संख्या छ, त्यसमा पनि सहमतिको सम्भावना छ । कांग्रेस- एमालेले ७ र एमाओवादी मोर्चाले १० प्रदेश भनिरहेका छन् । बीचको बाटो निकालेर ८ प्रदेशमा सहमति गर्दा केही बिगि्रँदैन । प्रदेशसभालाई आफ्नो नाम आफैँ राख्ने जिम्मा दिँदा दुबै पक्षका लागि ‘विन विन’ हुन्छ । कांग्रेस-एमालेले ‘झन्डै जातीय नाम राख्न लागेका थिए, हामीले बचायौँ’ भन्न पाउँछन् भने एमाओवादी मोर्चाले ‘पहिचान मेटाउन दिएनौँ’ भन्दै प्रदेशमा ध्यान केन्द्रित गर्न पाउँछ ।
मानौँ, भोलि कुनै प्रदेशसभाले त्यस क्षेत्रको विशेषता राखेर जातीय पहिचान झल्किने नाम नै राखेछ भने त्यसमा अरु प्रदेशका मानिसले आपत्ति मान्नुपर्ने के छ ?
तराईका विवादित पाँचजिल्लाका बारेमा पनि बीचको बाटो निकाल्न सकिन्छ । कुरा प्रस्ट छ- सकभर सबै प्रदेशको सीमा भारतसँग जोडिनुपर्छ । त्यसका लागि पूर्वमा झापा र मोरङलाई पहाडमा राखेर सुनसरीलाई तराईमा राख्दा फरक पर्दैन भने पश्चिममा कैलाली र कञ्चनपुरका थारु वास्तवमा मधेसी नै नभएकाले पहाडसँग मिलेर बस्न कुनै समस्या छैन ।
सुनसरीका उपेन्द्र यादव र विजय गच्छदार जसरी ‘पहाडी प्रदेश’मा राजनीति गर्न गाह्रो लागेको छ, झापाका केपी ओली र कृष्ण सिटौलाको मनोविज्ञान पनि बुझ्ने हो भने समस्याको समाधान टाढा छैन ।
सहमति भएन भने दुई तिहाइबाट संविधान जारी गर्ने प्रावधान संविधानमै छ । एमाओवादी मोर्चाले जतिसुकै आपत्ति जनाए पनि त्यो संवैधानिक प्रावधान कार्यान्वयन गर्ने अधिकारी दुई तिहाइ सभासदलाई छ । अनन्तकालसम्म अल्पमतको बन्धक बहुमत बनिरहन सक्दैन । साथै, बहुमतको जिम्मेवारी पनि के हो भने जब आफ्नो हात माथि छ भने बढीभन्दा बढी पक्षलाई मिलाएर लैजान सक्दा त्यसको श्रेय अरुलाई होइन, आफैँलाई जान्छ ।

