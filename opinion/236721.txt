टुरिष्ट बसमा युरोपियन युनियन कता ?
सुवर्णबाबु सापकोटा
केही हप्ताअघि युरोपियन युनियनअन्तर्गतका केही राष्ट्रका प्रतिनिधिहरुले नेपालमा पृथकताबादी आन्दोलन चलाइराख्नुभएका डा. सी.के राउत (सि.के सर) लाई गोप्य रुपले भेटेको कुरा गोप्य रहेन । अथवा, गोप्यरुपले सार्वजनिक गरियो ।
इतिहासमा सदैब एकनास नक्सा हुने मुलुक कुनै पनि छैन । नक्सा परिवर्तन भाईराख्ने यथार्थलाई आत्मसाथ गर्दा अहिले  पृथकतावादी देखिएको आन्दोलन भोलि ऐतिहासिक आवश्यकता पनि हुन सक्ला, नेपाल टुक्रिएला या नटुक्रिएला हेर्दै जाउँ जे हुन्छ, भोग्ने हामीले नै हो ।
हाम्रो चलिआएको सामाजिक संरचनाले समाजका धेरै बर्गलाई मुल धारबाट बाहिर राखेको जति साँचो हो, त्यति नै साँचो, उपलब्ध दस्ताबेजको आधारमा सि.के सरको पृथकताबादी आन्दोलन नश्ल घृणामा आधारित रहेको यथार्थ हो ।
अब नस्ल घृणामा आधारित राजनीतिको कुरा गर्दा युरोपलाई ऐतिहासिक तथ्यका कारणले बिर्सिन सकिँदैन, जहाँ त्यही ऐतिहासिक भुलसुधारका रुपमा आज नश्ल घृणाका आधारमा गरिने हरेक कृयाकलापलाई युरोपियन युनियनको अभीसन्धीले खारेज गरेको छ । भलै कतिपय अवस्थामा त्यो कानुनमै मात्रै सीमित किन नहोस् ।
अब त्यही युरोपियन युनियनका प्रतिनिधिहरु सुटुक्क टुरिष्ट बस चढेर नस्ल घृणाका बारे खुल्लमखुला अभिब्यक्ति दिने पृथकताबादी आन्दोलनका नाइके भेट्न जानु कति उचित होला ? हाम्रा सरकारमा जति ठूला क्रान्तिकारी भए, त्यति नै ठूलो लाचारी र वाध्यथा हुने यथार्थ परापूर्वकालदेखि नै हो ।
बजेट भाषणमा तिनकै योजनाले पाना भरिनैपर्ने अनेक बुझिने वाध्यता माझ धर्म निभायो सरकारले छोटो मीठो दुई शब्दमा सचेत गराएर । बदलामा युरोपियन युनियनका प्रतिनिधिहरुले चार शब्दमा  मानबअधिकार,अभिब्यक्ति स्वतन्त्रता र भियना कन्भेन्सन पढाइदिए।
लुकेर छद्म भेषमा मानवअधिकार र अभिब्यक्ति स्वतन्त्रताको सम्मान गर्नुपर्ने बिषय के रहेछ ? ती त बिदेशी भए, आफ्नो स्वार्थ हेर्ने भए, दल र तिनका नेताहरु त निच भैहाले । तर, अजीब रमाइलो के भयो भने, यो बिषय ठीक बेठीक के थियो, बहसका लागि न त मूलधारका संचार माध्यम वा पत्रपत्रिकाले स्थान नै दिए,  न त अनसन बसाली-बसाली मान्छे मार्दिन सक्ने कपाल सेतै फुलेका पत्रकार, मानवअधिकारवादी, बुद्धिजीवी अल इन वानले  बहस गर्नु उचित ठाने । न त नयाँ शक्तिका जननीहरुले विषय प्रवेश गरे ।
केही समयअघि एउटा खबर पत्रिकाले कभरस्टोरी छाप्यो “अधिनायकबादको अभ्यास” या यस्तै सुनिने शीर्षकमा – लेखिएको थियो  तात्कालीन प्रधानमन्त्रीको निर्देशनमा भएको सडक बिस्तारका क्रममा जनताका घरहरुमा जबर्जस्ती डोजर लगाइँदैछ, जनतालाई अधिनायकबादको अभ्यास गराइँदैछ । यस्तो कुतर्कले मुख्य समाचार कसरी लेखियो भन्ने दुबिधा पछि साम्य भयो – त्यो खबरपत्रिकाका साहुले सडकको जग्गा हडपेका रहेछन् । सरकारले डोजर लगाएर भत्काइदियो अनि त सरकार अधिनायकबादी भइहाल्यो !
केही समयपछि तिनै साहुले  दुताबासबाट पत्रिकाको नाममा मोटो रकम लिने गरेको समाचारहरु देखिए । यहाँ कोबाट कसले कति पैसा लियो भन्नु भन्दा पनि कसले चै लिएन भनेर गन्ती गर्न सजिलो र चाँडो हुने भइसकेको छ ।
हसाउँने कलाकारदेखि रुवाउने राजनीतिज्ञ, पत्रकारदेखि सरकारी कर्मचारी सबैले कुनै न कुनै माध्यमबाट बिदेशीबाट पैसा लिएकै छन्।
बसन्तपुर डबलीबाट शान्तिका नाममा परेवा उडाउने नागरिक समाजदेखि हास्य कलाकार सबैका सेता टि-सर्टको प्रायोजन दुताबासबाटै हुँदोरहेछ भन्ने त यु.एस एडको खर्च विवरणतालिकाबाट पनि प्रस्टै भइसकेको  हो । अब यस्तो पृष्‍ठभूमिमा कोही कसरी दुताबासका प्रतिनिधिलाई भन्न सकुन् यो बेठीक हो भनेर ? यसैले प्रष्ट पार्दैन र पत्रिकामा आउने खबरहरु कसरी निर्देशित हुन्छन ? नाराहरु कुन उद्देश्यले आउँछन र किन कोही चुपचाप हुन्छ ?
मोदी आए ६५ करोड पर्ने हेलिकोप्टर दिएर खर्बौका जलसम्पदा लिएर गए, मुख्य धारका पत्रिकाहरु हेलिकोप्टरले अब नेपालको हैसियत आणविक शक्तिसम्पन्न राष्ट्र बराबर भयो भन्ने शैलीले प्रचार गरे । जलसम्पदाको सम्झौताले ब्यक्ति होइन, मुलुकलाई नाफा घाटा के हुँदै छ जनताले पत्तो पाएनन् । २० बर्षमा नभाको लगानी २ महिनामा भयो यस्तै यस्तै देखिए छापामा, यथार्थ होला पनि । तर, तथ्यांकले देखाउने यथार्थको अर्को पाटो के पनि हो भने संसारको डरलाग्दो गरीबी र भोकमरी तिनै देशमा छन् जहाँ हिरा, सुन र तेल का प्रचुर खानी छन् ।
छात्रवृत्ति पाउने विद्यार्थीलाई पनि शैक्षिक दुत भनेर व्याख्या गरिन्छ किनभने लगानी त्यहाँ पनि भएकै हुन्छ अनि लगानीअनुसार प्रतिफल सबैले खोज्छन् । सक्नेले खान्छ के मतलब भन्ने तर्क पनि हुन्छ । तर, कुरा के हो भने खाएर पेट अघाउनु अनि खाएर मति दृष्‍टि गुमाउनु दुई भिन्न प्रसँग हुन् ।
सरकारी बिद्यालय बर्षमा एक पटक खुलोस् मतलब कसैलाई हुँदैन । रातो बङला स्कुल बर्षमा एक दिन बन्द होस् नानीहरुको पढ्न पाउने अधिकार हनन भयो भन्ने समाचारले पत्रपत्रिका भरिन्छ, किन होला ? के चै पक्का हो भने रातो बङ्ला जस्तामा नानीहरु पढाउन सक्ने आमाबुवा धेरै छैनन् नेपालमा । अधिकांश तिनै दुताबास र युएसएडको खर्च विवरण तालिकामा नाम भएकाहरु छन् ।
समग्रमा सिके सरसित युरोपियन युनियनका प्रतिनिधिहरुले गरेको गोप्य र रहस्यमय भेटघाटले मिडियामा स्थान नपाउनु र बहसमा नजानुका  केही सभाव्य कारणहरु पत्तो लगाउन माथिका प्रसँगले मद्दत गर्छ होला ।
पश्चिमा फेरि कस्ता छन् भने यिनका मानव अधिकारवाद र प्रजातन्त्रको व्याख्या हजार जिब्रो भएका सेष नागले पनि गर्न सक्दैनन् । एकताका लिबियाका तानाशाह गद्दाफी (जो पश्चिमा मुलुकका कटुआलोचक थिए) संसारका नम्बर १ राक्षस हुन तिनले लिबियाको प्रजातन्त्र, मानब अधिकार सबै सखाप पारे तिनलाई सफाया गर्नै पर्छ भन्ने शैलीका समाचारहरु २४ घण्टा लूपमा आउने गर्थे । लिबियामा एक छत्रराज गरेका गद्दाफी कुकुर जसरी मारिए । गद्दाफीको पतनले यूरोपियन र अमेरिकनले भने जस्तो न त लिबियामा प्रजातन्त्र स्थापना गरायो, न त शान्ती आयो, न त मानब अधिकारको अवस्थामा सुधार भयो ।  देश खण्डहर भयो, शहरैपिच्छे डरलाग्दा मिलिसियाका सर्दार हरुको नियन्त्रण हुन गयो । युद्धको अर्को पाटो गौण बनाइयो अर्थात लिबियामा भएको अफ्रिकाकै बिशाल र सस्तो तेल भन्डार अनि त्यसको युरोपियन बजार ।
अझै रमाइलो कुरा के छ भने अहिले समाचारमा  लिबियाको प्रजातन्त्र र मानबअधिकारको चर्चा होइन, लिबियाको ल सुन्न पनि कुनै ठुलै घटना घट्नुपर्छ । केही बर्ष अघि  इजिप्टमा लामो समयदेखि शासन गरेका मुबारक बिरुद्ध कडा बिद्रोह भयो, मुबारक पनि तानासाश नै थिए । तर, पश्चिमी मुलुकका बफादार पालुवा तसर्थ  यूरोपियन र अमेरिकनहरुले “पीसफुल ट्रान्जिसन” भनेर भन्न थाले । केलाएर हेर्दा दुई घटनामा प्रयोग भएको भाषा पनि अजिब थियो,  जस्तै लिबियामा गद्दाफी बिरुद्ध बिद्रोह गर्नेलाई सुरुदेखि नै  “रिबेलियन” भनियो भने इजिप्टमा मुबारकबिरुद्ध बिद्रोह गर्नेलाई अन्त्य सम्म “डेमोन्सट्रेटर”।
“पिसफुल ट्रान्जिसन” को वास्तविकता त्यतिबेला देखियो, जब जननिर्वाचित मोर्सीलाई सैनिक “कु” बाट जनरल सिसीले पश्चिमा मुलुकहरुको हरियो बत्ती हेरेर पदच्युत गरे। मध्यपूर्व र अफ्रिकामा दसकौ शासन गरेका तानाशाहहरु युरोपियन युनियन र अमेरिका कै  समर्थनले निर्वाद् शासन गरिरहेका थिए र छन् । धेरै सुनिने कुराहरु मध्य अर्को के पनि हो भने चीनलगायतका देशमा मानव अधिकार हनन भयो । तर, साउदी अरबका बारेमा हामीले किन सुन्दैनौ…. किन यिनीहरु मौन बस्छन् ? अस्ति गोप्य मिटिङ गर्न टुरिष्ट बस चढेर जाने प्रतिनिधिहरुले तिनका मित्ररास्ट्र साउदी अरबको बारे ज्ञान राख्छन तर बोल्दैनन् । हालसालै पुराना राजा मरेपछि नयाँ राजा बनेको एक हप्ताभित्र साउदी अरबमा ४ जनाको घाँटी छिनालेर सार्वजनिक मृत्‍युदन्ड दिएको कुरा बाहिर आयो ।
अहिले पश्चिमाहरुले शत्रु मानेको मुस्लिम आतंकवादी संगठन आएस र साउदी अरबका अधिकांश कानुनहरु मिल्ने रहेछन् । अब रमाइलो के देखिँदै छ भने आइएस बिरुद्ध पश्चिमाहरु युद्दरत छन् । तर, साउदी अरब पश्चिमाहरुको बिश्वाशिलो मित्रशक्ति । अर्थात महिलालाई गाडी चलाऊन नदिने तानाशाही साउदी राज संस्था प्रगतिशील अनि जन निर्वाचित पुटिन तानाशाह । अर्थात स्वार्थ रक्षा भयो भने दुष्ट मुलुक भनिएको उत्तरकोरिया पनि क्षणभरमै मित्ररास्ट्र बन्न सक्छ । दोहोरो मापदण्डका  मानवअधिकार,प्रजातन्त्र सबै देखाउने दाँत हुन्, यिनका मिसन छन, मुटु छैनन् ।
नेपालका हकमा सि.के सरले निक्कै मेहनत गरेर इन्टर रेसियल डिस्क्रिमिनेशनको बारे लेखिदिनुभो, बोलिदिनुभो यसका लागि धन्यवाद नै दिनुपर्छ । तर, इन्ट्रा रेसियल डिस्क्रिमिनेशनको बारेमा लगभग मौन नै देखियो।  अर्थात चमार र लोहारको साधन श्रोतमा पहुँच यादव,महतोको जति नै छ । गजबले मिलेर बसेका छन्, बिगारेको पहाडबाट आउनेले हो ।  सि.के सरकै व्याख्यालाई आधार मान्दा पनि नेपाल बाहिरको धेरै भूभाग पनि पर्नुपर्ने देखिन्छ सरको नक्सामा ।  तर नेपाल बाहिरको भुभागमा दाबा बोल्दा जमिम शाहको हालत हुने निश्चित पनि छ भन्ने कुरा बुझिएकै छ । सरको बाध्यथा देखियो ‘हम मधेसी है आप के पडोशी है’ भन्ने ब्यानर लेखेर भारतमा बैठक बसेको। यसको अर्थ, भएको राज्य बिभेदरहित छ भन्न खोजेको पटक्कै होइन ।
तर, नश्ल घृणामा आधारित राजनीतिले समाधान होइन बरु भोलि बेग्लै मुलुक नै भएर सि.के राउत वा सि.के लाल राष्ट्रपति भए पनि यादव, महतो वा राउतको शत्रु चौधरी वा राजबंसी हुन सक्छ । अनि यो क्रम रोकिँदैन। तर्कले तर्कलाई जित्ने रहेछ तर,  कुतर्कलाई तर्कले नसक्दो रहेछ। कुरै कुरामा कसैले भनिदिन सक्छ यदुबंशका यादवहरुको थाकथलो त मथुरा र द्वारका हो त्यही गएर राज्य माग, अब यसले त  समस्या झन बल्झिने भो नि । अर्थात कहाँसम्मको इतिहास र भूगोललाई आधार मान्ने, हरेक २००-३०० बर्षमा भूगोल र इतिहास त निक्कै फेरिँदै अाएको देखिन्छ  जताततै ।
एतिहासिक पृष्‍ठभूमि र आर्थिक सामाजिक कारणले गर्दा मधेसको भनिएको भूभागको सीमाना नेपाल बाहिर पनि चाहेअनुसार लम्ब्याउन वा चौडाउन सकिन्छ भन्ने कुरा युरोपियन युनियनका प्रतिनिधिहरुले राम्रोसित बुझेका छन्। मधेश नाम गरेको हाइबे जति धेरै लम्ब्याउन सक्यो त्यति नै गरीबी र अपराधले ग्रस्त उत्तर भारतका साथै चिक्केन्स नेक हुँदै उत्तर पूर्बी भारतसम्म सजिलै पुगिन्छ जहाँ १०० भन्दा बढी भूमिगत समुह भारतबाट छुटिन पृथकतावादी आन्दोलन गरिरहेका छन् ।
रमाइलो कुरा के हो भने नेपाल अमेरिका या युरोपियन युनियनका लागि न त आर्थिक प्रतिस्पर्धी हो, न त सैन्य चुनौती, तर नेपाल नै किन ? कुरा स्पस्टै छ असली चुनौती भारत र चीन नै हुन तसर्थ बेइजिङ र दिल्ली जाने बाटो नेपाल हुँदै खनिँदै छ। रुवान्डाको नरसंहारमा फ्रान्स र बेल्जियमको भूमिकाबारे धेरैलाई सन्देह छ, यूरोपियन युनियनबिना युगोस्लाभियाको बाल्कनाइजेसन सम्भव थिएन, दुलोभित्रबाट प्रभाकरणलाई निकालेर टेबलमा एक्लै छोडिदिने नर्बेलगायत यूरोपियन युनियनका मुलुक थिए ।
गोप्य भनिएको भलाकुसारीलाई नजिकबाट नियाल्दा यसले दिएको सन्देश किन पनि सन्देहपूर्ण छ भने त्यो भेटघाटमा जर्मनीका प्रतिनिधि सहभागी भएनन् । अर्थात दुबै बिश्व युद्धको अपजस युद्दमा पराजित  जर्मनीले नै लिएको छ अनि नाजीहरुले गरेको नश्ल घृणामा आधारित राजनीतिको मूल्य र गन्तब्य जर्मनहरुले राम्रोसित बुझेका छन् । तसर्थ नेपालमा हुँदै गरेका नश्ल घृणामा आधारित राजनीतिमा मलजल गरेको अपजस जर्मनी लिन चाहँदैन । भलै संबिधानसभा निर्वाचनअघि जर्मन राजदुतले तनहुँ आसपास गएर राजनैतिक भाषण गरेको त फेरि सत्य नै हो, अर्थात पक्कै केही हुँदै  छ ।
तथ्यांक केलाएर हेर्दा रमाइला प्रसँगहरु भेटिन्छन् । जस्तै, स्वीटजरल्यान्ड चीज, घडी र चकलेटमा मात्रै प्रसिद्द छैन, हतियार निर्यातमा पनि प्रसिद्द छ । बिश्वका धेरै हतियार निर्यात गर्ने १५ देशमा स्वीटजरल्यान्ड जस्तो सानो र शान्तिप्रिय भनिएको मुलुक पनि पर्छ, जुन तथ्यबाट धेरैजना अपरिचित हुन सक्छन् ।
श्रोत र बिवरण बिना नै गोप्य बैंकिङ हुने स्विटजरल्यान्ड संसारभरिका कालो धन थुप्रिने हब पनि हो । अघिल्ला फ्रेन्च राष्ट्रपति सारकोजी लिबिया आक्रमण गर्न तम्सिने पहिलो ब्यक्ति थिए । तर, अनुसन्धानले के भेटियो भने तिनले त त्यही लिबियाका तानाशाह गद्दाफीबाट चुनाबी सहयोगका लागि गोप्य रुपमा लाखौं डलर लिएका रहेछन्। अब यस्ता श्यामश्वेतका को मित्रु, को शत्रु ?
राजनीतिमा अरुको सहयोग लिनु नौलो भएन । तर, ब्वाँसोको सहयोग लिएपछि त्यसका दुस्परिणामहरु हामीले भोग्नै पर्छ। युरोपियनका बुई चढेर राजनीति माथि त पुग्छ, तर परसम्म पुग्दैन ।
युरोपियन युनियनको टुरिस्ट बस यात्रापछि काठमाडौंका एलिटहरुको मौनताले के  प्रस्ट भयो भने हाम्रो समस्याका कारण दुरदराजमा बस्ने हुँदा खाने जनता पक्कै होइनन्, मुख्य कारण बजारमा भएका एक हुल सेतै फुलेका मल्टी डाइमेन्सनल ब्यक्तिहरु छन्, जो कुनै पनि बेला पत्रकार हुन सक्छन्, मानव अधिकारवादी हुन पनि सक्छन्, बुद्धिजीवि पनि हुन सक्छन् अर्थात आवश्यकता अनुसार जे पनि हुन सक्छन्, बोल्ने लाइसेन्स लिएर नबोल्दिन पनि सक्छन। सक्कली नोट छाप्नेलाई नै त तरिका थाहा हुन्छ नक्कली नोट कसरी छाप्ने । होइन र ?
यसलाई भनिन्छ राष्ट्रिय आत्मसमर्पणवाद । आजभोलि बजारमा हल्ला छ, बिप्लब कम्रेड प्रधानशत्रु पहिचानमा लाग्नु भाको छ रे ।
सि.के सरका दस्ताबेज पढेर माथा गरम हुँदा अझै पनि वीपीको प्रस्ताव शीतल र सान्दर्भिक लाग्छ । त्यो के भने “नेपाललाई, भारत र चीनले आफ्नो प्रभावक्षेत्र होइन, दुबै मुलुक बिच बफर स्टेटको रुपमा हेरुन्” अन्यथा जुनसुकै कारणले नेपालको बाल्कनाइजेसन हुनु भनेको कालान्तरमा भारत र चीनको बाल्कनाइजेसन हुनु नै हो । किनभने तिब्बतमा चीन अनि पूर्बी पाकिस्तान र सिक्किममा भारतमात्रै खेलाडी हुने दिन गइसके, ती मुलुकले बुझ्नै पर्छ ।

