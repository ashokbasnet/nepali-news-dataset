नेता बहुलाउँदा सिंगै देशले दु:ख पाउँछ
अरुण बराल/ टिप्पणी
२१ माघ, काठमाडौं । सप्तरीको डिमन गाविस-३ नवटोलियाका शिवदेव सदा कुनै राजनीतिक नेता होइनन् । हालै प्रकाशित कृष्णमुरारी भण्डारीको पुस्तक ‘किनाराका मान्छे’ मा शिवदेवले आफ्नो जीवनको सामान्य अनुभव सुनाउँदै भनेका छन् -‘लण्ठा बेटा से बाप परेसान, देश नेता से परेसान !’ अर्थात ‘लठुवा छोराबाट बाबु हैरान, देश नेताबाट हैरान ।’
आपसमा सहमति गर्न नसकेर जनतालाई ‘परेसान’ गराइरहेका नेताहरु अब एकापसमा ‘मानसिक सन्तुलन गुमेको’ सम्म आरोपमा उत्रन थालेका छन् । देश यतिबेला नेताहरुबाट साँच्चै हैरानीमा पर्न थालेको छ ।
एमाओवादी नेतृत्वको मोर्चाले बुधबार औपचारिक निर्णय नै गरेर एमाले अध्यक्ष केपी ओलीलाई ‘मानसिक सन्तुलन गुमेको’ भन्दै उपचारका लागि सरकारलाई आग्रह गर्‍यो । यो घटनाले नेपाली राजनीतिमा अनौठो अपसंस्कृतिलाई प्रवेश गराएको छ ।

संस्कृतिविद् एवं इतिहासकार भन्ने गर्छन्, संसारमा अति महत्वाकांक्षी नेताको अन्त्य प्रायः सामान्य तरिकाले हुँदैन । त्यस्ता नेताको अन्त्य तीन किसिमले हुन्छ : उनी आफ्नो कर्मका कारण कसैबाट मारिन सक्छन्, चिन्ताले गर्दा हृदयाघात हुन सक्छ या उनी बहुलाउन सक्छन् ।
विश्लेषकले यो पनि भन्ने गरेका छन् कि नेता बहुलायो भने त्यसबाट दुःख पाउने उसको परिवारका सदस्यले नभएर जनताले नै हो । सर्वसाधारण जनतालाई जस्तो गरी नेताको पागलपन जाँच्न मानसिक अस्पताल लैजाने प्रचलन संसारमा छैन । नेपालमा पनि त्यस्तो अहिलेसम्म सुनिएको छैन ।
अस्पतालले कहिल्यै प्रमाणित नगर्ने भएपछि नेता बहुलाएको पुष्टि गर्न सकिँदैन । तर, नेता बहुलायो भने उसले उपद्रो निर्णय गर्छ र आफ्नो अराजकताको शिकार सिंगो देश र जनतालाई बनाउँछ ।
संसारमा पागल नेताको विशेषण झुण्डिएका नेताहरु धेरै छन् । शीतयुद्धका बेला अमेरिकी राष्ट्रपति रोनाल्ड रेगन र दोस्रो विश्वयुद्धताका स्टालिन, चर्चिल र हिटलरलाई पागल नेताको संज्ञा दिइन्थ्यो । १९ औं शताब्दिमा लिंकन र बोनापार्टलाई कतिपयले ‘पागल’ नभनेका होइनन्, तर उनीहरुको मानसिक सन्तुलन कसैले परीक्षण गरेन ।
आधुनिक युगमा प्रवेश गर्नुअगावै रोमन सम्राट निरोदेखि बेलायती राजा चार्ल्स द्वीतीयसम्म पागल शासकको सूचीमा परे । तर, उनीहरुलाई डाक्टरले पागल घोषणा गरेनन् ।
नेपालमा रणबहादुर शाहलाई धेरैले ‘बहुलाहा राजा’को संज्ञा दिन्छन् । युवराज हुँदा सुरेन्द्र साहको पागलपनको कथा नेपालको इतिहासमा छरपस्ट छ । तर, उनीहरु कसैलाई पनि डाक्टरले ‘सर्टिफाइड’ गरेनन् । फगत उनीहरुले लिने निर्णयको मूल्य जनताले तिर्नुपर्‍यो ।
जसले अरुलाई ‘बहुलाहा’ भन्छ…..
पागलपनको आरोप लगाउँदा विचार गर्नुपर्ने केही मनोवैज्ञानिक पक्षहरु हुन्छन् । प्रथमतः रुसी साहित्यकार एन्टोन चेखबको कथामा झैं जसले अरुलाई पागल देखिरहेको हुन्छ, ऊ आफूचाँहि पागल भएको पनि हुन सक्छ ।
दोस्रो, ‘पागल’ वा ‘मानसिक सन्तुलन बिग्रेको’ भनेर कसैमाथि गाली गर्नु भनेको विभेदपूर्ण एवं सामन्तवादी सोचाइ हो । पागलपन भनेको कुनै अपराध वा गाली गर्ने पदावली हैन । यो त बिमार हो ।
सामन्तवादमा मानिसलाई ‘अन्धो’, ‘लंगडो’ इत्यादि भनेर गाली गरिन्छ, जुन विभेद सभ्य समाजमा पाच्य हुँदैन । कसैलाई गाली गर्दा ‘पागल’ ‘बहुलाहा’ या ‘मानसिक सन्तुलन गुमेको’ भन्नु सामन्तवादी चिन्तन हो र त्यस्तो विमारीलाई गाली हैन, सहानुभूति चाहिन्छ भन्ने कुरा आधुनिक सभ्य समाजमा जन्मेको मान्छेले बुझ्न आवश्यक छ ।
एकताका एमाओवादीले ‘खेतालासँग वार्ता गर्दिँन’ भनेको थियो । तर, आफूलाई कम्युनिष्ट बताउने पार्टीले खेताला वर्गका जनतालाई हेर्ने संस्कृति त्यसमा अभिव्यक्त हुन्थ्यो । त्यस्तै कसैलाई ‘मानसिक सन्तुलन बिग्रेको’ भनेर हेप्नु पनि मानसिक रोगीमाथिको गलत दृष्टिकोण झल्कन्छ । यो व्यक्तिमाथिको आलोचना गर्ने सही तरिका वा विम्ब होइन । राजनीतिमा यस्तो हतियारको प्रयोग त झनै भद्दा प्रहसन हो ।
तेस्रो, केपी ओली कुनै पनि नेताले बोलेको विषयका आधारमा मानसिक जाँच गराउने हो भने प्रचण्डको पनि गराउनुपर्ने हुन सक्छ । कमसेकम जनताले त्यस्तो माग गर्न सक्छन् कि सबै नेतालाई पनि मानसिक अस्पतालमा लगेर जाँच गराऊ । (शायद विदेशमा बढी खर्च गरेर होइन ।)
एमाओवादी मोर्चाले बैठकै बसेर आफूसँग असहमत नेताको मानसिक स्वास्थ्य जाँच गर्न लगाउँदा आफूले पनि जनतालाई निरोगिताको प्रमाणपत्र सार्वजनिकरुपमै देखाउनुपर्ने नैतिक प्रेसर आउन सक्छ । जुन, प्रेसर एमाओवादी मोर्चामा सामाजिक सञ्जालबाट आउन थालिसकेको छ ।
मानसिक रोग : सामुहिक समस्या
हतियार बोकेर संघर्षमा होमिएमा एमाओवादीका कतिपय नेता-कार्यकर्तामा मानसिक तनाब अत्यधीक देखिने गरेका समाचार बढी नै आउने गरेका छन् । कतिपय कार्यकर्ता वैयक्तिक व्यवस्थापनको अभावले वैचारिक रुपमा ‘डिस्अर्डर’ भएर धर्मकर्मतिर लागेका छन् । कतिपयले आत्महत्यासम्म गर्न थालेका छन् ।
यो मानसिक समस्या एउटा सामुहिक रोगका रुपमा माओवादीभित्र बढिरहेको छ । चिडचिडाहट, रुखोपन एमाओवादीको आम समस्याजस्तै बनेको छ । सिंगै पार्टी चरम निराशामा जकडिन थालेको छ । यो स्थितिबाट आफ्नै कार्यकर्तालाई मुक्त गर्न एमाओवादी नेतृत्वले पार्टीभित्र ध्यान, योगा र मानसिक शुद्धीकरण अभियान चलाउनुपर्ने खाँचो छ । यतातिर ध्यान एमाओवादी नेताले कमै ध्यान दिएको देखिन्छ । यता ध्यान दिइएन भने आफ्नै पार्टीमा पदम कुँवरहरु अरु जन्मन सक्छन् ।
एमालेमा प्रायः मध्यम वर्गका कार्यकर्ता भएकाले उनीहरु प्रायः सन्तुलित छन् । मानिसमा जति अभाव, विपन्नता र नैराश्यता हुन्छ, त्यति नै ऊ विचलित हुन्छ, मानसिक रोगी बन्छ या क्लाइमेक्समा पुगेर आत्महत्यासम्म गर्न पुग्छ ।
नेपालमा तथ्यांकले आत्महत्याको दर भारतमा जस्तै बढिरहेको देखाएको छ । शिवदेवले पहिचान गरेका ‘लठुवा’ हरुले देशलाई जति बर्बाद बनाउँछन्, समग्र जनतामा निराशा बढ्छ र देशमा आत्महत्याको दर अरु बढ्छ । यतातिर एमाओवादी नेताहरुले विश्लेषण गरेको देखिँदैन ।
केपी ओलीको उत्ताउलोपन
विद्वत समुदायमा एउटा भनाइ छ, एकपटक हुर्किसकेको मान्छे फेरि केटाकेटी बन्न सम्भव हुँदैन, तर ऊ केटाकेटीपनको शिकारचाँहि अवश्य बन्न सक्छ ।
एमाले अध्यक्ष केपी ओलीमा पनि बेलाबखत फर्केर आउने ‘केटाकेटीपन’ले बन्नै लागेको वातावरण पनि बिगार्ने गरेको छ । ओलीको यस्ता उत्ताउलो अभिव्यक्तिप्रति संविधानसभाका अध्यक्ष सुवास नेम्वाङले पनि असन्तुष्टि जनाइसकेकै छन् ।
ठूला भनिएका मान्छेहरु उत्ताउलो कुरा गर्छन् र केटाकेटीलाई गाली गर्छन् । यद्यपि यसमा निर्दोष केटाकेटीको कुनै भूमिका हुँदैन ।
दश अर्ब दिए एमाओवादीले आन्दोलन रोक्छ भन्ने ओलीको अभिव्यक्ति अनावश्यक र वातावरण भड्काउने खालको अभिव्यक्ति नै हो । त्यस्तै बालुवाटारमा उनले युपी र बिहारलाई मधेसमा मिसाउने जुन कुरा गरे, त्यो पनि राजनेताले बोल्न सुहाउने अभिव्यक्ति पटक्कै थिएन । चर्चित हुने बाहनामा उत्ताउलो कुरा गरेर छेउछाउका मान्छे हँसाउने र वातावरण बिगार्ने कमजोरी केपी ओलीले सुधार गर्न सकेका छैनन्, जुन उनको मुख्य कमजोरी हो । भनिन्छ, तीत्राको मुखै बैरी हुन्छ, ऊ जंगलमा त्रि त्रि गर्दै नकराई हिँड्नै सक्दैन, कराएपछि शिकारीले थाहा पाउँछ र ड्याम्मै ठोक्छ ।
अन्त्यमा,
फेरि एकपटक नेताको ‘बहुलाहापन’ कै कुरा गरौं । नेतामा लाग्ने यो मानसिक बिमारको अस्पतालमा परीक्षण गर्न सकिँदैन, खाली यसको परिणाम मात्रै देश र जनताले भोग्नुपर्छ । कानूनमा पनि ‘मानसिक सन्तुलन बिग्रेमा’ पदमा नरहने लेखिएको हुन्छ, तर, त्यसको मापन गर्ने अहिलेसम्म छैैन ।
अब हेर्दै जाऔं, नेपालका कुन-कुन नेताहरुको मानसिक रोगको पीडा सिंगै देशले भोग्नुपर्ने हो । शिवदेव सदाले भनेकै छन्, ‘लण्ठा बेटा से बाप परेसान, देश नेता से परेसान !’
आफ्नो प्रशिद्ध निवन्ध ‘लुई बोनापार्टको अठारौं ब्रुरमेर’ मा कार्ल मार्क्सले लेखेका थिए,- कहिलेकाहिँ इतिहास दोहोरिन्छ: पहिलोचोटि त्रासदीका रुपमा र दोस्रोचोटि प्रहसनका रुपमा ।
कामना गरौं, प्रचण्डको ‘क्रान्तिकारिता’ र केपी ओलीको ‘यथास्थिति’ फेरि यसरी नदोहोरियोस् कि पहिलोपटक त्रासदीका रुपमा र अर्कोपटक ‘मजाक’ का रुपमा ।

