कता जाँदैछ भारतको भविश्य ?
-शशी पौडेल
भारतमा अरबिन्द केजरीवाल फेरि एकपटक चर्चामा आएका छन् । उनी अहिले पहिलेको भन्दा अलि फरक ढंगले चर्चामा आए । पहिले उनी खासगरी भारत र नेपालमा बढी चर्चामा थिए भने अहिले उनी विश्वभर चर्चामा आएका छन् । अष्ट्रेलियादेखि अलास्कासम्म र लिसबोनदेखि टोकियोसम्म केजरीवालको चर्चा छ ।
केजरीवालको चर्चासँगै भारतीय प्रधानमन्त्री नरेन्द्र मोदीको चर्चा पनि कम रहेको छैन । लगभग १० महिनाअघि नरेन्द्र मोदीको निर्वाचन जितको चर्चा गर्नेहरुले अहिले उनको हारको चर्चा गरेका छन् भने आमआदमी पार्टीको जितको चर्चा गरेका छन् ।
कुन देशको मिडियाले के भन्यो ?
बेलायती मिडियाहरुले केजरीवालको चर्चा गर्ने क्रममा मोदीको त्यति आलोचना गरेको पाइएको छैन । अन्य अमेरिकी र अमेरिकी समर्थक मिडिया भने मोदीको आलोचनामा खरो गरी उत्रेका छन् ।
दिल्ली विधानसभाको निर्वाचनको सन्दर्भलाई लिएर बेलायतबाट प्रकाशित द इन्डिपेन्डेन्टले आम आदमी पार्टीको जितभन्दा पनि बरु भारतीय जनता पार्टीको हारको प्रसंगलाई जोड दिएको छ भने अमेरिकाबाट प्रकाशित न्यूयोर्क टाइम्सले भारतीय जनता पार्टीको हारभन्दा पनि मोदीको हार भनेर तर्क गरेको छ ।
इरानी एक समाचार च्यानलले दिल्लीको बिधानसभामा भारतीय जनता पार्टीको हारलाई आफ्नो पर्वका रुपमा मनाइको बताएको छ । उसले लेख्छ-भारतको राजधानी दिल्लीमा भारतीय दिग्गज नेताहरुलाई एक सामान्य कर अधिकारीले हराएको छ । केजरीवालको यो जीत “सेक्युलर भारतीय मानस”को जीत भएको बताएको छ ।
अमेरिकाबाट प्रकाशित फाइनान्सियल टाइम्स लेख्छ-केजरीवालले भारतमा एक सशक्त विकल्प दिएका छन्, त्यो पनि योबेलामा कि जुनबेला भारतीय जनता पार्टी र भारतका प्रधानमन्त्री नरेन्द्र मोदीले अरु कुनै बिकल्प नदेखिरहेका बेला ।
यस्तै पाकिस्तानी मिडिया पनि केजरीवालको जितको प्रचार गर्न र मोदीको आलोचनामा घुँडा धसेर लागेका छन् । पाकिस्तानबाट प्रकाशित हुने “डन” लेे यो चुनावी परिणाम नरेन्द्र मोदीका लागि एक भुइँचालोको संज्ञा दिएको छ ।
पाकिस्तानबाटै प्रकाशित हुने एक अर्को पत्रिका पाकिस्तान टुडे यो निर्वाचन परिणामलाई मोदीले तीतो झोल खाएको र केजरीवालले मिठाई खाएको संकेत गरेको छ ।
यसपालिको दिल्ली विधानसभाको निर्वाचनमा आम आदमी पार्टीले अत्यधिक बहुमत ल्याएको छ । भारतीय प्रधानमन्त्रीले आफ्नो पार्टीको हार स्वीकार पनि गरिसकेका छन् । यसअर्थमा यो निर्वाचन परिणाम विश्वभर चर्चा हुनु कुनै अनौठो भएन । तर, प्रश्न उठ्छ, आम आदमी पार्टीको यो जित के आम आदमी पार्टी साँच्चै जनताको हितमा काम गरेकाले यति धेरै मत पाएको हो त ? अथवा भारतका अन्य स्थापित पार्टीहरु भाजपा अनि भारतीय कांग्रेस आइलाई जनताले  एकपटक सजायँ दिन चाहेका हुन् ?
एकपटक पहिले नै ४९ दिन सत्ता सम्हालेर अगाडि काम गर्न नसकेकालाई फेरि जनताले अर्को मौका दिन चाहेका हुन् ? यी प्रश्नहरु यी पंक्ति लेख्दासम्म अनुत्तरित छन् । यी प्रश्नहरुको उत्तर खोज्ने प्रयास कसैले गरेको पनि पाइएको छैन । सायद यी प्रश्नहरुको उत्तर खोज्नेबेला अझै नआइसकेको भएर होला ।
एक्काइसौं शताब्दीको विश्वको सबैभन्दा ठूलो लोकतन्त्रको प्रयोग भारतमा भैरहेको छ । अनि द्रुत पुँजीवादको विकास र प्रयोग पनि अन्यत्र देशको तुलनामा भारतमै बढी  भैरहेको छ । त्यतिमात्र होइन, गरीबीको संख्या पनि त्यही द्रुत गतिमा बढिरहेको छ । विश्वमा ठूला राजनीतिक प्रश्नहरु पनि यही उपमहाद्वीपबाट उठ्ने गर्छन् ।

पश्चिमेली मुलुकहरुमा सबै कुरा हुँदाहुँदै पनि जसरी स्वतन्त्रता र प्रजातन्त्रमाथि चुनौती आएको छ त्यस्तैगरी भारतमा एशियाली विकासको समस्या उत्पन्न भएको छ

अर्को अर्थमा भन्ने हो भने भारत अहिले लेखक, पत्रकार, कवि, साहित्यकारहरुका लागि पनि एक उर्जाशील भूमिको रुपमा देखा परेको छ ।
दोस्रो विश्वयुद्धको समाप्ति र भारत स्वतन्त्र भएपछि भारतले उग्र राष्ट्रियताको नारा लगायो । यहाँसम्म कि लगाउने लुगा, घरमा प्रयोग गर्ने कुनै पनि वस्तु मात्र होइन कि एउटा कलमसम्म पनि विदेशबाट आयात नगर्ने नीति लियो । भारत आत्मनिर्भर हुनुपर्छ भन्ने पाठ बालबच्चाहरुलाइ सिकायो । आफू आत्मनिर्भर भएपछि र भारतलाई पुगेपछि बचेको मात्र निर्यात गर्ने पनि नीति लियो ।  त्यो नीति भारतले नवउदारवादी शक्तिहरु हाबी नहुँदासम्म लागु गरिरह्यो । अर्थात मध्य ८० को दशकसम्म ।
एउटा पुरानो सम्झना
सन् १९७५ मा मैले एसएलसी पास गरेर भारतबाट पढ्ने बिचारले गोरखपुर, बनारसतिर घुम्न गएको थिएँ । हामी ५/७ जना थियौं । त्यतिबेला भारतीय शिक्षकहरुलाई एउटा चाइनिज कलम उपहार लगिदियो भने उनीहरुले जस्तै दुख भए पनि हामीलाई परेको काम सल्ट्याइदिन्छन् भन्ने सुनेका थियौं ।
एकदिन एक छहराका बन्धु चिन्तामणि पौडेल र म गोरखपुर नेपाली लजबाट बसमा घुम्न निस्क्यौं । त्यत्तिकैमा बसमा एउटा छलफल चलेको सुन्यौं । त्यहाँ बसमा यात्रा गरिरहेका दुई चारजनाले बाहिर सडकमा एउटा मर्सिडिज कार गुडिरहेको देखेछन् । अनि उनीहरुमध्ये कसैले उक्त कारको मालिकलाई बिदेशी दलालको संज्ञा दिए भने कसैले त त्यो कार तुरुन्त जफत गर्न प्रहरीसमक्ष धर्ना बस्ने कुरा गरे ।
त्यतिबेला हामी दुबैले जिन्सको नीलो पाइन्ट लगाएका थियौं । उनीहरुले हामीतिर पनि संकेत गर्दै बिदेशबाट आएको अनुमान गरिरहेका थिए । यहाँसम्म कि त्यतिबेला भारतमा नीलो जिन्सको पाइन्ट पाइँदैनथ्यो ।
भारतीयहरु नेपालको सीमानामा पर्ने बजार, जस्तै- वीरगञ्ज, भैरहवा, नेपालगञ्ज जस्ता नाकामा आएर जिन्सको पाइन्ट, चाइनिज तेरिलिनको कमिज, चाइनिज कलम, र साइको वा सिटिजन घडी किनेर लान्थे । तर, ती सबै सामानहरु शरीरमा लगाएर मात्र लैजान पाउथे । अलग्गै झोलामा हालेर लैजान प्रतिबन्ध थियो ।
तर, अहिलेको भारतमा आत्मनिर्भरताको चिन्तनमा फरक आएको छ । अहिले भारतीयहरुमा विश्व खुलापनको चिन्तन द्रुत गतिमा विकास हुँदै आइरहेको छ ।
पुरानो भयो गान्धीको विचार
गान्धीको प्रतिमामा माला लगाइदिए पनि गान्धीका विचारहरु अब भारतीयहरुका लागि पुरानो भैसकेका छन् । भारतीय धनाढ्यहरुमा अहिले भारतको भन्दा पनि आफ्नो सम्पत्ति सुरक्षा गर्ने स्वीट्जरल्याण्डको बैंकको माया ज्यादा छ ।
पश्चिमेली मुलुकहरुमा सबै कुरा हुँदाहुँदै पनि जसरी स्वतन्त्रता र प्रजातन्त्रमाथि चुनौती आएको छ त्यस्तैगरी भारतमा एशियाली विकासको समस्या उत्पन्न भएको छ, जस्तै-चाइना, हंगकंग, सिंगापुर वा मलेसियामा । यहाँ धर्म जातजातिको बिखण्डनको समस्या देखापरेको छ ।
भारतमा मात्र होइन समग्र भारतीय उपमहाद्वीपमा नोस्टाल्जिया (पुराना आफ्ना कुराहरु सम्झेर सन्तुष्ट हुने) हराउँदै गएको छ । सामान्यभन्दा सामान्य भारतीयहरुले पनि विश्वको परिवर्तित अवस्थाबारे जानकारी राख्न छाडेका छैनन् । तर, सामान्य थुप्रै युवा पुस्ताहरुले भारतको ५० वा ६० को दशकको राष्ट्रियताको चिन्तनमा फर्किन चाहन्छन् । जसले आफैले अनुभव गरेको नभई जेष्ठ पुस्ताबाट सुनेको र इतिहासको किताब पढेका भरमा ।
तर, सम्भ्रान्त वर्ग भने त्यो पुरानो सुनौलो समयमा फिर्ता हुन नसक्ने कुराप्रति पटक्कै चिन्तित छैनन् । यसैले मेरो विचारमा भारतले आफ्नो मात्र होइन, भारतीय उपमहाद्वीपको भविश्य लेखेको छ । भारतले लेखेको त्यो भविश्य अञ्जानमात्र होइन, छिमेकी मुलुकहरु, जस्तै-नेपाल, भुटान, श्रीलंकाहरुलाई खतरनाक साबित पनि हुन सक्छ । तर, उसले भविश्य लेखेको छ ।

