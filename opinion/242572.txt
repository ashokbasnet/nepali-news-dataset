बहुमतीय प्रक्रियाको विरोध : सहमति वा अधिनायकवाद ?
मोहनविक्रम सिंह (महामन्त्री, नेकपा मसाल)
अहिले संविधानको निर्माणको सन्दर्भमा एमाओवादी र त्यसको नेतृत्वमा बनेको जातिवादी र मधेसवादीहरूको गठबन्धनले सहमतिद्वारा संविधानको निर्माण हुनुपर्छ भनेर चर्को आवाज उठाइरहेका छन् । सहमतिका लागि वार्ता गर्न वातावरण तयार पार्न संविधानसभाको बैठकलाई पनि अनिश्चित कालका लागि स्थगित गरिएको छ ।
मोहनविक्रम सिंह
वार्ताका लागि एमाओवादी नेताहरूले यो शर्त प्रस्तुत गरेका छन् कि पहिले सरकारले बहुमतको प्रक्रियालाई खारेज गर्ने प्रतिवद्धता प्रकट गर्नुपर्दछ । यो अत्यन्त गम्भीर र भयानक कुरा हो ।
प्रजातान्त्रिक प्रणाली बहुमतीय प्रक्रियामाथि नै टिकेको हुन्छ । त्यो कुरा खालि पूँजीवादी प्रणाली मात्र होइन, कम्युनिष्टहरूको कार्यपद्धतिका सन्दर्भमा पनि सत्य हो । मार्क्सवादी-लेनिनवादी सङ्गठनात्मक प्रणालीको आधारभूत सिद्धान्त जनवादी केन्द्रीयता हो । त्यो पनि बहुमतको सिद्धान्तमाथि टिकेको हुन्छ । कम्युनिष्ट पार्टीभित्र पनि जनवादी प्रणालीलाई दबाइयो भने वा नोकरशाही प्रणाली हावी भयो भने त्यसको परिणाम स्वरूप पार्टीको पतन हुन्छ ।
विश्वका कैयौँ देशहरूमा कायम भएको समाजवादी व्यवस्थाको पतनका पछाडि त्यस प्रकारको नोकरशाही प्रवृत्ति पनि काफी हदसम्म जिम्मेवार रहेको छ ।
त्यसप्रकारको पृष्ठभूमिमा नेपालमा अहिले बहुमतीय प्रक्रियालाई पुरै निषेध गर्ने प्रवृत्ति अत्यन्त खतरनाक कुरा हो । कुनै पनि सैद्धान्तिक आधारमा त्यसलाई सही सावित गर्न सकिँदैन ।
त्यस प्रकारको प्रवृत्तिलाई समयमा नै नियन्त्रित गर्न सकिएन भने त्यसका दुष्परिणामहरू तीनवटा हुने कुरा अवश्यम्भावी छ :
प्रथम, नेपालमा ०६२-६३ को आन्दोलन मात्र होइन, अहिलेसम्म चल्दै आएका सबै प्रजातान्त्रिक र वामपन्थी आन्दोलनहरूका उपलब्धिहरू समाप्त हुनेछन् ।
द्वितीय, देशमा लोकतान्त्रिक संविधानको निर्माणको कार्य असफल हुनेछ र देशमा गम्भीर प्रकारको अराजकता वा एक वा अर्को प्रकारको अधिनायकवादी व्यवस्थाको स्थापना हुनेछ ।
तृतीय, अहिले प्राप्त भएजति उपलब्धिहरू पुनः प्राप्त गर्नका लागि लामो सङ्घर्ष, ठूलो क्षति वा त्याग र बलिदानको बाटोबाट जानु पर्नेछ ।
यदि देशमा त्यसप्रकारको स्थितिको सिर्जना भयो भने वर्तमान पिँढीको अक्षमता, राजनीतिक अदूरदर्शिता, वैचारिक दिवालियापन वा जनताको राजनीतिक चेतनाको कमीको कारणले नै हुनेछ । त्यो अवस्थामा वर्तमान पिढीँका गलत नीतिहरुका कारणले समाप्त भएका उपलब्धिहरूलाई पुनः प्राप्त गर्नका लागि लामो संघर्ष गर्नुपर्नेछ । तर, जुन पिढीका कारणले त्यस प्रकारका उपलब्धिहरु समाप्त भए, उनीहरुको आन्दोलनद्वारा त्यस प्रकारको उपलब्धि पुनः प्राप्त हुनेछ भन्न मुश्किल पर्दछ । शायद त्यसका लागि हामीले नयाँ पुस्ताको प्रतिक्षा गर्नु पर्नेछ ।
तर, त्यस सन्दर्भमा यो प्रश्न पनि नउठाइकन रहन सकिन्न : वर्तमान पिँढीका गैरजिम्मेवार वा अदूरदर्शीतापूर्ण कार्यविधिका कारणले त्यो बेलासम्म एउटा स्वतन्त्र देशको रूपमा नेपालको अस्तित्व नै बाँकी रहने छ वा छैन ?
बहुमतीय प्रक्रियाको विकल्प के हो ?
एमाओवादी समेतले बहुमतीय प्रणालीलाई निषेधमा अत्यन्त जोड लगाइरहेका छन् । बहुमतीय प्रणालीमा जोड दिने तरिकालाई उनीहरूले अधिनायकवाद लाद्न खोजेको जस्तो आरोप पनि लगाउने गरेका छन् । बहुमतको प्रक्रिया गलत हो भने त्यसको सही विकल्प के हो ? उनीहरूले त्यसको कुनै जबाफ दिन सकेका छैनन् ।
माओवादीहरूले खालि अहिले संविधानको निर्माणको सन्दर्भमा नै वा संविधानसभामा उनीहरू अल्पमतमा परेको हुनाले नै त्यस प्रकारको तर्कलाई अगाडि ल्याएका हुन् वा सार्वभौम सिद्धान्तको रूपमा नै उनीहरूले बहुमतको प्रणालीलाई सधैँका लागि निषेध गर्न चाहन्छन् ?
यदि माओवादीहरूले सधैंका लागि बहुमतको प्रक्रियालाई अस्वीकार गर्न चाहन्छन् भने त्यो हद दर्जाको अराजकतावादी र फासिष्टवादी चिन्तन हो । यदि उनीहरूले उनीहरू अल्पमतमा परेको हुनाले नै त्यस प्रकारका विचारलाई अगाडि ल्याएका हुन् भने त्यो हद दर्जाको सिद्धान्तहीन, अराजनीतिक र अवसरवादी विचार हो ।
दुवै अवस्थामा एमाओवादीको तर्क गलत छ र दृढतापूर्वक त्यसलाई अस्वीकार गरिनुपर्छ । तर, आफ्नो त्यही विचारलाई मुद्दा बनाएर उनीहरूले देशव्यापीरूपमा सङ्घर्षका कार्यक्रमहरूको घोषणा गरेका छन् । ०७१ फागुन ३ गते उनीहरूले देशभरि नै सीडीओ कार्यालयमा धर्नाको कार्यक्रम आयोजना गरेर फागुन १६ गते काठमाडौंमा शक्ति प्रदर्शन गर्ने कार्यक्रम बनाएका छन् ।
एमाओवादीका कार्यक्रमहरूमा जनताको कति सहभागिता हुन्छ ? त्यो मुख्य प्रश्न होइन । मुख्य प्रश्न यो हो कि त्यस प्रकारका कार्यक्रमहरूका पछाडिको राजनीतिक लाइन कति सही वा गलत छ ?
संसारमा र नेपालमा पनि गलत राजनीतिक लाइनका पछाडि पनि ठूलो संख्यामा जनताको समर्थन वा सहभागिता रहेका कैयौँ उदाहरणहरू पाइन्छन् । हिटलरको जातिवादी राजनीतिको उदाहरण हाम्रा अगाडि छ । आफ्नो समयमा जनताले ठूलो पैमानामा हिटलरको जातिवादी लाइनलाई समर्थन गरेका थिए । तर, त्यसप्रकारको समर्थनले त्यो जातिवादी लाइन सही भएको प्रमाणित हुँदैन । खालि कुरा यति मात्र हो कि ठूलो क्षतिपछि मात्र जनताले त्यस प्रकारको अवधारणा गलत भएको बुझ्न सकेका थिए ।
नेपालमा पनि पञ्चायती शासक वर्गहरू आफ्ना विभिन्न कार्यकालहरूमा जनतालाई ठूलो सङ्ख्यामा जम्मा गर्न सफल हुने गरेका थिए । तर, त्यसले पञ्चायती तानाशाही व्यवस्थालाई सही साबित गर्न सक्दैनथ्यो र सकेन पनि ।
संविधानसभाको चुनावमा राजावादीहरु पनि ठूलो संख्यामा समानुपातिक चुनावमा जनताको मत प्राप्त गर्न सफल भए ।
तर, त्यसले उनीहरुको राजावादी लाइन सही भएको प्रमाणित हुँदैन । त्यही प्रकारले अहिले बहुमतीय प्रणालीलाई पुरै निषेध गर्ने विचारका पछाडि एमाओवादीसमेत जनतालाई कम वा बेशी मात्रामा आफ्नो पक्षमा, आफ्ना कार्यक्रमहरूमा सहभागी बनाउन सफल हुन्छन् भने त्यसले उनीहरू सही भएको पुष्टि गर्ने छैन ।
बहुमतीय आधारमा संविधानको निर्माणको विरोध गर्ने पक्षहरूले मार्क्सवादी-लेनिनवादी सिद्धान्तको चर्चा वा नोकरशाही र दलाल पूँजीपति वर्ग वा उनीहरूको प्रतिनिधित्व गर्ने राजनीतिक दलहरूका विरुद्धको सङ्घर्षका नाममा पनि आफ्नो आन्दोलनको कार्यक्रमलाई सही सावित गर्न प्रयत्न गरेको देखिन्छ ।
तर, उनीहरूले जुन प्रकारको तर्क अगाडि ल्याएका छन्, त्यससित जोडिएको एउटा अर्को महत्वपूर्ण पक्षतिर पनि हाम्रो ध्यान जानुपर्ने आवश्यकता छ । माओवादीहरूले पहिले दलाल र नोकरशाही पूँजीपति वर्गको प्रतिनिधित्व गर्ने राजनीतिक पार्टी अर्थात् नेपाली काङ्ग्रेसका विरुद्धको सङ्घर्षमा मुख्य जोड दिने नाममा राजासित अघोषित कार्यगत एकता गरेका थिए । अहिले विप्लवले पनि त्यस प्रकारको नीतिमा जोड दिँदै राजावादीप्रति नरम नीति अपनाउने अभिव्यक्ति दिएका छन् । अहिले  एमाओवादीले पुनः त्यही प्रकारको नीति अपनाउँछन् भने त्यसले पुनः एक वा अर्को प्रकारले पहिलेको राजापरस्त नीतिलाई नै नयाँ रूपले अगाडि ल्याउने छ, जसको अर्थ चुनवाङ बैठकभन्दा पहिलेको अवस्थामा र्फकनु नै हुनेछ । त्यो अग्रगमन होइन, प्रतिगमनको बाटो हुनेछ ।
जनआन्दोलनका एजेन्डा संस्थागत गर्न जरुरी
०६२-६३ को आन्दोलनका उपलब्धिहरूलाई सुदृढ वा संस्थागत गर्ने कार्यहरू अहिले पनि बाँकी नै छन् । त्यो अवस्थामा जुन शक्तिहरूसँग मिलेर त्योबेला आन्दोलनको कार्यक्रमलाई सञ्चालन गरिएको थियो, तिनीहरूसँगको एकता वा तिनीहरूसित एकता गरेर लोकतान्त्रिक संविधानको निर्माण अहिलेको राष्ट्रिय आवश्यकता भएको छ । त्यस प्रकारको एकतालाई खलबलाउने कुनै पनि नीति वा गतिविधिले प्रतिगमनलाई नै बल पुर्‍याउने छ ।

मार्क्सवादी-लेनिनवादी सिद्धान्तले बारम्बार यो स्वीकार गरेको कुरा हो कि इतिहासको एउटा विशेष कालखण्डमा पूँजीवाद वा लोकतान्त्रिक गणतन्त्रको पनि प्रगतिशील र ऐतिहासिक महत्व हुन्छ

यसरी ०६२-६३ को आन्दोलनका पक्षधर शक्तिहरुसित एकता कायम गरेर लोकतान्त्रिक संविधानको निर्माणमा जोड दिनुपर्ने बेलामा दलाल र नोकरशाही वर्गहरुको पार्टीका विरुद्धको संघर्षमा मुख्य जोड दिएर संविधानको निर्माणमा बाधा पुर्‍याउने नीतिको अर्थ र अभिप्राय के हो ?
निश्चय नै त्यसको अर्थ नेपाली कांग्रेस समेतसितको स्थायी प्रकारको एकता होइन । उनीहरुसित हाम्रा प्रकारका राजनीतिक मतभेदहरु छन् र उनीहरुका विरुद्ध हाम्रो लामो संघर्ष आवश्यक हुनेछ । त्यति मात्र होइन, तात्कालिक रुपमा पनि उनीहरुले लोकतान्त्रिक संविधानको निर्माण, गणतन्त्र, धर्मनिरपेक्षता वा समानुपातिक चुनावहरु बारे जुन ढुलमुल र अवसरवादी नीतिहरु अपनाउँछन्, तिनीहरुका विरुद्ध संविधानसभा भित्र वा बाहिर हाम्रो सम्झौताहीन संघर्ष चलिरहनु पर्नेछ । तैपनि लोकतान्त्रिक संविधानको निर्माण वा सहमति हुन नसकेको अवस्थामा बहुमतीय प्रणालीद्वारा संविधानको निर्माणको प्रश्नमा उनीहरुले जुन हदसम्म अडान लिन्छन्, त्यस प्रकारको नीतिसित ऐक्यवद्धता कायम गर्ने हाम्रो नीति हुन्छ र हुनुपर्दछ ।
अहिले संविधानको निर्माणको सन्दर्भमा सहमतिको जुन कुरा उठिरहेको छ, तात्विकरूपमा त्यसको कुनै अर्थ छैन । पहिलो संविधानसभाको चार वर्षको कार्यकाल र अहिले पनि सहमतिको जुन कुरा उठिरहेको छ, त्यसको प्रकृति अत्यन्त सङ्कीर्ण र एकांगी प्रकारको छ । यदि संविधानसभामा भएका सबै पक्षहरूका बीचमा एकताको कुरा गर्ने हो भने सङ्घीयताका विरुद्ध भएको शक्तिसित पनि सहमतिको लागि प्रयत्न गरिनुपथ्र्यो । तर, त्यसका लागि कहिल्यै पहल गरिएन । त्यस प्रकारको सहमतिको प्रयत्न खालि जातिवादी र मधेशवादीहरूसँग मात्र गर्ने गरिएको छ । त्यही सिलसिलामा कैयौँ सम्झौताहरू पनि गर्ने गरिएको छ र त्यस प्रकारका सम्झौताहरूद्वारा संविधानसभाको सार्वभौम अधिकारमाथि पनि अतिक्रमण गर्ने गरिएको छ ।
उदाहरणका लागि देशमा सङ्घीय वा एकात्मक प्रणालीमध्ये कुन प्रणाली कायम गर्ने ? त्यो संविधानको निर्माणको क्रममा संविधानसभाले निर्णय गर्ने कुरा हो । तर, त्यसबारे संविधानसभा बाहिर सम्झौता गरेर अन्तरिम संविधानमा त्यसअनुसार संशोधन गरेर संविधानसभाको अधिकारमाथि अतिक्रमण गरियो ।
त्यही प्रकारले संविधानसभा बाहिर अन्य कतिपय सम्झौताहरू गरेर बारम्बार संविधानसभाको कार्यक्षेत्रमा कटौती गर्ने काम गरियो । वास्तवमा पहिले संविधानसभाको सम्पूर्ण कालमा र दोस्रो संविधानसभाको अहिलेसम्मको कार्यकालमा पनि संविधानसभा बाहिर नै सहमतिको नाममा ३-४ वटा राजनीतिक संगठनहरुका बीचमा सहमतिका लागि लामो र अन्तहीन वार्ता चलाएर संविधानसभाको भूमिकालाई पुरै गौण बनाउने वा निष्क्रिय राख्ने काम गरियो ।
अब त योसम्म भन्न थालिएको छ, शान्ति सम्झौता हस्ताक्षर गर्ने राजनीतिक शक्तिहरूको सहमतिमा नै संविधानको निर्माण हुनुपर्छ । यदि त्यसरी संविधानको निर्माण गर्ने हो भने संविधानसभाको चुनावको आवश्यकता नै के थियो ?
गोलमेच माओको होइन, ख्रुश्चेभको लाइन हो
संविधानको निर्माणको सन्दर्भमा संविधानसभा वा त्यसद्वारा संविधानको निर्माणको सम्पूर्ण प्रक्रियाको पुरै निषेध गर्ने प्रवृत्ति पनि सशक्त रूपमा देखापरेको छ ।
त्यस सन्दर्भमा यो तर्क दिने गरिएको छ कि वर्तमान संविधानसभाद्वारा जनपक्षीय जनताका आधारभूत समस्या समाधान गर्ने वा समानान्तर र साम्राज्यवाद विरोधी संविधानको निर्माण हुन सक्दैन । त्यसकारण वर्तमान संविधानसभाको कुनै औचित्य छैन र त्यसको विघटन हुनुपर्छ । त्यो संविधानसभाको ठाउँमा गोलमेच सम्मेलन वा सर्वपक्षीय राजनीतिक सभाको गठन हुनुपर्छ र त्यसद्वारा नै संविधानको निर्माण गरिनु पर्दछ भन्ने प्रकारको सोचाइ सैद्धान्तिक रूपले नै गलत छ ।
जनपक्षीय संविधानको निर्माण क्रान्तिकारी आन्दोलनको सफलता, जनसत्ताको निर्माण र त्यसको तत्वाधानमा निर्वाचित जनसंविधानसभाद्वारा नै सम्भव छ । अहिले उनीहरूले जुन गोलमेच सम्मेलनको कुरा गरिरहेका छन्, त्यसको चरित्र पनि क्रान्तिकारी हुनेछ भनेर उनीहरुले दाबी गर्न सकेका छैनन् ।
त्यतिमात्र होइन, त्यसको चरित्र वर्तमान संविधानसभाको भन्दा पनि तल्लो स्तरको हुनेछ, किनभने वर्तमान संविधानसभा ता कम से कम जनताद्वारा निर्वाचित भएको छ । तर, प्रस्तावित गोलमेच सम्मेलनको ता त्यति पनि आधिकारिक रूप हुनेछैन । त्योबाहेक त्यस प्रकारको अवधारणाले आमूल क्रान्तिकारी परिवर्तन, जनसत्ताको निर्माण नभइकन वर्तमान व्यवस्था अन्तर्गत नै शान्तिपूर्ण तरिकाले जनसंविधानको निर्माण सम्भव छ भन्ने दक्षिणपन्थी संशोधनवादी विचारलाई स्वीकार गर्दछ । त्यो माओ होइन, खु्रश्चेभको लाइन हो ।
वर्तमान संविधानसभाद्वारा जनपक्षीय संविधानको निर्माण सम्भव छैन । तैपनि मार्क्सवादी-लेनिनवादी सिद्धान्तले बारम्बार यो स्वीकार गरेको कुरा हो कि इतिहासको एउटा विशेष कालखण्डमा पूँजीवाद वा लोकतान्त्रिक गणतन्त्रको पनि प्रगतिशील र ऐतिहासिक महत्व हुन्छ । मार्क्सवाद-लेनिनवादका संस्थापकहरूले बारम्बार यो कुरा स्पष्ट गर्दै आइरहेका छन् कि कतिपय ऐतिहासिक अवस्थामा उच्च समाजवादी व्यवस्थाको लागि आफ्नो सङ्घर्षको कार्यक्रमलाई सुरक्षित राख्दै पूँजीवादी प्रजातान्त्रिक विकासका दृष्टिकोणले पिछडिएका देशहरूमा लोकतन्त्र वा लोकतान्त्रिक गणतन्त्रलाई प्राप्त गर्नका लागि पनि सङ्घर्ष गर्नु पर्दछ । त्यस प्रकारको लोकतन्त्रले खाली तात्कालिक आवश्यकतालाई मात्र पूरा गर्दैन, त्यसले भावी क्रान्तिकारी आन्दोलनका लागि पनि आधार तयार पार्दछ । त्यसरी पूँजीवादी लोकतन्त्रको पनि क्रान्तिकारीहरूका लागि ठूलो महत्व राख्दछ ।
लोकतन्त्रका लागि वा संविधानसभा, संविधानको निर्माण र गणतन्त्र समेतका विरुद्धको नीति वा कार्यक्रमले एकातिर प्रतिगमनलाई मद्दत पुर्‍याउँछ भने, अर्कातिर क्रान्तिकारी आन्दोलनको आधारलाई पनि कमजोर पार्दछ । त्यसरी त्यस प्रकारको नीति खालि लोकतान्त्रिक आन्दोलनका विरुद्ध मात्र छैन, मार्क्सवादी-लेनिनवादी सिद्धान्त र क्रान्तिकारी आन्दोलनको पनि विरुद्ध छ ।
विश्व कम्युनिष्ट आन्दोलनको इतिहासमा र नेपालमा पनि कैयौँ पल्ट कम्युनिष्टहरूले क्रान्तिकारिताको नाममा त्यसरी प्रतिगमनको सेवा गर्ने वा क्रान्तिकारी आन्दोलनलाई कमजोर पार्ने काम गरेका छन् । त्यस्तो हुन नदिन नेपालका सबै मार्क्सवादी-लेनिनवादीहरूले विशेष ध्यान दिनुपर्ने आवश्यकता छ ।

