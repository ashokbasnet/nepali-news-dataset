ज्ञानेन्द्रको बिलौना र नारायणहिटी
विष्णु रिजाल/टिप्पणी
राजनीतिमा कतै प्रमाण भेटिएन वा पुष्टि भएन भने आफूले लगाएको अरोपलाई ‘षड्यन्त्रको सिद्धान्त’ (कन्स्पीेेेरेसी थ्योरी) को जामा भिराइन्छ । राजा वीरेन्द्रको बंश विनाश कसले गर्‍यो ? आजसम्म त्यही षड्यन्त्रको सिद्धान्तले त्यसलाई छोपेको छ । पूर्वराजा ज्ञानेन्द्रले नारायणहिटी छोड्ने दिनमा आयोजना गरेको पत्रकार सम्मेलनमा त्यही विषयमा धेरै समय खर्चेका थिए ।
आफ्ना दाजुको बंशविनाश गरेको भनेर उनीमाथि जनस्तरमा लागेको शंकाका बारेमा उनी बेखबर रहेनछन् भन्नेमा जनमानस त्यही दिन औपचाारिकरुपमा जानकार भएको थियो ।
म पहिलोपटक नारायणहिटी राजदबारभित्र ०६५ जेठ २९ गते छिरेको थिएँ । त्यस अपरान्ह पूर्वराजा ज्ञानेन्द्र शाहले पत्रकार सम्मेलन आयोजना गर्दैछन् भन्ने खबर सहरभरि फैलिएको थिए । अलिअलि राजनीतिका भित्री कुराका नजिक रहेका कारण त्यस पत्रकार सम्मेलनमा उनले के भन्लान् भन्ने चासोले मलाई त्यता डोर्‍याएको थियो ।
अहिले प्रजातन्त्र दिवसका दिन भनेजस्तो ‘दल र मेराबीचमा सम्झौता भएको छ’ भन्ने वक्तव्य ज्ञानेन्द्रले त्यस दिन दिन्छन् कि भन्ने मेरो मुख्य चासो थियो । तर, दाजुको बंश विनाशका बारेमा आफूमाथि लागेको आरोपको सफाइ दिँदै उनले वक्तव्य सके र सोही साँझ श्रीमती कोमललाई छेउमा राखेर आफैँ गाडी चलाएर नागार्जुनतिर लागे ।
राजा र राजपरिवारप्रति नेपालमा असाध्यै प्रेम थियो । जुन दिन वीरेन्द्रको परिवारको कत्लेआम गरियो, त्यही दिनपछि रुँदारुँदै अधिकांश नेपालीले त्यो प्रेमलाई आफ्ना आँशुले पखाले । पहिला ०५९ असोज १८ र पछि ०६१ माघ १८ को कदम नचाल्दा पनि राजाका रुपमा ज्ञानेन्द्रप्रति आम मानिसमा कहिल्यै पनि विश्वास रहेन ।
तिनै अलोकपि्रय, शंकाको घेरामा रहेका  र कागतालीले राजा भएका ज्ञानेन्द्रले उनलाई मानिरहेका दलहरुका विरुद्ध लडाइँ सुरु गरे, ‘संसदीय व्यवस्थाका विरुद्ध राष्ट्रवादी शक्तिहरुको मोर्चा’का लागि हात दिइरहेका माओवादीलाई बिच्काए र अन्ततः आफूबाहेकका शक्तिलाई एक ठाउँमा हुने अवसर जुटाए दिए । परिणाम के भयो ? सबैलाई थाहा छ ।
अहिले फेरि एकपटक ज्ञानेन्द्र चर्चामा आएका छन् । उनले आफू र मूलधारका राजनीतिक दलहरुबीच ०६२/६३ को जनआन्दोलनका बेला गोप्य सहमति भएको भन्दै त्यसको कार्यान्वयनका लागि सार्वजनिक रुपमा आग्रह गरेका छन् । आन्दोलनकारी शक्ति दुई किनारामा बसेर एकअर्कातिर धारेहात लगाइरहेको बेला ज्ञानेन्द्रको यो भनाइ सार्वजनिक भएको छ ।
विष्णु रिजाल
राजनीतिमा कहिलेकाहीँ जतिसुकै सत्य कुरा भए पनि समय सकियो भने असान्दर्भिक भइदिन्छ । ०६५ जेठ १५ मा गणतन्त्र घोषणा हुनुअघि वा पहिलो संविधानसभाको निर्वाचन हुनुअघि ज्ञानेन्द्रले यस्तो खुलासा गरेको भए त्यसले राजनीतिक तहमा केही अर्थ राख्ने थियो होला । तर, ‘पोहोर मरिन् सासू, अहिले आए आँशु’ भन्ने नेपाली उखान जस्तै ९ वर्षपछि उनले हठात् केही कुरा सम्झिएका छन्, जुन सम्झिँदा सम्झिँदै पूर्णतः असान्दर्भिक भइसकेको छ ।
राजनीतिक वृत्तमा तत्कालीन आन्दोलनकारी दलका शीर्ष नेता र ज्ञानेन्द्रबीच केही समयझादारी भएको छ भन्ने गाइँगुइँ त्यतिबेला पनि नचलेको होइन । त्यस्तो आशंका गर्नेहरु भन्ने गर्दथे- ‘आफैँले विघटनको सिफारिश गरेको संसद् पुनःस्थापना गर, हामीलाई सत्ताको तालाचाबी बुझाउ, प्रधानमन्त्रीको शपथ खुवाऊ अनि हामी तिमीलाई सत्ताच्युत गर्छौं पक्कै पनि भनिएको थिएन होला ।’
फेरि पनि आन्दोलनको माग सीधै गणतन्त्र थिएन, पूर्ण प्रजातन्त्र थियो । जब आन्दोलन बढ्दै गयो, सडकमा युवा-विद्यार्थी निस्किए, गणतन्त्रका नारा लाग्न थाले, मिनी जनमतसंग्रह भन्दै क्याम्पसहरुमा राजतन्त्र कि गणतन्त्र भनेर मतदान हुन थाले, गणतन्त्रको गन्ध आउने लेख-रचनाहरु पत्रिकामा देखिन थाले । त्यतिबेलासम्म पनि संविधान, ऐन र कानुनले गणतन्त्रका कुरा गर्न बर्जित गरेको थियो । तर, समय यति बेगवान गतिमा अघि बढ्यो कि ०६३ माघ ८ गते करण सिंहको सल्लाहअनुुसार ज्ञानेन्द्रले गरेको घोषणा पनि दलहरुले स्वीकार गरेनन् । विदेशी मित्रहरुले दिएको सल्लाह पनि उनीहरुले त्यतिबेला स्वीकार गरेनन् । पछि आन्दोलनकारी दलहरुले भनेकै भाषा, शैली र वाक्यमा ज्ञानेन्द्र सम्बोधन गर्न बाध्य भए ।
पहिला भाषाको उत्पत्ति हुन्छ ।  त्यसलाई व्यवस्थित गर्नका लागि व्याकरण बनाइन्छ । फेरि जब भाषाले विकास गर्छ, तब व्याकरण पनि स्वतः परिवर्तन हुन्छ । राजनीतिमा पनि त्यही हुन्छ । कतिपय मागहरु परिस्थितिले अर्कै विन्दुमा पुर्याइदिन्छ, जसबाट पुराना मान्यताहरु स्वतः परिवर्तन हुन विवश हुन्छन् ।
आज ज्ञानेन्द्रले विलौना गर्नुको केही अर्थ छैन । आफ्नो सत्ता बचाउनका लागि उनले सके जति गरेकै हुन् । कहिलेकाहीँ गणतन्त्रलाई गाली गर्न मन लाग्नेहरु ‘विदेशीले ल्याइदिएको’ भनेर यसको अपमान गर्न रुचाउँछन् । त्यसो भन्नेहरुले एकातिर ज्ञानेन्द्रका आत्मघाती कदमहरुलाई पूरै वेवास्ता गरेका छन् भने अर्कातिर त्यसबाट उत्पन्न जनआक्रोशलाई बुझ्न सकेका छैनन् । आफ्नो सत्ता बचाउनका लागि भारतबाट करण सिंहलाई आमन्त्रण गर्नेदेखि राष्ट्रसंघका तत्कालीन आवासीय प्रतिनिधि म्याथ्यु कहानेसम्मलाई ज्ञानेन्द्रले परिचालन गरेको तथ्य राजनीतिक वृत्तमा कसैबाट लुकेको छैन ।
अब केही दिन चियाको कपमा आँधी सिर्जना गर्ने कोसिस हुनेछ । ज्ञानेन्द्र र दलहरुका बीचमा सहमति भएको थियो कि थिएन भन्नेबारेमा दन्तबजान हुनेछ । तर, यो सबै निरर्थक छ । केही सहमति भएको थियो भने पनि त्यो म्याद नाघेको औषधी सावित भइसकेको छ । नेपाली जनताको चेतनास्तर, समयको माग, वैधानिक प्र्रावधान र अन्तर्राष्ट्रिय शक्तिहरुको अवस्थिति जस्ता कुराले पनि त्यसको चर्चा गर्ने अनुमति दिँदैनन् ।
नेपाली कांग्रेसका तत्कालीन सभापति तथा प्रधानमन्त्री गिरिजाप्रसाद कोइरालाले कुनै न कुनै रुपमा राजतन्त्र राख्न सकिन्छ कि भनेर कोसिस नगरेका होइनन् । बेबी किंग शब्द ती अनुभवी राजनीतिज्ञका मुखबाट यत्तिकै निस्किएको थिएन,  उनले जनमत बुझ्न चाहेका थिए, जुन उनका लागि प्रत्युत्पादक भयो । तत्कालीन प्रधानसेनापति रुक्मांगद कटवालले आफ्नो पुस्तकमा यसका बारेमा सविस्तार उल्लेख गरेका छन् ।
गिरिजाप्रसाद कोइरालाको प्रयत्नका बारेमा उनले गरेको विश्लेषणलाई विश्वास गर्ने हो भने अलोकपि्रय बाबु-छोराका ठाउँमा नातिलाई राजा बनाउन सकिन्छ कि भन्ने प्रस्ताव ज्ञानेन्द्रले नै अस्वीकार गरेका थिए ।
आज गिरिजाप्रसाद कोइराला छैनन् । जीवित कुनै पनि नेताले त्यस्तो सहमति भएको छैन भनिरहेका छन् । आज कुनै अमुक नेताले सहमति भएको थियो भनिहालेछ भने पनि उसले चाहेर त्यस्तो पश्चगामी सहमति कार्यान्वयन हुन सक्ने सम्भाव नै छैन ।
बरु ज्ञानेन्द्रले धमिलो पानीमा सानो ढुंगा फ्याँकेर दलहरुलाई सजग हुन मद्दत गरेका छन् । जसरी नकारात्मक रुपमा भए पनि गणतन्त्र ल्याउनमा ज्ञानेन्द्रले अहम् भूमिका निर्वाह गरेका छन्, त्यसैगरी संविधान ल्याउनमा पनि उनको अहम् भूमिका रहन सक्छ ।

