सत्तापक्ष कपट मुद्रामा, प्रतिपक्ष घर बिदामा
खगेन्द्र संग्रौला/विश्लेषण
इतिहास विक्षिप्त भएको यस घडीमा सत्तामा कांग्रेसको टोपी लगाएको एमाले सरकार छ । अझ प्रष्टाप्रष्टी भन्ने हो भने सत्तामा कांग्रेसको टोपी लगाएको एमालेको केपी ओली सरकार छ ।
एमालेको बल्खु मुख्यालय केपी शर्मा ओलीको खल्तीमा कैद भएर बालकोट सरेको छ । र, एमालेमा केपी शर्मा ओली माने एमाले, एमाले माने केपी शर्मा ओली सरहको दुर्दशामय दशा छ । एमालेका केपीइतर गुटहरु न घरको न घाटको भएका छन् ।
खगेन्द्र संग्रौला
सरकार त यसै पनि केपी शर्मा ओलीको भइहाल्यो, संविधानसभाको बागडोर पनि केपी शर्मा ओलीकै मुठ्ठीमा छ । हाललाई सरकार र संविधानसभाका निर्णयकारी कर्ता केपी शर्मा ओली हुन्, कांग्रेस मानौं फड्के किनारको निस्तेज साक्षी हो ।
थोत्रो यथास्थितिमुखी सत्तामा केपी शर्मा ओली बलवान् छन् । तसर्थ कति दिनसम्म हो थाहा छैन, सरकारदेखि संविधानसभासम्म्म केपी शर्मा ओली जे चाहन्छन्, त्यो हुन्छ । केपी शर्मा ओली जे चाहँदैनन्, त्यो गोपीक्याँच हुन्छ ।
सत्तापक्ष सदाझैं कपट मुद्रामा छ, प्रतिपक्ष । ऊ आन्दोलन बिसाएर घर बिदामा गएको छ । जब केपी शर्मा ओली सुत्छन्, सत्तापक्ष सुत्छ । जब केपी शर्मा ओली उठ्छन्, सत्तापक्ष उठ्छ । केपी शर्मा ओलीले उठेर प्रक्रियाको मुङ्ग्रो प्रतिपक्षका टाउकामा बजारेपछि सत्ताको नशामा लठ्ठ भएको प्रतिपक्षलाई झल्यास्स जनताको याद आयो । र, ऐय्या आत्थो गर्दै र मुङ्ग्रो बजारिएको टाउको मुसार्दै प्रतिपक्ष जनताका घरदैलामा शरण पर्न गयो ।
संविधानसभामा प्रतिक्रान्तिले टाउको उठाएको याम थियो । परिवर्तनका यावत् मुद्दा खतरामा परेका थिए । प्रतिपक्षले यो कुरुप तथ्य जनताछेउ जाहेर गर्‍यो र संघर्षका लागि बिन्ती बिसायो । आफूलाई भर्‍याङ बनाएर सत्ताको बुर्जातिर उक्लिएको र आफूलाई बिर्सेर सत्ताको भतेरमा मस्त भएको प्रतिपक्षलाई जनताले गिज्याए । तिनले प्रतिपक्षको बेहोसी र विचलनलाई जिब्रो निकालेर कुरिकुरी गरे । तिनले प्रतिपक्षको आदर्शको त्याग र धन सञ्चयको सोखतर्फको भ्रष्ट यात्राको खिल्ली उडाए । तिनले प्रतिपक्षमा मौलाउँदै गएको बिलासी प्रवृत्ति र मोजमस्तीको जीवनशैलीको गर्नुसम्म निन्दा गरे ।
आखिरमा प्रतिपक्षले जनता छेउ कान समातेर उठबस गर्दै आइन्दा यस्ता नकाम नगर्ने कमस खायो, र जनता आनाकानी गर्दै आन्दोलनमा उठे । फराकिलो टुँडिखेल खचाखच भरियो । हिजोसम्म खुम्चिएका नेताहरु हौसिए । गर्नुपर्ने सानो स्वरमा गम्भीर कुरा थियो, टाउकाको संख्या देखेर उत्तेजित भएका नेताहरुले उग्र गर्जन गरे । करतल ध्वनि र नाराबाजीले आकाश थर्कियो । र, बालुवाटार र बालकोटका महपुरुषले कौसीमा निस्किएर टुँडिखेलको दृश्य नजर गरे, त्यहाँका आवाजहरु श्रवण गरे । बालुवाटारे बूढा तर्सिए, बालकोटे मुखियाले ख्याँस्स मुख बिगारे ।

वार्ताको साँचो केपी शर्मा ओलीका एकाधिकारी हातमा छ । तसर्थ सहमतिका लागि गरिने वार्ता हाललाई आकाशको फल आँखा तरी मर् जस्तै हो

टुँडिखेलको उत्ताल आवेग र उग्र गर्जनपछि राजनीतिको दृश्य परिवर्तन भयो । सभाध्यक्ष सुवास नेम्बाङ आफ्नो प्राणप्रिय प्रक्रिया सिरानी लगाएर मस्तसँग सुतिरहे । तुलिगाँडे संविधानसभा सुनसान भयो । र, बालुवाटारका महापुरुष एकाएक दुःस्वप्नबाट ब्युझेझैँ प्रक्रियाको मन्त्र बिसाएर शुष्क स्वरमा सहमतिको मन्त्र जप्न थाले । वार्तालाप गर्न भेट्ने स्थान र समय तोकियो । जुट्नुपर्ने सबै जुटे । तर, एकजना केपी शर्मा ओली गयल परे । तिनको स्वास्थ्य यसै पनि नाजुक छँदैछ । अझ त्यसमाथि तिनलाई मौका पारेर ट्याक्क रुघाखोकी लाग्यो ।
ओली महोदयका रुघाखोकी दुई प्रकारका छन् । प्राकृतिक र ऐच्छिक । प्राकृतिक रुघाखोकी आफ्नो बश बाहिरको कुरा हो । ऐच्छिक रुघाखोकी आवश्यकता हेरी प्रयोग गरिने मनमोजी अस्त्र हो । शायद ओलीले अस्त्र प्रयोग गरे । र, ओलीको गरिमामय उपस्थिति र चेट्टिलो बोलीबिना बैठक व्यर्थ भयो ।
कुरो गजप छ, ओलीको महिमा अपरम्पार छ । जहाँ ओली हुन्छन्, त्यहाँ ओलीको छायाँकै रुपमा भए पनि प्रधानमन्त्री सुशीलदाको अस्तित्व हुन्छ । जहाँ ओली हुँदैनन्, त्यहाँ सुशीलदा छायाँसम्म पनि रहँदैनन् । सुशीलदाको प्रधानमन्त्री पद बाँदरको पुच्छरजस्तै हो, न लौरो र न हतियार । लाग्छ, सत्ताको लौरो पनि ओली महोदयका हातमा छ, हतियार पनि ओली महोदयकै हातमा ।
इतिहासभरि सत्तामा कांग्रेसको यतिसाह्रो लज्जाजनक हालत कहिल्यै भएको थिएन । जहाँ कांग्रेसको बूढो टाउको टेकेर केपी प्रवृत्तिको उदय हुन्छ, त्यहाँ कांग्रेसका दुःखका दिन शुरु हुन्छन् ।
वार्ताको साँचो केपी शर्मा ओलीका एकाधिकारी हातमा छ । तसर्थ सहमतिका लागि गरिने वार्ता हाललाई आकाशको फल आँखा तरी मर् जस्तै हो । तैपनि प्रतिपक्ष वार्ताको ढोका खोलीपाऊँ प्रभु भन्ने व्यहोराको विन्तीपत्र बालुवाटार दरबारका द्वारमा चढाउँदै आएको छ ।
बालुवाटार दरबारमा जोगीको बास छ । जो आफैं जोगी हो, सन्यासीलाई उसले के दिन सक्छ ? तैपनि प्रतिपक्ष कन्सिरी कन्याउँदै र ङिच्च हाँस्दै जोगीका चरणमा विन्तीपत्र चढाउँछ । हरे, बिडम्बना पनि कस्तो !

सहमतिको यो व्यर्थको याचना वास्तवमा आन्दोलनलाई सेलाउन दिने बेहोसी र सत्तापक्षसँग थाङ्नामा सुताइमाग्ने याचना हो

सत्तापक्ष सहमतिप्रति सर्वथा उदासीन छ भन्ने गुह्य प्रतिपक्षलाई राम्ररी थाहा छ । ऊ मुख खोलेर भन्दै पनि छ । तैपनि सहमतिका लागि ऊ एकतर्फी हत्ते हाल्दो छ । सत्तावृत्तमा सहमति कसलाई चाहिएको छ ? शेरबहादुर देउवालाई प्रक्रिया प्यारो छ, उनलाई सहमतिको बाल मतलब छैन । रामचन्द्र पौडेलको हंस प्रक्रियामा टाँसिएको छ, उनलाई सहमति किमार्थ चाहिएको छैन । यी दुबै लाठे केपी पथमा प्रवृत्त र कटिबद्ध छन् । अनि कसले खोलिदिने हो सहमतिको द्वार ?
तैपनि प्रतिपक्ष सहमति-सहमति भनेर बित्थामा जिद्दी गर्दै कहिल्यै तातो नलाग्ने वीरबलको खिचली पकाउन कन्दनी कसेर लागिपरेको छ ।
एकाध दिनकै लागि भए पनि हाल प्रक्रियाको उन्माद खोपामा थन्किएको छ । यो जनशक्तिको दबावको नतिजा हो । अनि सहमति नगर्नकै लागि भए पनि बालुवाटार दरबारमा सहमतिको कुरा उठेको छ । यो जनशक्तिबाट उत्पन्न भयको परिणाम हो । बुझियो त कुरो । चुरो कुरो जनशक्तिमा निहित छ । दबावकारी सामथ्र्य केवल जनशक्तिको चौतर्फी प्रदर्शनमा छ । उद्वेलित जनशक्तिमा तानाशाहलाई घोडाबाट ओराल्ने दम हुन्छ । कुरो सरल छ ।
तैपनि बुझ पचाएझैँ गरी सहमतिका लागि यो लज्जास्पद विन्तीपत्र किन ? जो सहमति गराउनुपर्ने आसन र जिम्मेवारीमा छ, ऊ हातमा नौ बुँदे ‘राष्ट्रवाद’को कोर्रा बोकेर प्रतिपक्षलाई थला पार्न रौद्र मुद्रामा खडा भएको छ । जसले एकोहोरो कन्दैमा सहमति हुने होइन, उसले यतिसाह्रो वार्ताप्रेमी हुनुको के तुक छ ?
आन्दोलनको क्रम हुन्छ । आन्दोलनको गति हुन्छ । आन्दोलनको लय हुन्छ । जब आन्दोलनको क्रम, गति र लय टुट्छ, लहडी नेताले भन्नेवित्तिकै कहाँ आन्दोलन थपक्क उठ्छ ?
राजनीतिक नेता मौजाको मालिक होइन । जनता अत्याचारी मौजावालका हरुवा-चरुवा होइनन् । तसर्थ नेताको लहडमा र नेताको सनकमा भन्नासाथ स्वतः आन्दोलन भइहाल्दैन । अहिले प्रतिपक्ष घरबिदामा छ, र आन्दोलन पनि घरबिदामा छ । उता आन्दोलनको आवेग सेलाइरहेको छ, यता आन्दोलनका नेताहरु सहमतिको भीख मागिरहेका छन् । यो लाजमर्नु भीख मगाइ हो । यो आत्मपराजयी भीख मगाइ हो ।
सहमतिको यो व्यर्थको याचना वास्तवमा आन्दोलनलाई सेलाउन दिने बेहोसी र सत्तापक्षसँग थाङ्नामा सुताइमाग्ने याचना हो । हरे, प्रतिपक्षका महापुरुषहरुलाई सत्ता पक्षको गन्दे थाङ्नो कति साह्रो प्यारो !

