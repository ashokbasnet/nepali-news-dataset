कमल थापा र सूर्यबहादुर मिल्दा कांग्रेसलाई घाटा
विष्णु रिजाल/ विश्लेषण
आन्तरिक विवाद र आरोप-प्रत्यारोपबाट गुज्रिरहेका पञ्चायतकालीन राजनीतिकर्मीहरुका दलबीच एकताको प्रयास सुरु भएको छ । पहिला मूल पार्टीका रुपमा रहेको राष्ट्रिय प्रजातन्त्र पार्टी र त्यसबाट छुटिएर उसैलाई उछिन्दै संविधानसभामा चौथो शक्तिका रुपमा उपस्थित हुन सफल राष्ट्रिय प्रजातन्त्र पार्टी नेपालका बीचमा एकताका लागि एक चरण वार्ता पनि भइसकेको छ ।
विष्णु रिजाल
संविधानसभाभित्र ध्रुवीकरण तीब्र बनेको, संविधान बन्छ कि बन्दैन भन्ने आशंका बढेको र त्यही मौकामा पूर्वराजा ज्ञानेन्द्रले ९ वर्षपछि मौनता तोडेको बेला विगतदेखि नै राजतन्त्रलाई धुरीमा राख्दै आएका दलहरुबीच एकताको प्रसंग सुरु भएको छ । सैद्धान्तिक रुपमा हेर्दा दुई दल अलग बस्नुपर्ने खास कारण देखिँदैन । दुबै दलका नेताहरु पञ्चायती व्यवस्थाका उत्पादन हुन्, दुबै दलका नेताहरु राजतन्त्रमा विश्वास गर्छन् र दुबै दलले उदारवादलाई आफ्नो सिद्धान्त भन्दै आएका छन् ।
यी तमाम समानताका बाबजुद विगतदेखि नै कम्युनिस्ट वा मधेसीहरुका जस्तै उनीहरुका पनि अलग-अलग पार्टी थिए र अहिले पनि छन् ।

जतिबेला यी दुई दलले एक-अर्कासँग एकीकरण गर्ने भन्दै वार्ता सुरु गरेका छन्, त्यतिबेला यी दुबै दल स्वयम् गम्भीर आन्तरिक संकटबाट गुजि्ररहेका छन् । राप्रपामा सहमतिविपरीत पशुपति शमशेर राणालाई अध्यक्ष बनाइएको भन्दै सर्वोच्च पुगेको लोकेन्द्रबहादुर चन्द-प्रकाशचन्द्र लोहनीको समूह अस्तित्वको लडाइँमा छ । राप्रपा नेपालमा कमल थापाले निरंकुशता चलाएको भन्दै पद्मसुन्दर लावतीले १ सय ६४ जनाको समानान्तर केन्द्रीय समिति घोषणा गरेका छन् । यस अवस्थामा दुई पार्टीबीच कसरी एकता हुन्छ र कस्तो पार्टी बन्छ ? प्रतीक्षाकै विषय छ ।

तर, एकताका लागि जुन आधार र समय तय गरिएको छ, त्यसबाट उनीहरुले आफ्नो सम्भावित स्थान एकतापछि सुरक्षित हुने आँकलन गरेको बुझ्न सकिन्छ ।
राप्रपा कमजोर हुँदा कांग्रेसलाई फाइदा

विगतमा राप्रपा कमजोर हुँदा त्यसको फाइदा नेपाली कांग्रेसलाई पुगेको थियो । किनभने, वापमन्थी कित्ताको मत अनेक पार्टीका नाममा विभाजित भए पनि गैरवामपन्थी कित्ताको मत कांग्रेसलाई मात्रै परेको थियो ।

अनि बेला-बेलामा आवश्यक पर्दा राप्रपाले नजिकको शक्तिका रुपमा कांग्रेसलाई नै सहयोग गर्दै आइरहेको देखिन्छ । संविधानसभाको पछिल्लो निर्वाचनमा काठमाडौँका अधिकांश स्थानमा प्रयत्यक्षतर्फ कांग्रेसले जित्दा समानुपातिकतर्फ राप्रपा नेपाललाई उल्लेख्य मत परेको थियो, जसबाट समानुपातिकमा कांग्रेसको मत कम देखिएको थियो ।


सूर्यबहादुर थापाले संयुक्त राष्ट्रसंघको जागिरबाट फर्काएर छोरा सुनील थापालाई दुई वर्षभित्रै पार्टीको केन्द्रीय सदस्य, सभासद् र मन्त्री बनाएर देखाइदिएका छन्


अब यदि दुबै राप्रपा मिलेर एउटै राप्रपा भएमा त्यसबाट वामपन्थीलाई नभएर कांग्रेसलाई बढी असर पर्न सक्छ । ०४८ सालमा राप्रपा (थापा) र राप्रपा (चन्द) भएर लड्दा ४ सिट पाएका यी दलले ०५१ एउटै पार्टी भएर लड्दा चाहिँ २० सिट पुर्‍याएका थिए । त्यसको अप्रत्यक्ष घाटा खेपेर कांग्रेसलाई ११४ बाट ८३ मा झरेर दोस्रो स्थानमा खुम्चिनमा यसले सघाएको थियो ।
दक्षिणपन्थी शक्तिका चार चुनौती

यति हुँदाहुँदै पनि यदि दुई राप्रपा एक भए भने त्यसबाट बलियो दक्षिणपन्थी दल बन्छ भनिहाल्न चाहिँ सकिँदैन ।
त्यसका पछाडि केही कारण छन् :
पहिलो, यी दुबै दलप्रति युवा आकर्षण छैन । जति पनि नेता छन्, ती पूर्वपञ्च, दरबारिया र दलविहीन व्यवस्थाको वकालत गर्नेहरु छन् । सूर्यबहादुर थापा, लोकेन्द्रबहादुर चन्द, पशुपतिशमशेर राणा, कमल थापा, प्रकाशचन्द्र लोहनी, दीपक बोहरा, केशरबहादुर विष्ट आदि सबै त्यस हिस्साका शीर्षस्थ नेताहरुले व्यक्तित्व बनाएको पञ्चायतकालमै हो । दुबै राप्रपाका युवा तथा विद्यार्थी संगठनमा लाग्नेहरु पनि मूलतः पञ्चायतकालीन राजनीतिकर्मीकै वरिपरिका छन् । युवाहरुको आकर्षण नभएको पार्टी भविष्यमुखी भन्दा बढी अतीतमुखी हुन्छ ।
दोस्रो, दुबै राप्रपामा नेतृत्व निर्माण र विकासको कुनै अभ्यास छैन । राजतन्त्रकै झल्को आउने गरी नेताहरुले आफ्ना सन्तानलाई उत्तराधिकारी बनाउने कोसिस गरेको देखिन्छ । सूर्यबहादुर थापाले संयुक्त राष्ट्रसंघको जागिरबाट फर्काएर छोरा सुनील थापालाई दुई वर्षभित्रै पार्टीको केन्द्रीय सदस्य, सभासद् र मन्त्री बनाएर देखाइदिएका छन् । अनि लोकेन्द्रबहादुर चन्दले पनि आफू बैतडीमा प्रत्यक्षबाट चुनाव लडेर छोरा जयन्तलाई सभासद बनाएका छन् भने केशरबहादुर विष्टले राजनीतिमा नामै नसुनिएका छोरा विराजलाई सभासद बनाएका छन् । त्यति मात्र होइन, कमल थापाले मनोनितमा एक सिट पाएपछि त्यसको फाइदा भाइ गणेशलाई सभासद बनाएर उठाएका छन् ।

नेपालमा सिद्धान्तका आधारमा राजनीतिक दलहरु स्थापना हुने र सिद्धान्तका आधारमा चल्ने पद्दति बसेको भए यति धेरै दलहरु नै हुने थिएनन्

यसले कार्यकर्तामा सामन्ती पारिवारिक संस्कारको प्रभाव मात्र दिँदैन, ती दुबै दल अझै वास्तवमा दलको तहमा उठ्न बाँकी छ भन्ने देखाउँछ ।
तेस्रो, दुई दलमध्ये राप्रपा नेपालले गत निर्वाचनमा हिन्दु धर्म र राजतन्त्रलाई आफ्नो चुनावी मुद्दा बनाएको थियो । उसलाई मत दिने हो भने त्यसमा केही प्रगति भइहाल्छ कि भन्ने आश पनि मतदाताहरुलाई थियो होला । तर, संविधान निर्माण भएमा ती दुबै मुद्दा किनारा लाग्नेछन् र राप्रपा नेपालले फेरि ती मुद्दा उठाइरहनुको औचित्य हुनेछैन । गणतन्त्र आउनासाथ त्यसका पक्षमा उभिएका पशुपति शमशेर राणा र सूर्यबहादुर थापाहरु यति पछि आएर पुरानो एजेन्डामा फर्केलान् भन्ने लाग्दैन । त्यसकारण पनि यस पार्टीको भविष्यको सैद्धान्तिक आधार के हुन्छ ? भन्न गाह्रो छ ।
चौथो, दुबै राप्रपाका नेताहरु सत्ताका लागि कांग्रेस वा कम्युनिस्ट जोसँग पनि मिल्न तयार हुन्छन् । यसबाट उनीहरुले भन्दै आएको सिद्धान्तको राजनीति स्वतः ओझेल पर्ने गरेको छ । सत्ताका लागि आफ्नै दलको सरकार ढाल्नसमेत पछि नपर्ने मुसा प्रवृत्तिको सुरुआत नै यही शक्तिबाट भएकाले फेरि पनि एउटै पार्टीका रुपमा जम्ला भन्ने अनुमान गर्नु हतार हुन्छ ।
दलविहीन पञ्चायती व्यवस्थाको ३० वर्षसम्म अभ्यास गरेका पूर्वपञ्च नेताहरुका लागि अस्थिरता, त्रिशंकु संसद र प्रमुख दलहरुबीच बेमेल बढी फाइदाजनक देखिएको छ । २ सय ५ सदस्यीय प्रतिनिधिसभामा ०५१ मा जम्मा २० सिट पाउँदा आधा-आधा सांसद साथमा लिएर लोकेन्द्रबहादुर चन्द र सूर्यबहादुर थापा क्रमशः एमाले र कांग्रेसको नेता बन्न सफल भए । त्यसयता त्यस्तो सुवर्ण अवसर नआए पनि तत्कालीन राजा ज्ञानेन्द्रले पहिलो चरणमा ०५९ असोज १८ मा दलहरुलाई उपेक्षा गरेर शासन सत्ता हातमा लिँदा त्यसका सारथीहरु पनि क्रमशः लोकेन्द्रबहादुर चन्द र सूर्यबहादुर थापा नै थिए । अब पनि त्यस्तै स्थिति आउँछ कि भन्ने आभाष भएका कारण पनि उनीहरुबीच एकताका लागि गृहकार्य सुरु भएको हुन सक्छ ।
तुलसी गिरीले देखेको अवसरवाद
पञ्चायतकालमा राजनीति गरेकामध्ये एकथरि यस्ता नेता निस्किए, जसले बहुदलीय व्यवस्थालाई नै स्वीकार गरेनन् र बहुदल आउनासाथ आफूलाई राजनीतिबाट टाढा राखे । डा. तुलसी गिरी तीमध्येका एकजना नेता हुन्, जो पञ्चायती व्यवस्था मान्नेहरुले पार्टी खोल्नु, निर्वाचन लड्नु र पक्ष-विपक्षमा लाग्नुलाई अवसरवाद ठान्छन् ।
त्यही पञ्चायती दर्शनबाट निर्देशित सूर्यबहादुर थापा, पशुपति शमशेर, लोकन्द्रबहादुर चन्दहरुले भने गणतन्त्र आउनासाथ राजतन्त्रको उच्चारण गर्न छोडेका छन् । त्यतिमात्र होइन, संविधानसभामा उनीहरुले गणतन्त्रका पक्षमा मतदानसमेत गरे । यस स्थितिमा राजतन्त्रको नाराका आधारमा समानुपापतक मत ल्याएर चौथो शक्ति भएको राप्रपा नेपालसँग कुन सैद्धान्तिक धरातलमा एकता हुन्छ ? यो पनि प्रतीक्षाकै विषय छ ।
नेपालमा सिद्धान्तका आधारमा राजनीतिक दलहरु स्थापना हुने र सिद्धान्तका आधारमा चल्ने पद्दति बसेको भए यति धेरै दलहरु नै हुने थिएनन् ।
विचारधारात्मक रुपमा हेर्दा वाम, मध्य र दक्षिण गरी तीन प्रकारका राजनीतिक शक्तिहरु मात्र अस्तित्वमा हुने थिए । तर, सिद्धान्त गौण भएका कारण यति सानो मुलुकमा १ सय ३० भन्दा बढी दल छन् र ३० भन्दा बढी दल त संधिवानसभामै उपस्थित छन् । यही सिद्धान्तहीनताकै कारण कुन दलले कतिबेला कोसँग समीकरण बनाउँछ, कोसँग भत्काउँछ भनेर विश्लेषण गर्ने हो भने त्यो विश्लेषकले नै चित खाने अवस्था छ ।
थोरै दल भएकै राम्रो
यदि सिद्धान्तकै आधारमा हेर्ने हो भने कम्तिमा तीनवटा माओवादी, दुईवटा राप्रपा र चारवटा मधेसी दल अलग-अलग बस्नुपर्ने कुनै कारण देखिँदैन ।
लोकतन्त्रमा सिद्धान्तमा आधारित कम दल भएमा तिनलाई बढी उत्तरदायी पनि बनाउन सकिन्छ र बलिया दलले लोकतन्त्रको संस्थागत विकासमा योगदान पनि गर्न सक्छन् ।
यस आधारमा हेर्दा मधेसी जनअधिकार फोरम र संघीय समाजवादी दलबीच चर्चा चलेजस्तो सुन्दै अप्राकृतिक लाग्ने एकता होइन, एउटै जगमा उभिएका दलहरुबीच एकता हुनु बढी सान्दर्भिक होला कि ?

