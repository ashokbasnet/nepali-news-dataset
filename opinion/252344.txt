महिला र पुरुष दुबैको दिमाग पुनः संरचना गरौं
हिसिला यमी
आजकल श्रृङ्खलावद्धरुपमा महिलामाथि हमला, हिंसा, बलात्कार र हत्या भइरहेको छ । यो तथ्य प्रायः सबै पत्रपत्रिका, पार्टीका भगिनी संगठनहरु, नागरिक समाज, बटुवाहरुले भन्दै गरेका छन् । तर, यसका कारणहरु के हुन् त ?
१. सैद्धान्तिक पक्ष
संसारमा जहाँ-जहाँ क्रान्ति हुन्छ, जब त्यो क्रान्ति संस्थागत हुन पाउँदैन, तब त्यहाँ प्रतिक्रान्तिको लक्षण सर्वप्रथम महिलामाथि देखा पर्न थाल्छ । महिलाहरु अन्धविश्वासका शिकार हुन जान्छन् ।
उनीमाथि बोक्सीको आरोप खनिन थाल्दछ । क्रान्तिका बेला घर छोडेर जाने ती महिलालाई प्रतिक्रान्ति हुने बेला घरभित्र थुनेर राख्ने प्रवृत्ति हावी हुन जान्छ । अनि शुरु हुन्छ घरेलु हिंसा । त्यसमाथि थपिन्छ बलात्कारको घटना । अनि अन्तिममा हत्या पनि हुन पुग्दछ ।
२. राजनैतिक समस्या
नेपालमा शान्ति प्रक्रियाको एउटा महत्वपूर्ण भाग संविधान संविधानसभाबाट लामो समयसम्म नआउनु हो । राजनीतिमा शुन्यताको स्थिति धेरै रहन्न । जहाँ अग्रगामी पहलकदमी छुटेर जान्छ, त्यहीँबाट पश्चगामी कदमहरुले पछ्याउन थाल्दछन् । विगतका राजनैतिक सहमति, सहकार्य र सम्झौतामाथि नै सरकारको पक्षबाट राजनैतिक बलात्कार भइरहेको छ ।
यस्तै संक्रमणकालका बेला कालोबजारी, भ्रष्टाचार र अराजकताले राज्यविहीनताको सृष्टि गर्दछ । अनि बढ्छ हिंसा, बलात्कार र हत्या निरीहमाथि । आज ती निरीह दलित, उत्पीडित जाति, क्षेत्र र वर्गका महिलाहरु पीडित भएका छन् ।
३. पितृसत्तात्मक पक्ष
वर्गीय स्वरुपका विभिन्न पक्षमध्ये पितृसत्तात्मक पक्ष सबभन्दा गहिरो, सर्वव्यापी र संरचनागत पकड भएको उत्पीडन हो । यही पितृसत्तात्मक संरचनाले यथास्थिति राज्य, समाज र परिवारलाई मलजल दिइराखेको हुन्छ । अतः यसलाई उन्मूलन गर्नका लागि बाहिरी रुपमा सबैले साथ दिएको देखिन्छ । तर, सारमा यसलाई उन्मूलन गर्नका लागि रणनैतिक हतियार लिन कोही तयार देखिन्न । त्यसका लागि अर्को संघर्ष, आन्दोलन नभए नयाँखालको युद्ध चाहिन्छ ।
४. संरचनात्मक पक्ष
महिला हिंसालाई निर्मूल पार्न राज्य, पार्टी, संघ-संगठन, संस्था र परिवारको परम्परागत संरचनालाई पुनःसंरचना गर्न जरुरी छ । महिला, पुरुष दुबैको दिमाग पुनःसंरचना गर्न जरुरी छ । त्यो भनेको अरुलाई हिंसा, बलात्कार र हत्या गर्दा आफ्नै परिवारभित्रको दायित्व बढ्दै जान्छ ।
५. मनोवैज्ञानिक पक्ष
नारीत्व र पुरुषत्वको परम्परागत मनोविज्ञानको अवधारणा बदलिनु पर्दछ । महिलाभन्दा भावुक, कोमल, आश्रति, कमजोर शरीर, विलासी, उपभोक्ता आदि गरी बुझ्ने, अनि पुरुष भन्दा आक्रामक, कठोर, कमाउने, बुद्धिमानी, सार र मालिक आदि भनेर बुझ्ने अवधारणा बदलिनु पर्दछ ।
अतः महिला र पुरुषबीचमा जति छिटो यस्तोखालको खण्डीकरण अन्त्य हुन्छ, त्यति छिटो महिला-पुरुष समान बन्छन् । नत्र भने महिला पुरुषका कारणले र पुरुष महिलाका कारणले बोझपूर्ण हुन जान्छन् ।
६.सामाजिक पक्ष
समाजमा सबभन्दा खल्बल्याउने काम भनेको नै महिला, पुरुष र बच्चाको सम्बन्धले हो । आजभोलि विदेशमा कामका लागि पुरुषमात्र नभएर महिला पनि जाँदै छन् । यसले नेपालको पारिवारिक संरचना भत्कँदैछ । यस्तो पलायन रोक्ने योजना न यो सरकारको छ, न तिनीहरुले पठाएको विप्रेषणलाई व्यवस्थित गरेर परिवारमा वितरण गर्ने प्रणाली छ ।
यसले गर्दा एकातिर अनियन्त्रित उपभोक्तावाद बढेको छ, अर्कोतिर अराजकता बढेको छ परिवारभित्र ।
७. आर्थिक पक्ष
महिलामाथि हुने यस्ता घटनाका पछाडि को लोग्ने, को सौता, को परिवार, को पुरुष हो भनेर बुझ्नु आफ्नो ठाउँमा छ । तर, सारमा त्यो भनेको महिलाको आर्थिक दुर्बलता, आर्थिक पहुँच नहुनु र पहुँच भए पनि प्रयोग गर्न नदिने पितृसत्तात्मक संरचना र विभेदकारी कानुन नै हो ।
८. कानुनी पक्ष
नेपालको कानुनी पक्ष राज्यसत्ताजतिकै कमजोर छ । कुनै दुर्घटना हुनुअगाडि नै कानुनी संरचना बनेको हुन्न । दुर्घटना भएपछि बनाउन थालनी गरिन्छ । तर, निष्कर्षमा पुर्‍याइन्न ।
संविधानमा नै कतिपय कुरा सुरक्षित गरेको हुन्न । जहाँ सुरक्षित गरिएको हुन्छ, त्यहाँ पनि ऐन बनाइन्न । जहाँ ऐन बनाइन्छ, त्यहाँ विनियम बनाइन्न । जहाँ विनियम बनाइन्छ, त्यहाँ कार्यान्वयन हुँदैन । समग्ररुपमा भन्दा महिलामाथि बढ्दै गएको हिंसाको सूचकले के सन्देश दिन्छ भने यो देश राज्यसत्ताविहीन हुँदैछ ।
अन्त्यमा,
हामी चाहन्छौं, एनेकपा (माओवादी) सहितको गठबन्धन र कांग्रेस-एमालेसहितको गठबन्धनको बीचमा छिट्टै सम्बन्ध कायम होस् । तर, कांग्रेस, कम्युनिष्ट र क्षेत्रीय दलको बीचको सुमधुर सम्बन्धबाट छिट्टै समावेशी संघीय गणतान्त्रिक लोकतन्त्र संविधानरुपी बच्चा जन्मियोस् । प्रशव पीडालाई धेरै लामो बनाएर बच्चा नै नतुहियोस् ।
(यमी एमाओवादी नेतृ हुन् )

