कल गर्लसँग बिताएका केही क्षण
सुमनराज पन्त
मलाई यो जिन्दगीले चोट दियो गनी गनी
कहिले दुःख दियो आफ्नो भनी
कहिले दुःख दियो पराइ बनी
भेटेको केही क्षणमै उनको मोबाइलमा यो रिङ टोन बज्यो ।
दाइ एकछिन है । उनले मोबाइल रिसिभ गरिन् । उताको मधूर आवाजबाट अनुमान गर्न गाह्रो थिएन । एकजना युवक उनीसित प्रेम प्रस्ताव राख्दै थिए । तर, उनले ती युवाको आग्रह हावामा उडाउँदै थिइन्, ‘यस्ता लभ गर्छु भन्नेहरु कति आउँछन् कति ।’
खासमा उनको अहिलेको परिचय कल गर्ल हो । नयाँ बानेश्वरको एउटा डान्स बार उनको अफिस हो । कोरीबाटी चिटिक्क पर्नु, मुस्कानसहित मदिराको प्यालाले आफ्ना ग्राहकलाई सेवा दिनु उनको जागिर हो । साँझमा हाजिर हुने अनि बिहान झिसमिसेमा घर फर्किनु उनको रुटिन हो । ‘उठ्दा सँधै ११ बज्छ दाइ, नाइट बसको ड्राइभरको जस्तो डिउटी छ मेरो’, उनले भनिन् ।
रक्सीको नशा चढ्दै जाँदा उनका केही गेष्टहरु उनीप्रति आशक्त हुन थाल्छन् । डेटिंग जाऔं भन्न थाल्छन् । कतिपयले उनलाई यो पेशा छाड्न अनुरोध गर्छन् । प्रेम गर्छु, विहे गर्छु भन्नेसम्म पनि पाइन्छन् ।
२४ वर्षे उमेर न हो, जिन्दगी बिताउन एउटा गतिलो साथ पनि खोजेकै छिन् उनले । ‘तर मेरो जवानीलाई साथ दिन आउने हुन्, मेरो आँसुलाई साथ दिने कोही आउँदा रहेनछन् दाजु,’ स्प्राइट घुटुक्क पार्दै उनले भनिन् ।
सुमनराज पन्त
पाँच कक्षा पढेकी उनी सयौं जनाको प्रस्ताव र संगतबाट दार्शनिक गफ गर्न सक्ने पनि भइसकेकी रहिछन् । प्रेमलाई हृदयको व्यापार ठान्छिन् उनी । विवाहलाई सामाजिक करार । ‘म प्रेम र बिहे दुबैबाट ठगिएको मान्छे हो दाई’ उनको मुहारामा निराशा मडारिएको देखियो ।
‘उमेर गएको छैन । बिहे गर । घरबार बसाल बहिनी’ मेरा सुझावमा उनले भनिन्, अहिलेसम्म शारीरिक प्रेम गर्नेहरु मात्र भेटियो दाजु । खुसी संसार बसाउन मन नलागेको कहाँ हो र ? तर हरेक अपेक्षा पूरा भइदिँदैन ।’
उनीसित मेरो पहिलो भेट थियो । उनको नियमित गेष्टको साथ लागेर म पुगेको थिएँ उनको कथा लेख्न । हरेक रात अरुलाई खुसी पार्नेहरुको दुःखद पाटो सुन्नु मेरो चाहना थियो ।
करिब एकघण्टा भूमिका बाँधे । घर सोधेँ, सुनसरी जिल्ला रहेछ । मैले चिनेकै साथीको छिमेकी रहिछिन् उनी । खास नाम, थर पनि सोधेँ । गोत्र एउटै परेछ उनको र मेरो । हिन्दू संस्कारमा सगोत्रीलाई करिब एउटै परिवारका सदस्य झैं मान्ने चलन छ । मैले यही चलनलाई आधार बनाएँ । साखै दाजुको भूमिकामा उनको दुःखद पाटो खोतल्ने प्रयास गरें ।
मानिस खुसी हुनका लागि बिहे गर्ने हुन् साधारण अर्थमा । स्त्रीले पनि स्वाणिर्म भविष्यको कल्पनामा आफ्नो पतिलाई सिउँदो र देह समर्पण गर्छिन् । उनको पनि यही अपेक्षा थियो । स्थायी परिवार बसाउन एउटा छोरो पनि जन्माए । तर, सबै अपेक्षा कहाँ पुरा हुन्छन् र ? हरेक दिनको कलहले उनीहरुको दाम्पत्य जीवन टिक्न सकेन । एक अर्काविनाको जिन्दगीको कल्पना लागे दुबै ।
एउटा अनलाइनमा पढेको थिएँ, समाजवादी चिन्तक प्रदीप गिरीको आलेख, स्त्री-पुरुषको सम्बन्ध मात्रै प्रेम होइन । जब पति-पत्नी साथी बन्छन् र आपसमा मित्रताको सम्बन्ध हुन्छ तब मात्रै त्यहाँ प्रेम हुन्छ । राम्रो प्रेमी हिंसा, घृणा, ईष्र्या, मोह र रोगबाट मुक्त हुन्छ । तर, नहुनुपर्ने यी दुबै अवगुण उनीहरुको जीवनमा आइदियो । अनि परिवार विखण्डनतर्फ अग्रसर भयो ।
सुखद भविष्यको कल्पनामा डुबेकी ती बहिनी बिहे गरेको केही महिना मै हरेक दिन आफ्नै ‘स्वामी’ बाट अपहेलित हुन थालिन् । घरमा अन्न किनेर खानुपर्ने पैसा उनको ‘स्वामी’ले रक्सीमा उडाउन थाले ।
रक्सीको नशामा उनको गर्भवती ज्यानमा मुक्का र लाठी बर्सिन थाले । ‘भोक र चोट कति दिन सहेर बस्नू ? रुँदै निस्किएँ । दिदीले आफ्नो घरमा लगेर पाल्नुभयो । केही महिनामा छोरो जन्मियो’ मोबाइलमा खिचेको फोटो देखाउँदै उनले भनिन्, ‘यसलाई पाल्ने जिम्मा मेरो थियो । पढेको छैन । घरबाट कति माग्नू ?’
भौतिक जीवन न हो । पैसा नभई बाँचिदैन । उनी एकजना दिदीको साथ लागेर बानेश्वरको एउटा डान्स बारमा पुगिन् । उनले भनिन् ‘दिदी पनि त्यही काम गर्नु हुँदोरहेछ, मलाई पनि त्यतै लगाइदिनुभयो ।’
‘मेरो काम वेटर हो । गेष्टले मागेको खानेकुरा सर्भ गर्ने । तर, छिप्पिँदो रातमा गेष्टले खानेकुरा मात्रै माग्दैनन्…’उनले विवशता सुनाइन्, ‘छोरो हुर्काउनु छ, आँसु पुछ्दै गेष्टहरुका लागि रमाइदिन्छु दाइ । ‘
यसो भनिरहँदा उनको आँखामा आँसु भरिन थाले । त्यहीबेला साहुको फोन आयो, ‘ओई भावना, कति ढिलो गरेकी ? यहाँ गेष्टहरु तँलाई खोजिरहेका छन्, छिटो आइज ..।’
आँसु पुछ्दै उनले मसित पनि विदा लिँदै भनिन्, दाजु, टाइममा नपुगे साहुले निकालिदिन्छ, छोरोलाई दूध खुवाएर गइहाल्नु छ, अहिले जान्छु ल ?
त्यो क्षण मैले कर्ल गर्लसित रमाउने मानिसहरु सम्झिएँ अनि ती बहिनीको आँसु र विवशता पनि पढिरहेँ…।

