लेखन्दास र ठगन्दास छुट्याउने लुगा चाहियाे
अरुण बराल/टिप्पणी
सामान्य प्रशासनमन्त्री लालबाबु पण्डित ललितपुरस्थित यातायात व्यवस्था कार्यालयको प्राङगणमा थिए । कार्यालयमा बिचौलियाहरुले सेवाग्राहीबाट पैसा लिएर काम गरिरहेको गुनासो आएपछि मन्त्रीकै अगाडि उपसचिव राजेश पौडेलले तर्क (कुतर्क ?) गरे- ‘उहाँहरु लेखन्दास हो, बकाइदा लाइसेन्स लिएर आउनुभएकाले काम गर्न दिनै पर्‍यो ।’

तर, लेखन्दासको काम लेख्ने हो कि ठग्ने हो ? लेखन्दासले लेख्छ, ठगन्दासले ठग्छ । यातायात कार्यालयमा को लेखन्दास हो, को ठगन्दास हो, हेर्दा सबै उस्तै देखिन्छन् ।
लेखन्दासले लाइनमा बसेको कुनै सेवाग्राहीलाई लेखापढी गरिदिएर तोकिएको केही पारिश्रमिक लिन सक्छ, तर लाइन मिचेर कर्मचारीसँग मिलेमतो गरी छिटो काम गरिदिने र ४ हजारसम्म दाम लिने कार्य कसरी लेखापढी व्यवसायभित्र पर्छ ? यसको जवाफ न साना ठूला सवारी दर्ताका हाकिम राजेश पौडेलसँग छ, न त सवारी चालक अञ्चल वागमती कार्यालयका हाकिम उपसचिव उमेश बस्नेतसँग छ ।
अनलाइनबर सहकर्मी मात्रिका पौडेलले  यातायात व्यवस्था कार्यालयको भ्रष्टाचारबारे लेखेपछि मन्त्रालयका सचिव तुलसी सिटौलाले छानविन समितिसमेत गठन गरेका छन् ।
तर, त्यहाँ छानविन-सानविन केही गर्नुपर्दैन, तीनवटा काम गरिदिए सेवाग्राहीलाई ठूलो राहत हुन्छ ।
पहिलो काम : पालो मिच्न नदिअाैं, टाेकनकाे व्यवस्था गराैं
सरकारी कार्यालयमा लाइनमा उभिएर पालोका आधारमा काम गर्ने हो भने बिचौलिया र भ्रष्ट कर्मचारीको खाइजिविका स्वतः मासिन्छ ।

बैंकमा पालो सिस्टम चलेकै छ, टेलिकममा कसैले पालो मिचेर काम गर्दैन, यातायात कार्यालयमा चाँहि कर्मचारीले किन पालो मिचेर बिचौलियाको काम पहिले गरिदिन्छन् ?

यसका लागि टेलिकम या बैंकहरुमा जस्तै इलेक्ट्रोनिक कुपन सिस्टम जडान गर्ने । त्यसपछि आफ्नो कुपनको पालो ५ सय नम्बरमा छ भने सेवाग्राहीले अर्को काम सकेर आफ्नो पालोमा कार्यालय गए हुन्छ, ठेलमठेल गरेर लाइनमा बस्नै पर्दैन ।
लेखन्दास वा कर्मचारी जसले कुपनका आधारमा नभई जस्केलाबाट नियम मिचेर, पैसा खाएर काम गर्छ, त्यसलाई सेवाग्राहीले नै तत्काल बाहिर निकालेर कालोमोसो दले हुन्छ ।
किनभने लाइनमा बसेर काम गर्नु सभ्य नागरिक हुनुको पहिलो शर्त हो । पहिलेदेखि लाइनमा बसेको वा पालो पर्खेको नागरिकको काम गरिदिनु कर्मचारीको न्यूनतम् दायित्व हो । यो न्यूनतम नागरिकको कर्तव्यबाट जो च्युत हुन्छ, उसलाई कालो मोसो अचूक औषधि हो ।
यातायात कार्यालयमा भइरहेको बेथितिबारे कसैले समिति बनाएर छानविन गरिरहनै पर्दैन । किनभने पालो मिचेर फाइल ल्याउने बिचौलिया ठगन्दास र लाइन मिचेर तिनको काम गरिदिने कर्मचारी दुबै अपराधी हुन् भन्ने स्वयंसिद्ध विषय हो । तिनीहरु असभ्य एवं जंगली युगका मानिस हुन् ।
बैंकमा पालो सिस्टम चलेकै छ । टेलिकममा कसैले पालो मिचेर काम गर्दैन । अनि यातायात व्यवस्था कार्यालयमा चाँहि कर्मचारीले किन पालो मिचेर आउने बिचौलियाको काम पहिले गरिदिन्छन् ? पैसा नखुवाउने नागरिकले राज्यलाई कर तिर्न जाँदा पनि किन आफ्नो पालोमा सेवा लिन पाउँदैनन् ? राज्यलाई कर तिर्न जाँदा पनि नागरिकले घुस घुवाउनुपर्ने यो कस्तो लोकतन्त्र हो ? के यही हो कांग्रेस र एमाले मिलेर चलाइएको लोकतान्त्रिक शासन ? गम्भीर प्रश्न उठेको छ ।
धेरै गरिरहनै पर्दैन । यातायात व्यवस्था कार्यालय, नापी, मालपोत आदिमा पहिलो काम औंलाले थिच्ने टोकन राखौं । टोकन अनुसार काम नगरी वीचमा घुस्ने (बिचौलिया र कर्मचारी) लाई घस्नका लागि अलिकति कालो मोसो पनि राखौं, ९० प्रतिशत समस्या आफैं समाधान हुन्छ ।
दोस्रो काम : लेखन्दासलाई एकजोर लुगा
सोमबार यातायात व्यवस्था कार्यालयबाट फर्केपछि मन्त्री पण्डितको टोलीले गरेको अनौपचारिक कुराकानीमा केही मानिसले भनेको सुनियो, को बिचौलिया हो, को सेवाग्राही हो र को कर्मचारी हो, छुट्याउनै गाह्रो भयो ।

लेखन्दासलाई ड्रेसको व्यवस्था गरे  भोलिदेखि लेखन्दास र ठगन्दास बिचौलिया छुट्याउन सेवाग्राहीलाई सजिलो हुन्छ

कलंकी मालपोत कार्यालयमा पनि मन्त्री पण्डितले सेवा कस्तो छ ? भन्दा राम्रै छ भन्ने जावफ आयो, पछि मन्त्रीले नै भने, त्यो मान्छे त सेवाग्राही नभएर लेखन्दास पो हो कि क्या हो ?
मन्त्रीले नै चिनेनन् को लेखन्दास हो, को सेवाग्राही हो र को ठगन्दास हो ।
यसलाई छुट्याउने पनि सजिलो उपाय छ, जुन उपाय यातायात कार्यालय र मालपोत कार्यालय दुबै ठाउँमा लागू गर्न सकिन्छ । त्यो के भने लेखन्दासहरुलाई एकजोर बेग्लैखाले लुगाको व्यवस्था गरिदिने ।
सडकमा काम गर्ने कर्मचारीको बेग्लै लुगा हुन्छ । अदालतमा जाँदा वकिलहरु कालोकोटले प्रष्टै चिनिन्छन् । सरकारी कर्मचारीलाई पनि राज्यले नै लुगा भत्ता दिएर नीलो रंगले रंगाएकै छ । अनि मालपोत, नापी, यातायात व्यवस्था कार्यालय आदिमा बस्ने लेखन्दासलाई ‘ड्रेस कोड’ किन अनिवार्य नगर्ने ?
लेखन्दासलाई परैबाट छुटि्टने अगग्गै रंगको लुगा नगलाई माल अड्डा र यातायात कार्यलयमा छिर्न नपाउने आदेश मन्त्रालयबाट जारी गरौं त, भोलिदेखि लेखन्दास र ठगन्दास बिचौलिया छुट्याउन सेवाग्राहीलाई सजिलो हुन्छ । त्यसपछि मन्त्री पण्डितले पनि थाहा पाउँछन्, को सेवाग्राही हो, को लेखन्दास हो ।
लेखन्दासलाई लुगा राज्यले किन्नु पर्दैन । लेखापढी व्यवसायी संघ छ, त्यसले सर्कुलर गर्छ, उनीहरु आफैं लगाएर कार्यालयमा जान्छन् । तर, उनीहरुले पनि पालो मिच्न मिल्दैन, लाइनमा बसेर सेवाग्राहीको काम गराउनुपर्छ । पालो मिच्नेलाई पहिले सभ्यता सिकाउनुपर्छ, होइन भने कालो मोसो दलेर नागरिकले नै ठेगान लगाए हुन्छ ।
मन्त्रीज्यू, देशभर ७५ वटै जिल्लाका मालपोत, नापी, जिल्ला प्रशासन र जनतासँग प्रत्यक्ष सारेकार राख्ने कार्यालयमा खटिने लेखन्दासलाई अनिवार्यरुपमा आफ्नो युनिर्फममा हाजिर हुने व्यवस्था लागु नगरेरसम्म बिचौलियाले यसैगरी सवाग्राहीलाई ठगिराख्छन् । तपाईले अनुगमन गरेर के गर्नुहुन्छ ? तपाईले नै चिन्नुहुन्न, को बिचौलिया हो र को तपाईको सरकारी कर्मचारी हो ।
तेस्रो काम : लेखन्दासको ‘फी’ कति हो ?

नागरिक बडापत्रमा सरकारी राजस्व यति लाग्छ भनेर लेखिए पनि लेखन्दासले सेवा दिएवापत लिने शुल्कवाला अर्को बोर्ड राख्न जरुरी छ

यातायात व्यवस्था कार्यालय, मालपोत, नापी र अन्य विभिन्न सरकारी कार्यालयमा मन्त्री लालबाबु पण्डित र प्रशासनिक सुधारको प्रयास गरिरहेका काशीराज दाहालले तत्काल गर्नुपर्ने र गर्न सक्ने काम अर्को पनि छ, त्यो हो लेखन्दासको शुल्क तोकेर ठूलो बोर्डमा लेख्ने ।
मालपोत कार्यालय अगाडि नागरिक बडापत्रजस्तै ठूलो बोर्ड होस्, जसमा राजीनामा पासको खित गर्दा यति, कित्ताकाट गराउँदा यति, नामसारी, निवेदन लेख्दा यति भनेर लेखन्दासले लिने शुल्क तोकिएको होस् ।
नागरिक बडापत्रमा सरकारी राजस्व यति लाग्छ भनेर लेखिए पनि लेखन्दासले सेवा दिएवापत लिने शुल्कवाला अर्को बोर्ड राख्न जरुरी छ । पहिले ७५ जिल्लाका माल अड्डा र अञ्चल यातायात कार्यालयबाट यो गर्न आवश्यक छ ।
लेखन्दासहरु परैबाट चिनिने बेग्लै रंगको लुगा लगाएर उपस्थित हुन्, उनीहरुले पनि पालो मिचेर काम गरुन् । कर्मचारीलाई घुस नदिउन् ।
सकिन्छ भने सबै कार्यालयमा सीसी टीभी, क्यामेराहरु जडान गरिउन् ।
अन्त्यमा,
यतिबेला भ्रष्टाचारका कारण सिंगै राज्य ‘कोल्याप्स’ हुन लागेको छ । नागरिकमा छटपटी र पीडा छ ।
गाउँमा वन समिति, विद्यालय व्यवस्थापन समिति, गाविस, बाटो निर्माण समिति, प्रहरी कार्यालय लगायत सम्पूर्ण राज्यका अंगहरुमा भ्रष्टाचार र लखनऊ लुट छ । तराईको वन प्रहरी, वन कर्मचारी र समितिको मिलिभगतमा लुटपाट भइरहेको छ ।
जिल्लामा अदालत, मालपोत, नापी, सिडियो कार्यालय, पशु, कृषि, जिविस, सडक लगायत सबै ठाउँमा राज्यका तर्फबाट चरम लुटपाट भइरहेको छ ।
केन्द्रमा मन्त्रालय दलालहरुको कब्जामा छ । मन्त्री र प्रशानमन्त्रीका वरिपरि दलालहरुको घेराबन्दी छ । अख्तियारका अधिकारीसमेत भ्रष्टाचारमा संलग्न छन् । (आवश्यक परे कार्यालयमै उपस्थित भएर प्रमाण पेश गर्न सकिन्छ ।)
राज्यका अंगहरुमा यतिबेला माथिदेखि तलसम्म लुट मच्चिइरहेको छ । विपक्षी भनाउँदो एमाओवादी खान नपाएको बिरालोले जसरी बिलौना गर्नुबाहेक जनताका सरोकारका मुद्दामा चुपचाप छ ।
यो अवस्था कहिलेसम्म रहला हजुर ? के यस्तै बेथितिका लागि हो देशमा गणतन्त्र आएको ? के यसै गर्नका लागि हो जनताले कांग्रेस र एमालेलाई बहुमत दिएर सरकार चलाउन पठाएको ?

प्रचण्डले सोचे हुन्छ, भारतमा कांग्रेस कमजोर हुँदा कम्युनिष्ट फस्टाएन । नेपालमा पनि कांग्रेस-एमाले बदनाम भएपछि माओवादी र मधेसवादीको पुनरुत्थान होला भन्ठान्नु भ्रम हो

यद्यपि निराशामात्रै छैन, सानो आशा गर्ने ठाउँ पनि छ । दिल्लीमा कांग्रेस र बीजेपीलाई जनताले जसरी सबक सिकाए, नेपालमा पनि यस्तै हो भने जनताले लोकतन्त्रको सबक नेताहरुलाई सिकाउने दिन आउन सक्छ । अन्ना हजारेकै रुपमा नभए पनि डा. गोविन्द केसीका रुपमै भए पनि कोही न कोही जन्मेला कि ? यस्तो बेलामा कृष्ण पहाडीहरु कता हराए ? देशमा लुटतन्त्र अति नै भइसक्यो ।
प्रचण्डले सोचे हुन्छ, भारतमा कांग्रेस कमजोर हुँदा कम्युनिष्ट फस्टाएन । नेपालमा पनि कांग्रेस र एमाले बदनाम भएपछि माओवादी र मधेसवादीको पुनरुत्थान होला भन्ठान्नुभएको छ भने त्यो भ्रम हो, जनसरोकारका मुद्दामा आँखा चिम्लेर माओको नाम जप्दैमा भुइँतहका जनताले अब कसैलाई विश्वास वा भरोसा गर्ने स्थिति छैन ।
जनता आफैं सडकमा अाउन सक्छन्, हातमा कालोमोसो बोकेर । बिचौलिया र दलालहरुका विरुद्धमा । बेलैमा सबैलाई चेतना होस् ।

