रामनाथ आर्यघाटबाटै जुरुक्क उठुन्
(माधव ढुंगेल -पूर्व अध्यक्ष, अनेरास्ववियु)
मान्छे मरणशील प्राणी हो । एक दिन सवैले मर्नुपर्छ । ढीलो र छिटो मात्रै हो, हरेक मृत्यु दुखद नै हुन्छन् ।
हरेक मृत्युले परिवारलाई अलि बढ्दा पीडावोध गराएकै हुन्छ । यो प्राकृतिक नियम भएकाले सबैले सजिलै सहन गर्न सक्दछन् । तर, अस्वभाविक, असमायिक या अप्राकृतिक मरण परिवार, समाज र चिनेजानेका सवै इष्टमित्रहरुका लागि मर्माहित हुन्छ र सबैको भावना पग्लिन्छ ।

असल मान्छेको असमायिक र अस्वभाविक मृत्यु अझै मार्मिक र पीडादायिक हुन्छ । “मृत्यु पनि मान्छेपिच्छे फरक हुँदो रैछ” यो गीत त्यसै रचिएन, त्यसै गाइएन !
प्रसंग एमाले नेता रामनाथ ढकालको असमायिक निधनसँग जोडिएको छ । गुल्मी जिल्लाको खड्ककोट गाविस वडा नं ४ कोर्‍याङ्गमा जन्मनु भएका रामनाथले आफ्ना बुबाआमा भारतको आसाममा बस्ने भएकोले कक्षा ९ सम्मको शिक्षा उतै हासिल गरेर नेपाल फर्की दुर्गा भवन मावि छापचौर गुल्मीबाट एसएलसी पास गरेका थिए ।
उनले कक्षा १० पढ्दाकै अवस्थामा सानो उमेरमा नै अनेरास्ववियु गुल्मी जिल्ला कमिटीका कोषाध्यक्षको जिम्मेवारी सम्हालेका थिए । भुमिगत राजनीतिको सम्पर्कमा रहेर विद्यार्थी आन्दोलनमा समर्पित भएका रामनाथ अनेरास्वविुका सवै तहका जिम्मेवारी सम्हालेर २०५० साल हेटौंडामा सम्पन्न अनेरास्ववियुको बार्‍हौं राष्ट्रिय सम्मेलनवाट अनेरास्ववियुको अध्यक्ष जस्तो गरिमामय जिम्मेवारीमा पुगेका थिए ।
अनेरास्ववियुको अध्यक्षको कार्यकाल नसकिँदै ०५१ सालको मध्यावधि निर्वाचनमा पार्टीले आवश्यक ठानी नेकपा एमालेको तर्फवाट गुल्मी क्षेत्र नं १ वाट उनलाई निर्वाचन लडायो । लोकप्रिय मत प्राप्त गरी उनले त्यो निर्वाचनमा सानदार विजय हासिल गरे ।
त्यसैक्रममा ०५६ सालको आम निर्वाचनमा रुपन्देही ४ र ०७० को दोश्रो संविधान सभाको निर्वाचनमा रुपन्देही ५ बाट थोरै मतले पराजित भए । तर, नेकपा एमालेले सर्मनाक ढंगले हार व्यहोर्नु परेको संविधानसभा निर्वाचन ०६४ मा रुपन्देही ५ वाट उनले निर्वाचन जितेका थिए ।
व्यवस्थापिका संसद र संविधानसभाको सदस्यको हैसियतले प्राप्त जिम्मेवारी कुशलतापूर्वक सम्हालेका रामनाथले पार्टीका प्रायः सबै तहको जिम्मेवारी सम्हालिसकेका थियो ।
विद्यार्थी आन्दोलनको नेतृत्व समेत सम्हालेर चार-चार पटक पार्टीका तर्फवाट उम्मेद्वार भई दुई पटक निर्वाचनमा सफल भइसकेका रामनाथको उमेर पाकेकै होला जस्तो लाग्दछ, तर यति धेरै जिम्मेवारी सम्हालेर आज पार्टीको पोलिटव्यूरो सदस्य एवं लुम्विनी अञ्चल इन्चार्जको जिम्मेवारी पाएका नेता रामनाथले लुम्बिनीको इञ्चार्ज भएर आफ्नो भूगोलमा र्फकनै पाएनन् । पापी रोगले पार्टीको जिम्मेवारी सम्हाल्न जानुपर्ने बेला हस्पिटलतिर बाटो डोर्‍यायो ।
स्वास्थ्यमा अलि समस्या भएको महसूस गरी आफैं गाडि हाँकेर ग्राण्डी हस्पिटल गएका रामनाथ डाक्टर जाँचपछि अरु धेरै रोगको साथमा अर्को स्वाइन फ्लु संक्रमण पनि भएको ठहर गर्दै कडा निगरानीका साथै हस्पिटलमै भर्ना हुनुपर्ने भयो ।
समयको गतिसँगै उनलाई रोगले चाप्दै लग्यो र भेन्टीलेटरको सहायतामा धड्कन दिनुपर्ने अवस्थामा केही दिनहरु हस्पिटल परिसरमा आशा र निराशाको बहस छलफल र राप ताममा बिते ।
दिल्लीको मेदान्त हस्पिटलबाट एयर एम्वुलेन्स मगाइयो । दुष्ट मौसमले साथ दिएन । मौसम सफा भयो । तर, बिमारीको अवस्था आकाशमा उडाउन सक्ने रहेन । विधिको विडम्वना, समयको खेल या भनौं, कालको निर्मम निम्ता सायद आइसकेको रहेछ । र, कुनै प्रयास पनि सफल हुन सकेनन् ।
अन्ततोगत्वा हस्पिटल, उपचारमा सम्लग्न डक्टरहरु र ग्राण्डी हस्पिटलको मैदानमा स्वास्थ्य लाभको कामना गरेर व्यग्र प्रतिक्षामा बसिरहेका परिवारजन, पार्टी कार्यकर्ता र शुभेच्छुक सबैलाई निराश वनाउँदै ५३ वर्षको उमेरमा नै आज नेपाली विद्यार्थी आन्दोलनको एक साहसी र दृढ व्यक्तित्व, नेकपा एमालेको उदीयमान नेता रामनाथ ढकालको चेतनासहितको भौतिक शरीर हामी माझ रहेन ।
असी वर्ष कटेका बुबाआमा, श्रीमती, दुई छोरा र एक छोरीको साथमा रहेका उनको यो असमायिक निधनले परिवारमा कति पीडा छ, हामी कल्पना पनि गर्न सक्दैनौं ।
यति भनौं, आज सिंगो एमाले पंक्ति मर्माहत छ । विद्यार्थी आन्दोलन अपांग भएको छ । सकारात्मक सोच भएको, गतिशील, मधुर स्वरको धनी, प्रष्ट वक्ता, आकर्षक शरीर र चम्किलो अनुहार भएको रामनाथलाई सम्झेर हामी भावविहृल भएका छौं । रामनाथ त्यो हस्पिटलको बेडबाट जुरुक्क उठ्दैनन् भन्ने विश्वास गर्न कठिन छ । डक्टरले मृत घोषणा गर्‍यो भन्दा पत्याउन सकिएको छैन । अझै हामी आशा गरौं मृत घोषणा गर्ने डक्टरको टिमलाई अचम्मित पार्दै हस्पिटलको बेडबाट रामनाथ जुरुक्क उठुन् । मृत भनेर श्रद्धाञ्जलीको लागि पार्टी मुख्यालय परिसरमा फूल, अबीर र माला अर्पण गर्दागर्दै रामनाथ जुरुक्क उठुन् ।
हजारौं मलामी अघि-पछि लागेर मृत भनिएको शव जलाउन पशुपति आर्यघाटको चिताबाट दागवत्ती दिन आगो सल्काउँदै गर्दा सबैलाई अचम्मित पार्दै रामनाथ जुरुक्क उठुन् र सबैलाई छक्क पारुन् ।
तर, यो फगत हाम्रो कल्पना मात्र हो । शोकको आवेगमात्र हो । अब रामनाथ दाइ हामीबीच आउने छैनन । भावपूर्ण श्रद्धाञ्जली …..!

