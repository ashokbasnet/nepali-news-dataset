प्रचण्ड मोर्चाको आम हड्ताल : आत्मघाती गोल
राजकुमार श्रेष्ठ

चार वर्षअघि माओवादीले ६ दिने आम हड्ताल गरेको थियो । तत्कालीन माधवकुमार नेपाल सरकारलाई पदत्यूत गर्न भन्दै १८ बैशाखबाट देशभरका कार्यकर्ता काठमाडौंमा उतारिएका थिए । त्यसबेला सडकमा जताततै माओवादी कार्यकर्ता थिए । मानव साङ्लोले रिङरोड घेरेको थियो ।
तर, त्यति धेरै मानिस सडकमा उत्रँदा पनि ६ दिनसम्म आइपुग्दा आम हड्ताल असफल भयो र माओवादी आफैं पछि हट्यो ।

तर, अहिले ३० दलीय मोर्चाको अवस्था ठीक विपरीत छ । अहिले जनता होइन, आन्दोलनकारी दलका कार्यकर्ता नै सडकमा आएका छैनन् ।
मधेसवादी दलहरु मोर्चामा आवद्ध भए पनि मधेसमा आन्दोलन उठेको छैन । माओवादीको अवस्था त्योभन्दा फरक छैन ।
यसैवीच द्वन्द्वकालीन मुद्दामा सर्वोच्चले गरेको फैसलाको विरोधमा सोमबार ६ वटै माओवादीले सडक प्रदर्शन गरेका थिए, जसमा प्रचण्ड, बादलजस्ता नेताहरु जुलुसमा थिए । तर, कार्यकर्ता २ हजार कटाउन गाह्रो भयो । हिजो प्रचण्ड-बाबुरामको आमसभा भन्नसाथ हजारौं मान्छे जम्मा गर्न कुनै गाह्रो हुँदैनथ्यो ।
तर, आज कांग्रेस र एमालेसँग वार्ता गर्न नाम मात्रका पार्टी जम्मा गरेर ३० दल बनाउनुपरेको छ । सडकमा उर्दी लगाउँदा पनि २ हजार कार्यकर्ता जम्मा पार्न हम्मेहम्मे परेको छ ।
यस्तो अवस्थामा मोर्चाका नेताहरुले एकपछि अर्का जनविरोधी कदमहरु चाल्दैछन् । यस्तै एउटा कदम हो, तीन दिने आम हड्ताल ।
आन्दोलनहरुमा बन्द हड्ताल जस्ता कार्यक्रम सत्ता पक्षलाई झुकाउन निर्णायक चरणमा हुने गर्छ । जब आन्दोलनमा कार्यकर्ता मात्र होइन, जनतासमेत स्वर्फूत आउन थाल्छन्, बन्दले जित दिलाउँछ ।
त्यसैले अनौपचारिक सम्वादमा मोर्चाका नेताहरु पनि यो आमहड्ताल गलत भएको स्वीकार गर्छन् । तर, खुलेेर बोल्न सक्दैनन् ।
धेरै मानिसहरुले केही हजार मान्छे पनि जम्मा गर्न सक्दैनन् भन्ने अनुमान लगाइरहेका बेला फागुन १६ गते एक लाख आसपास मानिसलाई काठमाडौंको सडकमा उतार्नु ३० दलको सफलता थियो ।
तर, योपटक सुरुवाती आन्दोलनका सबै कार्यक्रम फिर्ता लिइएको छ । आन्दोलन हुँदैछ भनेर कार्यकर्तादेखि जनतासम्मलाई मानसिकरुपमा तयार बनाउने कुनै कार्यक्रम भएन ।
अमूक कारणले धर्ना, जुलुस, प्रदर्शनजस्ता कार्यक्रम फिर्ता गरियो र आमहड्ताल मात्र बाँकी राखियो । यसले जनतालाई दुःख दिने कार्यक्रम मात्र गर्न लाग्यो भन्ने सन्देश गएको छ ।
अर्कोतिर यो बन्द हड्तालपछि के सुशील कोइराला सरकारले सुन्छ त ३० दलको कुरा ? एमाओवादीकै एक शीर्षनेताले तीन दिन त के १० लिन बन्द गरे पनि सुशील कोइरालाले नसुन्ने बताए ।
बरु यसलाई सरकारसँगै सत्ता पक्षले विपक्षी मोर्चाको परीक्षाका रुपमा लिएका छन् । विपक्षी मोर्चाका विरोधीहरु बढाउने टुल बनाउँदैछन्, यसले यो बन्दको उपलब्धी शून्य हुने पहिल्यै तय छ ।
बन्दको पहिलो दिन बिहान ७ बजे चावहिलबाट बानेश्वर हुँदै पुल्चोकसम्म पुग्दा सडकमा एकजना पनि प्रदर्शनकारी भेटिएनन् । प्रहरीका अनुसार बिहानै केही सवारीमा अगजनी र तोडफोड भएको छ र केही आन्दोलनकारी समातिएका छन् ।
तर, सडकमा प्रदर्शनकारीको उपस्थित लगभग छैन भन्दा पनि हुन्छ । यसले के प्रष्ट हुन्छ भने बन्दमा कुनै समर्थन छैन, डर मात्रै छ ।
तर, यो डरको मात्रा विगतमा माओवादीको बन्दहरुमा भन्दा दिन प्रतिदिन कम छ । बरु जबरजस्त बन्द विरोधी धारणा बन्दैछ । जब समर्थक पनि रहँदैन र डर पनि हुँदैन भने उसलाई कसले टेर्ने ?
त्यसैले यो तीन दिने आम हड्ताल जनतालाई दुःख दिने काम मात्र हुनेछ र प्रचण्ड मोर्चाकै लागि आत्मघाती गोल नबन्ला भन्न सकिन्न ।

