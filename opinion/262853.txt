प्रचण्डको दुविधा : ‘ट्रेजेडी अफ सुपर पावर’
अरुण बराल/ विश्लेषण
अमेरिकी विश्लेषक जोन जे. मेयरसैमेरले ‘दि ट्रेजेडी अफ ग्रेट पावर पोलिटिक्स’ लेखेको धेरै वर्ष बितिसक्यो । उनले विश्व राजनीतिमा उदीयमान शक्ति राष्ट्रको अवसानलाई वियोगसँग जोड्दै भनेका छन्,- विश्व राजनीतिमा सुपरपावरको अवसान दुई किसिमले हुन्छ : एउटा बलपूर्वक र अर्को शान्तिपूर्वक ।
मेयरसैमेरले दृष्टान्त दिँदै भनेका छन्- जापान, जर्मनी र बेलायतको श्रेष्ठता दोस्रो विश्वयुद्धका क्रममा बलपूर्वक अन्त्य भयो । सन् १९९१ पछि पूर्वसोभियत संघको ‘सुप्रिमेसी’ शान्तिपूर्ण रुपले अवसान भयो ।

अर्का अमेरिकी विश्लेषक रोबर्ट जेे. आर्टले चर्चित ‘पीएसक्यू जर्नल’मा प्रकाशित आफ्नो ३४ पृष्ठ लामो लेखमा उदीयमान चीन र अमेरिकाको ओरालोपनबारे गम्भीर प्रश्न उठाएका छन् : अब विश्व-शक्तिका रुपमा चीनको उदयलाई रोक्न सकिँदैन, तर अमेरिकी ‘सुप्रिमेसी’को हस्तान्तरण चीनमा कसरी हुन्छ ? जापान र जर्मनीको जस्तै बलपूर्वक या पूर्वसोभियत संघको जस्तै शान्तिपूर्वक ?
विश्वको ‘पावर पोलिटिक्स’ का बारेमा दुबै अमेरिकी विश्लेषकहरु के कुरामा सहमत छन् भने राजनीतिमा जो पावरमा छ, त्यो पावरविहीन बन्न सक्छ । पावर एउटाबाट अर्कोमा हस्तान्तरण भइरहन्छ । पावरमा रहेको देश पावरविहीन बन्दा त्यसबाट वियोगान्त अवस्था सिर्जना हुन्छ । पावरको हस्तान्तरण शान्तिपूर्णरुपमा वा बलपूर्वक दुबै किसिमले हुने गर्छ ।
विश्व-राजनीतिको यो नियमलाई कुनै पनि मुलुकको दलीय राजनीतिमा पनि सामान्यीकरण गर्न सकिन्छ । ‘ट्रेजेटी अफ पावर’को यो मनोविज्ञान कुनै पनि देश वा दलमा मात्रै नभएर राजनीतिक नेता वा व्यक्तिको हकमा पनि लागू हुन सक्छ ।
नेपालमा सत्ता र शक्तिमा रहेका राजनीतिक नेता शक्तिविहीन अवस्थामा पुगेको पछिल्लो दृष्टान्त पूर्वराजा ज्ञानेन्द्र शाह हुन् । अब अर्को त्यस्तै दृष्टान्त बन्ने क्रममा छन् एमाओवादी अध्यक्ष प्रचण्ड ।
तर, एउटा गम्भीर प्रश्न चाहिँ यही छ कि पूर्वराजा ज्ञानेन्द्रले सत्ता वियोगलाई सहस्र स्वीकारे । उनले ‘टे्रजेडी अफ पावर’ लाई व्यवस्थापन गरे । के यसैगरी एमाओवादी अध्यक्ष प्रचण्डले पनि ‘ट्रेजेडी अफ पावर’बाट आफूलाई सन्तुलित राख्न सक्लान् ?
प्रचण्डको ‘ट्रेजेडी’
चैत २१ गते त्रिपुरेश्वरमा आयोजित अन्तरक्रिया कार्यक्रममा एमाओवादी अध्यक्ष प्रचण्डले दुईवटा रहस्य खोले : एउटा, उनले आफू गम्भीर चिन्तन मननमा रहेको बताए । दोस्रो, कांग्रेस एमालेका सबै एजेन्डा स्वीकार गर्दा पनि उनीहरु सहमतिमा आउन नचाहेको रहस्योद्घाटन गरे । यही कारणले अहिलेकाे आन्दोलन ०७२ साल माघ-फागुनसम्म गरिरहनुपर्ने प्रचण्डले बताए ।

एमाओवादी पार्टीको स्थिति खराब दिशातिर ओरालो लागिरहेको छ । ६ वटै माओवादीहरु आपसमा मिले पनि आन्दोलन ‘राइजिङ’को साटो ‘फलिङ’ भइरहेको छ ।

चैत २३ गते प्रचण्डसमेतको नेतृत्वमा राजधानीमा सर्वोच्च अदालतको फैसलाको विरोधमा ६ माओवादीको जुलुस निस्कियो, यसमा देखिएको सानो उपस्थितिले प्रचण्डजस्तो महत्वाकांक्षी नेतालाई थप गम्भीर बनाइदिएको छ ।
कांग्रेस र एमालेका नेताहरुले हेपेका कारण प्रचण्ड यतिबेला गम्भीर दुविधामा छन् । युद्धको बाटो छाडेर शान्ति प्रक्रियामा यहाँसम्म आइपुगेका उनी सरकारलाई बुझाएका हतियार र समायोजन भएका लडाकूलाई फिर्ता बोलाउनुपर्ने पो हो कि भन्ने चिन्तनमा लाग्न थालेका छन् । समानान्तर सरकार चलाउनुपर्ने अवस्थाबारे सोच्न थालेका छन् ।
यो सबैको एउटै कारण छ, प्रचण्डमा नीहित पावर अन्यत्रै सिफ्ट हुन थालेको छ, अमेरिकाको पावर चीनतिर सिफ्ट भएजस्तै । र, यो स्वाभाविकै पनि हो, पावरमा भएको देश, पार्टी वा व्यक्ति पावरविहीन बन्नुपर्दा उसमा चिन्ता र छटपटी स्वभाविकरुपमा आउँछ । र, राजनीतिमा यसैलाई भनिन्छ- ट्रेजेडी अफ पावर । प्रचण्डमा देखिन थालेको पीडा र दुविधा पनि यही हो ।

प्रचण्ड जड नेता होइनन्, उनी डाइनामिक नेता हुन् । तर, अब यो कुरालाई शायद कसैले रोक्न सक्दैन कि प्रचण्डको पावरको क्षयीकरण तीव्रगतिमा भइरहेको छ, हुँदै जानेछ । उनको अवस्था कुनै दिन झापा क्रान्तिका नायक सीपी मैनालीको जस्तो पनि हुन सक्छ । राजनीतिमा यो असम्भव छैन ।
हिटलरले कहिल्यै सोचेका थिएनन् कि उनले एक दिन आत्महत्या गर्नुपर्ने स्थिति आउन सक्छ ।  प्रचण्डले पनि जब आफ्नो स्थिति ०४७/०४८ सालमा पाटनमा ममः खाँदाको जस्तै हुन सक्छ भनेर सोच्छन्, त्यसबाट मात्रै उनीभित्रको दुविधा कम हुन सक्छ । राजनीतिमा यो सम्भव छ, सीपी मैनाली यसका जीवित दृष्टान्त हुन् ।
एमाओवादी पार्टीको स्थिति खराब दिशातिर ओरालो लागिरहेको छ । ६ वटै माओवादीहरु आपसमा मिले पनि आन्दोलन ‘राइजिङ’को साटो ‘फलिङ’ भइरहेको छ । सोमबार निस्केको ६ माओवादीको जुलुसले यही संकेत गरेको छ ।
यो स्थितिमा प्रचण्डका सामु अब तीनवटा विकल्प देखिन्छन् :
१.’पावर-वियोग’को पीडामा छटपटिएर वैद्य-विप्लवसँग मिल्दै संविधानसभा छाडेर आवेशपूर्ण ढंगले ०५२ सालको बाटो रोज्नु । तर, यो उनका लागि आत्मघाती एवं अवैज्ञानिक बाटो हुनेछ ।
२. अब सकिएन भनेर पार्टीको जिम्मेवारी अरुलाई दिई विस्तारै निश्क्रिय बन्नु । यसो गर्न प्रचण्डलाई उनको महत्वाकांक्षी स्वाभावले पटक्कै दिँदैन, उनका सहयोगीले पनि प्रचण्डलाई निश्क्रिय बस्न दिँदैनन् । फेरि निश्क्रिय हुँदैमा प्रचण्डभित्रको पावर-तृष्णा मथ्थर हुँदैन । यस्तो कमजोर एवं दाह्रा-नंग्रा झिकिएको प्रचण्डलाई भौतिक सुरक्षाको समेत खतरा उत्पन्न हुने अर्को डरले सताउनेछ । अहिले हेगको डरले सताएजस्तै ।
३. प्रचण्डसँग तेस्रो विकल्प पनि छ । त्यो भनेको सत्ताआरोहण र सत्ताहीनतालाई राजनीतिमा स्वाभाविक चक्र मान्दै पुनः पावरमा आउनका लागि जायज प्रयत्नहरु गर्ने ।
शक्तिको पुनप्राप्ति

एमाओवादीले यतिबेला जनताका दैनिक जनजिविकाका मुद्दालाई छाडेको छ, विपक्षी दलले खेल्नुपर्ने भूमिकामा ऊ शुन्य बनेको छ । के गर्दा जनतामा अलोकप्रिय भइन्छ, त्यही काममा लिप्त छ ।

पहिलो विश्वयुद्धमा नूर गिरेको जर्मनीले दोस्रो विश्वयुद्धका बेला आफूलाई पुनः ‘सुपर-पावर’का रुपमा स्थापित गरेकै थियो ।
नेपालकै कुरा गर्दा ०४६ सालको परिवर्तनपछि सूर्यबहादुर थापा, लोकेन्द्रबहादुर चन्दले आफूलाई पुनः प्रधानमन्त्री पदमा आसीन गराएकै हुन् । ०१७ सालमा पावरविहीन बनाइएको नेपाली कांग्रेसले आफ्नो वियोगान्त अवस्थालाई बदलेकै छ ।
पहिलो संविधानसभामा अहिलेको एमाओवादीजस्तै बनेका कांग्रेस र एमालेले धैर्यता नगुमाई आफूलाई पुनर्ताजगी गर्न सफल भएकै छन् ।
एमाओवादी नेताहरुले आवेशमा आएर ध्वंशात्मक बाटोमा जानुभन्दा जनताको मन जित्ने बाटोमा आफूलाई धैयर्तापूर्वक लगाउने हो भने राजनीतिमा शक्ति पुनःआर्जनको सम्भावनालाई अस्वीकार गर्न सकिँदैन । प्रचण्डका लागि तेस्रो विकल्प नै प्राकृतिक एवं वस्तुसंगत देखिन्छ ।
तर, आशा कम छ
यद्यपि प्रचण्ड र उनको नेतृत्वमा रहेको पार्टीले पुनः जनतामा विश्वास आर्जन गर्ने र शक्ति आर्जन गर्ने सम्भावना कम देखिँदै जान थालेको छ ।
प्रतिपक्षी दल एमाओवादीले यतिबेला जनताका जनजिविकाका मुद्दालाई छाडेको छ, विपक्षी दलले खेल्नुपर्ने भूमिकामा ऊ शुन्य बनेको छ । के गर्दा जनतामा अलोकप्रिय भइन्छ, त्यही काममा एमाओवादी लिप्त बनिरहेको छ । उसको यस्तो व्यवहारले अब एमाओवादीको पुनरुत्थान हुने र प्रचण्डको ट्रेजेडीलाई रोक्ने सम्भावना पातलिँदै छ । यही कारण प्रचण्ड के गरौं र कसो गरौं भन्ने तनावमा छन् ।
जबसम्म प्रचण्डले आफ्नो पार्टीलाई गोरेबहादुर खपाङ्गीपथ र सीके राउतपथबाट मुक्त गरेर आफ्नै खुट्टामा, आफ्नै विचारमा र आफ्नै पहलकदमीमा उभ्याउँदैनन्, उनको यो वियोग, चिनियाँहरुका अगाडि अमेरिकी रुवाइजस्तै सावित हुनेछ ।
त्यसैले अब कांग्रेस र एमालेले हेपे भनेर रुँदै, मन दुखाउँदै अनि चिच्याउँदै हिँड्नुको साटो उल्लेखित तीन विकल्पमध्ये एउटाका लागि तयार हुनुबाहेक प्रचण्डसँग अर्को कुनै औषधि छैन ।
र, अन्त्यमा,
प्रचण्डले बेलाबखत भन्ने गरेकै छन्, ‘शान्ति सम्झौतामा नआएको भए, पेरुको गोञ्जालोजस्तै भइन्थ्यो ।’ हुन सक्छ, त्यतिबेला प्रचण्ड गोञ्जालोजस्तै नभएर चे ग्वेभाराजस्तै मारिन पनि सक्थे ।
अहिले प्रचण्ड बाँचेका छन् । तर, यो नै उनको जीत वा सफलता भने होइन । नेताले बाँच्नु नै सफलता हुन्थ्यो भने हिटलरले पनि बाँच्ने उपाय खोज्ने थिए ।
नेताको सफलता हो- शानले बाँच्नु । लि कुआनले जस्तै जीवनभर जनताको मन जितेर बाँच्नु । मरेपछि पनि जनताको मनमा बाँचिरहनु ।

प्रचण्डले त्रिपुरेश्वरमा ठिकै निश्कर्ष निकालेका हुन्, सबै एजेण्डामा सहमति जनाउँदा पनि कांग्रेस-एमाले अब माओवादीलाई गन्नेवाला छैनन् ।

प्रचण्ड अहिले हारेर थिल्थिलो भएका छन् । यद्यपि उनीसँग अझैसम्म आफ्नो राजनीतिक जीवनलाई सार्थक बनाउने वा जनताको विश्वास आफूतिर फर्काउने सम्भावना सकिइहालेको छैन । हिटलरको जस्तो स्थितिमा प्रचण्ड छैनन्, भारतकी सोनिया गान्धीजस्तो मात्र बनेका छन् उनी ।
अहिलेको अवस्था भनेको प्रचण्डको ‘पावर-ट्रेजेडी’को अवस्था हो । वियोगमा छटपटाएका उनी आवेगमा चल्न थाले भने अब केही समय सिंगै देशले दुख पाउँछ ।
जहाँसम्म कांग्रेस र एमालेको रवैयाको प्रश्न छ, उनीहरु प्रचण्डलाई मान्नेवालै छैनन् । किन मान्छन् त ? कांग्रेस-एमालेका हातमा अहिले बहुमत छ । उनीहरुले हिजो प्रचण्डलाई मार्नै खोजेका थिए । टाउकाको मूल्य नै तोकेका थिए । राजनीति हार-जितको खेल हो, रोदन र सारंगी रेटाइले चल्दैन ।
राजनीतिमा शक्ति आर्जन गर्नुपर्छ, त्यो शक्तिको स्रोत जनता हुन् । शक्तिको स्रोत नैतिकता र जनपक्षधरता हो । कांग्रेस र एमालेले एमाओवादीलाई हेप्नु किन स्वाभाविकै छ भने राजनीतिको नियमै यही हो । माओवादीको भाषामा भन्दा वर्ग संघर्षको नियमै यस्तै हुन्छ ।
अब कांग्रेस र एमालेका नेताहरु विपक्षीलाई पूरै बेवास्ता गर्दै संविधान बहुमतीय बाटोबाटै संविधान बनाउने दिशातिर अघि बढ्ने सम्भावना बढेको छ ।
प्रचण्डले त्रिपुरेश्वरमा ठिकै निश्कर्ष निकालेका हुन्, सबै एजेण्डामा सहमति जनाउँदा पनि कांग्रेस-एमाले अब माओवादीलाई गन्नेवाला छैनन् ।
तर, अब एउटै प्रश्न बाँकी छ : देशमा खाली रहेको प्रतिपक्षको भूमिका कसले खेल्ने ? भ्रष्टाचार र बेथितिका विरुद्ध कसले बोल्ने ? जनताको दुःखमा कसले साथ दिने ?
प्रचण्डले सोचून् । कांग्रेस र एमालेको रीसले जनताको काख बिगार्न पाइँदैन । रोएर वा बहुलाएर जनताको विश्वास जित्न सकिँदैन । जनताको विश्वास नजिती शक्ति आर्जन गर्न सकिँदैन, भएको शक्ति पनि गुम्छ, जसरी ज्ञानेन्द्रको गुम्यो ।

