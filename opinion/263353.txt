पूर्वस्वास्थ्यमन्त्री राजेन्द्र महतोका नाममा
शंकर खनाल

अघिल्लो महिना पूर्वस्वास्थ्य मन्त्री महतोले भनेको एउटा वाक्यांशले भने मलाई अहिलेसम्म पिरोलिरहेको छ, त्यो हो, उनको मुखारविन्दुबाट उद्घोष भएको वाणी ‘केपी ओलीलाई राँची लानुपर्छ, उपचारका लागि ।’
मलाई अचम्म लाग्यो, राजेन्द्र महतो त नेपाली नागरिकता भएका मान्छे हुन् । यो देशको सीमानाभित्रै राजनीति गर्ने मान्छे हुन् । चाहे त्यो राजनीति कतिलाई मनपर्छ/पर्दैन थाहा छैन । महतो जातका ठूला ठूला शब्दजाल पस्किन सिपालु मान्छे हुन् ।
शंकर खनाल
महतो देशलाई पहाडे र मधेसी भन्ने दुई कित्तामा ‘बिलो’ लाउनुपर्छ भनेर चार हात उफ्रेर भाषण गर्नुलाई आफ्नो राजनीति धर्म बनाएका मान्छे हुन् । त्यसमाथि पटक-पटक यही देशको स्वास्थ्य मन्त्री जस्तो गरिमामय पदमा पुगेका मान्छे पनि हुन् । उनलाई कसरी थाहा भएन होला, राँचीमा भएजस्तो अस्पताल लगनखेलमा पनि छ भनेर ।
पाटन अस्पतालमा पनि मानसिक रोगका धुरन्धर विशेषज्ञहरु हुनुहुन्छ र उहाँहरुले हजारौं मानसिक समस्या भएका बिरामीहरुको उपचार गरिसक्नुभएको कुराको ज्ञान भूपू स्वास्थ्य मन्त्रीलाई थाहा नहुनु एउटा संयोग हो कि अरु केही हो ? यो पशुपतिनाथले बुझुन् ।
म यो देशको माया गर्ने सामान्य व्यक्तिलाई भने केपी ओलीलाई राँची लानुपर्छ भन्ने कुरा पटक्कै मन परेन । बरु उनी आफै गएर आए केही दिमागी फाइदा हुन्थ्यो कि भन्ने मलाईजस्तै आम नेपालीलाई पनि लागेकै होला भन्ने चाँही पक्कै भएको छ ।
मलाई परिवार, समाज र गुरुजनहरुबाट यति कुराको ज्ञान भने अवश्य प्राप्त भएको छ कि मानसिक रुपमा सन्तुलित ब्यक्तिले घुस र कमिशन खानु हुँदैन । आफ्नो ज्ञानलाई शोषणको माध्यम बनाउनु हुँदैन । जात र धर्मका नाममा राजनीति गर्नु हुँदैन । बरु, विभाजित समाजलाई एक बनाउने प्रयास गर्नुपर्छ । जात-जातबीच विद्वेश फैलाउनु हुँदैन ।
पूर्खाले गरेको योगदानको कदर गर्नुपर्दछ । पूर्खाले बनाएको देशलाई चिरा पार्ने, बिलो लाउने र आफ्ना आसेपासेलाई ‘प्रजातान्त्रिक र गणतान्त्रिक’ राजा बनाउने कुत्सित सोच राख्नुहुँदैन र मिलेर बस्नुपर्छ । यो सुन्दर देशलाई अझ सुन्दर र समृद्ध बनाउनुपर्छ ।
फाइल तस्वीर

अमेरिकाले डीभी खोल्दा लस्करो लगाएर र्फम भर्नेहरु विदेशी गोराहरुसँग मिलेर बस्न नसक्ने के कारण छ ? मेरा छोरा-बुहारी, छोरी-ज्वाइँले त क्यानडा, अमेरिका, अष्टे्रलिया र बेलायतको ‘ग्रीन कार्ड’ पाए भनेर छाति फुलाउनेहरु आफ्नो देशमा मिलेर बस्न नसक्ने के कारण छ ? र, यदि कुनै कारण छ भने त्यो मानसिक दरिद्रता, संकुचित, पुरातन र कुहेको विचार अन्यथा स्वच्छ र स्वस्थ मानसिक अवस्था भएका मानिसहरुलाई मिलेर बस्न र मिलाउने राजनीति गर्न केही गाह्रो छैन ।
को जाने राँची ? को जाने लगनखेल ? समयले बताउला । पर्खिएकै बेश ।
राजेन्द्र महतो अर्थात देशका भूतपूर्व स्वास्थ्यमन्त्री, तराईका ‘मसिहा’ ‘मुक्तिदाता’, शोषण र विभेदका सत्रु, धन पैसाको लालचाामा नफसेका, कञ्चन छवि, निश्कलंक ब्यक्तित्व, आर्थिक पारदर्शिता भएका मानव, राष्ट्रका ढुकुटीमा आँखा नलगाएका ब्यक्तित्व, कमिशन, घुस नखाने लोभलालच नभएका राजनेता भन्ने शब्दावली प्रयोग गर्दा कत्तिको शोभनीय होला ?
यी शब्दहरुको प्रयोगले महताको कति इज्जत रहला भन्ने कुरा बुझ्नका लागि उनलाई नजिकबाट जानेका ब्यक्तिहरुबाट अवश्य थाहा होला । म त्यतापट्टि लाग्दिँन । किनभने म अख्तियारको कर्मचारी पनि होइन । महतोले तराईमा विद्यमान जातीय प्रथा, छुवाछुत, दाइजो प्रथाको अमानवीय, पीडादायक, हिंस्रक विसंगतिको विरुद्धमा कतिको अभियान चलाए ?
आर्थिक असमानता, जमीनदारी प्रथा र घुसखोरी विरुद्ध महतोले के के गरे ? त्यो पनि उनकै क्षेत्रका मानिसहरुलाई थाहा होला । पत्रकारिता र आमसञ्चार जगतका महानुभावहरुलाई थाहा होला । मैले चाँहि उनमा के-के गुण छन् थाहा पाउन सकेको छैन ।

