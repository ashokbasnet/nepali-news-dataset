काहिँ नभएको जात्रा बारमा !
सुनिल सापकोटा
सामाजिक सञ्जाल फेसबुकमा नेपाल बार एशोसियसनका पदाधिकारीले लामो समयदेखि रिक्त न्याय परिषदको सदस्यमा बारको प्रतिनिधि सिफारिस गर्न राति अबेरसम्म बसेको बैठक अनौपचारिक रुपमा प्रस्तावित नामहरूमा सहमति जुट्न नसक्दा स्थगित भएको छ, सबैले आ-आफ्नो मान्छे हुनुपर्ने अडान राखेका कारण सिफारिस अड्किएको हो भन्ने व्यहोरा सहितको स्टाटस पोस्ट गरे ।
कानूनको विद्यार्थी, आधुनिक फेसबुक सोसाइटीमा हुर्केको पुस्ता र फेसबुकको नसामा लिप्त भएको हुनाले फेसबुकबाट नै कतिपय कार्यहरु फत्ते गर्न भ्याइसकिएको छ ।
त्यहाँ पोस्ट भएको कुरामाथि टिप्पणी गर्न मन लाग्यो, मैले पनि ठोकिदिएँ  संविधानसभाले संविधान निर्माण गर्ने भन्दै रात्रिकालीन बैठक बस्ने गर्थ्यो, अब यो रोग नेपाल बारमा सरेछ ।
पहिलो संविधानसभा संविधान जारी गर्न असफल भएर स्वत विघटन भयो, दोस्रो संविधानसभा पनि त्यही पथमा अगाडि बढेको छ ।  नेपाल बार एशोसियसनको वर्तमान कार्य समिति पनि  न्याय परिषदमा आफ्नो प्रतिनिधि चयन गर्न असफल हुँदै स्वतः विघटन त हुने होइन ? नेपाल बारमा पनि राजनीतिक दलको हावा छिरेछ ।
नेपाल बार एशोसियसन लगभग १४ हजार कानुनकर्मीहरुको साझा प्रतिनिधि मुलक निकाय हो । नेपाल बार केवल १७ जना मान्छेहरुको पेवा होइन । त्यसैले मैले एकाबिहानै बार प्रतिनिधिलाई भेटेर उक्त कुराको अवगत गराउँदै केही जिज्ञासासमेत राखें । उनले सिफारिस हुन असफल हुनुका पछाडि रहेका केही कारणहरुको विस्तृत फेहरिस्त प्रस्तुत गरे  ।
आफूसमक्ष प्रस्तुत भएका कुरालाई सरसर्ती अध्ययन गर्दा र विचार विश्लेषण गर्दा पंतिकारलाई अचम्मित हुनुपर्ने परिस्थतिको सिर्जना भयो । नेपालको अन्तरिम संविधान, २०६३  धारा ११३ को उपधारा (१) खण्ड (ङ) बमोजिम नेपाल बार एशोसियसनको सिफारिसमा प्रधानन्यायाधीशद्वारा नियुक्त वरिष्ठ अधिवक्ता वा कम्तिमा २० वर्षको अनुभव प्राप्त अधिवक्ता सदस्य रहने भन्ने स्पष्ट संवैधानिक व्यवस्था गरेको छ ।
न्याय परिषदमा राजनीतिक दलको सदस्यरहित, सक्षम ,तटस्थ ,स्वतन्त्र ,सशक्त र प्रभावकारी ढङ्गले कार्य सम्पादन गर्न सक्ने हैसियत भएको प्रतिनिधि सिफारिस गर्नुपर्छ भन्ने हेक्का राख्नुपर्ने हो तर यहाँ राम्रा भन्दा हाम्रा मान्छे प्राथमिकतामा पर्ने गरेका छन् । कसैलाई बुबा, कसैलाई मामा, कसैलाई काका र आफन्त सिफारिस गर्नुपर्ने छ ।
न्याय परिषद आफन्त भर्ति गर्ने भर्तीकेन्द्र होइन, यो त स्वतन्त्र न्यायापालिकाको एउटा महत्वपूर्ण आयाम हो । पार्टीका झोले र खल्तीका मान्छे सिफारिस गर्ने परम्पराको तत्काल अन्त्य हुनैपर्छ । यसैका कारण नेपाल बारको सिफारिस पनि स्वार्थ द्वन्द्वमा फसेको छ ।
 पार्टीका झोले वकिलहरुको व्यक्तिगत स्वार्थका कारण बार मात्र अनिर्णयको बन्दी बनेको छैन, न्यायपरिषद पनि बन्धक बनेको छ । बारको कारण न्याय परिषदलाई  भूमिकाविहीन बनाउन कदापी मिल्दैन । व्यक्तिगत र पार्टीगत स्वार्थबाट माथि उठेर बारले तत्काल प्रतिनिधि सिफारिस गरोस होइन, भने आफूलाई असफल घोषणा गरेर अर्को पुस्तालाई मार्ग प्रशस्त गरोस्, जिम्मेवारी बहन गर्न यो पुस्ता सक्षम र तयार छ ।
उदाउँदो नयाँ पुस्ता चाहन्थ्यो चितवनमा भएको अखिल नेपाल कानुन व्यावसायी संघको १३ औं राष्ट्रिय सम्मेलन न्याय परिषदमा प्रतिनिधि सिफारिस गर्दा स्पष्ट मापदण्डको निर्माण गरोस र यसको टुङ्गो पनि सम्मेलनबाट नै लागोस् तर  १५ बुंदे घोषणापत्र जारी गर्दै सम्पन्न भएको सम्मेलनमा न्याय परिषदमा प्रनिनिधि पठाउने विषयमा कुनै छलफल नै भएन । बारको वर्तमान कार्य समितिमा प्रजातान्त्रिक समुहको बहुमत रहेको छ तर यो खेमा दुई गुटमा विभाजित भएको छ ।
यसको भरपुर फाइदा उठाउने दाउमा प्रगतिशील समुह लागि परेको छ । नेपाल बार अहिले न हाँसको चाल, न कुखुराको चालमा रुमलिएको छ । बार र बेन्च भनेको एक अर्काका पर्यायवाची र परिपूरक हुन यिनीहरुको सम्बन्ध नङ र मासुको जस्तो हुनुपर्छ । तर, अहिलेको अवस्थामा यी दुई निकाय बिचको सम्बन्ध चिसिएको छ । बार-बेन्च सधैका प्रतिद्वन्द्वी बनेका छन् ।
 बारको सिफारिसमा न्याय परिषद्को सदस्य बनेकाहरुले पनि आफ्नो स्वार्थ अनुकूल परिषद्लाई पर्योग गर्न खोज्दा बार र परिषद्को बदनाम भएको थियो । बार प्रतिनिधि सदस्यमा बहाल रहेको अवस्थामा नै आफै सर्वोच्च अदालतको न्यायाधीश बन्न चाहन्थे ।
त्यसैले उनले बिभिन्न खालका हत्कण्डा अपनाउने गरेको र मापदण्ड बनाएको भन्ने आरोप लागेको छ । परिषदमा रहेकै अवस्थामा न्यायाधीश बन्ने प्रयत्न असफल भएपछि उनले परिषदबाट राजीनामा दिएका थिए । बारले फिर्ता बोलाउने निर्यण गरेको थियो । के निउ पाउँ भाले खाउँ भन्ने स्थितिमा रहेका उनले नैतिकताको आधारमा भन्दै राजीनामा दिए ।
अहिले पनि सर्वोच्च अदालतको न्यायाधीश बन्न उनले आफ्नो वारेस परिषद्को सदस्यमा पठाउन दवाब दिएका छन् । बारको प्रतिनिधित्व गर्दै सर्वोच्च अदालतको न्यायाधीश भएका सक्षम, इमान्दार ,जिम्मेवार र समझदार न्यायाधीशहरु परिषदमा बारबाट नै  प्रतिनिधित्व गर्ने सदस्यहरुको सिकार बन्नु पर्यो ।
बारबाट गएका न्यायाधीशहरुलाई  बारबाट नै गएका परिषद प्रतिनिधिले  धोका दिएर पद छाड्न बाध्य बनाएका थिए ।
हाम्रो पुस्ता उज्ज्वल भविष्यको पक्षमा रहेको छ, सुनौलो बिहानीको खोजीमा छ । मडारिएको कालो बादल हेर्न चाहँदैन । यो आधुनिक पुस्ताले त्यो अवस्थाको विचार गर्नुपर्छ, जसबाट मानिसले उज्ज्वल भविष्यलाई प्राप्त गर्न सक्दछ । भविष्य केवल मानिसका लागि हुन्छ , ईश्वर वा जनावरका निमित्त ईश्वर र पशुहरुका लागि भोलि भन्ने कुरै हुदैन ।
अहिले विश्वव्यापीकरणको युगमा रहेको छ । नेपाल विश्व व्यापार सङ्गठनको सदस्य भएकाले नयाँ पुस्ताका कानुनकर्मी अन्तर्राष्ट्रिय क्षेत्रमा प्रतिस्पर्धा गर्न सक्ने हैसियत राख्दछ ।
हामी आलोचना मात्र होइन, विकल्प दिन पनि तयार छौं । एउटै कार्य समितिले अनन्त कालसम्म नेतृत्व गर्ने होइन, नेतृत्व हस्तान्तरण गर्नुपर्छ । वर्तमानमा गल्ती गरे भविष्यमा अर्को पुस्ताले दण्डित गर्ने छ ।  कालो इतिहास लेख्न बाध्य नगरियोस् । हाम्रो सुन्दर भविष्य माथि खेलवाड गर्ने अधिकार कसैलाई छैन ।
अन्तरिम संविधान ,२०६३ को धारा ११३ बमोजिम प्रधानन्यायाधीशको अध्यक्षतामा पाँच सदस्यीय न्याय परिषद् गठन भएको हो । जसमा कानून तथा न्याय मन्त्री, सर्वोच्च अदालतका वरिष्ठतम न्यायाधीश, राष्ट्रपतिले प्रधानमन्त्रीको सिफारिसमा मनोनित गर्ने कानुनविद् र नेपाल बार एशोसियसनको सिफारिसमा प्रधानन्यायाधीशले नियुक्ति गरेको वरिष्ठ अधिवक्ता वा कम्तिमा बीस वर्ष अनुभव प्राप्त अधिवक्ता सदस्य रहने संवैधानिक व्यवस्था छ ।
संविधानले न्याय परिषद् गठन गर्नुको उद्देश्य न्यायाधीशहरुको नियुक्ति, सरुवा, अनुशासनसम्बन्धी कारवाही, बर्खास्ती र न्याय प्रशासनसम्बन्धी  अन्य कुराहरुको सिफारिस गर्न वा परामर्श दिनका लागि भनेर उल्लेख गरेको छ । जसले न्याय परिषद्को अध्यक्षलगायतका सदस्यले कुनै न्यायाधीशको सम्बन्धमा पर्न आएको उजुरीसँग सम्बद्ध  मुद्दाको कागजात तथा फायल मगाई अध्ययन गरी परिषदमा त्यसको जानकारी दिन सक्ने सम्मको अधिकार राख्दछ ।
परिषद्ले कुनै न्यायाधीशको विषयमा पर्न आएको उजुरीको सम्बन्धमा प्रारम्भिक छानविन गराउॅदा विशेषज्ञबाट विस्तृत छानविन गर्नुपर्ने देखिएमा न्यायपरिषद्ले जाँचबुझ समिति गठन गरेर आफ्नो काम कारवाही अगाडि बढाउन सक्ने संवैधानिक अधिकार परिषदसँग रहेको छ ।
न्याय परिषद्को सदस्यका लागि नेपाल बार एशोसियसनले पठाउनुपर्ने प्रतिनिधि आन्तरिक विवादका कारण देखाउदै पठाउन आलटाल गरिरहेको छ । बारले प्रतिनिधि नपठाएकाले न्याय परिषद बन्धक बनेको छ । सर्वोच्च अदालतमा पनि संविधानबमोजिम  स्थायी न्यायाधीश नै लामो समयसम्म नियुक्त हुन सकेको छैन ।
 मुद्दाको चाप अनुसार अन्य अस्थायी न्यायाधीश समेत नियुक्त गर्न सक्ने संवैधानिक प्रावधान रहेको छ । सर्वोच्च अदालत लगायतका अन्य पुनरावेदन र जिल्ला अदालतमा पनि दरवन्दी र मुद्दाको चापअनुसार आवश्यक  रिक्त न्यायाधीशहरुको पद पूर्ति हुन सकेको छैन ।
नेपाल बारको अकर्मण्यताको कारणले गर्दा न्याय परिषद निकम्मा भएको छ । आन्तरिक कलहको कारण देखाउँदै परिषद्लाई बन्धक बनाउने अधिकार बारसँग छैन । न्यायाधीशको संख्या न्यून भएकाले न्याय निरुपणमा समस्या भएको छ । ढिला न्याय दिनु भनेको पनि अन्याय सरह नै हो भन्ने कानुनी सिद्धान्त रहेको छ । त्यसैले न्यायाधीश नियुक्तिका लागि बार बाधक हुनुहुँदैन । सक्छौ त निर्णय गरेर चाडो भन्दा चाडो प्रतिनिधि पठाउ होइन, भने परिषद्लाई अगाडि बढ्न देऊ ।
परिषदले पनि बार लाई कुरेर बस्न हुँदैन, आफै सक्रिय भएर नियुक्तिका  लागि जाग्नु पर्छ । कानुन व्यवसायीहरुको छाता संगठन नेपाल बार एशोसियसनमा पनि संवैधानिक र कानुनी नियुक्तिका लागि कानुनकर्मीहरुको नाम सिफारिस गर्दा मोलमोलाई गर्ने प्रवृत्ति देखा परेको छ । यसको अन्त्य हुनैपर्छ नत्र कालो कोटमाथि कालो धब्बा लाग्न सक्छ । यसको हेक्का नेपाल बार एशोसियसनले राखोस होइन भने जिम्मेवार पदाधिकारीहरुले मार्ग प्रशस्त गर्दा नैं उपयुक्त हुन्छ ।
बारसंग प्रतिभाशाली, विवादरहित , निष्कलङ्क छवि भएका होनहार र अत्यन्तै सक्षम बरिष्ठ वकिलहरु छन् । त्यस्ता वकिलहरूलाई किन परिषद सदस्यमा सिफारिस गरिदैन ? जसले न्यायालय स्वतन्त्र ,निष्पक्ष र प्रभावकारी बनाउन मद्दत गर्दछन् । बार-बेन्चबिचको सम्बन्ध सुधारका लागि महत्वपूर्ण भूमिका निर्वाह गर्न सक्छन् । बारले यस्तो प्रतिनिधि पठाउनुपर्छ, जसले वकिलको सम्मान गरोस् र न्यायालयको प्रतिष्ठा र गरिमामा आँच पुग्ने काम नगरोस । न्यायालयमा बारको भूमिका अझ बढी सशक्त र प्रभावकारी तवरबाट अगाडि लान सफल होस् ।
त्यसैले बारले आफ्नो प्रतिनिधि पठाउँदा पार्टीको लेवल नलागेका सक्षम र इमानदार व्यक्तिहरु परिषद्को सदस्यका लागि सिफारिस गर्नुपर्छ अनि मात्र न्यायपालिका स्वतन्त्र बन्न सक्छ । तर, बारको पछिल्लो गतिविधि हेर्दा कहीं नभएको जात्रा हाँडीगाउँमा हुन थालेको छ ।


