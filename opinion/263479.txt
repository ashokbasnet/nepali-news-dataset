पशु र मान्छेकाे यौनक्रिया एक विश्लेषण
शिव लामिछाने
केही दिनअघि मात्र चितवनमा बाख्रीलाई करणी गर्दागर्दै एक युवक पक्राउ परे । चितवनको पदमपुर-९ का २४ वर्षीय चौधरी थरका व्यक्तिले बाख्रीलाई सिसौको झाडीमा लगेर करणी गर्दै गरेको अवस्थामा स्थानीयले नियन्त्रणमा लिएर प्रहरी कार्यालयमा बुझाएका थिए ।
बाख्री जसको हो, सो परिवार र करणी गर्ने युवकको परिवारबीच अहिले छलफल भयो । बाख्रीका धनीलाई उक्त परिवारले क्षतिपूर्तिको माग गरे ।
यो घटनाले मलाई पाँच बर्ष पहिलेको अर्को घटना याद गरायो । म न्यूज २४ टेलिभिजनमा जिल्ला संवादाताका रुपमा रसुवाबाट रिपोर्टिङ गर्थें । जिल्ला स्वास्थ्य कार्यालय अन्तरगतका एक कर्मचारीले मलाई फोन गरेर जानकारी गराए कि एउटा समाचार छ तपाईका लागि । मैले सोधेँ भन्नुस् न, के समाचार छ ?
रसुवाको बेत्रावतीमा एक युवकले चौपाया (पाडी) करणी गरेछन् । मैले हुन्छ, म आउँदैछु भनेर फोन काटेँ । टीभी पत्रकारका सबै समान बोकेर म उक्त कर्मचारी भएको ठाउँमा गएँ । हामी सँगै उक्त घरमा गयौँ, जसको पाडीमाथि करणी गरिएको थियो । हामीलाई पाडी धनीले बताए अनुसार घटनापछि सो पाडी घाँसपानी खान नमान्ने र मानिस छेउमा जाँदा तर्सने गरिरहेको छ ।
हामी उक्त परिवारसँगै नजिकैको प्रहरी चौकीमा पुग्यौँ । जहाँ करणी गर्ने व्यक्तिलाई थुनेर राखिएको थियो । त्यहाँ स्थानीयहरु पनि जम्मा भएका थिए । स्थानीय भन्दै थिए, ‘यो यसको पहिलो हर्कत हैन, यसलाई धेरैपटक हामीले रंगेहात पक्राउ गरेका हौं ।’
मलाई लाग्यो यो स्थानीयको आरोप हो, उनैलाई प्रश्न गरौँ, के भन्छ । जब मैले उनलाई प्रश्न गरेँ, के तिमीले पाडीलाई करणी गरेकै हौ त ? उनी भन्दै थिए ‘योभन्दा अघि अघि त हो, तर यसपटक चाँही हैन । मलाई यसपटक शत्रु लागेको हो ।’
उनले यसो भनेपछि पहिलेको घटना बुझ्न मन लाग्यो । स्थानीयको भनाइमा उनलाई योभन्दा पहिले पनि धेरैपटक चौपाया करणीमा रंगेहात पक्राउ गरिएको थियो । कति पटक उनले घटनास्थलमा सबुत छाडेका आधारमा स्थानीयले पत्ता लगाएका थिए । उनलाई स्थानीयले जनस्तरबाटै सामाजिकरुपमा सजायँ दिए पनि उनको बानीमा सुधार भएन र प्रहरीको जिम्मा लगाइयो ।
उनले उक्त दिन पनि आफूले पाडीलाई करणी गरेको स्वीकार गरेछन् र उनलाई जिल्ला प्रहरी कार्यालय लगिए छ । तर, चौपाया सम्बन्धी कुनै नियम वा कानुन नभएका कारण उनीमाथि कुनै कारवाही प्रक्रिया अघि बढ्न सकेको थिएन ।
उनी विवाहित पुरुष थिए । तर, उक्त समयमा एक्लै थिए । उनकी पहिली श्रीमती उनीसँग बस्न नरुचाएर घर छोडेर गएपछि उनले दास्रो विवाह गरेका थिए । तर, दोस्रो विवाह पश्चात पुनः उनको जीवनमा पुरानै घटना दोहोरियो । र, दोस्री श्रीमती पनि उनीसँग थिइनन् ।
उक्त विषयलाई कुनै एक कार्यक्रममा प्रोमो बनाएर प्रशारण सुरु गरियो । तर, प्रोमोको प्रशारणसँगै धेरै विवादास्पद अभिव्यक्ति आउन थाल्यो । उक्त विषयलाई टेलिभिजनमा समाचारका रुपमा प्रशारण गर्ने वा नगर्ने भन्ने विषयमा छलफल भएको थियो । उक्त समयमा मेरो मनमा विभिन्न प्रश्न उठेको थियो । चौपाया करणी विश्व समुदायमा चर्चाको विषय हो या हैन ? के यो नेपाली समाजमा मात्रै हुने विषय हो ?
त्यसपछि मैले केही अध्ययनको श्रृङ्खला अगाडि बढाएँ यही विषयमा । केही मैले संकलन गरेका जानकारी तपाईहरु सामु प्रस्तुत गर्न चाहन्छु :
विषयगत रुपमा हेर्दा
मनोविज्ञान (साइकोलोजी), यौनविज्ञान (सेक्सोलोजी), जनावरको व्यवहार अध्ययन गर्ने बिज्ञान (इथोलोजी) र मानव जनावर सम्बन्ध सम्बन्धी अध्ययन गर्ने विज्ञान (एन्थ्रोजुलोजी) ले पनि जनावरसँगको यौन सम्बन्धका बारेमा चर्चा गरेको छ ।
त्यस्तै मानसिक असन्तुलन सम्बन्धी तथ्याङ्क र विश्व स्वास्थ्य संगठनले पनि चौपाया करणीलाई एक बुँदाको रुपमा समेटेको छ । आचार संहिता, दर्शनशास्त्र र चौपाया अधिकार जस्ता विषयले पनि यसको ब्याख्या गरेको छ । समाजशास्त्रले पनि यो विषयलाई उल्लेख गरेको छ ।
अध्ययनको इतिहास
चौपाया करणी सम्बन्धी अध्ययनको थालनी सन् १९१० देखि नै सुरु भएको थियो । सन् १९६२ मा मास्टर र सन् २००२ मा बेट्जले गरेको अध्ययनको निष्कर्षमा भनिएको छ, मानिस र जनावरवीचको लामो समयको सम्बन्धपछि यौनिक सम्बन्ध हुने र यस्तो सम्बन्ध प्रायः जसो कुकुर र घोडासँग हुने गरेको छ ।
निष्कर्षमा जनावरप्रति आउने उत्तेजना र स्वभाव वास्तविक र पारस्परिक हुने बताइएको छ । निष्कर्षमा नै बताइएको छ कि समाजले चौपाया करणीलाई गलतरुपले व्याख्या गरेको र गलत बुझाइका कारणले नै धेरैको ज्यानसमेत जाने गरेको छ ।
बेट्जले भनेका छन् ‘आचारसंहिता, मनोविज्ञान, मानसिक स्वास्थ्य, समाजशास्त्र कानुनका दार्शनिकहरुले जनावरसँगको यौनिक सम्बन्धका बारेमा खुलेर चर्चा र पूर्ण अनुसन्धान गर्नु आवश्यक छ ।’
कानुनी अवस्था
विश्वका धेरै देशका कानुनहरुले जनावरसँगको यौनिक क्रियाकलापलाई गैरकानुनी मानेको छ भने केही कानुनले जनावरसँगको दुव्र्यवहारको व्याख्या गरे पनि यौनिक क्रियाकलापलाई उल्लेख गरेको छैन । नेपालमा मुलुकी ऐन पशु करणीको महलमा पशु करणी गर्नेलाई जेल सजायँको प्रावधान छ । गाई करणी गर्नेलाई अन्य पशु करणीमा भन्दा बढी सजायँ हुन्छ ।
अझै पनि केही राष्ट्रहरु ब्राजिल, कम्बोडिया, डेनमार्क, फिनल्याण्ड, हंगेरी, मेक्सिको, फिलिपिन्स, रोमानिया, थाइल्याण्ड र अमेरिकाका केही राज्यहरुमा चौपायासँगको यौन सम्बन्ध गैरकानुनी मानिँदैन ।
बेलायतको अपराधिक न्याय तथा प्रवास सम्बन्धी ऐन २००८ को ६३ औँ खण्डमा भनिएको छ ‘जनावरसँग यौन सम्बन्ध तथा यौन सम्बन्धको प्रयास गैरकानुनी हो ।’
न्यूजिल्याण्डको सन् १९८९ को अपराधी कानुनमा चौपाया करणी गर्नु मानसिक असन्तुलनको अवस्था भए पनि गैरकानुनी हुने भन्दै कारवाही गरिने उल्लेख छ ।
केही राष्ट्रहरुमा एक पुरुष पोथी जनावरसँग बस्न नपाउने कानुन पनि थियो । पेरुमा पोथी एल्पाका (उनका लागि पालिने एक जनावर)सँग शारीरिक सम्बन्ध राख्नुलाई गैरकानुनी मानिएको छ ।
सन् २००५ पूर्व अमेरिकाको इन्यूम्क्ल, वासिङटन नजिकै ‘एनिमल ब्रोथेल’ स्थापना गरिएको थियो, जहाँ मानिसले पैसा तिरेर जनावरसँग यौन सम्पर्क गर्थे । अहिले अमेरिकाको ३७ राज्यहरुमा चौपाया करणीलाई गैर कानुनीरुपमा व्याख्या गरिएको छ ।
कुनै पनि राष्ट्रमा कानुन होस् या नहोस् पोर्नोग्राफीमा जनावरको प्रयोगलाई व्यापक रुपमा गैरकानुनी मानिन्छ ।
अध्ययनबाट प्राप्त तथ्याङ्क
किन्स्लेले गरेको एक अध्ययन अनुसार करिब ८ प्रतिशत पुरुष र ३.६ प्रतिशत महिलाहरुले पूर्ण या आंशिकरुपमा जनावरसँगको यौन क्रियाकलापमा सहभागी हुन्छन् । यीमध्ये प्रायः विभिन्न जनावरको फर्ममा काम गर्ने व्यक्तिहरु हुने गर्छन् । तर, उनको यो रिपोर्टमा तथ्याङ्कका लागि व्यक्ति छनौट सही तरिकाले नगरिएका कारण संख्या धेरै देखिएको भन्दै विभिन्न लेखकहरुले आलोचना गरेका छन् ।
सन् १९७४ मा गरिएको अर्को सर्वेक्षणले ४.९ प्रतिशत पुरुष र १.९ प्रतिशत महिलाले चौपायासँग यौनसम्पर्क गरेको देखाएको थियो । यो सर्वेक्षण अमेरिकामा गरिएको थियो ।
उक्त सर्वेक्षणमा १९४० को तुलनामा फार्मको संख्यामा ८० प्रतिशतले कमी आएको तथ्याङ्क प्रस्तुत गर्दै, चाहानामा कमी नभै यो अवसरको कमीका कारण चौपाया करणी गर्नेको संख्यामा कमी आएको बताइएको थियो ।
नान्सी फ्राइडेको ‘माई सेक्रेट गार्डन’ नामक पुस्तकमा १९० जना महिलालाई यौनिक क्रियाकलापका बारेमा छलफल गरिएकोमा २३ जना महिलाले जनावरसँगको यौनिक मनोरञ्जनका बारेमा चर्चा गरेको उल्लेख छ ।
अर्को एक अध्ययनले देखाएको छ कि यस किसिमको क्रियाकलापमा संलग्न हुने मध्ये ५५ प्रतिशत व्यक्तिहरु कुनै प्रकारको मानसिक रोगीहरु हुने गरेको उल्लेख छ ।
सन् २०१४ मा गरिएको अर्को सर्वेक्षणले ३ प्रतिशत महिला र २.२ प्रतिशत पुरुषले जनावरसँग यौन क्रियाकलाप गरेको सार्वजनिक भएको थियो । सन् १९८२ मा विश्वविद्यालयका छात्रछात्राहरुमा गरिएको सर्वेक्षणले ७.५ प्रतिशत बिद्यार्थी चौपायासँग यौन सम्पर्कमा सामेल भएको तथ्याङ्क सार्वजनिक भएको थियो ।
स्वास्थ्यसम्बन्धी दृष्टिकोण
जनावरबाट मानिसमा सर्ने रोगलाई जुनोसिस् भनिन्छ । मानिस र जनावरको सामान्य सम्बन्धबाट पनि विभिन्न रोग सर्ने गर्छ भने यौनिक सम्बन्धबाट पनि धेरै रोगहरु जनावरबाट मानवमा सर्दछ । मानव र चौपायाको यौनसम्बन्धमा चौपायाबाट मानवमा ब्रुसोलोसिस, क्यू फिभर, लेप्टोस्पारोसिस्, टक्सोकारीयासिस् जस्ता रोग सर्ने सम्भावना रहन्छ । यस कारण पनि जनावरसँग यौन सम्पर्क जोखिमपूर्ण हुन्छ ।
(लामिछाने पाकिस्तानमा आमसञ्चार विषयमा स्नातकोत्तर गर्दैछन्)
यो पनि पढ्नुहोस्
गाई करणीको अभियोगमा एक युवक पक्राउ

