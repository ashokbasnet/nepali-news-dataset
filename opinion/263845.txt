प्रचण्डको खुट्टो बाटामा पर्‍यो, अब सहमति हुन सक्छ
विष्णु रिजाल/ टिप्पणी
तीन दिनका लागि आह्वान गरिएको बन्द एक दिनमै फिर्ता लिएर एमाओवादी अध्यक्ष पुष्पकमल दाहालले मुलुकलाई होइन, आफैँलाई थप क्षति हुनबाट जोगाएका छन् ।

प्रचण्डले वर्ल्ड ट्रेड सेन्टरमा व्यवसायीसँग आयोजना गरेको अन्तरक्रियामा उनीसँग निकट रहेका व्यवसायीले पनि बन्द गर्नु ठीक छ भन्न सकेनन् । मधेसमा खास जनाधार नभएका, एकाध वर्ष सरकारमा जान नपाएर रन्थनिएका, कुनै बिग्रह उत्पन्न गर्न सकेमा त्यसबाट फाइदा हुन्छ कि भनेर बसेका र प्रकारान्तरले मुलुकलाई कमजोर बनाउन भूमिका खेलिरहेका केही मधेस केन्द्रित दलबाहेक यसपटकको बन्दका पक्षमा कुनै समर्थन थिएन ।
मुलुकको नेतृत्व गरिसकेका, आर्थिक सामाजिक रुपान्तरणको भाषण गरेर नथाक्ने र नयाँ परिवर्तनको कपिराइट दाबी गर्ने पुष्पकमल दाहाललाई पनि जनतालाई दुःख दिने गरी बन्द आयोजना गरौँ भन्ने मनमा भएजस्तो लाग्दैन । तर, वरिपरि झुन्डिएका मधेसी दलरुपी गलगाँडले सम्भवतः उनलाई पनि त्यस अपि्रय अवस्थामा पुर्‍यायो होला भन्ने अनुमान एक दिनमै बन्द फिर्ता लिनुबाट गर्न सकिन्छ ।
सार्वजनिक भएका विवरणहरु अनुसार, आइतबार बन्दको समीक्षा गर्न बसेको ३० दलीय बैठकमा पुष्पकमल दाहाल र मधेसी जनअधिकार फोरम (लोकतान्त्रिक) का अध्यक्ष विजयकुमार गच्छदारबाहेक अरु दलका नेताले कुनै पनि हालतमा बन्द फिर्ता लिन नहुने धारणा राखेका रहेछन् ।

एमाओवादीका दोस्रो तहका नेताहरु वार्ताका लागि सक्रिय भएका छन् र उनीहरुले प्रधानमन्त्री सुशील कोइराला, एमाले बरिष्ठ नेता माधवकुमार नेपाललगायतलाई भेटेका छन्

जसको कुनै जनाधार छैन, मुलुक बन्द हुँदा वा भत्किँदा जसले कुनै जिम्मेवारी लिनुपर्दैन र जसको उद्देश्य नै मुलुकमा अस्थिरता सिर्जना गर्ने छ, तिनीहरुलाई साथमा लिएर जाँदा कस्तो जटिलता हुँदोरहेछ भन्ने सम्भवतः पुष्पकमल दाहालले यसपकट राम्रैसँग अनुभूत गरेका होलान् ।
जे भए पनि सम्वादको ढोका फेरि खुलेको छ । संविधानसभाको सम्वाद समितिमा लज्जास्पद असफलतापछि उत्तेजित भएका बाबुराम भटराईले समेत सामाजिक सञ्जालबाटै सहमतिका लागि दुबै पक्षमाथि दवाब दिन नागरिक समाजलाई सार्वजनिक रुपमा अपील गरेका छन् ।
एमाओवादीका दोस्रो तहका नेताहरु वार्ताका लागि सक्रिय भएका छन् र उनीहरुले प्रधानमन्त्री सुशील कोइराला, एमाले बरिष्ठ नेता माधवकुमार नेपाललगायतलाई भेटेका छन् ।
संविधानसभाका अध्यक्ष सुवास नेम्वांगले शीर्ष नेतालाई एक ठाउँमा बसाउनका लागि पहल थालेका छन् । यी सबै संकेतहरुले फेरि पनि मुलुकमा सम्वादको बाटो सम्याउन सकिन्छ भन्ने आशा बढाएको छ ।
साथै अर्कोतर्फको तयारी पनि जारी नै छ ।  संविधानसभाको बैठक चैत ३० गते डाकिएको छ । विहीबार बालुवाटारमा बसेका कांग्रेस एमालेका नेताहरुले ३० गतेसम्म सहमति नभएमा बहुमतीय प्रक्रिया सुरु गर्ने सहमति भएको सार्वजनिक गरेका छन् ।
विष्णु रिजाल
यसबाट आत्तिनुपर्ने केही कारण छैन । राजनीतिमा दबावको रणनीति चलिरहन्छ । कांग्रेस-एमालेले एमाओवादीलाई नपर्खेर संविधान जारी गर्ने भए माघ ११ यता हात बाँधेर बस्ने थिएनन् । तपसीलका काममा समय खर्चेर उनीहरुले दिन कटाएकै एमाओवादी मोर्चालाई पर्खिनका लागि हो ।
हो, एउटा कुरा पक्का पनि अनिवार्य छ, यदि एमाओवादी मोर्चा कुनै हालतमा सहमतिमा आएन भने आफैँले सुरु गरेको प्रक्रियालाई कांग्रेस एमालेले बीचैमा छोड्ने छैनन्, त्यो अघि बढ्नेछ ।
मुद्दामा धेरै विवाद छैन । संघीयताका विषयमा कसैको सैद्धान्तिक असहमति छैन । खाली कति संख्या बनाउने भन्नेमा समस्या छ । एक किसिमले भन्ने हो भने यो प्राविधिक र प्रशासनिक प्रश्न हो, जुन संख्यालाई संविधानमै किटानी गर्नुपर्छ भन्ने छैन । मिलेका विषयमा सहमति कायम गर्ने र संघीयताका विषयमा संविधानमा सैद्धान्तिक प्रतिवद्धता उल्लेख गरेर बाँकी कानुनबाट पनि बनाउन सकिन्छ ।
कांग्रेस एमालेका केही नेताहरुले उत्तर-दक्षिण प्रदेश बनाएरै छोड्छौँ भनेर जति चर्को भाषण गरे पनि त्यसमा उनीहरु नै चुकिसकेका छन् । यसअघि अनौपचारिक रुपमा तय भएको सहमतिले नै त्यस कुरालाई खण्डित गरेको छ । पर्सादेखि सप्तरीसम्म तराईको भूभाग मात्रै रहेको प्रदेश प्रस्ताव गरिएको छ, जहाँ मधेसी मूलको जनसंख्या मात्रै ८५ प्रतिशत हुन्छ । त्यसैगरी प्रस्तावित कणर्ाली प्रदेशले तराई छुँदैन ।
एमाओवादी र मधेसी दलहरुले अव्यवहारिक र दीर्घकालीन रुपमा मुलुकलाई अहित गर्ने एजेन्डा उठाइरहेका छन् । पहाडमा कथित उत्पीडित राष्ट्रियताको वकालत गर्दै जातका आधारमा राज्य बनाउनुपर्छ भन्ने एमाओवादी तराईमा झर्दा पूर्व मेचीदेखि पश्चिम महाकालीसम्म भारतसँग सीमा जोडिएको एउटै  प्रदेश बनाउने कुरा उठाउँछ । संगति नमिलेको भनेको यही हो ।
कांग्रेस एमालेले संघीयताका विषयमा कडा अडान लिँदा गलत ठाउँमा फसेको खुट्टा निकाल्न एमाओवादीलाई पनि सजिलो भएको छ । हो, उनीहरुको बाध्यता छ, हिजो युद्धका बेला जाति अनुसारका मोर्चा र त्यही अनुसारका उधारो राज्य बाँडिएका छन् । त्यसका लागि अन्तिम बेलासम्म पनि लड्यौँ भन्ने आधार एमाओवादीलाई चाहिएको छ । तर, आधुनिक नेपालमा बाइसे चौवीसेको पुनरावृत्ति सम्भव छैन । यसमा कांग्रेस एमालेले जति दह्रो अडान राख्छन्, एमाओवादीलाई त्यति नै सहयोग पुग्छ ।
हिजो एमाओवादी ठूलो दल थियो । ठूलो दल हुनुका नाताले भनेर पुष्पकमल दाहालले भाषण मात्रै गरे, कांग्रेस एमालेलाई समेट्न सकेनन् । फलस्वरुप, संविधान बनेन । त्यसको सबभन्दा ठूलो सजायको लौरो दाहालकै टाउकामा बजि्रसकेको छ । आज कांग्रेस एमालेसँग दुई तिहाइ मत छ । आज एमाओवादीलाई समेट्ने दायित्व यिनीहरुको हो ।

झगडा गरे पनि, अंश मागे पनि अधिकार कांग्रेस एमालेसँगै लाग्छ

हिजो एमाओवादीले जे भन्यो, त्यही मात्रै हुने अवस्थाबाट आज मुलुक मुक्त भएको र एमाओवादी स्वयम् माग्ने स्थानमा पुगेको छ । हिजो जितेको एमाओवादीसँग लडेर जितेका कांग्रेस एमालेले आज हारेको एमाओवादीसँग लड्नु कुनै बहादुरी होइन । त्यसैले उसको पनि फेस सेभ हुने गरी सहमतिको बाटो खोज्नु बुद्धिमानी हुन्छ ।
एकीकृत नेकपा (माओवादी) र मधेसी दलहरुका बीचमा कुनै पनि आधारभूत कुरा मिल्दैनन् । एमाओवादी परम्परागत साम्यवादी सिद्धान्तमा विश्वास गर्छ भने मधेसी दलहरुसँग कसरी सत्तामा जाने भन्नेबाहेक कुनै ठोस सिद्धान्त नै छैन । अनि त्यस्तो विपरीत कित्तामा उभिएको, आफैँले क्षेत्रीयतावादी र साम्प्रदायिक भनेर किटान गरेको र लोकतन्त्र आएपछि रातारात जन्माइएका मधेसी दलहरुको बुइ चढेर एमाओवादीले कहाँ पुगुँला भन्ने सोचेको होला ?
झगडा गरे पनि, अंश मागे पनि अधिकार कांग्रेस एमालेसँगै लाग्छ । यस यथार्थलाई छिटो बुझेर एमाओवादीले तीनतिर फर्केको प्रयोजनहीन मोर्चा भंग गर्नुपर्छ ।
यसपटकको आन्दोलनबाट केही शिक्षा लिने हो भने पहिलो नम्बरमा बन्द नै आयोजना गर्नुहुन्न भन्ने सन्देश निस्केको छ भने दोस्रोमा यस्तो अराजनीतिक गठबन्धन गर्नु हुँदैन भन्ने देखिएको छ ।

