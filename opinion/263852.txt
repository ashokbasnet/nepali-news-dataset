एमाओवादीको एमालेकरण बल्खुबाटै ‘ब्लक’
मात्रिका पौडेल
एमाले नेताहरुले भाषण गर्दा वा छलफल बहसमा पनि भन्ने गर्छन्-एमाओवादी जनताको बहुदलीय जनवादकै बाटोमा आइरहेको छ, हिजो गलत भनेका हाम्रा एजेण्डालाई आज उसले आफ्ना बनाएर हामीलाई पछ्याएको छ ।

झट्ट सुन्दा वा हेर्दा हो जस्तो पनि लाग्छ । सत्ता बन्दूकको नालबाट जन्मिन्छ भनेर सशस्त्र विद्रोह गरेको पार्टी अन्ततः एमालेजस्तै बहुदलीय प्रतिस्पर्धामा भाग लिन आइपुग्यो । जुन प्रतिस्पर्धा एमालेले ०४७ सालमै स्वीकार गरिसकेको थियो ।
एमालेले ०२८ सालमै बन्दुक उठाएको थियो । एमाओवादीले त्यसको २४ वर्षपछि बन्दूक उठायो । धेरै यस्ता उदाहरण एमाले नेताहरु दिन्छन्, जसबाट एमाले नेताहरु माओवादी ढीलोचाँडो हाम्रो बाटोमै आउछ भन्ने पुष्टि गर्न खोज्छन् ।
वास्तवमा माओवादीले ढीलाचाँडो एमालेका एजेण्डामा आफूलाई उभ्याएको छ वा एमालेले लिएको बाटोमै आइपुगेर अडिएको छ । तर, एमाले आफैं चाहिँ आफ्नो त्यो एजेण्डामा टिक्न वा त्यो बाटोमा हिड्न सक्यो त ? एमालेजनले यो प्रश्नको उत्तर आफैंभित्र नखोज्दा राजनीतिले सही निकास पाउन नसकेको हो ।
एमालेको गल्ती

एमालेले घोषणापत्रमा किरात-लिम्बुवान-कोशी प्रदेश, नेवा-ताम्सालिङ-वागमती प्रदेश, तमु-गण्डकी-मगरात प्रदेश, सुदूरपश्चिम प्रदेश, भेरी-कर्णाली प्रदेश, थरुहट-लुम्बिनी प्रदेश र मधेस-जनकपुर प्रदेशको नाम किटेको थियो

अहिले प्रमुख दलहरुबीच संघीयताको जुन विन्दूमा कुरा मिल्न नसकेर डेडलकको अवस्था छ, यदि एमाले आफ्नो विगतको निर्णय र घोषणापत्रमा अडिन सकेको भए राजनीतिको नक्सा अर्कै भइसक्थ्यो ।
एमालेले कुनै बेला एकल जातीय पहिचानका १५ प्रदेशको निर्णय गर्‍यो । त्यसलाई सच्याएर कहिले ११ त कहिले ८ प्रदेशका निर्णय गरेको हो । ती सबै प्रक्रियापछि अशोक राईहरु एमालेबाट अलग भएलगत्तै उसले गरेको संघीयता सम्बन्धी निर्णयमा मात्र इमान्दार भएर अडेको भए सायद दलहरुबीच सहमति बन्थ्यो ।
एमालेले संविधानसभा निर्वाचनमा भाग लिँदा बहुपहिचान सहितका ७ प्रदेशको नाम र नक्सा किटान गरेर जनतासँग भोट मागेको हो । ०६९ असार पहिलो साता राष्ट्रिय कार्यकर्ता भेलाबाट पारित भएको बहुपहिचानका ७ प्रदेशको निर्णयबाट एमाले नेतृत्व ब्याक भयो । तर, त्यही ठाउँमा आज एमाओवादी आइपुगेको छ ।
एमालेले घोषणापत्रमा किरात-लिम्बुवान-कोशी प्रदेश, नेवा-ताम्सालिङ-वागमती प्रदेश, तमु-गण्डकी-मगरात प्रदेश, सुदूरपश्चिम प्रदेश, भेरी-कर्णाली प्रदेश, थरुहट-लुम्बिनी प्रदेश र मधेस-जनकपुर प्रदेशको नाम किटेको थियो ।
आज एमाओवादी एकल जातीय पहिचान छाडेर एमालेले भनेकै नामका प्रदेशमा सहमतिमा आउन तयार हुँदा एमालेले आफ्नै घोषणापत्र बेवारिसे पारेर कांग्रेसको एजेण्डामा पुग्दा उसलाई के फाइदा भयो ?
यदि एमाले नेताहरु आफ्नो निर्णय र घोषणापत्रमा अडिएको भए माओवादी उसको लाइनमा आइसकेको थियो । एमाले माओवादी र मधेसवादीहरु सहित एक ठाउँमा हुँदा कांग्रेस पनि एमालेको एजेण्डामा आउन बाध्य हुन्थ्यो । यसबाट एमालेको राजनीतिले जित्ने थिएन ? यो प्रश्न कार्यकर्ताले एमाले नेतृत्वलाई गर्न सक्नुपर्ने हो ।
जनजातिलाई धोका
सहमति नभए बहुमतीय प्रक्रियाबाटै संविधान जारी गर्छौं भन्ने एमाओवादीको घोषणापत्रलाई उधृत गरेर प्रचण्डलाई घोच्ने एमाले नेताहरुले आफ्नै घोषणापत्र पोलेर खाएको किन बिर्सेका ? भोट माग्दा किरात-लिम्बुवान-कोशी प्रदेशका नाममा माग्ने, अनि अहिले आएर कोशी प्रदेशमा कांग्रेससँग सम्झौता गर्नु जनताप्रति धोखा हो ।
एमालेका नेता कार्यकर्ताहरु नै स्वीकार गर्छन् कि यो पार्टीले जनता र देशको पक्षमा राम्रा एजेण्डा ल्याउँछ । तर, त्यसमा नेतृत्व अडिन नसक्दा कहिले अरुका एजेण्डामा घुँडा टेक्छ । कहिले आफैंले ल्याएका एजेण्डालाई अर्कोले अपरहण गरेर जस लिन्छ ।

एमालेको कुनचाहिँ एजेण्डामा कांग्रेस सहमत भयो ? एमालेले ९ बुँदे सम्झौताबाट पार्टी घोषणापत्रका कुन-कुन कुरा स्थापित गर्न खोज्यो ?

वास्तवमा एमाले नेतृत्वले इतिहासमा यस्ता धेरै सही एजेण्डाहरु ल्याएको छ । तर, आफ्नै एजेण्डामा इमान्दार नहुँदा उसले कि त गुमाएको छ, कि त उसैको एजेण्डामा टेकेर अर्काले राजनीतिक फाइदा लिएको छ ।
कांग्रेसँग गरिएको सम्झौता अर्को त्रुटी
पछिल्लोपटक कांग्रेससँग गरिएको ९ बुँदे सम्झौतालाई एमाले नेताहरुले निकै ठूलो उपलब्धी भन्ने गरेका छन् । पार्टीले लिएको अडान सही रहेको भन्दै दुबै गुटका नेताहरु त्यसको प्रतिरक्षामा जुटेका छन् ।
तर, एमालेको कुनचाहिँ एजेण्डामा कांग्रेस सहमत भयो ? अर्थात एमालेले त्यो ९ बुँदे सम्झौताबाट पार्टी घोषणापत्रका कुन-कुन कुरा स्थापित गर्न खोज्यो ? यसको जवाफ न  एमाले पंक्तिले खोजेको छ, न त नेतृत्व पंक्तिले नै दिन सकेको छ ।
एमालेले आफ्नो घोषणापत्रमा बहुपहिचानका सात प्रदेश भनेको थियो । तर, सम्झौतामा खोलानाला र पाखा पर्वतको मात्र पहिचान जनिने प्रदेशको परिकल्पना गरिएको छ । एमालेले घोषणापत्रमा प्रत्यक्ष निर्वाचित कार्यकारी प्रधानमन्त्री भनेको थियो । तर, ९ बुँदे सम्झौतामा कांग्रेसले आदर्श मान्दै आएको संसदीय प्रणालीमै सहीछाप गरिएको छ ।
एमालेले घोषणापत्रमा समानुपातिक समावेशी निर्वाचन प्रणालीको कुरा गरेको थियो । तर, कांग्रेससँगको सम्झौतामा पूर्ण प्रत्यक्ष निर्वाचन प्रणालीमा ल्याप्चे हानेकै हो । यद्यपि माओवादीसँगको छलफलमा मिश्रति निर्वाचन प्रणालीमा उनीहरु सहमत भएका छन् ।
एमालेको एजेण्डामा एमाओवादी
रोचक कुरा त के छ भने विगतमा एमालेलेले जुन-जुन एजेण्डा उठायो, त्यसबेला ती एजेण्डाको विपक्षमा रहेको एमाओवादी अहिले तीनै एमालेका एजेण्डामा आइपुगेको छ । दुर्भाग्य, अहिले ती एजेण्डा वेवारिसे पारेर एमाले अन्तै सल्किसकेको छ ।
मात्रिका पाैडेल
एमालेले भनेको बहुपहिचानका सात प्रदेशमा एमाओवादी आइपुग्यो । एमालेले भनेको प्रत्यक्ष निर्वाचित कार्यकारी प्रधानमन्त्रीमा पनि एमाओवादी आइपुग्यो । एमालेले भनेको पूर्ण समानुपातिक निर्वाचनमा एमाओवादी आइपुग्यो । तर, आज एमालेले आफ्ना ती एजेण्डा र अडान अलपत्र पारेर सानेपातिर डेरा सारिसकेको छ ।
एमालेले कि त भन्नुपर्‍यो, ती हाम्रा एजेण्डाहरु वैध सन्तान होइनन्, अर्थात झड्केला हुन् । होइन भने चुनावमा जनतालाई एकथोक देखाएर भोट माग्ने, अनि कांग्रेससँगको सहवासमा लठि्ठएर आफ्नै एजेण्डारुपी सन्तानलाई बेवारिसे छाड्नु राजनीतिको कुन नैतिकता हो ?
एमालेले आफ्ना एजेण्डामा अडिन सकेको भए आज कांग्रेस र माओवादी यो मध्यधारमा आउन बाध्य हुन्थे । राजनीतिको केन्द्र सानेपा वा बालुवाटार होइन, बल्खु र बालकोट हुने थियो । तर, यतिबेला आफ्ना नभएका एजेण्डालाई अडानका रुपमा लिएर एमालेले कांग्रेसको राजनीतिको सेवा गरेको आरोप कसैले लगायो भने त्यो आधारहीन हुने छैन ।
प्रतिस्पर्धी कांग्रेस र एमाले नै हुन्
राजनीतिक रुपमा फेरि पनि नेपालमा प्रमुख प्रतिस्पर्धी शक्ति कांग्रेस र एमाले नै हुन् । एमाओवादी एमालेकै भाषामा ढीलोचाँडो जबज अर्थात एमालेकै लाइनमा आइरहेको छ । यस्तो अवस्थामा मुख्य प्रतिस्पर्धी शक्तिलाई कमजोर पार्न एमालेले आफ्नो एजेण्डामा सहमत हुन आइपुगेको एमाओवादीलाई साथ लिनु पर्ने हो ।
तर, एमाले नेतृत्व उल्टो बाटो हिँडिरहेको छ । आफ्नो राजनीतिक एजेण्डामा सिंगो मुलुकलाई घुमाउन सक्ने सामथ्र्य र लोभलाग्दो सांगठनिक संरचना हुँदाहुँदै पनि एमाले नेताहरु कांग्रेसका एजेण्डामा सहमति जनाएर गौरव गरिरहेका छन् ।
आफूले कांग्रेसलाई जित्न खोज्नेतिर भन्दा पनि हिलोमा पछारिएको माओवादीलाई अझै चोबल्न खोज्दा एमालेलाई तत्काल आनन्द त आउला, तर दीर्घकालसम्मको प्रतिद्धन्द्धी कांग्रेस नै हो भन्ने हेक्का राख्दा राम्रो ।
अन्त्यमा : घनश्यामहरुको नोट अफ डिसेन्टबारे

एमाले नेतृत्वले आफ्नो घोषणापत्रलाई चटक्कै बिर्सेर कांग्रेससँग लहसिँदै गरिरहेको राजनीतिक गल्तीप्रति कहिले नोट अफ डिसेन्ट लेख्ने धनश्याम कामरेड ?

विहीबारमात्रै एमालेका एक उपाध्यक्षसहित तीन पदाधिकारीले केन्द्रीय सदस्यहरुको कार्य विभाजन र नेताका घरमा बैठक राख्ने प्रवृतिप्रति असहमति जनाउँदै नोट अफ डिसेन्ट लेखेका छन् ।
तर, घनश्याम भुसाालजस्ता बैचारिक र योगेश भट्टराई जस्ता गतिशील युवा नेताहरुबाट एमाले पंक्ति वा एमाले बाहिरको प्रगतिशील पंक्तिले खोजेको ‘नोट अफ डिसेन्ट’ कसलाई कहाँ नियुक्ति र सरुवा बढुवा गरियो भन्नेमा होइन । अनि बैठक नेताका घरमा वा रिसोर्टमा राखिएकोमा नोट अफ डिसेन्ट अपेक्षा गरेका होइनन् ।
यदि साँच्चिकै असहमति हो भने त राजनीतिक-वैचारिक विषयमा उनीहरुले पार्टीभित्र बहस र छलफल चलाउनुपर्ने हो । पार्टी आफैंले गरेका विगतका निर्णय र घोषणापत्रबाट पछि हट्ने अधिकार केही सीमित नेतालाई कसले दियो भनेर प्रश्न उठाउनुपर्ने हो । तर, उनीहरुबाट यस्तो प्रश्न नउठ्नुले एमाओवादीको एमालेकरणलाई कतै एमालेभित्रैबाट निरुत्साहित गर्न खोजिएको त होइन ? यो प्रश्न अनुत्तरित छ ।
एमाले नेतृत्वले आफ्नो घोषणापत्रलाई चटक्कै बिर्सेर कांग्रेससँग लहसिँदै गरिरहेको राजनीतिक गल्तीप्रति कहिले नोट अफ डिसेन्ट लेख्ने धनश्याम कामरेड ?

