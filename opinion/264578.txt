वागमती : जसले फोहोर पार्छ, उसैले सफा गर्छ

अरुण बराल
वागमती सफाइ अभियान सय हप्ता पुगेको उपलक्ष्यमा आयोजित मानव साङ्लो अभियानमा राजधानीबासीको उल्लेख्य उपस्थिति देखियो । राजनीतिबाहेक कुनै पनि सामाजिक अभियानमा यति धेरै मानिस एकसाथ जुटेर एउटा अभियानमा लागेको सम्भवतः नेपालको इतिहासमै यो पहिलो दृष्टान्त हो ।
गोकर्णदेखि चोभारसम्म २८ किलोमिटर वागमतीको दुईतर्फ ५६ किलोमिटरमा देखिएको मानिसहरुको यो उपस्थिति सामान्य होइन । र, यसको अर्थ खाली वागमतीसँगमात्रै जोडिँदैन ।
वागमती किनारमा मानव सागरको उपस्थितिसँगै फेसबुक टि्वटरलगायतका सामाजिक सञ्जालमा अभियन्ताका तस्वीरहरु सजिएका छन् । तस्वीरसँगै नानाभाँतीका प्रतिक्रिया आइरहेका छन् ।
वागमती सफाइमा सहभागीहरुले फेसबुकमा राखेका तस्वीरलाई लिएर व्यक्त गरिएका केही प्रतिक्रियाहरु मननयोग्य नै छन् । केही प्रतिक्रिया यस्ता छन्- आफ्नै घरको ट्वाइलेटको ढल वागमतीमा मिसाउनेहरुले वागमती सफाइ अभियानमा लाग्न सहाउँछ ? हिजो धनीमानीलाई सामन्त हुन् भन्ने कामरेडहरुले आज तिनै धनीमानीको घरबाट निस्केको फोहोर सोहोर्न थालेछन् । वागमती सफा गर्नुभन्दा पनि फोटो खिचेर प्रचार गर्न अभियानमा सामेल हुनेहरु देखियो । प्रचारमुखी काम गरेको देखियो । आदि इत्यादि ।
कसैले रौतहटबाट वागमती नदीमा नुहाउँदै गरेको तस्वीर लपलोड गरेर भनेका छन्, हामी रौतहटमा वागमतीमा यसरी नुहाउँछौं, काठमाडौंमा वागमतीमा फोहोर फ्याँक्छन् अनि महाअभियान घोषणा गरिन्छ ।
वागमती सफाइबारे देश विदेशमा रहेका धेरैको साझा चासो छ, आफैं फोहोर पार्ने, आफैं सफाइमा लाग्ने सुहाएन । त्यस्तै आफू सफाइ नगर्ने तर वागमतीमा उभिएर फोटो सेसन गरेको सुहाएन भन्ने आवाज निकै चर्कोसँग उठ्यो ।

नेताहरुले पारेको यो राजनीतिक फोहोर सफा नगरी अब देश बन्दैन । जसरी वागमती सफा बनेन ।

जसले फोहोर पार्छ, उसैले सफा गर्छ
सामाजिक सञ्जालमा चर्चा गरिएजस्तै आफैं फोहोर गर्नेहरुले वागमती सफा गरेको सुहाएन भन्ने तर्क सही होइन । सफाइ त्यसले गर्नुपर्छ, जसले फोहोर पार्छ । र, सफाइ त्यहाँ गर्नुपर्छ, जहाँ फोहोर पारिएको छ । सफा ठाउँमा सफा गर्ने होइन, फोहोर ठाउँमै सफा गर्ने हो । त्यसैले वागमती जसले फोहोर बनाएको छ, उसैले सफा गर्ने हो । दूधले नुहाएको देवदूत आएर वागमती सफा गर्दैन ।
वागमतीमा ढल मिसाउनेहरु, नदीमा दिसा पिसाब गर्नेहरु अनि पवित्र नदीलाई बिटुलो बनाउनेहरु समेतले शनिबार वागमती किनारमा उभिएर हातेमालो गरेका हुन् भने उनीहरुलाई धन्यवाद दिनुपर्छ । विदेशमा वा कुनै अदृश्य ठाउँमा बसेर गाली गर्नु राम्रो होइन । विगतमा वागमती फोहोर पार्नेहरु यो अभियानबाट आफूलाई सुधार गर्ने प्रतिवद्धता जाहेर गर्छन् भने त्यहाँ के नराम्रो भयो ?
तर, सामाजिक सञ्जालमा आएका प्रतिक्रियाहरु अलि कडै भए पनि तिनलाईसमेत गलत अर्थमा लिन हुँदैन । किनभने त्यस्ता कडा प्रतिक्रियाले हामीमा सकारात्मक परिवर्तन ल्याउनका लागि सहयोग नै गरिरहेका छन् र गर्छन् ।
तर, हामी नेपालीले विचार पुर्‍याउनुपर्ने कुरा चाँहि के छ भने हाम्रो मन पनि वागमतीजस्तै प्रदुषित छ । हामी आफू केही गर्दैनौं र अरुले गरेको राम्रो काममा अनावश्यक टिप्पणी गर्छौं ।
कसैले वागमती सफाइ अभियानमा लागेर तस्वीर खिचेर फेसबुकमा हाल्यो भने उसलाई धन्यवाद दिए हुन्छ । किनभने उसले आफू प्रचारमा आउन चाहे पनि कमसेकम वागमती सफ पार्नुपर्छ भन्ने कुरा आफ्नो सर्कलमा विश्वभर प्रचार गरिरहेको छ, जसले वागमतीलाई बेफाइदा गर्दैन ।
केही रुढ एवं लाल बुझक्कडहरुले चाँहि विषेशतः वामपन्थी समुदायलाई सामाजिक सञ्जालमार्फत् के आलोचना गरेको सुनियो भने हिजो धनीमानीलाई वर्गशत्रु भन्नेहरुले तिनैको दिशा पिसाव सोहोर्न थालेछन् ।
तर, यस्ता लाल बुझक्कडहरुले के बुझ्नुपर्छ भने नदीको पवित्रता र पर्यावरणमा कुनै वर्ग हुँदैन । बरु विश्वमा यतिबेला वामपन्थीहरुले समेत पर्यावरणको मुद्दालाई आफ्नो राजनीतिको एजेन्डा बनाउन थालिसकेका छन् । वागमती हाम्रो देशको केन्द्रभागमा रहेको नदी हो । यो नदी एउटा सभ्यतासँग पनि जोडिएको छ । नदी सफा गर्ने अभियानलाई विरोध गर्नु भनेको सिंगो नेपाल, नेपाली र स्वयं आफ्नै पनि बेइज्यत गर्नु हो भन्ने त्यस्ता लाल बुज्रुकहरुले बुझ्न जरुरी छ ।


अभूतपूर्व सन्देश
शनिबार वागमतीमा जुन अभूतपूर्व दृश्य देखियो, यो चानचुने एवं सामान्य परिघटना होइन । यसमा सबै पार्टी, सबै वर्ग र सबै समुदायका मानिसहरुको स्वस्फूर्त सहभागिता थियो ।
नेपालीहरु यसैगरी कुनै अभियानमा लाग्ने हो भने जस्तो काम पनि सफल पार्न सकिन्छ भन्ने सन्देश हो ।
अहिल्यै गुहेश्वरी क्षेत्रमा वागमतीभित्र पसेर नुहाउन सक्नेगरी संग्लिइसकेको अवस्था छ । यतिबेला विदेशमा बसेर कमेन्ट गर्नेहरुले केही वर्षपछि पशुपतिमा आएर हेर्दा वागमती निकै संग्लो भइसकेको हुनेछ ।
हाम्रो देश बस्न लायक बनाऔं
नेपाल संसारकै सबैभन्दा सुन्दर देश हो भन्नेमा कसैको विवाद छैन । तर, सगरमाथाको उचाइमा बसेका हामी नेपाली वागमतीजस्तै फोहोर बनेका छौं । हामी आफ्नो देशलाई माया गर्दैनौं र आफ्नो नागरिकता त्यागेर, नक्कली भुटानी शरणार्थी बनेर भए पनि पराइ देशमा भाग्नुमा आफ्नो बहादुरी सम्झन्छौं । देशमा जति बसेका छौं, हामीलाई यिनीहरु डीभी नपरेर नेपालमा थन्किएका गँवार हुन् भन्ने सोच्छन् कतिपय ‘सभ्य’ देशमा पुगेका नेपालीहरु ।
तर, शनिबार वागमतीको किनारमा उभिएको जनसमुदायले देखाइदिएको छ, स्वदेशमा बसिरहेका हामी नेपालीहरु मरेका छैनौं, हाम्रो नेपाली आत्मा मरेको छैन । हामी आफ्नो देशलाई बस्न लायक बनाउन अझै पनि तम्तयार छौं । हामी निराश भएका छैनौं । हामी क्रमशः सभ्य नेपाली नागरिक बन्दैछौं ।
वागमती सफाइ अभियानका क्रममा सिनामंगलमा भेटिएका युवा नेता गगन थापाले भने, ‘अहिलेसम्म कसैको खिलाफमा मात्रै यति ठूलो संख्यामा मानिसहरु एकतावद्ध भएका थिए, तर आज जसरी एउटा राम्रो सामाजिक काममा सामाजिक ऐक्यवद्धता देखियो, यसले नेपालमा ठूला ठूला सामाजिक परिवर्तनहरु सम्भव छ भन्ने प्रमाणित गरेको मैले महसुस गरें ।’
तिलगंगा आँखा अस्पताल छेउमा ब्यानर लिएर वागमतीको किनारमा उभिएका नेपाल पत्रकार महासंघका सभापति डा. महेन्द्र विष्टको अनुभूति पनि सभासद थापाको जस्तै छ ।
‘आज लाखभन्दा बढी मानिस वागमतीको किनारमा आएका छन्,’ विष्टले भने,’यसबाट के विश्वास गर्न सकिन्छ भने वागमती अब ढीलो चाँडो प्राकृतिक अवस्थामा फर्कन्छ र स्वच्छ बन्छ ।’
तर, वागमतीमा देखिएको यो प्रतिवद्धता र ऐक्यवद्धता अन्यत्र पनि देखाउन जरुरी छ । राजनीतिमा पनि नेताहरुले यसैगरी फोहोर र भ्रष्टाचारको अन्त्य गर्नुपर्छ र देशलाई बस्न लायक बनाउनपर्छ । अर्थमन्त्री, शिक्षामन्त्रीले घुस खान्छन् भन्ने चर्चा किन हुन्छ ? गृहमन्त्री कमिसनको खेलमा लाग्छन् भन्ने प्रचार किन भइरहेछ ? प्रधानमन्त्रीका निकटका मानिसले पैसा उठाइरहेको चर्चा किन छ ? सरकारी कार्यालयमा दलाल र बिचौलियाको बिगबिगी किन वागमतीको भन्दा दुर्गन्धित छ ? जनकपुरको पोखरी किन सफा हुन सकेको छैन ?
के के यी क्षेत्रहरुमा पनि वागमतीमा जस्तै जनता आफैं उल्टेर सफाइ गर्नुपर्ने हो ? यो प्रश्नसँगै नेपालीले गर्न सक्छन् भन्ने सन्देश दिएको छ वागमतीले शनिबार ।

देशलाई गाली गर्नुको साटो आफ्नो गाउँ सुन्दर र सभ्य बनाउन योगदान गरौं । संसारभरि छरिएका नेपाली मिलेर यति सुन्दर नेपाललाई बस्न लायकको बनाऔं ।

कतिपय नेता र मन्त्रीका छोराछोरी अमेरिकामा छन् । बाबुहरु देशको नीति निर्माण तहमा बसेर भ्रष्टाचार गरिरहेका छन् । नागरिकता त्यागेका छोराछोरी युरोप र अमेरिकाबाट नेपाललाई गाली गरिरहेका छन् । तिनैका अभिभावक यता बसेर देशमा फोहोर पार्दैछन् । उनीहरु यतैबाट अमेरिका बसेका छोराछोरीलाई पैसा पठाइदिन्छन्, घर किनिदिन्छन् । र, यो फोहोरको भारीचाँहि स्वदेशमा बस्नेहरु गरीब जनताले व्यहोर्नुपरेको छ ।
गरीबका छोराछोरी साउदी, कतार, मलेसिया लगायतका मुलुकमा पसीना र रगत बगाउँदैछन् । तिनलाई ठग्ने म्यानपावर व्यवसायीजस्तै बनेको छ राज्य । कतारमा नेपाली पठाउने सहमति भयो भनेर मन्त्री आफ्नो सफताको कथा सुनाउँछन् टेलिभिजनमा ।
मन्त्री र नेताका छोराछोरी कोही पनि साउदी कतार गएका छैनन् । त्यहाँ पुगेका गरीबका छोराछोरीको रेमिट्यान्समा निर्वाध भ्रष्टाचार भइरहेको छ । नेताहरुले पारेको यो राजनीतिक फोहोर सफा नगरी अब देश बन्दैन । जसरी वागमती सफा बनेन ।
अन्त्यमा, सानो दृष्टान्त
मोरङको पथरी नगरपालिकामा घर भएका अनेरास्ववियुका उदीयमान नेता गौतम राईले एउटा भेटमा सुनाए- बेलबारीको बेतनाको भन्दा पथरी बजारमा राम्रा-राम्रा पोखरीहरु छन् । तर, बेतनामा सिमसार क्षेत्र बनाएर अहिले बोटिङ गरिन्छ, पूर्वका पर्यटकहरुको केन्द्र बनेको छ, पिकनिक खान मानिसहरु आउँछन् । तर, त्योभन्दा राम्रो जलाशय भएको पथरीमा भने सार्वजनिक पोखरी पुरेर व्यक्तिका घर बन्दैछन् । पोखरीमा दिशा पिसाब र फोहोर छ । बेतना र पथरी दुबैलाई हेर्दा हुन्छ, हामीले बनाउँदा प्रकृति कस्तो सुन्दर हुँदोरहेछ र बिगार्दा कति कुरुप र दुर्गन्धित ।
राईले औंल्याएको पथरीजस्तै सुन्दरतालाई प्रस्फुटन गर्न सकिने ठाउँहरु देशैभरि छन् । यही वाग्मती एउटा पाठशाला हो, जहाँ हिजोसम्म फोहोरको थुप्रो लाग्ने ठाउँमा सुन्दर पार्कहरु बनिरहेका छन् ।
त्यसैले एकपट सोचौं । बाध्यताले विदेशमा पुगेका लाखौं नेपालीहरुले पनि सामाजिक सञ्जालबाट देशलाई गाली गर्नुको साटो आफ्नो गाउँ सुन्दर र सभ्य बनाउन योगदान गरौं । संसारभरि छरिएका नेपाली मिलेर यति सुन्दर नेपाललाई बस्न लायकको बनाऔं । आफू बसेको ठाउँ त राम्रो हो, तर मान्छे खत्तम भनेर नाक नखुम्च्याऔं ।
वागमतीको मानव साङ्लोले यही सन्देश दिएको छ ।
यी समाचार पनि पढ्नुहोस्
वागमतीलाई बाँधियो यसरी (भिडियोसहित)
वागमतीमा पसेका नेताले भने-अब राजनीति पनि सफा गरौं

