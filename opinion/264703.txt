माधव नेपाल महात्म्य
प्रा.डा. बद्रीविशाल पोखरेल
ने.क.पा.एमालेका वरिष्ठ नेता आदरणीय कमरेड माधवकुमार नेपालको विचार सुन्दा तीन छक्क परियो । नेपालले हाल आफू पार्टी प्रमुख नभएकाले र महत्वपूर्ण भूमिका निर्वाह गर्न नपाएकाले देशले दुःख पाएको बताउनुभएछ ।
एमालेका प्रतिभाशाली उदीयमान नेता यदु गौतमलाई निर्मम तरिकाले मारेलगत्तै माओवादीसित घाँटी जोड्ने तपाइर्ँले समन्वयकारी प्रवृत्तिको खुलासा गर्नुभएको छ । तपाईँले माओवादीलाई कत्तिको चिन्नु भएको छ कि छैन, तर पार्टी अध्यक्ष के.पी.शर्मा ओलीले उहिल्यै चिन्नुभएको रहेछ ।
शत्रु र मित्र एवं घाती र साथी पनि नचिनेर आत्मप्रशंसाका भरमा औताउने तपाईको बानी देख्दा यो लेखक महान् आश्चर्यमा परेको छ । प्रचण्डले तपाईँलाई भूमिका बढाउन गरिएको आग्रहलाई तपाईँले नै उच्च प्रशंसा गर्नुभएको रहेछ । तर, हिजो भूतपूर्व प्रम गिरिजा प्रसाद कोइरालालाई राष्ट्रपतिको आश देखाएर र तपाई आफैँलाई राष्ट्रपतिको लड्डु देखाएर तीनचित पारेकोे यति छिटै बिर्सनु भयो ?
सय वर्षपछिको भविष्य देख्नुपर्नेमा  केही वर्षको अघिपछि पनि नदेखे पछि कसरी दूरदर्शी नेता भइन्छ कमरेड ? सही नीति, मान्यता र दृष्टिकोणमा दृढ अडान राख्ने तर व्यवहारमा लचिलो हुने नेता चाहिँ नेता हो । पिँधबिनाको लोटा जता पनि ठिक्क ।
यो लेखकले तपाईँलाई पटक-पटक मोबाइलमार्फत् एसएमएस गरेको छ । राजा र राणाको पार्टीमा लागेको भए पो डराउनु ? त्यसैले यस लेखकले तपाईँमा देखापरेका कमजोरी अनुसार फोनमा लिखित संवाद गरेको हो । तर, तपाईले उक्त फोनको लाइन अहिलेसम्म काटेको पाइएको छ ।
एउटा सहयोद्धा कमरेड बिरामी हुँदा पनि सामान्य लिहाज नराख्ने तपाईको महिमा अपरम्पार रहेछ । दिल्लीमा उपचार गरिरहेका ओलीलाई भेट्न जाने तत्कालीन अध्यक्ष झलनाथ खनाल र तपाईको भेटघाटमा आकाश जमिनको असर पाइयो । तपाइँ चाहिँ ओलीलाई भेट्न जानुभएको थियो कि घोच्न जानुभएको थियो ?
तपाईँको नवौँ महाधिवेशनका समयको हरेक बोलीवचन ओलीलाई घोच्ने र घायल पार्नेखालका थिए,  बिर्सनुभयो ? इतरसित लठारिने तर आफन्तीसित बटारिने तपाइर्ँको बेहोरा थाहा पाउन निकै ढीला भएछ । उहिल्यै तपाईँका कतिपय कुरा सुन्दा प्रभावित पनि भइएको थियो । तर, मुखमा रामराम मात्रै हो कि भन्ने लाग्न थालेको छ । जसरी डाक्टरले नसानसा छामेर रोग पत्ता लगाउँछ र ओखतीमुलोको सुझाव दिन्छ, एमालेमा दैनन्दिनको सूचनाका आधारमा सही सत्य यथार्थ पत्ता लगाएर मात्र लेख्ने वा सही उपचार गर्ने मान्छे अझै जीवित छन् ।
यही लेखकलेे एमाले पार्टी छाड्नुभन्दा चार वर्ष अघि सी.पी.मैनालीको नियत र नियति गोप्य रूपमा गुरु बराललाई दिएको थियो । तपाईँकै बारेमा पनि नवौँ महाधिवेशनको पूर्वसन्ध्यामा माधव नेपालको नियत र नियति लेख लेखेर अनलाइनपत्रिकामा प्रकाशित गरेको थियो ।

सुनियोजित तथा सुविचारित रूपमा विगत पार्टी महाधिवेशनका बेला पार्टीमा जबर्जस्ती  तलदेखि माथिसम्म लबीको लेपन लगाएर चिरा पार्न खोजेको रहस्य अब खुल्दैछ

लेखमा लेखेजस्तै नहोस् भन्ने यस लेखककोे कामना थियो । तर, त्यो सही सिद्ध हुने हो कि भन्ने लागिरहेको छ । कृपया यस्तो नहोस् । बाबु लर्बराए पनि जिम्मेवार सन्तानले डेग छाड्नु हुँदैन । आफ्ना तर्फबाट अग्रजप्रति हामी यथोचित कर्तव्य र दायित्व निर्वाह गरिहनेछौँ ।
तपाईको मुख धेरै असंयमित देखियो । हुँदा हुँदा तपाईँले युवा संघ र त्यसका नेता र कार्यकर्तालाई तथानाम गाली गर्नुभयो । ती गाली यो क्षुद्र लेखक दोहोर्‍याएर आफ्नै मुख अपवित्र पार्न चाहँदैन, तर गम्भीर कुरा के हो युवा संघमा लागेका हाम्रा भाइछोरालाई तथानाम गाली गरेर तिनका बाआमा लगायत सारा बन्धुवर्गादिलाई मुखमोजी गाली गर्न तपाइँजस्तो मान्छेलाई सुहाउँछ ?
निरु पाल लगायत जननेता मदन भण्डारी र जबज मान्यताबाट प्रशिक्षित युवाशक्तिलाई जिम्मेवार नेताले पाँडेगाली गर्न सुहाउँछ ? तपाई आफू खूब खट्न सक्ने नेता भनेर दौडिदत्त गरेको सुनिन्छ र पढिन्छ । तर, तपाईँ जहाँ जहाँ जानुहुन्छ, त्यहाँ त्यहाँ सानो कोठामा गोप्य रूपमा खुसखुस  गर्नुहुन्छ ।
तपाईँले अझै नवौँ महाधिवेसनको हार भित्री हृदयबाट स्वीकार नगरेको अनुभव हुन्छ । कमरेड ! भाषा र भाषणबाट मात्र बुझिने र पढिने होइन नि । मानिसको आँखा, नाक, अनुहार, भावभङ्गिमा अर्थात् बडी ल्याङ्वेजबाट पनि धेरै कुरा बुझिन्छ । तपाईँका बोली र व्यवहारमा देखा परेको भिन्नता राम्ररी बुझ्न सकिन्छ । कुनै विषय र प्रसंगमा मतान्तर हुने बित्तिकै बौद्धिक वृत्त नामको काठमाडौँको एमाले पक्षधर बुद्धिजीवीको द्यौसीभैली टोलीलाई तपाईँले आफ्ना घरमा द्यौसी खेल्न समेत नआउन जुनखालको रुखो वचन टेलिफोन मार्फत् व्यक्त गर्नु भयो,  यस्तो व्यवहार उचित हो ?
तपाइँको आरती उतार्दा असल नेता र कार्यकर्ता हुने ? यस्तो संस्कार तपाईँले कहाँबाट सिक्नु भयो ? तपाईँले नेतृ विद्या भण्डारीले अनेम संघमा दुईपटक अध्यक्ष भइरहेको विषयलाई घोच्ने गरी भनेर आफूलाई तेस्रो कार्यकाल पार्टी अध्यक्ष बनाउने जुन दलिल पेस गर्नुभयो, के दुवै अध्यक्षको हैसियत एउटै हो ?
तपाईँ अहिले पनि केही एमाले नेता र कार्यकर्ता बराल्न खोज्दै हुनुहुन्छ । मोर्चा संगठन भताभुङ्ग पार्न लागिपर्नुभएको छ । तपाईँले सुनियोजित तथा सुविचारित रूपमा विगत पार्टी महाधिवेशनका बेला पार्टीमा जबर्जस्ती  तलदेखि माथिसम्म लबीको लेपन लगाएर चिरा पार्न खोजेको रहस्य अब खुल्दैछ । यसको गुहृय जसरी पनि पार्टी नेतृत्व हत्याउने र पराजित भए पनि पार्टी जीवनमा  सधैँ कचिङ्गल गरिरहने,काममा बाधा अवरोध सिर्जना गरिरहने चालामाला रहेको त स्पष्ट नै भयो ।

जे पर्छ सहिन्छ, तर जनता र कार्यकर्ताले रगत र पसिनाको खोलो बगाएर उठाएको नेपाली कम्युनिष्ट आन्दोलन स्खलन भएको टुलुटुलु हेरेर बस्न सकिन्न

तपाईले जबजलाई केन्द्रबिन्दु बनाएर कहिले काम गर्नुभयो ? आशा,आश्वासन र आशीर्वादका भरमा पार्टी चलाएको हुँदा पार्टीमा वैचारिक विचलन तीव्र रूपमा भयो । आदरणीय कमरेड मुकुन्द न्यौपाने तपाईभन्दा कम हुनुहुन्छ र ? मदनले उहाँलाई सी.पी.मैनालीपछि महासचिव बन्न सक्ने एक दाबेदार ठान्नुभएको थियो  । त्यतिबेला तपाईँले महासचिव हुने  किन आँट गर्नुभएन ?
पार्टी प्रमुख हुने नेता हुने सबैै महान् नेता हुँदैनन् । नेता पदले होइन कार्यक्षमता र नेतृत्व कौशलले हुने हो । प्रदीप नेपाल पनि नेपाल थरकै आदरणीय तथा प्रतिभाशाली नेता हुनुहुन्छ । उहाँ अहिले मात्र होइन, आफ्ना मूल्यवान् सिर्जना, लेखन, चिन्तन, त्याग र तपस्याका कारण सुदूर भविष्यसम्म जीवित रहनुहुन्छ । जसरी मदनसित सी.पी.मैनालीको तुलना हुनसकेन र भएन ठीक त्यस्तै कमरेड ओली हालसम्मको एमाले नेतृत्वका दाँजोमा अतुलनीय व्यक्तित्व हो । रिसले प्रतिभा फुर्दैन आहारिसले मुखमा आहारा झर्दैन, पर्दैन ।
संयमित भएर लेख्न खोज्दा पनि कडा वचन बोल्नु परेकामा क्षमा चाहन्छु । पार्टीको अति जिम्मेवार तथा अभिभावकीय भूमिकामा रहेको नेताले पार्टी जीवनलाई ध्वस्त पार्ने नियतले काम गर्न थालेपछि निश्वार्थ रूपमा सरसहयोग र आवश्यक वलिदान गरेका र गर्ने  तमाम कार्यकर्ताको मन साह्रै कुँढिएको छ ।
यो लेखक अमूक प्रमुख नेताको मुख र मोलाहिजामा पर्नेवाला छैन । जे पर्छ सहिन्छ, तर जनता र कार्यकर्ताले रगत र पसिनाको खोलो बगाएर उठाएको नेपाली कम्युनिष्ट आन्दोलन स्खलन भएको टुलुटुलु हेरेर बस्न सकिन्न । यस खालका तिक्त र विरक्त विषयका आधारमा चित्त दुखाएर आन्दोलनबाट भाग्ने भगौडा पनि यो लेखक होइन ।
–इटहरी, सुनसरी

