भ्रष्टाचार : हुनसक्ने र गर्न सकिने कारवाही
श्याम नेपाल
नेपाल देश विभिन्न जात जातिको बसोबास भएको देश हो । यसमा विभिन्न वर्ग र समुदायको बसोबास छ । ती वर्गमा विभिन्न तरिकाले अपनाइएको रहन सहन र तौरतरिका छ । देशमा व्यक्ति-व्यक्तिको फरक-फरक प्रकारको दिनचर्या छ र राज्यको दृष्टिकोणमा पनि फरक-फरक प्रकारका व्यवस्थापकीय आधारहरु अपनाइएका हुन्छन् ।
उदाहरणको लागि सार्वजनिक अपराध ऐन अन्तर्गतका मुद्दामा ठूलाबडालाई सजिलो पार्न गरीव निमुखाहरु मात्र कारवाहीमा परेका उदाहरण सतप्रतिशत छन् । यसैगरी ज्यान सम्बन्धि अभियोगमा पैसा नहुनेले मात्र जेल बस्नु परेको वा पैसा हुने बसेपनि उनको प्रतिद्वन्द्वी पनि समान हैसियतको भएको मात्र अवस्थामा हुन सक्दछ । यसका थुप्रै थुप्रै वा सत प्रतिशत नै उदाहरणहरु छन् । राजनीतिक कारणले पनि यसलाई प्रभाव पारेको अवस्था छ ।
कतिपय अवस्थामा अपराध पनि राजनीतिको प्रभावसँगै बगेको हुन्छ अथवा मुद्दा लाग्ने वा नलाग्ने, मुद्दा लागेपनि सजाय हुने अवस्था छ छैन भन्ने कुरापनि राजनीतिले पनि स्वतः मार्गदर्शन गरेको अवस्था पनि छ । नेपाल देशभित्र चर्चामा आएका ठूला ठूला अपराधमध्ये पोखरामा भएको नमिता-सुमिता काण्ड हो । जसमा नत अनुसन्धानकर्ताले अपराधी पक्राउ गर्न सक्ने अवस्था थियो न त आफूनै सुरक्षित रहने अवस्था भयो । अर्थात मुख्य अनुसन्धानकर्तालाई सेवाबाट अवकास नै दिइयो ।
यसैगरी पछिल्लो अवस्थामा सुडान काण्डले चर्चा पाएको भ्रष्टाचार मुद्दामा करिब सात प्रतिशत मात्र अभियोगसिद्ध होकि जस्तो आंशिक अवस्था छ । अर्थात अभियोग लागेका धेरैले सफाइ पाइसकेका छन् । बाँकी रहेका पनि अदालतमा विचाराधीन छन् । नेपालमा कर्मचारी तन्त्रमा त्रिभूवन विमानस्थललाई ठूलो बरदान स्वरुप पोष्टिङ मानिन्छ । त्यहाँ कार्यरत जुनसुकै कर्मचारीलाई पुरस्कार स्वरुप पठाइन्छ । तर कारवाही गरिदा टिम नमिलेकोलाई मात्र कारवाहीमा पारिन्छ ।
यहाँ सन्दर्भ जोड्न खोजिएको के भने अख्तियारले कारवाही गर्दा वा गर्न दिइदा अभियुक्तको नाडी छाम्ने चलन छ । सुडानकाण्ड प्रकरणमा पनि धेरै समयसम्म नाडी छाम्ने काम गरियो । तर पनि गहिरिएर अनुसन्धान नगरिकन ओभानो बाटोमात्र हिँडियो । हिलोमा के छ ? भनेर हेरिएन । अर्थात मुख्य अभियुक्तहरु फेला पार्न कोशिस नै गरिएन ।
नेपाल प्रहरीभित्र पनि थरि थरिका कारवाही अंगीकार गरेको कुरा प्रष्टिन्छ । केही वर्ष मात्र पहिले प्रहरी वरिष्ठ उपरिक्षक रवि श्रेष्ठलाई विदेशी मुद्दा विनिमय प्रकरणमा विभागीय कारवाही मात्र गरियो । त्यति ठूलो चर्चित अपराध हुदा हुदै पनि अख्तियारले कारवाही गरेन वा आवश्यकता ठानेन । यद्यपी यो ठूलो परिमाणको चर्चित अपराध थियो । यसमा विभागीय कारवाहीबाटै सुरु भई नेपाल सरकारको निर्णयले उहाँ प्रहरी अधिकृत सेवाबाट बर्खास्त हुनु भयो । यस्तै ०७० साल चैत्र ४ गते ललितपुरको चापागाउँ प्रहरी कार्यालयका प्रहरी जवान देवीबहादुर विष्टलाई एउटा ठगी मुद्दामा अदालती कारवाही पश्चात पनि अख्तियारले लामो समयसम्म छानविन गर्‍यो । यद्यपी प्रहरी जवान विष्टले सम्मानित जिल्ला अदालत काठमाडौं र अख्तियार दुवै ठाउँबाट सफाई पाइ सक्नु भएको छ ।
यहा सन्दर्भ राख्न खोजिएको के भने एसएसपी श्रेष्ठ सेवाबाट वर्खास्त हुनु भयो तर अख्तियारले अनुसन्धान गरेन । जबकि सिपाही जस्तो कान्छो दर्जाका विष्टलाई चाहीँ अख्तियार झेल्न मजबूर गराईयो ।
साना दर्जालाई यो किन विभेद ? प्रहरी जवान विष्टसँगै एकजना प्रहरी निरीक्षकले पनि सफाई पाएको अवस्था छ । यहाँ सन्दर्भ कसले सफाई पायो भन्दा पनि ठूलो दर्जाका एसएसपी श्रेष्ठले अख्तियार झेल्नु परेन तर सानो दर्जाको सिपाहीलाई अख्यिारले पनि देख्यो । यो कतिसम्म सही हो । एसएसपीको हकमा पनि अख्तियारले यसैगरी विवेकपूर्ण अनुसन्धान गरेको भए र निजलाई सम्मानित अदालतमा पठाईएको भए उनले पनि सफाई पाउथे ?
अब द्रष्टब्य के छ भने अख्तियारले ठूलो जर्दालाई नछोएको र सानो दर्जालाई नछोडेको अवस्था छ । उपरोक्त प्रकारको विवेचनालाई विचार गर्दा नेपालमा न्याय प्रणालिमा पूर्णरुपले समानताको कुरा त परै जाओस् एउटा सानो आभास पनि देखिँदैन । ती सबै हाम्रा मान्छे राम्रा मान्छे मानिन्छन् । राष्ट्र सेवक कर्मचारीलाई कुन पार्टीको मान्छे भनेर बुझ्न कोशीस गरिन्छ ।
सम्भ्रान्त मानिएको परिवारले गल्ती नै गर्दैन भन्ने मान्यताको विकास भएको छ । कारवाही गर्ने अधिकारीले कारवाही गर्दा सुक्ष्म यन्त्रको प्रयोग गरी अनुसन्धान गर्नु पर्नेमा आँखा चिम्लेर हातले छामेर अनुसन्धान गर्ने गरेको अवस्था छ । यस प्रकारले हेरिँदा र गरिँदा नेपाली निमुखा जनताले न्याय अन्या स्पष्ट छुट्टीन्छ र निष्पक्ष कारवाही हुन्छ भन्ने कुरामा विश्वासै नगर्ने अवस्थामा पुगिसकेको परिस्थिति पनि छ ।
जबसम्म ठुलठूला निकायले एसएसपीलाई नहेरी सिपाही हेर्ने प्रचलन रहन्छ तबसम्म अविश्वासको अनुसन्धान हुन जान्छ । यसका लागि जनता आफै चनाखो हुनु आवश्यक छ । राजनीतिक पार्टीहरुले शुद्ध राजनीति मात्र गर्ने, अपराधी अपराधिमा पहुच हुन नदिने वातावरण बनाउनु पर्दछ । भ्रष्टाचार शुद्धीकरण गर्ने परिपाटीको शुरुवात होला जस्तो वर्तमान अवस्थाले देखाउँदैन यद्यपी सकारात्मक सोंच राख्नु पर्दछ । देशका वर्तमान तथा भूपू राष्ट्र सेवकहरु, न्यायप्रेमी जनता, पत्रकार, वकिल तथा सचेत नागरिकले पनि यसलाई गम्भीर रुपमा लिनु पर्दछ । अन्तर्राष्ट्रिय समुदायले पनि विना निजी स्वार्थको उद्देश्य लिएर नेपाल राष्ट्रलाई भ्रष्टाचार मुक्त बनाउन र अभियुक्त सबैलाई बराबर कारवाहीको भागि बनाउने बातावरण बनाउन तयार पार्न सहयोग पुर्‍याउनु पर्दछ ।
(लेखक पूर्व डिआईजी हुन्)

