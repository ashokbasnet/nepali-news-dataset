रामनाथ : छोटो दुरीका तेज धावक
सूर्य थापा
ग्राण्डी अस्पताल भर्ना हुनुअघि नै उहाँ लिम्फो प्रोलिफिरेटिभ डिजिज (एक प्रकारको क्यान्सर) र लिम्फ नोडको क्षयरोग (टीबी) बाट पीडित हुनुहुन्थ्यो । पछिल्लोपटक स्वासप्रश्वासको संक्रमण भएपछि रामनाथ ढकाल ०७१ चैत १५ गते ग्राण्डी अस्पतालमा भर्ना हुनुभएको हो ।
सूर्य थापा
‘अस्पताल आउँदा नै उहाँमा स्वाइन फ्लू रहेको र मृगौलामा पनि गम्भीर समस्या देखिएको थियो । उहाँलाई तत्काल आईसीयूमा भर्ना गरिएको थियो । अक्सिजन कम भएका कारण उहाँलाई भेन्टिलेटरमा राखियो, मृगौला कमजोर भएका कारण नियमित डाइलासिसमा राखियो । यसबीचमा उहाँको स्वास्थ्य सुध्रने र बिग्रने क्रम जारी थियो । आज (चैत २२ गते) मध्यान्हबाट उहाँको शरीरमा अक्सिजन स्याचुरेशन एकदम कम हुँदै गएको र १०० प्रतिशत अक्सिजन दिँदा पनि उहाँको अवस्था नसुध्रेका कारण ३० मिनेट कार्डियाक मसाज-सीपीआर गर्दा समेत उहाँलाई फर्काउन नसकिएपछि अपरान्ह १ बजेर ४० मिनेटमा उहाँको निधन भएको हो’- ग्राण्डी अस्पतालका मेडिकल डाइरेक्टर डा. चक्रराज पाण्डेले औपचारिक रूपमा सार्वजनिक जानकारी गराउनुभएको यो खबरले सबैलाई स्तब्ध पार्नु स्वभाविकै थियो ।
‘मैले पार्टीभित्रका धेरै राम्रा-नराम्रा कुराहरू देखेको छु । तर यति कुरा दावाका साथ भन्छु कि नेपालमा रहेका अन्य सबै राजनीतिक पार्टीहरूमध्ये सबैभन्दा राम्रो, सिद्धान्तप्रति प्रतिबद्ध, मूल्य र मान्यताहरूप्रति वचनबद्ध र उत्कृत पार्टी खोज्नुपर्‍यो भने त्यो नेकपा (एमाले) नै रहेको छ ।’
२०५३ साल मंसीर १९ गते मैले लिएको र ‘बुधबार’ साप्ताहिकमा प्रकाशित एक अन्तर्वार्ताको क्रममा उहाँले यसो भन्नुभएको थियोे । त्यही वार्तामा मैले उहााँको व्यक्तित्वको संक्षिप्त समीक्षा गर्दै उल्लेख गरेको थिएँ- ‘छोटो दुरीका तेज धावक ।’ १८ बर्षअघिको सोही व्यक्तित्व-चर्चालाई उहाँप्रति श्रद्धाञ्जलिस्वरुप मैले यहाँ प्रस्तुत गरेको छु :
‘भारतको आसाममा जन्मेर त्यहीं आफ्नो सम्पूर्ण बाल्यकाल बिताउनुभएका रामनाथ ढकाल छोटो अवधिमै अखिलजस्तो सशक्त र लडाकु संगठनको अध्यक्ष बन्नुहुनेछ भनेर धेरैले कल्पनासम्म गरेका थिएनन् । २०४८ सालपछि जब उहाँ अखिलको महासचिव छानिनुभयो, त्यतिबेला उपत्यकाका धेरैजसो विद्यार्थी नेताहरूले समेत त्यो जिम्मेवारीको दावेदारका रूपमा उहाँलाई हेरेका थिएनन् । उहाँ उपत्यकाका लागि सर्वथा नौलो मानिनुहुन्थ्यो । अझ मध्यावधी चुनावको क्रममा गुल्मी, क्षेत्र नं. १ मा पार्टीको टिकट बोकेर जाँदा त उहाँ आफ्नै गाउँ खड्गकोटबाहेक अन्य ठाउँका लागि अपरिचित र नौलो नै हुनुहुन्थ्यो । त्यस्तो प्रतिकूलताका बाबजूद उहाँले २५ मध्ये १९ गाविस कांगे्रसले कब्जा नै गरेको क्षेत्रबाट अत्यधिक मतले निर्वाचन जित्ने सफलता हात पार्नुभयो ।
रामनाथ ढकाल त्यति सैद्धान्तिक रुपमा खासै अध्ययनशील हुनुहुन्न भन्नेहरू धेरै छन् । संगत गर्नेहरू कतिपयले उहाँलाई जिम्मेवारीको उचाईअनुरूप परिपक्व र गम्भीर नभएकोसमेत गुनासो गर्दछन् । सम्भवतः सबैसँग मिलनसार भएर प्रस्तुत हुने उहाँको कार्यशैलीका कारण पनि उहाँलाई त्यसो भनिएको हुनसक्दछ । धेरैलाई थाहा छ- पार्टीका नेता-कार्यकर्ताहरू सबैलाई उचित ढंगले मर्यादा र व्यवहार गर्न उहाँ अत्यन्तै सिपालु हुनुहुन्छ । साथै, पार्टीले जिम्मा लगाएको काम योजनाबद्ध ढंगले नै थालनी गरी फत्ते गरेरै छाड्नुहुन्छ । त्यसैले त्यतिबेला उहाँले पार्टीको अनुगमनजस्तो महत्वपूर्ण विभाग सचिवको जिम्मेवारी सम्हाल्ने अवसर पाउनुभएको छ ।
१६ वर्षको उमेरमा आसामबाट गुल्मी फर्केर उहाँले दुर्गा भवन मावि छापचौरमा कक्षा १० मा पढ्न थाल्नुभयो । त्यतिबेलादेखि नै उहाँ अनेरास्ववियुमा लाग्नुभयो । र, छिट्टै गुल्मी जिल्ला कमिटीको पहिलो कोषाध्यक्ष पनि बन्नुभयो । त्यसपछि पृथ्वीनारायण क्याम्पस पोखरामा अध्ययन गर्न थालेपछि उहाँले विद्यार्थी राजनीति र अध्ययन दुबैलाई सँगसँगै अघि बढाउनुभयो । उहाँ कानुनमा स्नातक भएपछि काठमाडौंमा स्नातकोत्तर पढ्न आए पनि स्नातकोत्तर पास गर्ने धोकोचाहिँ पूरा गर्न सक्नुभएको छैन ।
पञ्चायतकालमा नौवटा मुद्दा लगाएर उहाँलाई वारेन्ट जारी गरिएको थियो । त्यसमध्ये अंश रोक्कासम्बन्धी मुद्दा पनि एउटा थियो । तीनपटक प्रहरीले पक्राउ गरी हिरासतमा पनि राख्यो । तर तिनैपटक बडो नाटकीय ढंगले उहाँ प्रहरीको कब्जाबाट उम्किनुभयो ।
पछिल्लोपटक २०४६ सालमा नेपालगञ्जबाट २५ दिन हिरासतमा बसिसकेपछि उहाँ अदालतको पर्खाल नाघेर भाग्न सफल हुनुभएको थियो । तर २०४१ असोज २ गते उहाँलाई एकाबिहानै पोखरामा छुरी हान्ने मान्छेहरूको सम्बन्धमा अझैसम्म केही पत्तो लागेको छैन ।

संसदभित्र उहाँ अझै सफल सांसदको रूपमा स्थापित भइसक्नुभएको त छैन, तर त्यो दौडमा तेज गतिका साथ लाग्नुभएको छ, जनसम्पर्क र सम्वादको दृष्टिले उहाँ सफल मानिनुहुन्छ

बहुदल आइसकेपछि पनि उहाँ एकपटक प्रहरीको हातमा पर्नुभएको थियो । यथार्थमा उहाँको ‘रामनाथ ढकाल’ व्यक्तित्व मण्डले र नेविसंघसँग भएका कयौं झडप र मुठभेडहरुमा देखाउनुभएको लडाकु स्वभाव र जुझारूपनबाट नै उठेर स्थापित भएको हो । उहाँले कैयौंपल्ट मण्डले र नेविसंघहरूको ‘रामधुलाई’ भेट्नुभएको छ भने कैयौंपल्ट उनीहरूलाई सेती बगरको धुलो पनि चटाउनुभएको छ । तर संगठनको झन्डालाई कुनै पनि हालतमा झुक्न नदिएरै उहाँले आफ्नो अहिलेको छवि बनाउनुभएको हो ।
शुरुमा कमरेड प्रदीप ज्ञवालीबाट पार्टी सम्पर्क पाउनुभएका उहाँले जीवराज आश्रित र वामदेव गौतमसँग धेरै नजिक रहेर काम गर्ने अवसर पाएको स्वयम् बताउनुहुन्छ । संसदभित्र उहाँ अझै सफल सांसदको रूपमा स्थापित भइसक्नुभएको त छैन, तर त्यो दौडमा तेज गतिका साथ लाग्नुभएको छ । जनसम्पर्क र सम्वादको दृष्टिले चाहिँ उहाँ सफल मानिनुहुन्छ ।’
त्यतिबेला सत्ता समीकरणको चर्चाभित्र एमालेका युवा सांसदहरू के सोचिरहेका छन् ? भनेर हामीले उहाँलाई युवा सांसदहरूकै एक प्रतिनिधि पात्रका रूपमा पाठकहरूसमक्ष उल्लिखित सन्दर्भसहित उभ्याएका थियौं ।
५२ वर्षको अल्पायुमै जुन अकल्पनीयढंगले निधन भयो, त्यसपछि सिंगो मुलुभरि र विदेशमा समेत मूलतः उहाँको नेतृत्व क्षमताका सकारात्मक विशेषता र योगदानहरुको चर्चा भइरहेको छ । यस सिलसिलाको हामीले व्यक्तित्व-चर्चाका क्रममा उहाँको विकासवान् र फुल्दो-फक्रिंदो चरणमै प्रष्ट संकेत गरेका थियौं । उहाँको असामयिक निधनबाट भएको अपुरणीय क्षति र शोकको यस घडीमा तिनै ऐतिहासिक सन्दर्भका शब्दहरुका साथ म आफ्ना अग्रज र सहयोद्धाको स्मरण गर्दै भावपूर्ण श्रद्धाजलि अर्पण गर्दछु ।

