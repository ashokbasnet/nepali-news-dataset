एनआरएनभित्र जनजातिलाई छेकबार किन ?
काङमाङ नरेश राई
काङमाङ नरेश राई (बेलायत)
गैरआवासीय नेपाली संघ -एनआरएन) ले नेपाली नागरिकताको निरन्तरतालाई पहिलो ऐजेण्डाका रुपमा अघि ल्याएको थियो । कुनै समय द्वैध नागरिकताको नाराको बाजी थाप्यो, मुखमा शब्दको मसाल बोकेर ।
हामीले विदेशमा बसेका नेपालीहरुले भन्यौं, काम राम्रो हुँदैछ भने काँधमा काँध थाप्न सघाउँछौं । तर, हामीले त्यहीबेला भनेका थियौं, गैरआवासीय नेपाली संघ -एनआरएन) उद्योग वाणिज्य महासंघजस्तो देखियो । उनीहरुले हामीलाई भने, गाउँमा स्याल कराउनु र बास्दै गरेको नौसिंगे भाले हराउनुजस्तो मात्र भएको हो, यसलाई संयोगजस्तो मान्नु पर्छ ।
हामी केही वर्ष दोधारमा उभियौं । केही समयपछि हामीले भन्यौं, यो हाईब्रिट गरेको उद्योग वाणिज्य महासंघको अनुहारजस्तो देखिन्छ । हामीले लेख्यौं, खबदार एनआरएनको मुद्दालाई टाई बाँध्नेले मात्र पाँचतारे होटलमा बसेर ब्यापारको ललीपप नखाऊ । ललीपप खान पाउन् देश बाहिर रहेका सम्पूर्ण नेपालीहरुले ।
जो कुल्ली काम गर्छन्, बाघवीर चौधरीहरु अरब र मलेसियामा । एनआरएनका नेताहरु ब्यापार गर्छन् जापान, रसिया र अष्ट्रिेलियामा ।
यी सबै गैरआवासीय नेपाली नै हुन भन्ने लाग्छ बाहिरी आँखामा । भित्री आँखाले हेर्दा उद्योग वाणिज्य महासंघजस्तो देखिन्थ्यो धमिलो आकृतिमा । गैरआवासीय नेपाली संघ -एनआरएन) को ऐजेण्डा नागरिकता निरन्तरताको सवाल अस्थिरपञ्जर मात्र हैन, ऐकात्मकताको जालोमा बेरिएको पुतली र अलैंचीको कोथीमा रस चुस्दा मरेका माहुरीहरुको अवस्था जस्तो ।
जनजातिमाथि छेकवार किन ?
विषय हो, जातीय, धार्मिक र राजनैतिक संगठनमा आवद्घ भएकालाई अब एनआरएनमा प्रतिबन्ध । यसको अर्थ के हो र कहाँ गएर मेल खान्छ ? कहाँ कुन खालीपेजमा टाइपराइटरले कपी पेस्ट गर्‍यो ? उसलाई कसले कपी पेस्ट गर्न लगायो यी माथिका ऐ ऐ मा प्रतिबन्ध भनेर ? यसबारे धेरै सोच्न आवश्यक छैन कि ?
परराष्ट्रमन्त्री महेन्द्रबहादुर पाण्डेहरु कुर्लिए नेपाली दुतावास लण्डनमा । किन चाहियो दोहोरो नारिकता भन्दै । मिनेन्द्र रिजालहरुले बेलायतमा भजनमण्डली गर्दै भने, तपाईहरु जस्ता व्यक्तिहरु नेपाल आउनुहोस् । किन आवश्यक छ तपाईहरुलाई नागरिकताको निरन्तरता ? भीम रावलहरुले पनि यही विषयलाई कालोमोसोमा चेरिको रंग दल्दै हत्केलामा कलर फोटो कपी गरे गैरआवासीय नेपालीहरुका अनुहारमा ।
परराष्ट्रमन्त्री महेन्द्रबहादुर पाण्डेले सार्क राष्ट्रमा रहेका नेपालीहरुलाई र भारतमा रहेका नेपालीलाई पनि गैरआवासीय नेपालीको कित्तामा राखिदिए । सार्क राष्ट्रमा रहेका नेपालीहरुलाई एनआरएनको शब्दजालले लाली पाउडर लगाइदिन मिल्छ या मिल्दैन मन्त्रीको कुर्सीमा बसेका उनैले जानुन् ।
राजनैतिक अधिकारविहीन दोहोरो नागरिकता दिने विषयमा नेपाल सरकार र विभिन्न ठुला राजनैतिक पार्टीका नेताहरुले विभिन्न टिभी र अखबारहरुमा बोले । तर राजनैतिक अधिकारविहीन नागरिकता हामीलाई स्वीकार्य छैन भनी एनआरएनले बोलेको हामीले कहिल्यै सुनेनौं । हामी दिमाग नभएको बालकजस्तो ब्युख्याँचा हुन चाहँदैनौं कहिल्यै भनेन ।
एनआरएनले नबोल्नुको शाब्दिक उत्तर भेटिन थालियो उनीहरु हिँड्ने गोहहरुमा । त्यो उत्तर यस्तो रै’छ जातीय, धार्मिक र राजनैतिक संगठनमा आवद्घ भएकालाई अब एनआरएनमा प्रतिबन्ध । यो सरल शब्दमा मिसिएको जटिल निर्णय एनआरएन आइसीसीले गरेजस्तो देखिन्छ ।
सम्पूर्ण अधिकारसहितको दोहोरो नागरिकताको विषयलाई एनआरएनले उठाइरहनुपर्छ र पर्ने थियो । तर, नेपाल सरकारले भनेझैं एनआरएन आइसीसीले जातीय, धार्मिक र राजनैतिक संगठनमा आवद्घ भएकालाई अब एनआरएनमा प्रतिबन्ध लगाएको छ । उपेन्द्र महतो, देवमान हिराचन, जीवा लामिछाने र शेष घलेका अनुहारहरु एनआरएनको सेˆटिबक्समा हाँस्दैछ कि रुँदैछ ?
आम गैरआवासीय नेपालीहरुले प्रश्न सोध्ने समय आएको छ र सोध्न सक्नुपर्छ । नेपाल सरकार र राजनैतिक पार्टीका नेताहरुले बोलेको आवाजलाई टाउकोमा बोकी किन आलङ्कारिक निर्णय गर्‍यो एनआरएन आइसीसीले ?
एनआरएनले व्यापारीहरुलाई मात्र प्रतिवन्ध लगाएको छैन, किन लगाएनन् व्यापारीहरुलाई ? कति निरीह एनआरएन वा कति बलियो वा कति स्वार्थी उनीहरु ? या कति बलिया ? या कति नैतिकवान उनीहरु ? व्यापारीलाई प्रतिबन्ध लगाउने आँट गरेरनन् उनीहरुले ।
एनआरएनले गरेको निर्णयलाई चौरास्तामा उभिए कसैले ठीक भन्दैछन् । कसैले गल्ती भन्दैछन् । आ-आफ्ना प्यानलबाट हटेर एनआरएनउर्फ उद्योग वाणिज्य महासंघको अनुहार र निर्णयलाई हेरिरहँदा हामीले देखिरहेका छौं, मानसिक सन्तुलन गुमाएको एउटा वालकजस्तो ।

