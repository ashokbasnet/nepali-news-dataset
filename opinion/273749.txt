लण्डनमा म दिनहुँ भक्कानिन्छु
आदरणीय नेपाली दिदी-बहिनी, दाजु-भाइहरुमा सादर नमन गर्दछु
भूकम्पमा परेर ज्यान गुमाउने हरुमा समवेदना साथै सम्पूर्ण भुकम्पबाट मर्माहत हुनुभएका परिवारमा  धर्यधारण गर्ने शक्तिमिलोस भन्ने कामना गर्दछु,  घाइतेहरुको शिघ्र स्वास्थ्यलाभ अनि सबै भूकम्पको मारमा पर्नेहरुले राहत चाँडो भन्दा चाँडो पाउन् । गाउँ-बस्ति, बिकट ठाउँलार्इ बिशेष  प्राथमिकतामा  राखेर सहयोगको काम होस् ।  सहयोगका नाममा भ्रस्टाचार नहोस्,राजनीतिक खिचातानी बन्द होस् ।
धेरै भूमिका र चिप्ला कुरामा हाम्रो समय  बर्बाद नगरी  सिधै बिषयमा प्रवेश गर्न चाहन्छु । बिरलै हुने अकल्पनीय विपत्तिको घडीमा आज संसारको ध्यान हाम्रो देशमा छ । विश्व हामीलाई सहयोग गर्न आएको छ । राहत, प्राबिधिक सहयोग, आर्थिक सहयोग दिन विभिन्न रुपमा आएका छन्  ।
नचिताएका देशहरु पनि सहयोग गर्न टोली लिएर आए यसले  हामी नेपालीहरुको छवि विश्वमा सकारात्मक रहेको देखियो । हुन पनि शान्ति सेना, मजदुर, कारिगर, ब्यापारीदेखि घरेलु कामदारसम्मको सेवा विश्वमा निर्यात गर्छौ हामी । र, उत्कृष्ठ सेवाले सुमुधुर सम्बन्ध बिस्तार गर्छ ।
गोर्खालीले राखेको बहादुर चिनारीसँगै, इमान्दार र मेहनतीको पनि चिनारी पाएको छ । त्यसकै परिणाम हुनुपर्दछ, बिनासर्त २४ घण्टाभित्र बिश्व हामीलाई सहयोग र साथ दिन तयार भयो ।
यस्तो बिपतिमा सहयोग गर्न आउने देश र टोलीले सहयोग मात्र गर्दैनन्, बिपत्ति कसरी ब्यब्यस्थापन गर्ने, जनताको कस्तो प्रतिक्रया हुन्छ, कसरी रेस्क्यु गर्ने जस्ता कुराको फिल्डबाट  सिक्ने एक अवसर पनि हो  यो यस्तोबेला हो, जहाँ सहयोग संगै सिक्ने काम पनि हुन्छ । त्यसैले पनि धेरै देश सहयोग गर्न  लाइन भएर आएको देखियो । हामीलाई चाहिएको सहयोग हो योबेला ।
हाम्रो मुलुकमा राजनीतिको गुह्य खेलमा फसाएर, गरिवी र अभावसँग जुधाएर समयले त परीक्षा लिइरहेकै थियो, अब प्रकृतिले पनि यो अकल्पनीय चोट दिएर फेरि अर्को परीक्षा लिइदियो ।  के गर्ने विधिको बिडम्बना ! यो परीक्षाको  घडी हो,  सबै नेपालीहरु धैर्यताका साथ  एक भएर सामना गर्नुपर्ने बेला आएको छ । अब विश्वलार्इ सबै परिचय भएको आधुनिक नेपालका खरा नेपाली हौंभन्ने  सन्देश दिन,  मातृभूमिको पुननिर्माणमा मार्गनिर्देश गर्ने घडी आएको छ।  हो, जसले भोगेको छ, सिकेको छ र परीक्षा  पास भएको छ, उसैले हो दिशानिर्देश गर्ने ।
मलाइ लाग्छ  यो  नयाँ ज्यादै संबेदनशील घडीमा निम्न कुराहरुमा हामी सबैको ध्यान  गएमा परिस्थिति सजिलै काबुमा आएर हाम्रो मातृभूमिको नया मुहार फेर्न पक्कै  धेरै समय लाग्ने छैन:
१. २-४ जना गैरजिम्मेवार पत्रकारले सानो तिनो त्रुटी गरे वा पब्लिक एटेंसन लिन जनाजान गलत सूचना दिए भन्दैमा उरेन्ठेउलोपन देखाउँदै गो होम #GoHomeIndianMedia भनेर सम्पूर्ण भारतीय मिडिया लार्इ नै मानमर्दन गर्ने बेला यो पटक्कै  हैन ।हिजो भूकम्पमा सबभन्दा पहिला राहत बोकेर आउँदा, मोदीले हामी सम्पूर्ण सहायोग गर्न तत्पर छौं भन्दा सबै नेपालीको रोएको मनले मोदीलाई जय  भनेकै हो ।
भूकम्प जानेबितिकै हाम्रो फोन, बिजुली सबै चैट भएकोबेला भारतीय मिडियाले गर्दा नै विश्वमा नेपाललार्इ सहायताको खाँचो छ  र ठूलो बिपत्ति छ भन्ने संदेश गएकै हो । यहाँसम्म कि मोदीको ट्वीटले हाम्रा प्रधानमन्त्रीले भूकम्प गएको समाचार सुन्नुभयो  ।  के अब भारतीय पत्रकारहरु, हाम्रा छिमेकीहरु पनि  पुर्बग्राही भएर लागे भने हाम्रो अन्तरास्ट्रिय छविमा चै भूकम्प नजाला ? अस्तिमात्र टर्किस एअरको पांग्रा चिप्लिएर जहाज अड्किँदा एउटा जहाज तान्ने प्रबिधि र सामर्थ्य थिएन हामीसँग इंडियाले आएर तान्दिनु पर्यो । के नेपाली  रास्ट्रीयता  भनेको भारतलाई गाली गर्नु मात्र हो ? अरुको मानमर्दन गरेरआफ्नो इज्जत जोगिएला ? कि रचनात्मक आलोचनाले ? ख्याल गर्नुपर्ने भएको छ
२. बिदेशी सहयोगीहरुलार्इ सकेको सहयोग, सहजता  र प्रत्येक पहलको सराहना गर्दै धयाबाद टक्र्याउने  प्रथम कर्तव्य हो । सक्दा नागरिक स्तरबाट अभिनन्दन गरेर हाम्रो संस्कार देखाउन सकिन्छ । यदि प्रशंसा नि गर्न सकिन्न भन्ने कम्तिमा गाली र आलोचना गरेर संकटको बेला विष फैलाउने काम भएको छ कि, सोचौं  र अरुले काम गरिरहँदा आफू थपडी मारेर, हेरेर  बस्ने काम नगरौं जे  सकिन्छ त्यही  सहयोग गरौं । बिदेशीले सहयोग गर्दा नेपालीले  थप्पडी मारेर बस्न शोभा दिन्छ ?
३.  गाली गर्ने र आदेश दिने काम बन्द गरेर सकेको सहयोग गर्ने,नत्र चुप बसेर सेवामा लागेकाहरुको मनोबल नघटाउन मद्दत गर्ने कि ?
गाली बेइजती गर्नु नेपालीको संस्कार हैन र यो विपदको घडीमा, दुनियाँले हेरिरहेका बेला सोभा पटक्कै दिँदैन । सामाजिक संजालहहरुमा तल्लो स्तरका गाली बेइजतीका संदेश हालेर हामीले भावी पुस्ता कस्तो बनोस भन्ने चाहन्छौ सोचौं ।  गाली गरेर देश बन्ने भए हाम्रा वर्तमान नेतालार्इ जति गाली गर्न कसैलाई आउँदैन ।
४. सरकारको शक्ति पुलिस, आर्मी पनि हुन् ती अहोरात्र खटेका छन्। कर्मचारी लागिपरेका   छन् । श्रोत साधन सीमित छन् । सहयोग रकम सबैले दिन्छु भने पनि हालसम्म भूटान र रास्ट्र संघ बाहेक नआएको बताइएको छ । यिनको कमजोरी छ, तर, गाली गर्ने बेला यो हैन नि । कहाँ चुकेको छ, त्यो देखाएर मार्गदर्शन गरौं ।
सरकार , कर्मचारी हामी जनताका नोकर  हुन् । अहिलेको जमानामा नोकरलाई फकाएर काम लगाउने हो । नगरेको, नदेखेको काम देखाउने, आदेश दिने र बिग्रेको काम राम्रोसंग  गर भन्ने हो |  बस्ने घर नै भत्किएको अवस्थामा त मालिक नै उठेर बनाउन लाग्ने हो । नेपाल हाम्रो घर हो घर भत्किएको छ अब बनाउने हामीले हो । सरकार हाम्रो नोकर हो यसले  गर्ने सहयोग मात्र हो । गाली र भाषणले  देश बन्ने भए नेपाल उहिल्यै सिंगापुर भैसक्थियो हेक्का राखौ ।
५. राहतमा  अनिमियता देखिए मिडियामा ल्याउनुस । सम्बन्धित निकाय अख्तियार, नभए सामाजिक संजालमा सप्रमाण ल्याउनुस अनि सबै मिलेर गरौं खबरदारी ।
 ६ हावादारी फेसबुकमा फैलिने हौवाको पछि लाग्नुअघि  सत्य-तथ्य हो कि होइन खोजिनीति  गरेर मात्र हल्ला गरौ । त्यसै कागको पछि नलागौं । हेक्का राखौं, अहिलेको जमानामा सस्तोमा नाम कमाउन, पब्लिक एटेन्सनका लागि हावादारी  समाचार, आरोप जे पायो त्यही भन्ने चलन बढेको  छ, अझ हामी नेपालीहरुमा यसको बिगबिगी छ ।
७. सहयोग गर्ने सबैको फोटो मिडियामा आउँदैन । मिडियामा आउने जतिसबैले सच्चा भावनाले सहयोग गरेको नहुन सक्छ । कसैले कसले क्यामेराले फोटो नखिचुञ्जेल, प्रेसमा नआउन्जेल राहत रोकेर राखेको समाचार आएको छ । कसैले चाउचाउ दिएरकरोडौ सहयोग गरेको धाक लगाए, कसैले फेसबुकमा फोटो राख्न सहयोगको नाटक गरे ।  
हाम्रो इतिहास, स्वाभिमान र चिनारी नै मेटिने गरी देशमा महाबिपत्ति आउँदा विश्वमा कहलिएको बहादुरीपन, नेपालीपन, धैर्य र साहस प्रदर्शन गर्ने हाम्रो चिनारीको असली परीक्षाको घडी हो यो ।  यो घडी मृत्यु र जीवनसंग लडाईको घडी हो  ।
ज्यानभन्दा ठूलो त अझ केही होइन सरकार, सहयोग, पाल, खाना सबैतिर पुगेको छैन अझ बिकट गाउँका कन्दरा हरुमा त झन् पुगेको छैन । यो सम्झिँदा पनि यो पंङ्तीकारका आँखा रसाएका छन्  ।  केही नगद र टाढाबाट सानोतिनो सहयोग बाहेक केही गर्न नसकेकोमा अझ व्यवहार र अध्ययनको चेपुवामा परेर मातृभूमिकोयो हाल हुँदा त्यहीँ गएर पहरा दिन नसकेकोमा दिनहुँ भक्कानिन्छु । अनि आफुसँग भएको सम्पति  शिक्षा,ज्ञान र पाखुरी मुलुकलाई योबेला समर्पण गर्न नसकेकोमा नैतिक रुपमा कम्जोर भएको ठान्छु । फेरि जसरी सकिन्छ त्यसरी गर्ने हो सहयोग भन्ने ठान्दै सम्हालिँदै साथीभाइ, कलेज, काम गर्ने ठाउँ सबैतिर सहयोगको याचना गर्न पुग्छु ।
बिदेशीहरू यसरी लर्को लागेर सहयोग गर्न, हेर्न , सिक्न आइरहेका छन् हामीलाई । तर हामी कति संयमित छौं, कस्तो व्यवहार गरिरहेका छौ भन्ने कुरा हेक्का राख्न जरुरी भएको छ ।  ३ बर्षकी बालिका अमेरिकाबाट सहयोगको याचनाले होस् या बेलायतको कफी हाउसमा काम गर्ने बिध्यार्थीहरुले प्रत्येक स्टाफ र ग्राहकसंग मातृभूमिको लागि सहयोग गर्न अपिल गरेको घटना होस्, चाहे जापानको सडकमा बसेर सहयोग उठाइरहेका नेपाली हुन् वा विश्वव्यापी च्यारिटी संस्थाकै नाममा पनि सहयोग अपील गरिरहेका नेपाली, कोही बिदेशमा खाजा, फुल बेचेर होस् या आफुले जानेको शिप दान दिएर, मातृभूमिको आँशु पुछ्न अनि भत्किएका संरचनाहरुको पुनर्संरचना गर्न लागिपरेका सबै नेपालीको यो एकताले  अब नेपाल बन्नबाट कसैले रोक्न सक्दैन |
सबैले आफ्नो आफ्नो ठाउबाट  सकेको सहयोग गरौ । सबै नेपाली अब आफ्ना मनका तुषलार्इ हटाएर, साम्प्रदायिक, जातीय भेदलाई हटाएर मातृभूमि बनाउन हातेमालो गरौ  । हामी मिले  हाम्रो प्राण भन्दा प्यारो सुन्दर देश अवस्य बन्छ ।
जय मातृभूमी  नेपाल

