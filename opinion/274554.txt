महाभूकम्प र प्रचण्डको स्टेटम्यानसीप
गोपाल किराती
विसं. १९९० को भूकम्पले राणाशासन ढाल्यो । ०४५ को भूकम्पले पञ्चायती व्यवस्था ढाल्यो । ०६८ को भूकम्पले संक्रमणकाल लम्ब्यायो र राजनीतिलाई यथास्थितिवादको शिकार बनायो । संक्रमणकाल हुनुकै कारण त्यसले तत्काल देखिने परिणाम भने दिएन । प्रश्न छ, ०७२ सालको महाभूकम्पले राष्ट्रिय राजनीतिमा के गर्छ ?
एमाओवादीको राजनीतिक पहल
सन् १९३३ (९० साल) पछि इतिहासमा सबैभन्दा ठूलो भू्कम्प यसपटक आयो । भयानक प्राकृतिक प्रकोप व्यवस्थापन गर्न प्रमुख प्रतिपक्षी दलको हैसियतमा एकीकृत नेकपा माओवादीले गम्भीर प्रयत्न गर्‍यो । चार दिनसम्म रनभुल्ल (पज्जल) बनेको सरकारलाई घचघच्याउने काम पनि एमाओवादीले नै गर्‍यो । यसबीच खुलेआम विदेशी सेनाको हस्तक्षेपका गतिविधिहरू पनि प्रत्यक्ष देखिए ।
भूकम्प गएको दुई घण्टाभित्र अध्यक्ष प्रचण्डद्वारा राष्ट्रका नाममा वक्तव्य जारी गरेर प्राकृतिक प्रकोपद्वारा मृतहरुप्रति श्रद्धाञ्जली र जनसाधारणमा धैर्यधारण गर्न निम्न अपील गरियो ।
आपतकालीन उद्धार, राहत र उपचारमा ठोस कार्यक्रम बनाई इमान्दारिता, सक्रियता र जिम्मेवारीसाथ राज्यशक्ति परिचालन गर्न सरकारलाई आग्रह गरियो ।
पार्टी समर्थित योङ कम्युनिष्ट लिग, जनवर्गीय संगठन र राष्ट्रिय मोर्चाहरुलाई उद्धार तथा राहत कार्यमा सक्रिय सहभागी हुन निर्देशन दिइयो । अन्तराष्ट्रिय समुदायसँग सहयोगको अपील गरियो ।
ठीक पाँच घण्टाभित्र एमाओवादी स्थायी समिति बैठक बसेर निम्न निर्णयहरु गर्‍योः–

सुशील कोइराला डाँको छाडेर रुन मात्र सकेका छैनन् । सरकारमा रहेकाहरु भ्रष्ट हुनाले प्रधानमन्त्री राहत कोषमा पैसा दिनुहुँदैन भन्ने सोच जब्बर बनेको छ

१) तत्काल एकीकृत राहत प्याकेजको व्यवस्थागरी मृतकको परिवारलाई ३ लाख र बस्ने घर ध्वस्त भएकालाई ५ देखि १० लाख रुपैयाँसम्म आर्थिक राहतको व्यवस्था गरियोस् ।
२) विपत व्यवस्थापनमा राज्यको सम्पूर्ण निकाय परिचालन गर्न सक्नेगरी सर्वदलीय संयन्त्र गठन गरियोस् ।
३) राजनीतिक दलहरुको भूमिकालाई प्रभावकारी बनाई विपत व्यवस्थापन तथा सार्वभौमसत्ता संरक्षण गर्न व्यवस्थापिका संसदको विशेष अधिवेसन तुरून्त बोलाइयोस् ।
उल्लेखित राजनीतिक पहलले सत्तासीन दलहरुलाई सशक्त दबाव दियो । हस्तक्षेपकारी विदेशी शक्तिलाई पनि जिम्मेवार बन्न बाध्य तुल्यायो । प्रतिपक्षी दलको मागलाई सकारात्मक रुपमा लिएर राहत प्याकेजको प्रयत्न र संसदको विशेष अधिवेशन बोलाउन सहमत नेपाली काग्रेस तथा नेकपा एमाले पनि धन्यवादका पात्र छन् ।
विदेशी सेनाको रजाइँ
विलम्ब संक्रमणकालको मार खेप्न बाध्य जनताको भयानक दुःखमा थपिएको प्राकृतिक प्रकोपले एकै झड्कामा हजारौंको ज्यान लियो । परन्तु, नेपाली नागरिकको लाशलाई सिनो ठानेर हिंस्रक गिद्ध झैं झम्टँदै ४६ सयको संख्यामा विदेशी सेना ओइरिए ।

माओवादीलाई खाने बाघले कांग्रेस-एमाले हुँदै समग्र नेपाली जनता र सार्वभौमसत्ता नै धराशयी तुल्याउने प्रहसनलाई कुनै पनि देशभक्त नेपालीले नजरअन्दाज गर्न मिल्दैन

एक्कासी ३७ देशबाट ४६ सय सेना, त्यसमध्ये ३४ सय भारतीय सेना कसको माग र स्वीकृतिले नेपाल प्रवेश गर्‍यो ? अन्तर्राष्ट्रिय विमानस्थल हेर्ने नेपाली सेनाको ११ नं. बाहिनीलाई कसले, किन टुहुराजस्तो बनायो ? पोखरा विमानस्थल तथा भूकम्प केन्द्र बारपाक आदि संवेदनशील स्थानहरु किन नेपाल राज्यको नियन्त्रण बाहिर जस्तो बन्न पुग्यो ?
नेपालीको असामयीक दुःखलाई अवसर ठानेर कामभन्दा हल्लाखल्ला ठूलो बनाउँदै अनाधिकृत भारतीय गतिविधि बढेकै कारण साम्राज्यवादी अमेरिका र अनेकले अनेकथरिका हस्तक्षेप बढाएका हुन् । अब चीनले पनि दर्जन हेलिकप्टर उतार्ने चर्चा छ । यसरी नेपाललाई विदेशी हस्तक्षेपको रण मैदान बनाउने खतरनाक खेल खेलिएको छ । ३७ मध्ये अधिकांश देशका सेनाहरु उद्धार र राहत हुँदै पुनःस्थापनाका नाममा १५ बर्षसम्म नेपालमै बस्ने योजना बनाइरहेको चर्चा छ ।
अतः माओवादीलाई खाने बाघले कांग्रेस-एमाले हुँदै समग्र नेपाली जनता र सार्वभौमसत्ता नै धराशयी तुल्याउने प्रहसनलाई कुनै पनि देशभक्त नेपालीले नजरअन्दाज गर्न मिल्दैन ।
प्रचण्डको स्टेट्सम्यानशिप

अनपेक्षित प्रकोप र भयानक क्षतिका कारण सरकार रणभुल्लमा परेका बेला एमाओवादी दल बैठकको निर्णयले सरकारलाई होसमा ल्याउने काम गर्‍यो । र, क्याविनेटद्वारा संसदको विशेष अधिवेशन बोलाइयो ।
प्रधानमन्त्री सुशील कोइराला डाँको छाडेर रुन मात्र सकेका छैनन् । सरकारमा रहेकाहरु भ्रष्ट हुनाले प्रधानमन्त्री राहत कोषमा पैसा दिनुहुँदैन भन्ने सोच राष्ट्रिय मात्र होइन, अन्तर्राष्ट्रिय स्तरमा पनि जब्बर बनेको छ । त्यसैले उद्योगपति उपेन्द्र महतो आफैं राहत बाँड्ने दौडमा छन् ।
नव-उदारवादी अर्थ-राजनीतिको झण्डा उचालेर दौडेका कांग्रेस र एमालेकै संरक्षक भनिने अमेरिका लगायत पुँजीवादी मुलुकहरुले पनि प्रधानमन्त्री राहत कोषलाई विश्वास गरेनन् । जसले आर्थिक राहत घोषणा गर्‍यो, उसले पनि उद्धार कार्यमा खटाउन ल्याइएको १२९ कुकुर प्रत्येकलाई प्रतिदिन नेपाली रुपैयाँ १ लाखका दरले खाने खर्च कटाइरहेको छ ।
प्रस्तुत परिस्थितिमा ३० दलीय मोर्चा कसेर सडकमा आन्दोलन गरिरहेको एमाओवादीले कांग्रेस-एमाले सरकारलाई धुलिसात् बनाउन सक्थ्यो । परन्तु, आम जनता र राष्ट्रियतामाथि समेत खतरा उत्पन्न भएको भन्दै अध्यक्ष प्रचण्डले कोइराला सरकारलाई कमाण्ड कन्ट्रोल गर्न सक्षम बनाउन जोड गर्नुभयो । यस्तो जनपक्षीय र राष्ट्रिय हितमा सुदृढ एवं बलियो राजनीतिक एकताले मात्र नेपाललाई अग्रगामी दिशामा हिँडाउने तथ्य सोतः प्रष्ट छ ।
एक प्रसंगमा प्रचण्डले भन्नुभयो -‘हामी राजनीतिक दलहरु नयाँ उचाइमा उठेर, राष्ट्रिय जिम्मेदारी सम्हाल्न एकजुट नहुने हो भने यो प्राकृतिक भूइँचालोलाई माध्यम बनाएर केही दिनभित्रै भयानक राजनीतिक भूइँचालो सामना गर्नुपर्ने स्थिति प्रष्ट छ । यतिबेला जोसुकैको होस, नेपाल सरकारलाई बलियो बनाएरमात्रै प्रतिपक्ष पनि बलियो हुन सक्छ ।’
अतः अन्तरराष्ट्रिय सहयोग जरुरी छ । तर, उक्त सहयोग राष्ट्रिय र जनहितमा सदुपयोग गर्न सरकारद्वारा निर्धारित संरचना मातहत हुनुपर्छ । यो नेपालको राष्ट्रिय आत्मनिर्णयको अधिकार हो ।
आश्चार्य, ठूलाघरे मिडियाहरु पनि विदेशी दबावमा खत्रक्कै परेको पारदर्शी नै देखियो । विदेशी सेना र कुनै एनजीओले गरेको सानो कामलाई पनि ठूलो बनाएर प्रचार गर्ने, तर नेपाली सेना र पार्टीहरु कहाँ गए ? भनेर जनसाधरणलाई उत्तेजित पार्ने काम ठूलाघरेहरुले राम्रै गरे । प्रष्ट छ, १२ बजे भूकम्प गयो भने १ बजेदेखि नै पार्टीहरु जनताको उद्धारमा केन्द्रित छन् ।

संसदको विशेष अधिवेशन र एमाओवादीको विशेष महाधिवेशनले प्रस्तुत कार्यसूचिलाई व्यवहारिक अभ्यासको सूचिमा ल्याउनैपर्छ

देशको ९० प्रतिशत जनता कुनै न कुनै पार्टीमा संगठित छन् । त्यसैले तमुवान, ताम्सालिङ र नेवा क्षेत्रमा जे जति नागरिकको मृत्यु भयो, ती मृतकहरु पार्टीकै मान्छे थिए । जे जति भौतिक सम्पत्तिको क्षति भएको छ, त्यो पार्टीकै मान्छेका क्षति हुन् । र, जे जति मनोवैज्ञानिक तथा शारीरिक कष्ट बेहोर्नु परेको छ, ती पार्टी सदस्यले नै ब्यहोरेका छन् । यसलाई नजरअन्दाज गर्ने ठूलाघरेहरु संसदको विशेष अधिवेशनको पहलमा राजनीतिक पार्टीको भूमिका प्रचार गर्न निश्चय नै अव बाध्य हुनुपर्छ ।
अपरिहार्यता राष्ट्रिय पुनःनिर्माण फोर्सको !

प्रचण्ड सरकारका बेला कोशीमा बाढी आयो । गत बर्ष सिन्धुपाल्चोकमा त्यस्तै भयो । त्यसबेला प्राकृतिक प्रकोप विरुद्ध जुझ्न भनेर थुप्रै बहस, ब्याख्या-विश्लेषणहरु भए । यद्यपि, ती चर्चाहरु छेपारोको कथा भन्दा किमार्थ फरक देखिएनन् । अतः विशेष अधिवेशनले क्षेपारोको कथाको नियति हठात अन्त्य गर्ने संकल्प लिनै पर्छ । त्यस्तै एमाओवादीले आफ्नो संगठनात्मक संरचनामा विशेष परिमार्जन र पहल गर्नैपर्छ ।
त्यस निम्तिः-
१) एमाओवादी र ३० दलीय मोर्चाले अघि सारेको रोडम्यापको आधारमा पीडितलाई राहत, तत्कालीन र दीर्घकालीन योजना निर्माण गरी भूकम्प, बाढीपहिरो प्रतिरोधक दीगो पुनःस्थापना कार्यका निमित्त साझा संकल्प गर्नुपर्छ ।
२) प्राकृतिक प्रकोपद्वारा सिर्जित विपत्ति व्यवस्थापनमा नेपाली स्वयंको क्षमता र आत्मनिर्णयको अधिकार प्रयोग गर्न सक्षम एक संवैधानिक निकाय निर्माण गर्नुपर्छ ।
अन्तरिम संविधान संशोधन गरी राष्ट्रिय विपद व्यवस्थापन आयोग, जसमा प्रतिपक्षी दलहरु समेत सम्मिलित हुन सकुन, प्रधानमन्त्री अर्थात कार्यकारी प्रमुखको अध्यक्षतामा गठन गर्नुपर्छ ।
३) विलम्ब संक्रमणकाल अन्त्यका लागि शान्ति सम्झौता र आन्दोलनकारी शक्तिहरुबीच भएका सहमतिका आधारमा वर्गीय, जातीय-क्षेत्रीय, लैगिंक उत्पीडन अन्त्यको बृहत्तर राष्ट्रिय सहमतिद्वारा संविधान जारी गर्नुपर्छ ।
४) भूकम्पको प्रकोपले सृष्टि गरेको यावत समस्याहरुका कारण उत्पन्न हुनसक्ने अर्को महामारी, बाढीपहिरो विरुद्ध लड्न खासगरी कांग्रेस-एमाले नेतृत्वले यथास्थितिवादी अडान परित्याग गरी साझा राष्ट्रिय एकताको नेतृत्व गर्ने तहमा आफूलाई हठात उठाउन सक्नुपर्छ ।
जसबाट, देश र जनताले अग्रगामी निकास प्राप्त गर्न सक्छन ।
५) पार्टी समर्थित संयुक्त राष्ट्रिय मोर्चाले निर्माण गरेको राष्ट्रिय फोर्सलाई एमाओवादीले बिना हिचकिचाहट पुनःनिर्माण फोर्सका रुपमा अघि बढाउनु पर्छ । प्रादेशिक र सामुदायिक इकाईको चरित्रमा गठित मधेश फोर्स, ताम्सालिङ फोर्स, खसान फोर्स आदिकै संरचनाभित्र पूर्व जनमुक्ति सेना र वाइसीएललाई पनि समाहित गरी अघि बढ्ने राष्ट्रिय फोर्सको संरचनाले पहिचान सहितको संघीयता कार्यान्वयनलाई नै बल पुग्छ ।
यी प्रादेशिक एवं सामुदायिक फोर्सहरुको संघीय तहमा राष्ट्रिय पुनःनिर्माण फोर्स (National reconstruction force) नाम दिन सकिन्छ । जसले, बन्दुकविहीन जनसेनाको काम गर्नेछ । यो राष्ट्रिय एवं जनहितमा डट्ने स्थायी संगठित दस्ता हुनेछ ।
अन्त्यमा, हरेक मुलुकको हरेक प्राकृतिक प्रकोप राजनीतिक परिवर्तनको सहायक पनि बन्ने गरेको छ । त्यसैले नेपालको विपत्तिलाई माध्यम बनाएर साम्रज्यवादीहरु नेपाली सार्वभौमसत्तामाथि हस्तक्षेप बढाउने अपराधसम्म गर्दछन् ।
देशभक्त र उत्पीडित सबै नेपालीले जुटेर भन्नुपर्छ, राजकीय पहिचान र अधिकारको खोजीमा संघर्षरत जनताको क्षेत्रमा आएको भूकम्पलाई सामन्तवादका सबै रुप र अवशेषहरु समाप्त गर्ने अनि नयाँ नेपाल निर्माणको प्रतिबद्धता पुरा गर्ने कार्यदिशामा प्रयोग गर्नै पर्छ । जसले, पुँजीवादी जनवादी क्रान्तिका बाँकी सबै कार्यभारहरु पुरा गर्न सकोस् ।
संसदको विशेष अधिवेशन र एमाओवादीको विशेष महाधिवेशनले प्रस्तुत कार्यसूचिलाई व्यवहारिक अभ्यासको सूचिमा ल्याउनैपर्छ ।

