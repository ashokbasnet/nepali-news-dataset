सरकारले तिम्रो घर आफैं बनाऊ भन्न हुँदैन
रामेश्वर खनाल, पूर्वअर्थ सचिव
विनाशकारी भूकम्पपछिको पहिलो काम उद्धार र राहतको अध्याय प्रायः सकिने क्रममा छ । अब सरकार र समाजले पुनःनिर्माणमा ध्यान दिनुपर्छ । त्यो गर्ने क्रममा सरकारले तत्काल गरिहाल्नु पर्ने तीन काम छन् । जसमा छतबिहीन भएकाहरुलाई अस्थायी बसोबास, अस्थायी रुपमै विद्यालय सञ्चालन र लाइफ लाइनका रुपमा रहेको सडक मार्गलाई चुस्त राख्ने हो । त्यसपछि दीर्घकालीन योजनाहरु बनाउनुपर्छ र यसका लागि पनि विलम्व गर्नु हुन्न ।

अहिले सबैभन्दा बढी भूकम्पले क्षति पुर्‍याएको भनेको ग्रामीण बस्तीहरुमा हो । ग्रामीण बस्तीहरुमा मात्र ४ लाख भन्दा बढी घरमा क्षतिग्रस्त भएका छन् । शहरी वस्तीमा सबैभन्दा बढी क्षति भएको भनेको उपत्यकाको तीन जिल्ला काठमाडौं, भक्तपुर र ललितपुरमा हो । काठमाडौं उपत्यकामा पनि महानगरपालिका नभएर नगरपालिकाहरु हुन्, अरुमा त्यति विघ्न क्षति भएको भेटिएको छैन ।
काठमाडौं उपत्यकामा यति घरहरु बस्न नहुने भए भनेर यकिन तथ्यांक आएको छैन । नेपाल इन्जिनियर्स एशोसिएनका साथीहरुले घरहरु बस्न हुने/नहुने छानविन गर्दै हुनुहुन्छ । तर, जुन भत्किएका छन्, तिनीहरु पक्कै पनि बस्न नहुने अवस्थामा पुगे ।
सबै आवासलाई एकैपटक पुनर्वास गर्न सरकारी स्तरबाट मात्र सम्भव छैन । यो अहिले नै कति खर्च लाग्छ भनेर अनुमान पनि सकिँदैन । तर, यो अत्यन्त महत्वपूर्ण कुरा हो किनभने कतिपय गाउँहरु एउटा पनि घर बाँकी नभएर पुरै गाउँ नै धुलाम्मे भएका छन् । मानिसहरुले आफ्नो चल सम्पत्ति जेनतेन निकालेका छन् । खाद्यान्न पनि अलिअलि निकालेका छन्, धेरै गुमेको छ ।
सरकारले तिम्रो घर आफैं बनाऊ भन्न हुँदैन
गुमेको सम्पत्ति पुरै फिर्ता नपाए पनि एउटा छत मात्र भए हुन्थ्यो भन्ने वेदनापूर्ण भावना गाउँहरुबाट आएका छन् । यो तिम्रो घर हो, आफैं बनाउ भनेर सरकारले भन्न हुँदैन । समाजले पनि भन्न हुँदैन ।
अर्कोतिर, सबै सरकारले बनाइदिनुपर्छ भन्दा त्यो यति महत्वाकांक्षी हुन्छ कि त्यो सम्भव हुँदैन । सम्भव नभएको घोषणाले विद्रोहको विजारोपण हुन्छ । किनभने सरकारले सबैलाई बनाइदिन सक्दैन । जसलाई बनाइदिन्छ, उ पक्षपोसित हुन्छ । जसलाई बनाउन सकिँदैन, उसले हामीलाई सरकारले हेरेन भन्छ र समाजमा द्वन्द्व बढ्छ ।
अहिले पनि राजनीतिक दलका उच्च तहका नेतृत्वले ट्रकमा समान लगेर वितरण गर्न जाँदा उसले आफ्ना कार्यकर्तालाई मात्र वितरण गर्छ भनेर शंकामा मात्र पनि लुट्ने काम भएको छ । त्यही ट्रकमा राजनीतिक नेता नबसेर कुनै सरकारी कर्मचारी वा सुरक्षाकर्मी बसको भए यो सम्भवत आम नागरिकलाई बाँडिएला भन्ने दृष्टिकोणले हेरिन्थ्यो होला । किनभने परम्परागतरुपमै नेताहरुले आफ्नो नजिकको मानिसलाई मात्र बाँड्ने गरेका हुनाले अहिले पनि त्यसै गर्छन् कि भन्ने आशंकाले हेरिएको छ ।
त्यसकारण यदि सरकारसँग सामथ्र्य छैन भने सामथ्र्य नभएको कुरा घोषणा गर्नुहुँदैन । सामर्थ्य  भएको कुरा घोषणा गरियो भने थोरै घोषणा भए पनि पूरा हुन्छ र जनतामा भरोसा र विश्वास हुन्छ । आज घोषणा गर्दा लोकप्रिय हुने तर, भोलि पुरा नगर्दा सरकारप्रतिकै भरोसा गुम्ने काम गर्न हामीले सल्लाह दिन हुँदैन र सरकारले पनि गर्नु हुँदैन ।
तिम्रो जग्गा छ, हामी एक लाख रुपैयाँ दिन्छौं, तिमी नै घर बनाउ भनेर सरकारले भन्न पनि हुँदैन । किनभने त्यो नगद जाँदा घर नबन्ने सम्भावना उच्च हुन्छ । त्यस्तो परिवारमा एक लाख नगद एकमुष्ट नदेखेका थुप्रै मानिसहरु हुन्छन् । कतिपय परिवारका सदस्यहरु यो दुःखद घटनामा स्वर्गारोहण भएको होला । त्यस्तो बेलामा एक लाख रुपैयाँ प्राप्त हुँदा अरु कुनै चलाख मान्छेले तिमीले जान्दैनौ, हामी सहयोग गर्छौं भनेर पैसा खाइदिन सक्छन् । दोस्रो खर्च गर्न पनि जसको १०००/१२०० खर्च गर्ने हैसियत पनि थिएन, उनीहरुले सही तरिकाले खर्च गर्न पनि नसक्लान् । अर्को अलग-अलग किन्नुभन्दा सरकारले चार लाखका लागि एक मुष्ट किन्छौं भन्दा ३० देखि ५० प्रतिशतसम्म कम मूल्य हुन सक्छ । त्यही भएर विपन्न परिवारका लागि सरकारी स्किममा नै घरहरु बन्नुपर्छ ।
आवास बनाउने तीन आधार
सरकारले आवास विकास गर्ने काममा नीतिगतरुपमा तीनवटा आधार लिनुपर्छ जस्तो लाग्छ ।

जसलाई बनाइदिन्छ, उ पक्षपोसित हुन्छ । जसलाई बनाउन सकिँदैन, उसले हामीलाई सरकारले हेरेन भन्छ र समाजमा द्वन्द्व बढ्छ

पहिलो, जसको नियमित आयस्रोत छैन, जसको जीवन नै निर्वाहमुखी खेतीमा आधारित थियो । आफ्नो घर नजिकको बारी वा काँल्लोमा उत्पादन गरिएको अन्नले खानसम्म पुग्ने र श्रम गरेको पैसाले छोराछोरीलाई पढाउन पुग्ने र बचेको पैसाले उपचार गर्ने । ज्यादै विपन्न जिन्दगी गुजारा गर्ने परिवारलाई राज्यले हेर्ने दृष्टिकोण फरक हुनुपर्छ । त्यसमा पुरै सरकारले योगदान गर्नुपर्छ ।
कस्तो घर बनाउने, त्यसमा बहस गर्न सकिएला । तर, समान्यरुपमा पहिला बसेको भन्दा बढी हुन भएन । यदि पहिला बसेको न्यूनतम आवश्यकता पूरा गर्ने थिएन भने थप्नुपर्छ । जस्तै पहिलाका कतिपय घरहरुमा शौचालय थिएन ।
आधारभूत सरसफाइको प्रवन्ध नभएका कारणले नेपाली समाजको उत्पादकत्व कम छ । अब हामीले आवाशको विकास गर्दा नेपाली समाजको उत्पादकत्व बृद्धि गर्न सहयोग पुग्ने बनाउनुपर्छ । त्यही भएर नयाँ बनाउँदा त्यसमा न्यूनतम रुपमा दैनिक खानेपानी हुने, शौचालयको प्रवन्ध भएको र सफा भन्साघर चाहिन्छ । यो नहुँदा जीवन स्वस्थकर थिएन र
उत्पादकत्व कम भएको थियो । जसले गर्दा गरिबीको चत्रमा उनीहरु थिए । अब हामीले परिवारको उत्पादकत्व बढाउन सक्यौं भने त्यसले मुलुकको पुरै अर्थतन्त्रमा सकरात्मक प्रभाव पार्छ । यो एक किसिमको असल लगानी हो ।
अब सरकारले कम लागतमा निर्माण गर्न सकिने तर अत्यावश्यक सुविधा सम्पन्न आवास निर्माण गर्नुपर्छ । र, यो गर्ने क्रममा अर्को दुई कुरामा ध्यान दिनुपर्छ ।
एउटा विगतमा बस्तीहरु छरिएर रहेकाले सरकारले पुर्‍याउने सेवा सुविधा ज्यादै महंगो थियो । विजुलीको लाइन एक ठाउँबाट अर्को ठाउँमा पुर्‍याउन लामो लाइन तान्नुपर्ने अवस्था थियो । खानेपानी पुर्‍याउन पनि ज्यादै खर्च लाग्ने अवस्था थियो । सडक पुर्‍याउन कसको घरसम्म पुर्‍याउने भन्ने मात्र हुन्थ्यो ।
अब एकीकृत बस्ती बनाउनुपर्छ । जग्गा एकीकृत गरेर कहाँ बस्ने हो आफैं छान्नुस् । तर, सरकारले कम लागतका घरहरु बनाइदिन्छ । यो स्किममा बन्छ भन्नुपर्छ । यसो गर्दा सरकारले दिनुपर्ने सडक, विद्युत, पानीको लागत पनि घट्छ । यो स्किम ग्रामीण क्षेत्रका निर्वाहमुखी खेतीमा आश्रित परिवारलाई सरकारले दिनुपर्छ ।
हाम्रो आफैं विगतको अनुभव पनि छ । सरकारले आवासको प्रवन्ध गरिदियो भने मात्र पनि उनीहरुको मनोबल उच्च हुन्छ भन्ने जनता आवास कार्यक्रमले देखाएको छ । ०६६/६७ मा लागू भएको यो परियोजनाको पहिलो वर्षमा नै ३२/३३ सय घर बनाइएको थियो । एउटा घरको लागत १ लाख २५ हजार लागेको थियो ।
माओवादी लडाकूको अनुभव
द्वन्द्वकाल सकिएर बृहत शान्ति सम्झौता भएपछि माओवादी लडाकूलाई क्यान्टोनमेन्टमा राख्ने बेलामा त्यहाँ पनि उनीहरुलाई बस्नका लागि साना-साना टहराहरु बनाइएको थियो । ती घरहरु बनाउन एक लाख १५ हजार रुपैयाँ लागत लागेको थियो ।
अहिले लागत बढेको होला । तर, लाभ के छ भने अन्तर्राष्ट्रिय समूदायलाई हामीले यस्तो घरहरु बनाउँदैछौं । हाम्रो लगत ब्यहोर्ने क्षमता १ लाख अथवा ९० हजार छ । शौचालय वा छतमा वस्तुगत सहयोग गरिदेऊ न त भन्यो भने सरकारले गर्ने लगानी घट्न सक्छ ।
यसका लागि हामीले एउटा घरलाई डेढ लाखको हाराहारीमा हिसाव गर्ने हो भने पनि त्यसको पनि हिसाव निकाल्न सकिन्छ । कति परिवारलाई यस्तो सुविधा दिनुपर्छ भन्ने पहिलो तथ्यांक आउनुपर्छ । तर, यो खर्च परिवार वा समुदायलाई ब्यहोर्न लगाउनु मनासिब होला जस्तो मलाई लाग्दैन । यो सबै गर्न एकै वर्षमा सम्भव पनि छैन । किनभने पहिला त गाउँमा कुन ठाउँमा घर बनाउने भनेर स्थानीय समुदायले चयन गर्नुपर्छ । सरकारले गएर म यो ठाउँमा घर बनाइदिन्छु भनेर भएन ।
अधिकार सम्पन्न छुट्टै निकाय चाहिन्छ
यो स्किम सञ्चालन गर्न अहिलेको नियमित निकायबाट हुँदैन । के काम गर्ने र कसका लागि गर्ने भन्नेसँगै कसरी गर्ने भन्ने पनि अहिले नै टुंगो लाग्नुपर्छ । त्यसका लागि अत्यन्त इमानदार व्यक्तिहरुको नेतृत्वमा रहेको अधिकार सम्पन्न आफैं निर्णय गर्न सक्ने वा मन्त्री र सचिवको मुख ताक्नु नपर्ने र स्रोत सम्पन्न संयन्त्र आवश्यक छ । चार लाख घर बनाउनु छ भने सरकारले वर्ष दिनका लागि पहिले नै बजेट दिनुपर्छ । यो काम चार वर्षमा सक्ने कि पाँच वर्षमा सक्ने भनेर सुरुमै त्यो निकायसँग सम्झौता हुुनुपर्छ । चार वर्षपछि तिम्रो निकाय नै बन्द हुन्छ त्यसैले तोकिएको समयमा तिमीले काम गर्नैपर्छ भन्ने सम्झौता हुनुपर्छ ।
कतिपय ठाउँमा त्यस्ता घरहरु बनाउँदा त्यहाँ भएका परिवारलेपछि आफ्नै ठाउँमा घर बनाउन सक्छन् भन्ने सम्भावना छ भने हामीले त्यसलाई बहुउपयोगी बनाउन सक्छौं । अहिले घरकोरुपमा प्रयोग हुन्छ, पछि गएर त्यहाँ टनेल फार्मिङ, ग्लास हाउस फर्मिङ पनि गर्न सकिने पनि बनाउन सकिएला ।
स्थलगत आवश्यकताअनुसार यस्ता घरहरु बनाउन सकिन्छ । त्यसकारणले जीवन निर्वाहमुखी खेती गरेका परिवारका निमित्त सरकारले यो स्किम ल्याउनैपर्छ । यो स्किम अस्ति प्रधानमन्त्रीको भाषणमा सरकारले घोषणा गरेको भए राम्रो हुन्थ्यो । त्यतिसम्म हिम्मत सरकारले देखाउनुपथ्र्यो । यो दायित्व सरकारको हो ।
दोस्रो, कतिपय ग्रामीण र शहरी क्षेत्रमा यस्ता परिवार छन्, जसको आफ्नो नियमित आम्दानी पनि छ र घर पुरै भत्किएको छ । केही परिवारको एउटा घर भत्किएको छ भने अर्को बस्न योग्य छ । त्यस्तोमा बस्नयोग्य छ भने कि छैन छुट्याउनु पर्‍यो ।
कस्तालाई दिने राहत ?
एउटा घर बस्न योग्य छ भने त्यस्तो परिवारलाई घर बनाउन सरकारले राहत दिनु मनासिब नहोला । यो सामथ्र्य सरकारसँग छैन । उहाँहरुलाई आफ्नो पुरानो घर बनाउने इच्छा छ भने सरकारले बजार संयन्त्र प्रभावकारी बनाइदिनुपर्छ । त्यो घर पुनस्थापना गर्न चाहिने ऋणका लागि मौद्रिक नीतिबाट सम्बोधन गर्न सकिन्छ ।

भौतिक सम्पत्तिको पुनःनिर्माण गर्ने मात्रै होइन, हाम्रो सोचाइ र विश्वासमा पनि पुनःनिर्माण गर्नुपर्छ ।

बैंकहरुबाट कर्जा प्रबाह सहज बनाउनुपर्छ । त्यस बापत नेपाल राष्ट्र बैंकले रिफाइनान्सको स्किम ल्याउन सक्छ । यदि केही गरी त्यसमा पनि सीमान्तकृत वर्ग छन् भने उनीहरुलाई ऋण भुक्तानी गरेपछि व्याजमा राहत दिने व्यवस्था गर्नुपर्छ । सुरुमै ब्याज कम गर्न हुँदैन ।
यदि ग्रामीण क्षेत्रमा हो, आम्दानी पनि छ र भोलि गएर बनाउन सक्ने क्षमता पनि छ भने सुरुमा त सरकारले अस्थायी आवास बनाइदिए भइहहाल्यो । उहाँहरुले आफैं घर बनाउन चाहनुहुन्छ र सरकारले अनुदानमा बन्ने घर लिन चाहनुहुन्न भने ऋणको व्यवस्था गर्नुपर्छ । सरकारले ठूलो अनुदान दिनुपर्छ जस्तो लाग्दैन मलाई ।
सशर्त कर्जामा केही अनुदान गर्न सकिएला । भूकम्प निरोधक हुनुपर्ने, शौचालय हुनु पर्ने जस्ता शर्त राख्न सकिन्छ । यसले समाजलाई नै लाभ हुन्छ । तर, यसरी दिने अनुदान विपन्न वर्गकोभन्दा सम्पन्न वर्गले बढी राहत पाउने अवस्था आउन दिनुहुँदैन ।
यस्ता काम गर्नका लागि नियमित निकाय आवास तथा शहरी विकास मन्त्रालय र त्यसका निकायहरुबाट गराएर सम्भव हुँदैन । उसले नियमित कामहरु नै गर्नुपर्छ । आवास पुनःनिर्माणका लागि सरकारले छुट्टै संयन्त्र गठन गर्नुपर्छ र यति स्रोत दिन्छु भनेर घोषणा गर्नुपर्छ ।
पैसा कहाँबाट आउँछ भन्ने अहिले गणना गर्ने विषय होइन । पैसा आउँछ । कसरी आउँछ भन्ने विषयमा म पछि जाउँला ।
विश्वासको पनि पुनःनिर्माण जरुरी
र, घर भनेको भित्र गएपछि बाहिरका दुःख पीडा चिन्ता सबै बिर्सिएर शान्तिपूर्ण बस्न पाइयोस् भन्ने हो । समाज पनि त्यस्तै हो । समाजमा सँधै दुःख पीडा हुने, मन असन्तुलित हुनेखालका दृश्यहरु देख्नुभयो भने हाम्रो पुनःनिर्माण हुँदैन । पुनःनिर्माण भनेको भौतिक सम्पत्तिको पुनःनिर्माण गर्ने मात्रै होइन, हाम्रो सोचाइ र विश्वासमा पनि पुनःनिर्माण गर्नुपर्छ ।
हाम्रो सबै विश्वास भंग भएर गएको छ । सरकारप्रतिको विश्वास भंग भएको छ । समाजप्रतिको विश्वास भंग भएको छ । त्यसैले अब पुनःनिर्माणको प्रारम्भ भनेको क्षतिग्रस्त भग्नावशेषलाई जतिसक्दो चाँडो हटाउने हो, हाम्रो मासनपटलबाट हटाउनुपर्छ । यस्ता कहालीलाग्दा दृश्यहरु नहटाएसम्म हाम्रो भरोसा र विश्वासको पुनःनिर्माण हुन सक्दैन ।
यो जसको घर भत्किएको हो, उसैले हटाउनुपर्छ भन्ने सिद्धान्त सामान्य अवस्थामा मात्र हुन्छ । अहिले त्यही व्यक्तिको दायित्व भन्न हुँदैन । जति सक्दो चाँडो भत्किएका संरचना सफा गर्ने काम सरकारको हो । वर्षातभन्दा अगाडि नै भग्नावशेषलाई हटाउनुपर्छ ।
यसका लागि कति लागत लाग्छ भनेर अहिले नै भन्न गाह्रो छ । तर, नेपाली सेना र अन्य सुरक्षाकर्मीहरुलाई उद्दार पनि यसमा लगाउनुपर्छ । राहत वितरणको काम भइरहन्छ । निजामति प्रशासनले सहयोग गर्छ । तर, राहत चल्दै गर्दा एउटा कोर फोर्स भग्नावशेषहरु हटाउन लाग्नुपर्छ । हटाइएन भने हाम्रो भरोसाको, विश्वासको पुनःनिर्माण हुँदैन ।

अहिले सय रुपैयाँ लगानी गरेर निर्माण गरिने कुनै पनि भवन बरु १ सय १० रुपैयाँ लगानी गरेर सुरक्षित भवन बन्छ भने किन लगानी नगर्ने ? भन्ने प्रचार व्यापकरुपमा गर्नुपर्छ

भौतिक संरचनाको पुनःनिर्माण भए पनि विश्वास र भरोसाको पुनःनिर्माण भएन भने हाम्रो समाज स्वस्थ्य रहँदैन । यो काम पनि नेपाल सरकारको हो । यसका लागि ५० देखि १०० करोड रुपैयाँ लाग्न सक्छ । जुन क्षति भएको छ, त्यसलाई अर्को ठाउँमा लगेर चाङ लगाए राखेर भएन । त्यो यस्तो ठाउँमा लैजानु पर्‍यो ता कि मानिसहरुले गएर हेर्दा हाम्रो सरकारले काम गर्‍यौं है, भग्नावेशेष केही छैन भन्ने होस् । बाहिरबाट आएका मानिसहरुलाई पनि यो शहरमा भुइँचालो आएको थियो भन्ने नहोस् ।
झन् हामीले त देख्नै भएन । देख्न वित्तिकै हाम्रो दिमागमा अशान्ति हुन्छ । यो काम तत्काल गर्नुपर्छ । समाजले गर्छ भनेर कुरेर बस्नु हुँदैन ।
अहिलेको प्रधानमन्त्री दैवी प्रकोप उद्धार कोषबाट होइन कि सरकारले अन्तैबाट स्रोत जुटाउनुपर्छ । यसक्रममा भूइँचालोमा पुरिएका थप शवहरु पनि भेटिन सक्छन् । जसले भूकम्पमा कतिले ज्यान गुमाए भन्ने यकिन तथ्यांक आउँछ ।
ठूला शहरहरुमा लाइफलाइन मार्गहरु बनाऔं
सरकारले दीर्घकालका रुपमा ठूला शहर र बस्तीहरुमा हामीले बाह्रैमास कुनै पनि किसिमले अवरुद्ध नहुने गरी एउटामात्रै होइन कि दुईवटा, तीनवटा वा काठमाडौंजस्तो शहरमा पाँचवटासम्म लाइफलाइन मार्गहरु निर्माण गर्नुपर्छ भन्ने सोच बनाउनुपर्छ । र दीर्घकालीन योजना बनाएर काम अघि बढाउनुपर्छ ।
हाम्रा लागि प्रत्येक सदरमुकाम ठूला बस्तीहरु हुन् । २० हजारभन्दा बढी जनसंख्या भएका बस्तीहरुलाई हामीले नगरपालिकाको रुपमा परिभाषित गरेका छौं ।
अब विगतमा नगरपालिका गराउँदा पूरा गर्नुपर्ने मापदण्डहरु थिए, त्यसका अतिरिक्त प्रत्येक नगरपालिकामा दुईवटा प्रवेश मार्ग र दुईवटा बहिर्गमन मार्ग राखियोस् । ताकि सदरमुकाममा केही संकट पर्दा एउटा दुईवटा बाटोबाट सर्वसाधारणलाई तुरुन्तै बाहिर पठाउन सकियोस् र दुईवटा मार्गबाट तुरुन्तै उद्धार तथा राहतका लागि बाहिरका मान्छेहरु आउन सकुन् ।
जति पनि नयाँ बस्तीहरु निर्माण गर्नुपर्ने छ, त्यसका लागि खर्च ठूलो लाग्छ । तर, निर्वाहुमखी कृषि गरिरहेकाहरुलाई सरकारले जति खर्च लागे पनि घर बनाइदिनुपर्ने हुन्छ । त्यो बनाउने क्रममा व्यवस्थित बसोबास भयो भने हामीलाई फाइदा हुन्छ । आउने दिनमा कुनै संकट पर्‍यो भने राहत पुर्‍याउन पनि सजिलो हुन्छ ।
भूकम्प प्रतिरोधात्मक घरहरु बनाउनुपर्छ । यस्तो अनुभव विभिन्न देशहरुमा भएको पनि छ । हामीभन्दा भूकम्प आइरहने, वर्षैभरि हल्लिरहने मुलुकहरु पनि कुनै क्षति नभएका प्रशस्तै उदाहारणहरु छन् । त्यसैले हामीले व्यवस्थित बस्ती विकास गर्ने क्रममा भुकम्प प्रतिरोधात्मक प्रविधिलाई भित्र्याउनुपर्छ ।
वि.सं. १९९० सालको भूकम्प पूर्वलाई केन्द्रविन्दु बनाएर आयो । अहिले मध्यमाञ्चललाई केन्द्रविन्दु बनायो । यस आधारमा अब आउने भूकम्पले पश्चिम तथा सुदूर पश्चिमलाई केन्द्रविन्दु बनाउन सक्ने देखिन्छ । हाम्रो अहिलेको अनुभवले त्यसक्षेत्रका भत्किन सक्ने सम्भावित घरहरुलाई जोगाउन दीर्घकालीन योजना बनाउनुपर्‍यो । त्यो काम नियमित निकायले गरे पनि हुन्छ ।
अब भौतिक योजना मन्त्रालय र शहरी विकास मन्त्रालयको नियमति काममा के राख्नु पर्‍यो भने त्यहाँका बस्तीहरुमा जहाँजहाँ जोखिम छ तिनीहरुलाई जोखिम न्यूनिकरण गर्दै लैजाने रणनीति बनाउनुपर्‍यो । अब सरकारी बजेटको अंग भनेको जोखिम निरोधक प्रविधिलाई गाउँ-गाउँमा पुर्‍याउने र त्यसको अवलोकन गर्न लगाउने हो ।
प्रकृतिले त सजायँ दिएरै छोड्दोरहेछ
अहिलेको घटनाले समाजलाई के पनि पाठ सिकायो भने सरकारलाई नटेरेर काम गर्दा भोलि गएर आफैलाई दुर्घटना हुँदोरहेछ ।
चारतले घरको स्वीकृति लिएर आठ तले बनाउनु, स्वीकृति नै नलिएर अर्थात नक्सा पासका लागि दरखास्त हालिसकेको छु भनेर अहिले पनि काठमाडौंमा कतिपय आलीहरुमा घर बनिरहेका छन् । यो सरकारलाई किन टेर्ने भनेर नमान्दा आखिर प्रकृतिले त सजायँ दिएरै छोड्दोरहेछ ।
यसबाट पाठ सिकेर अब काठमाडौं उपत्यकालाई लागू भएको विल्डिङ कोड देशभर सबैतिर लगाउनुपर्छ । ग्रामीण वस्तीमा पनि कसैले नयाँ घर बनाउँदैछ भने यो तपाईकै सुरक्षाका लागि हो भनेर जनचेतनामूलक अभियान चलाउनुपर्‍यो । कर गरेर गर्नुभन्दा पनि यो नगर्दा सरकारलाई घाटा होइन, तपाईहरुलाई नै घाटा हुन्छ ।

अब आउने भूकम्पले पश्चिम तथा सुदूर पश्चिमलाई केन्द्रविन्दु बनाउन सक्ने देखिन्छ । हाम्रो अहिलेको अनुभवले त्यसक्षेत्रका भत्किन सक्ने सम्भावित घरहरुलाई जोगाउन दीर्घकालीन योजना बनाउनुपर्‍यो

अहिले सय रुपैयाँ लगानी गरेर निर्माण गरिने कुनै पनि भवन बरु १ सय १० रुपैयाँ लगानी गरेर सुरक्षित भवन बन्छ भने किन लगानी नगर्ने ? भन्ने प्रचार व्यापकरुपमा गर्नुपर्छ ।
मापदण्ड नपुगेका घरलाई बहिस्कार गरौं
काठमाडौं उपत्यकामा पनि तुरुन्तै के गर्न सकिन्छ ? मापदण्ड नपुगेका सबै घर भत्काउ वा तला कम गर भन्न गाह्रो हुन्छ । तर, अब विक्री वितरण गर्दा वा भाडामा राख्दा त्यस्तो घर नकिन वा नबस भन्न सकिन्छ । भाडामा पनि नजाने र बिक्री पनि नहुने भएपछि घरबेटीलाई तला घटाउने दबाव पर्छ । विक्री गर्दा इन्जिनियरले जाँच गरेर यो घरले मापदण्ड पुरा गरेको छ, बस्न योग्य छ भनेपछि मात्र बेच्न पाइने बनाउन सकिन्छ ।
अहिलको मापदण्डमा धेरै कुरा छन् । घुसखोरीका कारणले पनि कार्यान्वयन भएको छैन । यो पाठ धेरै दिन रहँदैन । विज्ञहरुले नै ८०/९० वर्षलाई ढुक्क भए हुन्छ भनेपछि ९० वर्षपछि जे होला देखाजाएगा भन्ने धारणाहरु बन्न थालिसकेका छन् ।
अर्को, बन्दै गरेको घरहरु पनि हतार-हतार पूरा गर्ने क्रम सुरु भइसकेको छ । त्यसैले घरको चारैतिर तीन फिट छोड्नुपर्ने, अरुको अनुमति नलिई डोजर लगाउन पाइने जस्ता मापदण्डहरु छन् । यसलाई सरकारले बाध्यकारी बनाउनुपर्छ ।
यसरी जुटाउन सकिन्छ घर बनाउने रकम
यो सबै गर्न कति लागत आउला भनेर अनुमान गर्ने काम तत्कालका लागि कठिन छ ।
किनभने पहिला बनाउनुपर्ने आवश्यकता कति हो भन्ने तथ्यांक अउनुपर्छ । यदि केही गरी ग्रामिण क्षेत्रमा ४ लाखको हराहारीमा हामीले घर बनाउनुपर्ने हो भने कम्तिमा ६० अर्ब लाग्न सक्छ । यसमा एउटा घरका लागि डेढ लाखको अनुमान गरिएको छ ।
सार्वजनिक सम्पत्ति, मठ मन्दिर र पुरातात्वयिक संरचनाहरु त सरकारको जिम्मामा भयो । यसको कति भत्किएको संख्या नै यकिन भएको छैन । दोस्रो, भत्किएका त भत्किाहाले । त्यसलाई बनाउनुपर्ने भयो । नभत्किएका तर, चर्किएकाहरुको अभिलेख आएको छैन ।
भक्तपुरकै न्यातपोल मैले हेर्न गएको थिएँ । त्यसका माथिल्लोभाग चर्किएको छ । त्यस्ता थुप्रै मन्दिरहरु चर्किएका होलान् ।
निर्माण समाग्रीहरुको आयु पनि हुन्छ । तर, हामीले कहिल्यै गणना गरेनौं । वास्तवमा धरहराको निर्माण सामाग्रीको आयु पनि सकिएको रहेछ नि त ।
सम्भवत अरु अत्यन्त श्रद्धाले पूजापाठ गरिने मन्दिरहरुको सामाग्रीको आयु पनि सकिएको होला । अब त्यसलाई पनि पुनःनिर्माण गर्नुपर्छ । यो सबैका लागि यति नै लाग्छ भनेर अनुमान गर्न सकिन्न ।
त्यसैले सरकारले मात्र गर्ने कामहरुमा हाउजिङ स्किमका लागि ६० अर्ब, १२/१३ अर्ब तत्काल विद्यालयहरु सञ्चालनका लागि, सरकारका आफ्नै भवनहरु भत्किएका छन्, कम खर्चमा बनाउँछु भन्दा पनि प्रत्येक घरको २० देखि ३० लाख लाग्छ । किनभने सरकारी घरहरु त कार्यालय चलाउन बनाउने हो । २०/३० लाख भन्दा कममा त कुनै पनि बन्दैनन् । यो सबै गर्दा २०० देखि ३०० अर्ब त सरकार आफैंले खर्च गर्नु पर्ने देखिन्छ ।
अब समाजमा कुल गर्ने लगानी सरकारको मात्र छैन । यो निजीहरु जुन कर्जा लिएर बनाइन्छ । काठमाडौंमा मात्र पनि कयौं घरहरु रातो चिन्ह लगाइएका छन् भने कयौंमा पहेँलो चिन्ह लगाइएका छन् । यद्यपि त्यसको यकिन संख्या अझै आइसकेको छैन, किनभने यो ४ लाखमा उपत्यकाका यति भनेर छुटि्टएको छैन । काठमाडौं उपत्यकामा बनाउनुपर्ने त्यस्ता घरहरु ३०/४० हजार होलान् भनेर अनुमान गर्न सकिन्छ । त्यसको लागत ज्यादै ठूलो हुन्छ । प्रत्येक घरको ८०/९० लाखदेखि २ करोडसम्म पर्छ । किनभने १० तले घर चर्किएको छ भने भत्काएर बनाउँदा पुरै पैसा लाग्यो । होइन, त्यसैलाई नै रिस्टोर गर्नुपर्‍यो भने पनि लागत लाग्छ । यसरी हेर्दा ५००/६०० अर्ब पुरै समाज (ग्राहस्त क्षेत्र र सरकार ) ले लगानी गर्नु पर्ने देखिन्छ ।
ग्राहस्थ क्षेत्र अर्थात निजी क्षेत्रले आफैंले गर्ने कामका लागि त उनीहरुको भविश्यको आयश्रोत नै त्यसका लागि स्रोत हो र बैंकको कर्जा हो । अहिलेको बजारमा प्रत्येक वर्ष बैंक तथा वित्तीय संस्थाबाट सयदेखि डेढसय अर्बको कर्जा बजारमा गइरहेको छ । त्यसको सबै हिस्सा यो काममा नजाला । सबै घरहरु पनि एकै पटक नबन्लान् । प्रत्येक वर्ष केही अंश ३० देखि अर्ब, जुन अहिले पनि रियल स्टेट क्षेत्रमा गइरहेको छ, त्यो भूकम्पले भत्किएका र क्षतिग्रस्त घरहरुको पुनःनिर्माणमा जान सक्ला । जुन, यो बैंक तथा वित्तीय संस्थाहरुबाट सहजै जानसक्छ । आन्तरिक बजारबाटै त्यो पूरा हुन सक्ने देखिन्छ, बाहिर खोज्नुपरेन ।
नेपाल सरकार स्वंयमको पनि आफैंले खर्च गर्नु पर्ने २ देखि ३ सय अर्ब छ । यो अहिलेको कच्चा अनुमान हो, परिपक्व होइन । यो आधारमा ३ सय अर्ब नै खर्च गर्नुपर्ने हो भने पनि खर्च गर्ने सामर्थ्य , मानवीय सामर्थ्य , संगठनात्मक सामर्थ्य, सामाग्रीको सामर्थ्य हुनुपर्छ । यो एकैचोटि हुँदैन । यो ३ सय अर्बलाई हामीले ज्यादै आशावादी भएर सरकारको कार्यक्षमतामा उल्लेख्यनीय सुधार आउँछ, युद्धस्तरमा गर्नुपर्ने काम हो, यो देशलाई माया गरेर गर्नुपर्ने काम हो, यसमा कुनै छलछाम गर्नुहुँदैन भन्ने भावनाले गर्छन् भन्ने अनुमान नै गर्ने हो भने पनि ४ देखि ५ वर्षभन्दा अगाडि त सम्भव नै छैन ।
भनेपछि, यति रकम हामीले ४ देखि ५ वर्षमा जुटाउनुपर्ने हुन्छ । त्यो जुटाउन अहिले पनि सरकारले नियमित रुपमा उठाइरहेको आन्तरिक ऋण छ, त्यसको तुलनामा २० देखि ३० अर्ब थपेर उठायो भने ४/५ वर्षमा सयदेखि डेढ सय अर्ब आन्तरिक ऋण उठाउन सकिन्छ । त्यति रकम उठाएर खर्च गर्दा र निजी क्षेत्रले पुनःनिर्माणमा खर्च गर्दा राहत, पुनःस्थापना र ग्रामीण क्षेत्रमा आवास पुनःनिर्माण कार्यक्रम गर्दा अर्थतन्त्रमा धेरै आर्थिक गवितिधि विस्तार गर्छ । धेरै पूर्वाधार निर्माणसम्वन्धी उद्योगहरु विस्तार हुन्छ र उनीहरुको आम्दानी बढ्छ । यसले सरकारलाई राजश्व पनि बढ्छ ।
प्रत्येक वर्ष बढ्ने राजश्वको १५ देखि २० अर्ब सरकारले यो कामका लागि अलग्गै छुट्याउन सक्छ । यसरी हेर्दा १६० देखि २ सय अर्ब जुटाउनका लागि त सरकारले दायाँबायाँ सोच्नु परेन ।
यदि केही गरी नेपाल सरकारले ज्यादै राम्रो योजना बनाएर आम नागरिकलाई, संकट परेका नागरिकलाई लाभ पुग्ने गरी, राहतको अनुभूति हुने गरी, सरकारप्रति भरोसा जगाउने गरी इमान्दारितापूर्वक काम गर्छ भने त अन्तराष्ट्रिय समुदाय सहयोग गर्न तत्पर नै छ । अन्तराष्ट्रिय समुदायको अहिलेको आशंका के हो भने यो सँधै भ्रष्टाचारको कथा मात्र सुनिएको नेपालमा अहिलेको राहत, पुनःनिर्माण कार्यक्रममा अरु देशमा दोहोरिएको किस्सा दोहोरिन्छ कि ? हाइटी होला कि ? अथवा अफ्रिकन मुलुकहरुमा गरेको सहयोग जस्तो हुन्छ कि भन्ने आशंकामा बोलेको मात्र तर, दिइनहालेको अवस्था हो । एसियाली विकास बैंकले त २० अर्ब हामी दिन तयार छौं भनेको छ ।
(पूर्वअर्थसचिव रामेश्वर खनालसँग अनलाइनखबरले गरेको कुराकानीमा आधारित)

