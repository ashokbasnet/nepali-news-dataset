भूकम्पपछिको नयाँ नेपाल : हाइटीबाट पाठ सिक्नोस्
प्रोस्पेरी रेमोण्ड, हाइटी

नेपालमा हालैको भूकम्पले गरेको विनाशका फुटेजहरु हेर्दा मलाई पाँच वर्ष अगाडिको घटना याद आयो, जतिबेला हाइटीको पोर्ट अउ प्रिन्समा रहेको मेरो कार्यालय ७ रेक्टर स्केलको भूकम्पमा परी ढलेको थियो ।
हाइटीका लागि क्रिश्चियन एडको मुख्यालय भत्किँदा म भग्नावशेषमा दुई घण्टा पुरिएको थिएँ । उक्त अँध्यारो, भयानक तथा धुलाम्य अवस्थालाई मैले कहिल्यै पनि भुल्न सक्दिँन ।
नेपालमा गएको ७.८ रेक्टर स्केलको भूकम्प प्रभावितहरुलाई मैले दिन सक्ने केही छैन, केवल सहानुभूति तथा समवेदना छ । यस्तो खालको विपतले निम्त्याउने पीडा तथा कष्ट कतिसम्म हुन्छ भन्ने कुरा मैले नजिकैबाट भोग्ने तथा देख्ने अवसर पाएको छु ।
मानिसहरुले अहिले हाइटी र नेपालको विनाशकारी भूकम्पबीच तुलना गर्न थालेका छन् । यो अनौठो पनि होइन, किनकि नेपाल र हाइटी दुबै विश्वका सबैभन्दा गरीब मध्येका दुई देश हुन्, जहाँ यस्ताखालका संकटको सम्बोधन गर्नका लागि संरचना, श्रोत, साधन तथा क्षमताको कमी छ ।
कतिपय टिप्पणीकारहरुले त सन् २०१० जनवरीमा हाइटीमा गएको भूकम्पपछि हाइटीमा भएको गल्ती नदोहोर्‍याउन अन्तराष्ट्रिय समुदायलाई आग्रह गरिसकेका छन् ।

विदेशी दातृ एजेन्सीलाई नायकका रुपमा चित्रण गर्नुको साटो मिडियाहरुले नेपालीहरुद्वारा नै गरिएको सहयोग तथा ऐक्यवद्धतालाई हाइलाइट गर्नुपर्छ ।

सहायताकर्मी तथा हाइटीको नागरिक समेत भएका नाताले मलाई भूकम्पपछिको प्रयासका सम्बन्धमा रहेका चुनौतीहरुका बारेमा जानकारी छ, जस्तै : आपूर्ति व्यवस्थापन, विदेशी दातृ संस्थाले दिने वैदेशिक सहयोग, हैजाको महामारी तथा दातृ निकायले दिने भनेको ६ अर्ब युरोको विषयमा भएको वादविवादका विषयका समस्याहरु ।
यद्यपि नेपाल हाइटी होइन र सन् २०१५ को अवस्था सन् २०१० जस्तो पनि छैन । नेपालको आफ्नै परिस्थिति छ, आफ्नै संस्कृति छ । हरेक प्रकोपको प्रभाव फरक फरक हुन्छ । हाइटीको भूकम्पले २ लाख २० हजारको ज्यान लियो, १५ लाखलाई विस्थापित गराउनुका साथै ३ लाख भवन ध्वस्त बनायो ।
हाइटीको भन्दा नेपालमा मानवीय क्षति निकै कम छ, तथापि निकै धेरै मानिस-झण्डै ८० लाख जना भूकम्पबाट नराम्ररी प्रभावित भएका छन् ।
जे होस् हामीले हाइटीको भूकम्पबाट धेरै पाठ सिकेका छौँ, जुन नेपालको लागि समेत उपयोगी हुन सक्छ ।
खोजी तथा उद्धारको विषयमा सञ्चार माध्यम केन्द्रित हुँदा आवास, खाना, पानी तथा औषधि जस्ता वास्तविक आवश्यकतातर्फ ध्यान पुग्न सक्दैन । हाइटीमा पनि यस्तै भएको थियो ।
हाइटीको भूकम्पपछि सञ्चारमाध्यमद्वारा विशेषज्ञ उद्धार टोलीको कामका विषयमा निरन्तर समाचार प्रवाह हुँदा विदेशी सहयोगका कारण धेरै मानिसको ज्यान जोगिएको जस्तो आभाष धेरैलाई पर्‍यो ।
तथापि रिपोर्ट अनुसार केवल १ सय ३० जना मानिसलाई मात्रै भग्नावशेषबाट जिउँदै उद्धार गरिएको थियो, अन्तराष्ट्रिय खोजी तथा उद्धार टोलीद्वारा । हजारौँ मानिस भग्नावशेषभित्र फसेको परिस्थितिमा यति थोरै मानिसलाई बाहिर निकाल्न सक्नु ठूलो कुरा थिएन । जबकि हाइटीका मानिसहरु आफैले ५ हजार जनालाई भग्नावशेषबाट बाहिर निकालेका थिए, जसमा म पनि थिएँ ।
सन् २०१० यता देश बाहिर रहेका हाइटीयनहरुले १० अर्ब भन्दा बढी सहयोग गरे । हैटियन डायस्पोराले भूकम्पपछिको पुनर्निर्माण तथा पुनर्स्थापना लगायतमा गरेको आर्थिक सहयोगको हिस्सा विप्रेषणबाट समेत प्राप्त भएको थियो ।
सञ्चार माध्यमका समाचार तथा रिपोर्टले भने यो यथार्थलाई प्रतिबिम्बित गरेनन् । अबका धेरै हप्ता तथा महिनाहरुसम्म नेपाली मिडियाहरुले देशको सम्पूर्ण अवस्था चित्रण गर्नु आवश्यक छ । विदेशी दातृ एजेन्सीलाई नायकका रुपमा चित्रण गर्नुको साटो मिडियाहरुले नेपालीहरुद्वारा नै गरिएको सहयोग तथा ऐक्यवद्धतालाई हाइलाइट गर्नुपर्छ ।

हाइटीमा विदेशी दाताहरुले अरबौँ डलरको सहायता गर्दा सरकार तथा हाइटीका जनतालाई बाइपास गरे, सहयोग रकम कसरी खर्च गर्ने भन्ने विषयमा गरिने निर्णयमा हाइटीबासीहरुको भूमिका रहेन

हाइटीमा भूकम्पपछिको तत्कालीन राहतको काममा प्रमुख अवरोध भनेकै विदेशी एजेन्सी तथा सरकार र स्वदेशी राहतकर्मीबीच सहकार्य तथा समन्वयको अभाव थियो । उदाहरणका लागि संयुक्त राष्ट्रसंघले आयोजना गर्ने केन्द्रीय समन्वय बैठकहरु अंग्रेजी तथा फ्रेन्चलगायतका भाषामा सञ्चालन गरिन्थे । भाषिक समस्याले पनि धेरै हाइटीबासीलाई भुकम्पीय उद्धार तथा राहत लगायतका कार्यमा सहभागी हुन बाधा उत्पन्न गरायो ।
नेपालमा राहत, उद्धार तथा पुनस्र्थापना सम्बन्धि अपरेसन, टास्कफोर्स तथा राष्ट्रसंघीय एजेन्सीमार्फत हुने कार्यहरु स्थानीय भाषामै गरिनुपर्छ र त्यस्ता समूहको नेतृत्वले स्थानीय निकायले लिनुपर्छ । अन्तराष्ट्रिय समुदाय तथा गैरसरकारी संस्थाहरुले उनीहरुलाई सहायता वितरणमा सहयोग गर्नुपर्छ । यो सँगै अन्तराष्ट्रिय समुदायले कुन समय नेपालबाट बाहिरिनका लागि उपयुक्त हुन्छ भन्ने विषयमा समेत विचार गर्नुपर्छ ।
हाइटीमा विदेशी दाताहरुलेे अरबौँ डलरको सहायता गर्दा सरकार तथा हाइटीका जनतालाई बाइपास गरे । सहयोग रकम कसरी खर्च गर्ने भन्ने विषयमा गरिने निर्णयमा हाइटीबासीहरुको भूमिका रहेन ।पुनर्निर्माणका लागि दाताले दिएको मध्ये केवल सानो सहयोग राशी मात्र हाइटीका कम्पनी तथा स्थानीय गैरसरकारी संस्थालाई दिइयो । तथ्यांक अनुसार राहत कोषको केवल ०.६ प्रतिशत रकम मात्र स्वदेशी पहलमा खर्च गरिएको थियो ।
नेपालमा यस्तो हुन दिनुहुँदैन । अन्तराष्ट्रिय दातृ निकायले सहायता रकम निकासाका निम्ति तेर्साउने सर्त घटाउनुपर्छ र पुनर्निर्माण लगायतका सम्झौताहरु स्थानीय कम्पनी तथा व्यवसायीसँग गरिनुपर्छ, न कि अन्तराष्ट्रिय कम्पनी ।
दाता एजेन्सीहरुले स्थानीय संघ संगठन, गैरसरकारी सस्था तथा अधिकारीहरुसँग निकट रहेर काम गर्नुपर्छ, चाहे उनीहरुका बाध्यता तथा नियम जे सुकै होउन् । यद्यपि हाइटीमा पछिल्लो आधा दशकमा चलिरहेको विश्वव्यापी राहत प्रयासमा हाइटीबासीको सहभागिताको अभाव रह्यो । र, अहिले अन्तर अमेरिकी विकाश बैंक लगायतले यस्तो अवस्था परिवर्तन गर्ने प्रयास गरिरहेका छन् ।
यद्यपि डिजास्टर्स इमर्जेन्सी कमिटीसँग सम्बन्धित लगायतका कतिपय अन्तराष्ट्रिय गैरसरकारी संस्थाहरुले भने उत्कृष्ट काम गरिरहेका छन् र सबै गैरसरकारी संस्थाहरुले आफ्ना प्रयासलाई परिमाणमा होइन गुणस्तरमा केन्दि्रत गर्नुपर्छ ।
भूकम्पपछिको प्रतिकार्यमा नेपाल सरकारको गति तथा भूमिकाको विषयमा पछिल्ला दिनहरुमा आलोचना भैरहेको छ । यद्यपि यस्तो समयमा विपतले स्थानीय संचरना तथा सम्पूर्ण सरकारी संरचनामा पार्ने प्रभावलाई नजरअन्दाज गर्न सकिँदैन । त्यसैले यस्तो बेलामा गैरसरकारी संस्थाहरुले सरकारसँग मिलेर काम गर्नुपर्छ । जसबाट भुकम्पीय राहत तथा पुनर्निमाणका काम प्रभावकारी तथा समन्वयतात्म ढंगले हुन सकुन् र सम्भावित भ्रष्टाचार समेत रोकियोस् अनि भूकम्प पीडितका लागि प्रभावकारी ढंगले सहायता प्रदान गर्न सकियोस् ।

हाइटीमा अहिलेसम्मै पुनर्निर्माणको काम चलिरहेको छ, भुकम्प पीडित ८५ हजार जना अहिले पनि अस्थायी सिविरमा बसिरहेका छन् । पूर्ण रुपमा पूर्वावस्थामा आउन समय लाग्छ र नेपालमा पनि आगामी केही वर्ष यस्तै हुनेछ

यसका साथै, यो समयमा स्वास्थ्यका विषयमा समेत निकै सचेत हुनुपर्छ । कतिपयले महामारी रोगविरुद्धको खोप लगाउनु यो बेलाको प्राथमिकताको विषय नभएको सोचाइ राख्न सक्छन् । तर होइन, यसमा निकै धेरै सचेतता अपनाउनुपर्छ । यति स्वास्थ्यका विषयमा ध्यान पुर्‍याउने हो भने हाइटीमा हैजाबाट ८ हजार जनाले ज्यान गुमाएजस्तो घटना रोक्न सकिन्छ ।
पछिल्लो आधा दशकले केही दृष्टान्त प्रस्तुत गरेको छ भने त्यो हो दीर्घकालीन विकाश लक्ष्यसँग तत्कालीन तथा अन्तरिम राहत र पुनस्र्थापना कार्यबीच समन्वय गर्नु आवश्यक छ । आफ्नो दिगो विकासमा निर्णय गर्ने सवालमा नेपाली जनतालाई सहभागी गराउनका लागि जनसशक्तीकरण आवश्यक छ ।
यो प्रकारको भयानक विपत्तिपछि पुनर्निर्माणको काम कहिल्यै पनि सजिलो हुँदैन । हाइटीमा अहिलेसम्मै पुनर्निर्माणको काम चलिरहेको छ । भुकम्प पीडित ८५ हजार जना अहिले पनि अस्थायी सिविरमा बसिरहेका छन् । पूर्ण रुपमा पूर्वावस्थामा आउन समय लाग्छ र नेपालमा पनि आगामी केही वर्ष यस्तै हुनेछ, जब फोटोग्राफर, फिल्म छायांकन टोली तथा दातृ निकाय आफ्नो बाटो लाग्नेछन् ।
एकजना हाइटीयन ब्लगरले यो हप्ता नेपालका लागि एउटा चिठी लेखेका छन्, ‘तपाइँहरु पीडित होइन……….बाँच्न सफल हुनुभएको छ……हामी हाइटीबासी तपाईका दाजुभाइ दिदी बहिनीहरुलाई भन्न चाहन्छौँ कि अब जमीन हल्लिन छाड्नेछ, धुलो भुइँमा झर्नेछ र तपाइँहरु नयाँ नेपाल निर्माणका लागि अझै बाँच्नुहुनेछ ।’
(लेखक हाइटीका सहायता विशेषज्ञ हुन्, उनको यो लेख दि गार्जियनबाट भावानुवाद गरिएको हो )
यो पनि पढ्नुहोस्
विदेशी सहयोगः हाइटीको कथा र नेपालको खतरा

