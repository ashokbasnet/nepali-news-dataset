भूकम्प : वैराग्यको दर्शन र भोगवाद
खगेन्द्र संग्रौला
लौकिक जीवनमा विना सूचना र विनाचेतावनी आइलाग्ने विनाशकारी विपत् कालमा वैराग्यको दर्शनका पछुवाहरु देखापर्दा रहेछन् । अचेल चौतारी र चियापसलमा, बस विसौनी र अखबार दोकानमा तथा दोबाटो र मिडियामा यस्ता मानवहरु हरघडी मुख मिठ्याउँदै वैराग्यको दर्शन छाँटिरहेका भेटिन्छन् । यी मानवका कुराले हामीलाई नीति कविताका नामी रचनाकार पण्डित लेखनाथ पौड्यालको एउटा सिलोकको सम्झना गराउँछन् :

राजा रङ्क सबै समान उसमा
वैषम्य गर्दैन त्यो ।
आयो टप्प टिप्यो लग्यो मिति पुग्यो
टारेर टर्दैन त्यो ।

झन्डैजसो पण्डित लेखनाथकै चेलाचपेटाको भाकामा यी वैरागीहरु भन्छन्- भूकम्पपछिको यो विकराल दुःखमा धनी र गरीबका कुरा नगर । समान परोपकार र बराबरी मानव सेवाका कुरा गर । भूकम्पले गरीबलाई जति सतायो, धनीलाई त्योभन्दा कम सताएन । भूकम्पले गरीबलाई जति आहत तुल्यायो, धनीलाई त्योभन्दा कम आहत तुल्याएन ।
भूकम्पले गरीबको जति क्षति गरायो, धनीको त्योभन्दा कम क्षति गराएन । औकात हेरी भौतिक क्षति घटीबढी हुनसक्ला, तर आत्मिक चोटको पीडा सबैको बराबरी छ । महाभूकम्पमा यी दुबैका पिँडुला कामे । यी दुबैका धनु हल्लिए । यी दुबैका आँखा तिरिमिरी भए । र, यी दुबैका मुखबाट मर्मान्तक चित्कार पोखियो । तसर्थ यो आम विपतकालमा धनी र गरीबका होइन, मानिसका कुरा गर । यो र त्यो वर्गका कुरा होइन, वर्गभन्दा माथि उठेर कुरा गर ।
झट्ट सुन्दा वैराग्यपथका ज्ञानीहरुका यी अर्ती राम्रै लाग्छन् । हामीलाई नभन्दै कुरा यसै पो हो कि भन्ने भान पर्छ । तर जीवनका कठोर तथ्यहरु यी अर्तीसँग मेल खाँदैनन् । बसाइको भौगोलिक थलो, धन, ज्ञान, पहुँच, पहिचान र प्रभावका दृष्टिले असमान समाजका होचा र अग्ला मानिसहरुमा भूकम्पको असर एकदमै असमान देखियो । अपवादलाई छाडेर धनीको चर्मरक्षा भयो, गरीबको ज्यान गयो । अपवादलाई छाडेर धनीको पक्की घर जोगियो, गरीबको कच्ची घर ढल्यो । पहुँचवाल धनीले बेलैमा राहत पायो, पहुँचविहीन गरीब धेरै दिनसम्म खरिएको चित्तमा काकाकुलको तिर्खा लिएर राहतको बाटो हेरेको हेर्‍यै भयो ।
खगेन्द्र संग्रौला
सत्ताकेन्द्रको छेवैमा पुरिएको मानिसको उद्धार भयो, सत्ताकेन्द्रदेखि दूर विकट वस्तीमा पुरिएको मानिस सदाका लागि अपल भयो । सूचना, सञ्चार र सडकको पहुँचमा रहेको मानिसले अपेक्षाकृत कम दुःख पायो, दूरदराजका पाखा-पखेराको मानिसको कन्तबिजोक भयो ।
हुनेखानेका लागि वैराग्यको दृर्शन आनन्ददायी मुखविलास हुनसक्छ । तर, नहुनेका लागि यो दर्शन जीजीविषाको बैरी हो । यसको पछि लाग्ने हो भने नहुने इहलोकमा बिर्सिइन्छ, हुनेमात्र सम्झिइन्छ । नहुने ठगिन्छ, हुने थप लाभान्वित हुन्छ । यो विपतकालमा जसको ओतलाग्ने छानो छ, पेट भर्ने चारो छ, आङ ढाक्ने लुगा छ र दबाइमूलो गर्ने औकात छ, उसका लागि वैराग्यको दर्शन फुर्सदको काइदाको बसिबियाँलो हो । यो लाल बुझक्कडी पुरेत्याइँहो । यो पुरेत्याइँ घुमाइफिराइ हुनेखानेको श्रेष्ठताको गाथा हो, उसको महिमामण्डन हो । तर यो पुरेत्याइँ नहुनेको सरासर तिरष्कार, ठाडो अपमान हो ।
एकबारको जुनी संकटमा परेको विपतकालमा गाँस, बास र कपासविहीन मानिसलाई वैराग्यको दर्शन होइन, भोगको दर्शन कता हो कतो प्रिय छ । त्यसैले उसलाई वैराग्यको देर्शन होइन, जीवन भोग गर्न घाम छेक्ने र पानी ओत्ने त्रिपाल चाहिएको छ । उसलाई वैराग्यको दर्शन होइन, स्वच्छ पिउने पानी र ओखती चाहिएको छ । उसलाई वैराग्यको दर्शन होइन, आफू र आफ्ना प्रियजनहरुको प्राण धानिने साधनको सुनिश्चितता चाहिएको छ । उसलाई वैराग्यको दर्शन होइन, आफ्ना लालाबालालाई शिक्षालय पठाउने जुक्ति चाहिएको छ । उसलाई वैराग्यको दर्शन होइन, आफ्नो भत्किएको घरको खण्डहरमाथि काम चलाउ नै भए पनि यथाशीघ्र घर उभिने पत्यारिलो सरकारी बाचा चाहिएको छ ।

राहतका नाउँमा चाउचाउको पोको देखाएर फेसबुकमा राख्न फोटो खिचाउने थरीथरीका अभिनयकर्मीहरु लोकहित, आत्मप्रदर्शन र अमरत्वको भावनाबाट प्रसन्न हुँदै आफ्नो धन्दामा फर्किने छन्

वैराग्यका प्रचारकहरुका पन्तुरामा नीति यस्ता वचन अरु पनि छन् । ती भन्छन्- यो विपत् कालमा नीति र राजनीतिका कुरा नगर । केवल परोपकारका कुरा गर, फगत राहतका कुरा गर । झट्ट सुन्दा यो अर्ती पनि ठीकै पो हो कि भन्ने लाग्छ । तर, कठोर यथार्थसँग यो अर्तीले पनि मेल खाँदैन । नीति र राजनीति जीवनलाई निश्चित प्रयोजन र निश्चित लक्ष्यतर्फ डोर्‍याउने कुरा हुन् । यो विकराल अन्यौलमा राहत र पुनःनिर्माणको कामलाई ठीक तरिकाले, ठीक माध्यमले, ठीक मात्रामा, ठीक ठाउँतिर डोर्‍याउने, पुर्‍याउने र बाँड्ने मार्गदर्शक तत्व नीति र राजनीति नै हुन् । अहिले विपत्को घाउ आलो भएको बखतमा सहयोगका लागि फैलिएका हातहरु थुप्रै छन् । तर, यी सबै हात निरन्तर क्रियाशील रहँदैनन् ।
यो क्रियाशीलताको आयु प्रतिवद्धताको गम्भीरतामा भर पर्छ । राहतका नाउँमा चाउचाउको पोको देखाएर फेसबुकमा राख्न फोटो खिचाउने थरीथरीका अभिनयकर्मीहरु लोकहित, आत्मप्रदर्शन र अमरत्वको भावनाबाट प्रसन्न हुँदै आफ्नो धन्दामा फर्किने छन् । कोमल गाथधारी गैससकर्मीहरु विपतहरुको चाङमाथि उभिएर शीघ्र र तीव्र गतिको कमाउ धन्दामा प्रवृत्त हुनेछन् ।
व्यापारी आफ्नो व्यापारमा फर्किन्छ, उद्योगी आफ्नो उद्योग व्यावसायमा लीन हुन्छ । युवासुलभ उमङ्गका साथ राहतमा हात बढाइरहेका जोशिला युवाहरु विद्या आर्जनमा लाग्नेछन् । र, बाँकी रहन्छन् राज्य र सरकार, राजनीतिकर्मी र राजनीतिक दलहरु तथा सञ्चारकर्मी र बौद्धिकहरु । प्रतिवद्धताको आयु अपेक्षाकृत लामो हुने यिनीहरु नै हुन् । यिनले समाजलाई गतिमान् र लक्ष्यउन्मुख बनाउने माध्यम नीति र राजनीति नै हुन् । त्यसैले कुरा गर्ने नीतिकै हो । कुरा गर्ने राजनीतिकै हो । नीति र राजनीतिप्रति वितृष्णा प्रदर्शन गर्ने वैराग्यपथ त भगवान् भरोसे भाग्यवादको द्योतक पो हो ।

विपतकालमा पनि हामीले कुरा गर्ने नीति र राजनीतिकै हो । विचार र वादकै हो । विधि र व्यवस्थाकै हो ।  राहतमा वञ्चनामा परेका गरीबहरुकै हो

चिल्ला गाला, ट्याम्के पेट र खल्ती पुटुस्स भएका वैराग्यपथका प्रवक्ताहरु भन्छन्- वादले विवाद ल्याउँछ, तसर्थ यो आपतकालमा वादका कुरा नगर । झट्ट सुन्दा यिनको अर्ती पनि ठीकै पो हो कि भन्ने लाग्छ । तर कठोर यथार्थसँग यो अर्तीले पनि मेल खाँदैन । विचार र वादको निषेध घुमाइफिराइ विधि र व्यवस्थाकै निषेध हो । विधि र व्यवस्था वाद र विचारधाराको सङ्केतमा हिँड्छन् ।
विचार र वाद तथा विधि र व्यवस्था विनाको रिक्तता केले भरिन्छ ? त्यो अराजनीतिक लफङ्गोपनले भरिन्छ । त्यो भ्रान्तिकारी बेथितिले भरिन्छ । त्यो बाहुबली एवं अस्त्रबली हुङ्कारले भरिन्छ । त्यो अलोकतान्त्रिक स्वेच्छाचारले भरिन्छ । त्यसैले यो विपतकालमा पनि हामीले कुरा गर्ने नीति र राजनीतिकै हो । हामीले कुरा गर्ने विचार र वादकै हो ।
हामीले कुरा गर्ने विधि र व्यवस्थाकै हो । हामीले कुरा गर्ने राहतमा वञ्चनामा परेका गरीबहरुकै हो । हामीले कुरा गर्ने सीमान्त कुनामा सहयोगको याचना गर्दै आर्तनाद गरिरहेका पीडितहरुकै हो । हामीले कुरा गर्ने ढोंगी वैराग्यको प्रतिवादमा लौकिक भोगवादकै हो ।

