नुवाकोट यात्रामा भूकम्प आउँदा जे देखियो
लक्ष्मण अधिकारी
पहिलो एक-दुई सेकेण्ड त डोजरले घर हल्लायो भनेर मैले सडकतिर हेरेँ, तर जमिन कम्पन बढ्दै जाँदा भूईँचालो, भूईँचालो भन्दै मानिसहरु दौडिएपछि बल्ल मेसो पाएँ । म पनि चेपिदै ढोकाबाट निस्किएँ ।

त्यसबेला म देवीघाटको होटलमा खाना खाईसकेर उठ्दै थिएँ । सँगै रहेका साथीहरु खाना खाँदै थिए छोडेर दौडिए । सडकमा उँभिएर हामीले एक अर्कालाई समात्यौँ र लामो सास तान्यौँ तर बाँच्यौँ भन्ने अनुभव नै गर्न पाएनौँ, कम्पन जारी थियो । उभिनै नसक्ने गरी सडक हल्लिइरहेको थियो ।
एकैछिनमा सडकको दुवैतिरका कच्ची घरहरु ढल्न थालेपछि भने हाम्रो सातो गयो । कता भाग्ने मेसै पाइएन, अरुसँगै जालपा देवी मन्दिरतिर दगुर्‍यौँ । मन्दिर र त्रिशुली नदी किनारमा क्षणभरमै मानिसहरुको हुल जम्मा भयो । सबैको हातमा मोवाइल छ, कसैको लाग्दैन । सबैले एकैचाटी कल गर्न प्रयास गर्दा नेटवर्क जाम भयो होला वा टेलिफोन सेवा प्रदायक कम्पनिको पूर्वाधारमा क्षति पुग्योहोला ।
भूकम्प त्यत्तिमै रोकिएन, पटकपटक आइरह्यो । मानिसहरु रुन कराउन थाले । केही केटाकेटीहरु मन्दिर अगाडीको भागमा घोप्टो परेर सुते । सायद उनीहरुलाई स्कुलमा त्यस्तै सिकाइएको थियो । भूकम्पको केन्द्रविन्दु नजिकै हुनु र कम्पनकाबेला डाङडाङ-डुङडुङ को आवाज पनि आएकाले होला भूकम्प निकै त्रासदिपूर्ण भइरहेथ्यो ।
७.९ रेक्टर स्केलको पहिलो झट्कामा होटलकी साहुनी र केटाकेटी चौथो तलाबाट तल झर्नै सकेनछन्, झट्का कम भएपछि उनीहरु कहालिदै आए । अरु ठूला मानिस उनीहरुलाई छोडेर पहिले नै आइसकेका थिए । केटाकेटी तल आएपछि झन् एकैठाउँ जम्मा भएर रुँदै घरका विभिन्न भाग भत्केको, दराजहरु ढलेको सुनाउन थाले ।
भूकम्पले घर भत्किएपछि उडेको धूलो र अत्तालिएका महिलाहरू
मानिसलाई सर्वप्रथम आफ्नै ज्यानको मायाँ हुँदो रहेछ । त्यसपछि परिवार खोजिदो रहेछ । मैले पनि बल्ल घान्द्रुक घुमेर फर्कँदै गरेका छोराहरुलाई फोन गर्न कोशिस गरेँ, तर लाग्दै लागेन । काठमाडौँमा पनि कल लाग्दैन । बल्लबल्ल ल्याण्ड लाइनमा घण्टी गयो कसैले उठाएन । छिमेकीहरु कसैको ल्याण्डलाइन फोन पनि उठेन । काठमाडौँ सिद्धियो कि जस्तो लाग्यो ।
राम राम भन्दै मानिसहरु फेरि कराए, भूकम्पको अर्को धक्का आयो । अघि अधकल्चो मात्र भएका घरहरु अहिले सोत्तर भएर ढले । म मोवाइलको भिडियो क्यामेराले दृश्यहरु खिच्दै देवीघाट बजारको पल्लो छेउ पुगेँ ।
त्यतातिर कच्ची घरहरु धेरै भएकाले बढी ढलेछन् । एक जना अधवैसेँ ढलेको घरअगाडि छाती पिटेर रोइरहेका थिए, दुईजना बच्चाहरु रुँदै उनलाई उठाउँदै थिए । अर्की एक महिला दुईवटा बच्चा च्यापेर भत्केको घर नजिक अलापी अलापी रुँदै थिइन् । चार-पाँच जना केटीहरु सडकको बीचमा अर्को भत्केको घर अगाडि कहालिएर रुँदै थिए । यीनीहरु सबैको घर त भत्क्यो नै, मान्छे पनि परे कि भन्ने लाग्यो । पल्लो छेउबाट एकजना महिला मेरो छोरी खोइ ? भन्दै रुँदै दौडेर आइन् ।

पसलका सामानहरु सडकमा छरपस्ट छन् । भत्केको घरका सामानहरु प्राय पुरिएका छन् । अर्को एकजना पुरुष दुईजना मान्छे परे भन्दै आए । मानिसहरुको क्रन्दन, अलापविलापले वातावरण कारुणिक र भयपूर्ण बनिरहेको थियो । हुरी पनि चल्न थाल्यो । भूकम्पको अर्को धक्का आउँदा ढल्दै गरेका घरको धुलोले पूरै बजार अन्धकार बनायो । घर नजिक बसेकाहरुको फेरि भागाभाग भयो ।
मन्दिर अगाडि मानिसहरुको विलाप मनै कुड्याउने किसिमको थियो । लगातार कोसिस गर्दा पनि फोनमा कतै कन्ट्याक्ट भएन । मन झन् आत्तियो । मित्र विष्णु पराजुली पनि फोन लागेन भनेर अतालिनु भयो । भूकम्पले पहाडबाट सडकमा पहिरो खस्न थालेकाले तुरुन्त गाडि लिएर काठमाडौँ फर्किहाल्ने स्थिति थिएन । मैले छोराहरुलाई एसएमएस गरेर जवाफ पर्खदै विहान मात्र क्यामेरामा कैद गरिएका नुवाकोट दरबार परिसरका फोटो हेरेर मन बहलाउन थालेँ । त्यसबेलासम्म सुन्दर नुवाकोट ध्वस्त र विरुप भइसकेको अड्कल काटेँ ।
भूकम्प जानु अघि नुवाकोट दरबार
विष्णुजी र म परिवारसहित अघिल्लो दिन मात्र नुवाकोट भ्रमणमा आएका थियौँ । भूकम्प जानु भन्दा करिव दुई घण्टा अगाडि हामी नुवाकोट दरबार परिसरमा थियौँ । शुरुमा हामीले दरबार परिसरको संग्रहालय पनि हेरेर फर्किने निर्णय गरेका थियौं । १० बजे पछि मात्र संग्रहालय खुल्ने भएकाले त्यहीबेला जाने योजना थियो । तर कुनै सल्लाहविना बैशाख १२ गते विहानै हाम्रा पाइला नुवाकोट दरबार परिसरतिर बढे । त्यहाँ हेर्ने मुख्य त्यही नै थियो । १० बजेतिर संग्रहालय नै नहेरी एकाएक हामी विदुर हुँदै देवीघाटतिर लाग्यौँ । अनायासै हामीबाट बदलिएको यो योजनाले ठूलै दुर्घटनाबाट बचेजस्तै भयो । दुई घण्टा अघि मात्र हामीले परिक्रमा गरेको भैरवी मन्दिर, गारद घर, तलेजु भगवती पूर्णरुपमा ध्वस्त भइसकेका थिए । पृथ्वीनारायण शाहको दरबारमा पनि क्षति पुगेको थियो । अन्य साना मन्दिर र भवनहरु भूकम्पले भत्काइसकेको थियो । विष्णुजीले लामो सास तान्दै भन्नुभयो धन्न हामी बेलैमा आएछौँ, नत्र नुवाकोट दरबारमै ….।
भूकम्पले क्षतिग्रस्त नुवाकोट दरबार क्षेत्र
पृथ्वीनारायण शाहको अन्तिम संस्कार गरेको भनिएको र उनको शालिक बनाइएकोले त्यही हेर्न हामी देवीघाट पुगेका थियौँ । पृथ्वीनारायणको शालिक त्रिशुली नदी भन्दा करिव एक किलोमिटर मास्तिर ठूला ढुंगाहरु भएको पार्कमा रहेछ । त्यहीँ नै पृथ्वीनारायणको अन्तिम संस्कार गरिएको भन्ने सुनिएको थियो । पार्कमा पछि आउने भन्दै हामी पहिला त्रिशुली नदीमा पुगेका थियौँ । जाल्पा देवी मन्दिरमा पूजापाठ चलिरहेको थियो ।
शनिवारको छुट्टी भएकाले केटाकेटीहरु जालले माछा मारिरहेका थिए । कोही दोभानमा श्रद्धा गरिरहेका थिए । एकजना पण्डितले नदी किनारको एउटा ठूलो रातो ढङ्गा देखाउँदै पृथ्वी नारायणलाई यही ढुंगामा जलाइएको थियो भने । ‘शालिक भएको ठाउँमा त मलामीहरुले लुगा सुकाएको मात्र हो, जलाएको त यही ढङ्गामा हो,’ उनले भने । त्यसलगत्तै हामी होटलमा खाना खान गएका थियौँ जहाँ भूकम्पको धक्काले भागाभाग गरायो ।
ठूलो दशाबाट हामी बचे पनि हामी भाग्यमानी भएनौँ । हाम्रो गौरव हाम्रो पूर्खाको पौरख सुन्दर नुवाकोटका ऐतिहासिक सम्पदा भूकम्पले लुटिसकेको थियो । चारैतिर केवल खण्डहर र भग्नावशेष मात्र बाँकी ।
नजिकै त्रिशुली पारीको पुरानो बस्तिमा अघिदेखि नै पहाडै ढाक्ने गरी धुलो उडिरहेको थियो । धेरै घरहरु भत्किए, मानिसहरु घरभित्रै पुरिए भनेर कराउँदै केही मानिसहरु दौडेर आए । कसैले कसैलाई बचाउन जाने हिम्मत थिएन, आफू कसरी बाँच्ने भन्ने पीरलो सबैलाई थियो । प्रहरीहरु पनि वाकीटकीमा बोल्दै यता उता दगुर्दै थिए ।
एकाएक त्रिशुली नदीको पानी घटेको देखियो । केही समय अघि मात्र हामीले फोटो खिच्दा सङलो रहेको त्रिशुली नदी धमिलो भएर आयो । एकै छिनमा पहिरोले त्रिशुली थुनियो भन्न थाले । अब प्रलय हुने भो भनेर अत्तालिए । खासगरी महिला र केटाकेटी निकै आत्तिएको देखियो ।
जे जस्तो भए पनि आफ्नो गन्तव्यतिर लाग्नु नै थियो । पृथ्वी कम्पन केही कम भएको महसुस भएपछि हामी ककनीको बाटो हुँदै काठमाडौंतिर लाग्यौँ । तर ठाउँठाउँमा पहिरोले बाटो अवरुद्ध गरेपछि फेरि फर्किएर देवीघाट हुँदै धादिङको बाटो समात्यौँ । त्यता पनि पहिरोले सडक पुरिएको थियो । अब मन झन् अत्तालियो । त्यहाँ पर्खदा पर्खदै टेलिकमको नेटवर्कले काम गर्‍यो । छोराहरु सकुसल फर्कदै गरेको र नौविसे पुग्न लागेको, काठमाडौमा घर पनि ठीकै अवस्थामा रहेको खबरले मन केही शान्त भयो ।
केही समयमा बाटो पनि खुल्यो । बाटोका दुवैतिर घर गोठ भत्किएका, अन्नपात छरिएका, माटोमा पुरिएको देखियो । पुराना अधिकांस घरहरु भत्किएका थिए । मानिसहरुको विलाप देखेर फोटो खिच्ने आँटसमेत भएन । घर भत्किएकाहरु बाटो छेउँमा जम्मा भएर विलौना गर्दै रोइरहेका थिए । घाइतेहरु कता जाने के गर्ने अल्मलिइरहेका थिए । अचानक मानिसहरुमा परेको यो बज्रपातले सबैको हृदय छियाछिया परेको थियो ।
गल्छि नजिक पुगेपछि मित्र राजेश जोशीले पाटनबाट फोन गरेर उपत्यकाको केही हाल सुनाउनु भयो । उपत्यकाका तीन वटै शहरका दरबार स्क्वायरमा क्षति भएको, कैयौँ घर र मन्दिरहरु ढलेको, धेरै मानिसहरु घरमै किचिएको, धरहरा ढलेको खवर साँच्चै नै मर्माहात पार्ने किसिमको थियो । यी ऐतिहासिक सम्पदाहरु सांस्कृतिक रुपमा मुलुकलाई जीवन्त राख्ने, राष्ट्रियताको भावना जगाउने र मुलुकको पहिचान बनेका अतुलनीय धरोहर थिए । बर्षौं लगाएर पुर्खाहरुले सिर्जना गरेका यी धरोहरको विनासले कुनै पनि नेपालीको मुटुमा बज्रपात पर्नु स्वाभाविक नै थियो ।
नौविसे क्षेत्रमा त्यति धेरै घरहरु ढलेका थिएनन् तर थानकोट हुँदै सितापाइलातिर लागेपछि अकल्पनीय विनासका श्रृङखलाहरु देखिए । मेरो जीवनकालमा भोगेको सबैभन्दा ठूलो भूकम्पले सबैभन्दा बढी विनास गरिसकेको रहेछ । धैर्य गरेर सम्हालिनुको विकल्प थिएन । यो विपत्तिले हामीलाई आफ्ना कमजोरी सच्याएर देशलाई विकासको बाटोतिर डोर्‍याउन प्रेरित गर्नसक्छ । हाम्रा नेताहरुलाई एकताबद्ध बनाएर अघि बढ्न प्रेरित गर्न सक्छ । भूकम्पको विपत्तिले निराशाभन्दा बढी नव नेपाल निर्माणको आशा जगाएको छ ।

