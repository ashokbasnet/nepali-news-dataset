छायाँमा नेपाली राजनीतिका रोनाल्डोहरु
डम्बर अधिकारी

गत वैशाख १२ गते आएको भूकम्पपीडित नेपालीहरुलाई विश्वभरि छरिएर रहेका नेपाली र विदेशीहरुबाट सहयोग जुट्नेक्रम जारी छ । यस्तै सहयोग जुट्नेक्रममा पोर्चुगलका सुपरस्टार फुटबलर क्रिस्टियानो रोनाल्डोले समेत भूकम्पपीडित नेपालीहरुका लागि सहयोग गरेको समाचार सार्वजनिक भएको छ ।
अन्तराष्ट्रिय सञ्चार माध्यम दि टेलिग्राफ, डेली मेल, मिरर, दि डेली स्टार आदिले जनाएअनुसार सुपरस्टार रोनाल्डोले सेभ द चिल्ड्रेन मार्फत ८० करोड ५० लाख सहयोग दिएका छन् ।
एजेन्सीहरुले जनाएअनुसार ३० बर्षीय सुपरस्टार रोनाल्डोको यो अहिलेसम्मकै ठूलो व्यक्तिगत सहयोग हो । गरीब परिवारमा जन्मिएर पनि फुटवलका माध्यमबाट सुपरस्टार बन्न पुगेका रोनाल्डोले भूकम्पपीडित नेपालीहरुका लागि यति ठूलो रकम सहयोग गर्ने जुन निर्णय गरेका छन्, त्यो निकै सह्रानीय छ । किनकि रोनाल्डोको यो कार्यले भूकम्पपीडित नेपालीहरुका लागि निकै राहत पुग्ने भएको छ ।
आर्थिक सहयोग मात्र होइन, सुपरस्टार रोनाल्डाले शनिबार र आइतबार भएका स्पेनिश लिगको खेलहरुमा आफ्नो टिमका खेलाडीहरु सहित भूकम्पपीडित नेपालीहरुलाई सहयोग गरौ भन्ने लेखिएको जर्सी लगाएर मैदानमा उत्रिए ।
यसले के स्पष्ट हुन्छ भने सुपरस्टार रोनाल्डो नेपालका भूकम्पपीडितहरुको दुःखमा हरपल साथ दिन खोजिरहेका छन् ।
सुपरस्टार रोनाल्डोको विगतलाई एकपटक फर्केर हेर्ने हो भने उनले गत बर्ष १० महिने बालकको ब्रेन सर्जरी गर्न ६० लाख नेपाली रुपैयाँ, सन् २००४मा इण्डोनोसियाका भूकम्प पीडितलाई समेत सहयोग गरेका थिए ।

यो त भयो पोर्चुगलका सुपरस्टार फुटबलर क्रिस्टियानोको चर्चा ।अब एकैछिन नेपाली राजनीतिका रोनाल्डोहरुको विषयमा चर्चा गरौं ।
नेपालको संविधानसभामा यतिबेला ६०१ रोनाल्डोहरु रहेका छन् ।यि मध्ये प्रमुख तीन दल नेपाली कांग्रेसभित्र सुशील कोइराला, शेरबहादुर देउवा र रामचन्द्र पौडेल , नेकपा एमाले भित्र केपी ओली, झलनाथ खनाल र माधव नेपाल , एनेकपा माओवादी भित्र पुष्पकमल दाहाल, बाबुराम भट्राई र नारायणकाजी श्रेष्ठ आफूलाई अन्यभन्दा उच्च तहको रोनाल्डो सम्झने गर्दछन् । त्यतिमात्र होइन, यी रोनाल्डोहरुले आफूले बाहेक अन्यलाई गोल प्रहार गर्न योग्य नै देख्दैनन् ।
तीन दलभित्र मात्र होइन, मधेसवादी दलभित्रसमेत आफूलाई रोनाल्डो सम्झनेहरुको संख्या त्यतिकै रहेको छ । तर, दुर्भाग्य नेपाली राजनीतिका रोनाल्डोहरु भूकम्प पीडितहरुलाई सहयोग गर्ने विषयमा सुपरस्टार फुटवल क्रिस्टियानो रोनाल्डोभन्दा निकै फित्तलो ढंगमा प्रस्तुत भइरहेका छन् ।

४६ सालको परिवर्तन पछि मैदान नछाड्ने रोनाल्डोहरुको संख्या उल्लेख्य छ, नयाँ रोनाल्डोहरुले भूकम्पपीडितहरुको विषयमा सोच्न नसके निरन्तर मैदानमा रहेका रोनाल्डोहरु सोच्नु पर्ने हो

यस अर्थमा फित्तलो रुपमा प्रस्तुत भएको छन् कि उनीहरु एक महिनाको मासिक तलब भूकम्प पीडितलाई दिएर उम्किन खोजिरहेका छन् । नेपाली राजनीतिक रोनाल्डोहरु यदि भूकम्प पीडितहरु प्रति साच्चि नै सम्वेदनशील हुने थिए भने कम्तिमा ६ महिनाको तलब भूकम्प पीडितहरुलाई दिने घोषणा गर्ने थिए । तर, आफूलाई रोनाल्डो सम्झने ६०१ सभासदहरुले ६ महिनाको तलब घोषणा गर्ने साहस गरेनन् ।
त्यस्तै सुपरस्टार रोनाल्डो नेपालका भूकम्प पीडितहरुलाई सहयोग गरौ भन्ने जर्सी लगाएर मैदानमा उत्रिरहँदा नेपाली राजनीतिक रोनाल्डोहरु नेपाली जनताको घर आँगनमा जान समेत आनाकानी गरिरहेका छन् । यस्तो अवस्थामा भूकम्पपीडितहरुले नेपाली राजनीतिक रोनाल्डोहरुबाट के अपेक्षा राख्ने एउटा गम्भीर प्रश्न उब्जिन पुगेको छ ।
नेपाली राजनीतिलाई एकपटक पछाडि फर्केर हेर्ने हो भने ०४६ सालको परिवर्तन पछि मैदान नछाड्ने रोनाल्डोहरुको संख्या उल्लेख्य नै रहेको छ । नयाँ रोनाल्डोहरुले भूकम्पपीडितहरुको विषयमा सोच्न नसके अवस्थामा निरन्तर मैदानमा रहेका रोनाल्डोहरु सोच्नु पर्ने हो । तर, उनीहरु नयाँ रोनाल्डोहरु भन्दा पनि पछिल्लो पंक्तिमा उभिरहेको देखिन्छ । यस्तो अवस्थामा भूकम्पपीडित नेपालीहरुले नेपाली राजनीतिका रोनाल्डोहरुबाट सहयोगको आशा राख्नु व्यर्थ देखिन्छ ।

