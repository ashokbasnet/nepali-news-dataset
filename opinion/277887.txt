कसले गर्दैछ व्यवस्थालाई बदनाम ? सभासदले ?
विष्णु रिजाल
अमरबहादुर थापा दैलेख क्षेत्र नम्बर-१ बाट पहिलोपटक जनप्रतिनिधि चुनिएका हुन् । उनी धापासीतिर डेरामा बस्छन् । भूकम्पका कारण त्रस्त आम काठमाडौंबासीझैँ उनी पनि पालमुनि सुत्छन् । दिउँसो मोटरसाइकल चढेर सिंहदरबारतिर आउँछन् ।
त्रिपाल लिएका सभासदहरू
ती औसत सभासदलाई आफ्नो जस्तै लोगो लगाएका साथीहरु एउटा त्रिपाल लिनका लागि लाइनमा लागेको देख्दा उदेक लागेछ । यसो हेर्दा आफ्नै पार्टीका ठूला नेता पनि लाइनमा देख्दा झन् आश्चर्य नलाग्ने कुरा भएन । पछि लाजले पनि विरोध गर्ने त धेरै भए, तर त्यतिबेलै सभामुखसमक्ष गएर आपत्ति जनाउनेमध्ये उनी एक थिए ।
फोन गरेर उनले गुनासो सुनाए- ‘तीन सय रुपियाँ पर्ने पालका लागि साथीहरुले बदनाम गराए । अहिले त जता जाँदा पनि मानिसहरुले खिसी गर्न थाले ।’
गत बुधबार संविधानसभा भवनमा जे दृश्य देखियो, त्यसबाट धेरै राजनीतिकर्मीको शीर निहुरिएको हुनुपर्छ । करोडका गाडी चढेर संसदको बैठकमा भाग लिन पुगेका सभासदहरु एक हजार रुपियाँ पनि नपर्ने पाल लिनका लागि लाइनमा बसे, हस्ताक्षर गरे र आ-आफ्ना भागमा परेको एक थान पाल बोकेर पीए वा चालकलाई गाडीमा राख भन्नका लागि बाहिर निस्के ।
त्रिपाल लिने त्यस कामको अगुवाइ कुनै दुर्गम गाउँबाट आएका, डेरामा बस्ने, साँच्चै आपतमा परेका र पाल चाहिने सभासदले गरेका थिएनन् । बरु, करोडौँको गाडी चढ्ने, अर्बौंको लगानी रहेका, भूकम्प प्रतिरोधी घरमा बस्ने प्रधानमन्त्री भइसकेका पुष्पकमल दाहाल र बाबुराम भट्टराईदेखि पटकपटक मन्त्री भइसकेका र विभिन्न निजी व्यवसाय चलाएका नेताहरुले गरेका थिए । यो बेग्लै कुरा हो कि पछि लाज हुने भएपछि दोलखाका पीडितलाई पठाउने घोषणा भयो ।
विष्णु रिजाल
भूकम्पपछि नेताहरुको आलोचना गर्ने क्रम ह्वात्तै बढ्यो । सरकार निरीह थियो । केही नेताहरुले आफ्नै पहलमा पनि दुई-चार सय थान पाल र दुई-चार हजार प्याकेट चामल खोजेर बाँडेको दृश्य पनि देख्न पाइयो ।
संकटका बेला नेता र दलहरुको तीब्र विरोध हुँदा स्वयम् उनीहरु पनि गम्भीर भए । उद्धार, राहत, पुनःस्थापना र पुनर्निर्माणका लागि उनीहरुले खाका बनाए, संसद् बोलाए र जनतासामु सामूहिक प्रतिवद्धता प्रकट गरे । यसबाट जनतामा अलिकति भए पनि आशाको सञ्चार भएको छ र हाम्रा साथमा राज्य छ भन्ने मनोबल बढेको छ ।
नेताहरुको चर्को आलोचना भइरहँदा चार दिनअघि मैले फेसबुकमा एउटा आठ पंक्तिको सानो टिप्पणी पोस्ट गरेको थिएँः
‘विपत्तिका बेला कतिपय मानिसहरु नेतालाई गाली गर्दैछन् । सायद गाली गर्नका लागि सबभन्दा सजिला बस्तु नै नेता हुन्, तिनलाई गाली गर्दा मानहानीको मुद्दा पर्दैन, कतै कसैमाथि आक्रमण हुँदैन । तर, म भन्छु, संकटका बेला नेताहरुले सुझबुझ देखाएका छन्, आपसी कटुतालाई बिर्सेका छन् र सक्दो एकीकृत प्रयास गरेका छन् ।…..’
भूकम्प आएर मानिसहरु विपत्तिमा छन् । यस्तो बेलामा नेताहरुप्रति अनावश्यक रुपमा प्रकट हुने वितृष्णाले व्यवस्था र मुलुकलाई नै बलियो बनाउँदैन । हो, सरकार कमजोर छ, निकम्मा छ । यसले धेरै गर्न सकेको छैन । सरकारको नेतृत्वमा रहेका प्रधानमन्त्री र उनकै छेउमा कुम जोडेर बस्ने उपप्रधानमन्त्रीमा संवेदना छ/छैन ? जाँच्नका लागि यन्त्र नै चाहिने अवस्था देखिएको छ । तर, संकटका बेला गाली गरेर त्यसबाट मुक्ति पाइँदैन । पूरै धर्ती हल्लिरहेको छ, सरकार नहल्लिने कुरै भएन । यस्तो बेलामा सबैले सक्दा सहयोग गर्नुपर्छ, नसक्दा अवरोध गर्नु हुँदैन । यही मान्यताका साथ मैले माथिका टिप्पणी गरेको थिएँ ।
अझ त्यसअघिको अर्को एक प्रसंग पनि सान्दर्भिक छ ।
वैशाख १२ गते  भूकम्प आएपछि मानिसहरुको बिचल्ली थियो । विदेशबाट फर्किएका बुढा प्रधानमन्त्रीले सक्दो समन्वय गर्ने कोसिस गरिरहेका थिए । त्यहीबेला केही हट्टाकट्टा, खाइलाग्दा र ‘क्रान्तिकारी’ मानिसहरु कथित नागरिक समाज भन्दै बालुवाटार घेर्न पुगे । संकटको घडीमा त्यो दृश्य मलाई भद्दा र मजाक मात्र लागेन, नगारिक समाजका नाममा नागरिकमाथि गरिएको क्रूर अपमानसमेत लाग्यो ।
त्यतिबेलै सामाजिक सञ्जालमा देखिएका प्रतिक्रियाहरुबाट पनि बुझ्न सकिन्छ- संकटका बेला मानिसहरु के चाहँदा रहेछन् ? त्यसरी बालुवाटार घेर्न जानुको साटो एउटामात्र मानिसको जीवन बचाउनका लागि ती अल्छीहरुले अलिकति योगदान गरेको भए झन् धन्य हुने थियो । तर, तिनीहरुले त्यो गरेनन् । किनभने, तिनीहरु ‘क्रान्तिकारी’ थिए । त्यसैले तिनीहरुले आफूले मात्र केही नगर्ने होइन, १०-१५ जना प्रहरीलाई पनि त्यहाँ अल्मल्याएर संकटको घडीमा मुलुकलाई असहयोग गरे । थाहा छैन, लोकलाजले त्यसपछि तिनीहरु कुन दुलामा पसे ? कतै त्यस्तो भद्दा दृश्य दोहोरिएको छैन ।

अहिले संकट छ । संक्रमणकाल जारी नै छ । यस्तो बेलामा राजनीतिक नेतृत्वलाई गाली गरेर होइन, बलियो बनाएर मात्रै यसबाट पार पाउन सकिन्छ

संकटका बेला नेताहरुको विरोध भइरहँदा कतिपयलाई नलागेको होइन, कतै नेता र दलहरु केही पनि होइनन् भन्ने भावना उत्पन्न गराएर परिस्थितिलाई अन्तै पुर्‍याउने कोसिस त भइरहेको छैन ? आशंका जे भए पनि परिस्थिति सम्हालिएको छ र भूकम्पका धक्का झेल्दै मुलुक विस्तारै सामन्य स्थितितर्फ जान लागिरहेको छ ।
ठीक यही बेला सभासद्लाई त्रिपाल बाँड्ने आत्मघाती उपाय कसले सुझाएको होला ? संसदका प्रमुख अधिकारीका रुपमा त्यसको जिम्मेवारी स्वतः सभामुख र उपसभामुखलाई जान्छ । यदि बाहिर प्रचार भए जस्तो उहाँहरुलाई जानकारी थिएन भने आफूखुसी त्यस्तो काम गर्नेहरु कारवाहीमा परेको खबर अहिलेसम्म सार्वजनिक भइसक्नुपर्ने थियो ।
हिजोका दिनमा संसदीय व्यवस्था यत्तिकै बदनाम भएको थिएन । न हतियार उठाएका माओवादीले त्यसको गराएका थिए न त काम गरिखाने आम मानिसले नै । जनताबाट निर्वाचित सांसदहरुले नै संसदीय व्यवस्थालाई गन्हाउने गरी बदनाम बनाएका थिए । प्राडो-पजेरोको संस्कृति तिनले सर्वसम्मत्तिका साथ भित्र्याएका थिए, पुरुष सभासदले महिला सुत्केरी हुँदा खाने औषधीको बिल पेस गरेका थिए । सुरा-सुन्दरी काण्ड तिनले नै मच्चाएका थिए । सांसदलाई खसी-बोकाझै बिक्री हुने वस्तु तिनले नै बनाएका थिए ।
खराब इतिहासबाट सजिलै पाठ सिक्न सकिँदोरहेनछ भन्ने अहिलेको त्रिपाल प्रकरणले देखाएको छ ।
हुन त त्रिपाल ठूलो कुरा होइन । तर, आम मानिस खुल्ला आकाशमा बस्न विवश छन् । सिन्धुपाल्चोक, दोलखा, गोरखा, रसुवा, धादिङ लगायतका जिल्लामा हजारौँ मानिसले अझै त्रिपाल पाएका छैनन् । यस्तो बेलामा तिनका प्रतिनिधिले आफ्ना लागि एक थान त्रिपाल लिन लाइन लाग्न सुहाउँछ ? फेरि एक हजार रुपैयाँ पर्ने मामुली त्रिपाल किन्न नसक्ने क्षमता कुनै एकजना सभासदको पनि छैन ।
संसद् सार्वभौम हुन्छ र त्यसका सदस्यहरुले हाम्रा तर्फबाट सार्वभौमसत्ता प्रयोग गर्छन् । तर, त्यो सार्वभौमसत्ता कहिलेकाही कस्तोमा प्रयोग हुन्छ भन्ने कुराका हामी भुक्तभोगी छौँ ।
एकपटक त संसदबाट सांसदलाई आजीवन भत्ता दिने निर्णय नै भइसकेको थियो । धन्न सर्वोच्च अदालतले बेलैमा खारेज गरिदिएका कारण बहुदलीय व्यवस्था दुर्घटना हुनबाट केही समय भए पनि बँच्यो ।
अहिले संकट छ । संक्रमणकाल जारी नै छ । यस्तो बेलामा राजनीतिक नेतृत्वलाई गाली गरेर होइन, बलियो बनाएर मात्रै यसबाट पार पाउन सकिन्छ ।  तर, साँच्चै नेता र व्यवस्थालाई नै बद्नाम गराउने यस्ता काम कसले किन गरिरहेको छ ?

