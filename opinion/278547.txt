फेरि ऐतिहासिक नयाँ बारपाक बनाउने संकल्प गर्छौं
धनेष घले 
विश्वमा नेपालको पहिचान दिन सफल भीसी गजे घलेको गाउँ भनेर चिनिने नेपालकै नमूना ऐतिहासिक सुन्दर पर्यटकीय गाउँ बारपाकको सुन्दरताले जो कसैलाई लोभ्याएको थियो ।
भूकम्पको केन्द्रविन्दु बनेको बारपाकमा करीब एक हजार ४ सय ७० घर धुरी थियो । यहाँको एकाध पक्की घरबाहेक सबै घरहरु भत्किएका छन् । सयौको संख्यामा ज्यान गुमाए, हजारौको संख्यामा घाइते भएका छन् । आज बारपाककोस्थिति दयनीय छ ।
बारपाक जिल्ला सदरमुकाम गोरखाबाट करिब १८ कोष टाढा र समुन्द्र सतहदेखि २ हजार २२ सय मीटरको उचाईमा छ । बौद्ध हिमालको काखमा रहेको बारपाक उतरमा लाप्राक, दक्षिणमा सौरपानी,पूर्वमा गुम्दा र पश्चिममा घ्याचोक गाविससम्म फैलिएको छ ।
पूरै देश लोडसेडिङको समस्याले आक्रान्त बनेकोबेला गोरखाको यो पर्यटकीय गाउँमा भने विसं २०४८ देखि नै विद्युत धेरै उत्पादन भएर, उपयोग गर्ने मान्छे नभएर खेर गइरहेको थियो । स्थानीय विकासप्रेमी जलविद्युत उद्यमी वीरबहादुर घलेले साना जलविद्युत्बाट पहिलोपल्ट बारपाकमा बिजुली बाले। आज तिनै झिलिमिली बारपाक एकाएक भूकम्पबाट घरहरु भत्किएपछि उजाड़ मात्र यहाँका स्थानीयबासीहरु अस्थायी टहरा मुनि बस्न बाध्य छन् ।
यहाँका धार्मिक मन्दिर, विद्यायहरु भत्केका छन् । फेरि पनि बारपाकीहरुको मन भासिएको छैन । हामी सबैले मिलेर फेरि नयाँ बारपाक बनाउने संकल्प गर्दैछौ । विश्वमा ठूलो ठूलो दैविप्रकोपमा परेकाहरुले कि त्यो ठाउँ छोडेको, रित्तिएका छन् की नयाँ बिचारधारा लिएर फेरि नयाँ रुपमा निर्माण अगाडि बढाउँदै गरेको घटनाक्रमहरु हामीले देख्दै र सुन्दै आइरहेका छौ ।
यस्तै परिवेशमा हाम्रो लागि यो एउटा चुनौती र अवसर दुईवटै रुपमा लिदै सम्पूर्ण बारपाकीहरु हिजोदेखि आफ्नो पूर्खाको थातथलो गाउँलाइ कदापी छोड़ने, रित्याउने मनस्थितिमा छैनन् । ऐतिहासिक गाउँ बारपाकमा खेती किसान गर्नकलागि जग्गा जमीन पर्याप्त छ । त्यसैले जसरी पनि हामी आफ्नो गाउँलाई फेरि नयाँ रुपमा निर्माण गर्दै बस्ती बसाल्छौ । विकासप्रेमी जलविद्युत उद्यमी वीरबहादुर घलेले करिब डेड महिनादेखि दुर्इ महिनासम्ममा पुनः विद्युत सञ्चालनमा आइसक्ने बताएका छन् ।
अब हामी गाउँलाई नमूना गाउँको रुपमा स्थापित गर्न नयाँ घर, शौचालय, ढल निकास, बाटोघाटो दीर्घकालीन नयाँ योजनासहितको बारपाक बनाउने छौ । हामी छिट्टै नै भत्किएका बिद्यालयलाइ बनाई भविष्यका कर्णधार मानिएका विद्यार्थीलाई शिक्षाको अन्धकारबाट मुक्त गर्छौ । स्थानीय धार्मिक मठमंदिर, बौद्ध खुम्चे गुम्बालाई पनि पुनःनिर्माण गर्दछौ । यसको लागि हामी सम्पूर्ण बारपाकी एक भएर हातेमालो गर्दै सबैको समन्वयमा समितिहरु बनाएर सक्रिय रुपले काम सुरु गर्छौ ।
हिजोको बारपाक पनि एउटै ब्यक्ति बिशेष र आर्थिक स्रोतले मात्र बनाएको अवश्य होइन, नमूना बारपाक गाउँ बनाउन सरकारी, गैरसरकारी निकाय बिभिन्न राष्ट्रिय, अन्तर्राष्ट्रिय संस्था, ब्यक्ति बिशेष स्थानीय सहयोग, समन्वय, क्षमादान, त्यतिकै मेहनतले निर्माण भएको हो । अहिले पनि हामी सरकारी निकायलार्इ विशेष जोडका साथ माग राख्नेछौ । आशा छ, हामीलाई नेपाल सरकारले भूकम्पको केन्द्र बिन्दु बारपाक गाउँलाई पुनःनिर्माण गर्न बिशेष सहयोग प्राप्त हुनेछ । साथै गैरसरकारी निकाय, संस्था, राष्ट्रिय, अन्तर्राष्ट्रिय ब्यक्ति बिशेषलाई अनुनय बिनय गर्दै बारपाक निर्माण हाम्रो मूल एउटा मात्र उद्देश्य र लक्ष्य हुनेछ ।
यसको साथमा रोजगारीको सिलसिलामा बिभिन्न देशहरुमा कार्यरत बारपाकीहरु छन् । आफूसँग भएको सिप ज्ञान, दिन सक्ने आर्थिक स्रोतलार्इ अधिकतम जम्मा गर्दै सही सदुपयोग गर्दै जानेछौ । केही समय अवश्य लाग्छ, हामी हाम्रो ऐतिहासिक गाउँलाई कदापी उजाड़ रुपमा छोड़ने छैन ।
हामी यहाँको भूपु सैनिक संघ, सेवारत भारत, बेलायत, सिंगापुरमा कार्यरत सैनिकहरु मार्फ़त वेलफेयर, राजदूतावासहरुलाई त्यस्तै हाम्रो सुख:दुःखमा साथ दिने संघसंस्था, ब्यक्तिहरुलाई पनि नयाँ बारपाक निर्माणमा सहयोग र सहभागिताको लागि आह्वान गर्दछौ ।
नयाँ बारपाक निर्माणकै सिलसिलामा यहाँ हामी बारपाकीहरु विभिन्न चाडपर्व मनाउदा, बिहे, भोजभतेर, बनभोज जस्ता खर्चालु कामहरुमा लाग्ने खर्चलाई कम भन्दा कम खर्च गर्ने र धार्मिक, सांस्कृतिक पक्षलाई पनि ध्यानमा राखी त्यसलाई बचाउदै हिजो जस्तो थियो, त्यसलाई निरन्तरता दिदै अगाडि बढ़ने संकल्प सबैबाट गर्छौ । फेरि पनि सबैको मुटुमा राख्न सकिने र सबैलाई मोहित पार्ने बारपाक निर्माण हुनेछ ।
(बारपाकी कान्छाले गरेको प्रतिबद्धता)

