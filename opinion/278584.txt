भूइँचालोपछि नयाँ शक्तिको बहस
मनोज श्रेष्ठ
अहिले देश महाभूकम्पको चपेटामा फसेको छ । चौतर्फी राहत र उद्धारको माला जपिँदैछ । भूकम्प आएको तेसो दिन एमाले नेता माधवकुमार नेपाल साँखु पुगे, जहाँ उनलाई स्थानीय गाली गरेको चर्चा आयो । कलंकी, नयाँ बानेश्वरमा पनि विभिन्न दलका नेताहरु लखेटिए । कतिपय भिडियो हामीले सामाजिक सञ्जालमा हेर्न पनि सक्छौं ।
के साँच्चै नै नेपालमा दलीय औचित्य समाप्त भएकै हो त ? यत्रतत्र सर्वत्र यो विषय अहिले चर्चामा छ । जता गयो उतै नेता र सरकारलाई गाली गरेको सुनिन्छ । सुन्दासुन्दा वाक्कै लाग्न थालिसकेको छ ।
विभिन्न जिल्लामा राहत र उद्धार टोली पुगेको छ । तर, कतिपय ठाउँमा बाँडिएको छैन । किन रे भन्दा, दलिय भागवण्डा नमिलेर । यस्तो पनि कुनै तरिका हुन्छ ? किन चेत खुल्दैन यी नेताहरुको ? यसको उदाहरण हेर्न भक्तपुरमात्रै पुगे हुन्छ । धेरै टाढा जानै पर्दैन ।
यो विपतको घडीमा राष्ट्रिय स्वार्थ एकै हुनुपर्ने होइन र ? विभिन्न तह र तप्कामा रहेका दलका कार्यकर्तामाँझ पनि फाटो आउन थालिसकेको छ । केन्द्रीय नेता र तिनका आसेपासे वाहेकका कार्यकर्ता वा सदस्यहरुमा पनि वितृष्णा जागिसकेको पाइन्छ ।
नयाँ शक्तिको बहस पूर्वप्रधानमन्त्री डा.बाबुराम भट्टराईदेखि लिएर विदेशमा वस्ने भीमवहादुर कट्वालसम्मले गरेका छन् । सञ्चारकर्मी रविन्द्र मिश्र, संविधानविद् भीमार्जुन आचार्यदेखि विवेकशील नेपालीसम्मले नयाँ शक्तिका बारे बहस गरेका छन् । उनीहरुमध्ये धेरैले भित्रभित्रै तयारी पनि गरिरहेका छन् ।
यीे नाममध्ये खुलेर तयारी थालेका विवेकशील नेपाली र भीमबहादुर कटवाल पनि एक हुन् । उनीहरु सबै विदेशमा छन् । उनीहरुले विदेशमा वस्नेहरुमाँझ विभिन्न नारा दिएर सदस्य संख्या बढाउँदैछन् । अहिलेसम्म ६ हजार सदस्य पुगिसकेका छन् उनको समूहमा । उनीहरुले फेसबुक प्रोफाइल फोटोमा एउटै तस्वीर राखेका छन् । चिन्न सहिलो होस् भनेर उनीहरुले यसो गरेको बताउँछन् ।
ठूलै जमात भएपछि सबैले विदेश छाडेर नेपाल फर्किने र नयाँ शक्तिको रुपमा काम गर्ने योजना र रणनीति उनीहरुले बनाएका छन् । दलीय स्वार्थबाटै यसो गर्नुपरेको उनीहरु स्पष्ट पार्छन् । उनीहरुले पनि नयाँ शक्तिको अभ्यास गर्न थालेको दुई वर्ष भयो । तयारी पुरा नभएको भन्दै उनीहरु बाहिर निस्कन सकेका छैनन् ।
नयाँ शक्तिको दौडमा कसले वाजी मार्ला भन्ने प्रश्न एकातिर छ भने अर्कोतर्फ फेरि पुरानै दलको जस्तो त हुँदैन भन्ने डर पनि पैदा गरेको छ ।
तयारी धेरैतिर छ । तर, छुट्टाछुट्टै । मैले थाहा पाएसम्म आधा दर्जनभन्दा बढीले नयाँशक्तिको तयारी गरिरहेका छन् । डर लागिरहेको छ कि फेरि आपसमा ठोक्किएर फेरि तुहिने त होइनन् ? नेपालीमाँझ एउटाले गरिखायो भने त्यै पेशा वा व्यवसाय गर्ने लहड छ । नयाँ शक्ति पनि त्यस्तै त हुने होइन ?
सहकारी, बैंक वा जग्गा किनवेच गर्नेको लहरले फेरि पहिलेकै अवस्थामा पुर्याएको छ । कतै नयाँ शक्तिको तयारी गर्नेहरुवीच पनि यस्तै त हुने होइन । नयाँशक्तिको तयारी गर्नेहरुवीच अहिलेदेखि नै एक नहुने हो भने विद्यमान राजनीतिक दलभन्दा खासै फरक होला जस्तो मलाई लाग्दैन । किनभने अहिले नै आपसमा मिल्न वा लचकता देखाउन सक्दैनन् भने अन्य दलहरुभन्न्दा के फरक ? उही अहम, स्वार्थ र मेरो गोरुको बाह्रै टक्का भन्न थाल्ने भए के को नयाँ शक्ति ? यस्तै हो भने यो धर्तीलाई अर्को बोझ मात्रै थपिन्छ ।
राजनीतिक दलहरु भर्सेस नयाँ शक्तिमा जनताको भूमिका चाहिँ के ? हामी जनता आफै चाहिँ कति इमान्दार छौं त ? हामी आफै इमानदारी नभएरै राजनीतिक दलको हालीमुहाली चलेको हो । त्यसैले सवैभन्दा पहिले जनता आफै इमानदार हुनपर्छ । जनता इमानदार नहुँदाको परिणाम हो अहिलेको अवस्था । किनभने यही समाजको उपज हुन् हाम्रा नेता । जनता राम्रा भए पक्कै पनि नेता पनि राम्रा हुन्थे ।
तपाई हामी हाम्रो परिवार, छिमेकी वा समाजलाई नियालेर हेरौ । हामी पहिले आफु भन्छौं । अनि, हाम्रो परिवार वा नातागोता । त्यो पनि भएन भने छिमेकी । नत्र हाम्रै समाज । त्यसबाट बाँकी रहेको मात्रै अरुले लैजाउन् । कति स्वार्थी छौं । घरिघरि त यस्तो नागरिक भएको देशमा ठूलै संटक आउनुपर्छ अनि मात्रै केही होलाजस्तो लाग्छ ।
अहिले भूकम्प पीडितको राहतलाई नै हेरौं न । ठाउँमा चिनेजानेको भए, पीडितले घरमा छ महिना पुग्ने रासन भित्र्याइसके रे । नहुनेको घरमा नुन पनि भित्रिन सकेको छैन । आफुलाई जे गर्न पनि छुट, अरुले मात्रै नियम कानूनको पालना गर्नुपर्छ भन्ने धारणा आम मानिसमा छ ।
अन्त्यमा, दिल्लीमा केजरीवाललाई मात्र हेरेर हुँदैन । त्यसैअनुसार केही गर्नु पनि पर्छ । सही समय आएको छ । नयाँ शक्तिले पहाड फोरेरै भए पनि निस्किने यो उत्तम समय हो । अहिले पनि जन्मिन सकेन भने फेरि धेरै ढिलो हुन्छ । यो देशलाई प्रशव पीडाबाट मुक्ति दिनुपर्छ । नेपाल धर्तीलाई स्वार्गतर्फ लैजान नयाँ शक्ति जन्मिनै पर्छ । राजनीतिक दललाई पाठ सिकाउनैपर्छ । स्वार्थ, लोभ, लालच, चाकडी, चाप्लुसी, आफु निकट जस्ता परम्परा तोडेर राष्ट्रिय हितमा पाइला चाल्ने नयाँ शक्तिलाई सवैले साथ दिनेछन् । जय नयाँ शक्ति ।

