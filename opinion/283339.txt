मेरो सम्झनामा सूर्यबहादुर थापा
कपिल लोहनी
वि.सं. १९९० साल तथा त्यसपछि आएका कैयन् प्राकृतिक तथा राजनैतिक भूकम्पहरुका साक्षी सूर्यबहादुर थापाले हालैको महाभूकम्पको भने अनुभव नै गर्न पाएनन् । नत्र अन्य ८५ वर्ष भन्दा बढी बाँचेका महत्वपूर्ण व्यक्तित्वहरुको जस्तै उनका अनुभवहरु पनि सुन्ने अवसर मिल्ने थियो बाँच्नेहरुलाई । मात्र दश दिनको फरकमा उनी जाने र  भूकम्प आउने मेलो भएछ ।
विगत केही वर्षदेखि स्वास्थ्यमा पटक-पटक र छिटो-छिटो समस्या आउन थालेको थियो उनमा । निकै पटक अस्पतालमा भर्ना समेत भएर एकाध पटक त स्वास्थ्य निकै नै बिग्रेर उनी आफैले पनि अब केही सिप लाग्दैन कि भन्ने सोच्न थालिसकेको कुरा पनि सुनिन्थ्यो । तर आत्मविश्वासका धनी सूर्यबहादुर थापा फेरी पनि तङग्रे तथा काममा सक्रिय भएर बसे ।
दैनिक प्रातःकालिन हिँडाइले भने उनको स्वास्थ्यमा निकै सकारात्मक उर्जा दिएको थियो यद्यपि केहि वर्ष देखि त्यो छुट्दै गएको पनि थियो । स्वास्थ्यको हिसाबले त सूर्यबहादुर थापा आज भन्दा बिसौँ वर्ष पहिले नै मुटुको शल्यक्रिया गरेका मान्छे ।
सूर्यबहादुर थापाले सधै गर्व साथ इज्जत गर्ने एकजना व्यक्ति अरु कोही नभई उनकी अर्धाङ्गिनी सुष्मा नै थिइन् । थापा राजनीतिकर्मी, सँधै व्यस्त हुने, घरको बारेमा सोच्ने निकै कम समय भएका मान्छे । तर साह्रै शुशील तथा भद्र महिलाको रुपमा परिवारजन तथा नजिकका व्यक्तिहरुमा चर्चित श्रीमती थापा आफ्नो परिवारको रेखदेख गर्ने देखी लिएर गृह जिल्लाबाट आएका पाहुना र कार्यकर्तालाई बस्ने र खाने बन्दोबस्त मिलाउने सम्पूर्ण घरको जिम्मा लिएर बसेकी थिइन् । छोरा, छोरीको पढाइ, पालन पोषण उनैको तौरतरिकाले भएको रहेछ । थापा परिवार निकै ठूलो । मानो छुट्टे पनि भाइहरु, दिदी-बहिनी र उनका परिवार तथा अन्य निकट नातागोताको अहिलेसम्म पनि अति नै गहिरो र एकाघरको परिवार जस्तो सम्बन्ध कायमै छ । यो सब गर्न उनै महिलाको ठूलो हात रहेछ ।
जनताको माझ रमाउने मान्छे, केहि समय त उनी कसैलाई भेट्न मन नलाग्ने एक प्रकारको नैराश्यता छाएको कारण निकै उदास देखिन्थे । तर उनले यी सब कुरा सकेसम्म कसैलाई देखाएनन् । छोरा सुनिल उनको मन बुझ्न सक्थे तर उनमा बुवालाई सम्झाउने साहस थिएन । यो कुरा थापाले छोराको मुहारबाट नै बुझ्थे । संयुक्त राष्ट्र संघमा काम गर्ने छोराको कर्मथलो खासगरी गरीव राष्ट्रहरु र द्वन्द्व प्रभावित क्षेत्रहरु नै हुन्थे जहाँ शरणार्थीहरुको ओइरो लाग्छ ।
छोरा सुनिल बुवाको एक्लोपनाले गर्दा अब काममा नफर्कने मनस्थितिमा पुगिसकेका थिए । तर आफ्नो कारणले सन्तानको वृत्ति विकासमा कुनै नराम्रो असर नपरोस् भनेर थापाले आˆनो हात खुट्टा चलुञ्जेलसम्म हालको काममा र्फकन छोरालाई आग्रह गरेका रहेछन् ।
भारी मन लिएर छोरा सुनिल विदेश फर्कँदा उनी एक पटक फेरी भावविहृवल भएका थिए, तर फेरी पनि उनले आˆनो मन कसैलाई पढ्ने मौका दिएनछन् । उनको छोराको बिहे हिमालय शमशेर जबराकी कनिष्ठ सुपुत्रीसँग भएको हो । सम्धि हिमालय शमशेर संयुक्त राष्ट्र संघको सेवामा विभिन्न मुलुकमा रहँदा विदेशमा नै पढ्ने मौका पाएकी बुहारी संगिताले कुन बेला उसकी सासुसँगबाट घरव्यवहारको डिग्री लिन भ्याईन् त्यसको भेउ थापाले कहिल्यै पाएनछन् ।
भनाइको तात्पर्य, थापाकी श्रीमतीको देहावसान पश्चात उनकी बुहारीले घर व्यवहार सम्हाल्न थालिन् र त्यो पनि हुबहु आˆनी सासु कै तरिकामा । यसरी नै चल्दो रहेछ पिँढी पिच्छेको घर व्यवहार । केहि वर्ष पछि त नाती सिद्घार्थ र नातिनी शितास्मा पनि आˆना हजुरबुवाको रेखदेख गर्न सक्ने भइहाले ।
छोरा र बुहारीको बिहे छिन्दाको पल पनि अति रमाइलो थियो । सन् १९८१ तिरको कुरा हो, सूर्यबहादुर थापा प्रधानमन्त्रीको हैसियतले औपचारिक भ्रमणमा पाकिस्तानको इस्लामाबाद पुगेका थिए । त्यतिखेर मेरा पिता गोविन्दप्रसाद लोहनी पाकिस्तानको लागि नेपालका राजदूत । हिमालय शमशेर राणा, जो सँग मेरा पिताको नेपाल राष्ट्र बैंक खोल्दादेखि काम गरेको तथा भाइचाराको समेत सम्बन्ध थियो, उनी त्यतिबेला पाकिस्तानको लागि संयुक्त राष्ट्र संघको स्थायी प्रतिनिधि थिए ।
तिनैजना उस्तै उमेरका र यूवावस्थादेखि कै सखाहरु । अकस्मात प्रधानमन्त्री थापाको छोरा सुनिल र हिमालय शमशेर राणाकी कनिष्ठ पुत्री संगिताको बिहे छिन्ने कुरा भयो, अनि हाम्रो निवासलाई दुलाहाको घर बनाएर हामी सबैजना एक ब्लक तल रहेको राणाको निवासमा बिहे छिन्न गयौँ । मेरा पिताजीले “हाम्रा छोरा केटाको बिहे गर्ने उमेर भएको तथा उ निकै लायकको केटो भएको र तपाइकी छोरी पनि उ जस्तै पढेलेखेकी र शुशील स्वभावकी छिन् भन्ने सुनेकाले हामी निकै टाढा नेपालदेखि चेली माग्न आएका हौँ, हामीलाई विश्वास छ की हामी खाली हात यहाँबाट फर्कनु पर्दैन, किनकी यी दुईको जोडी निकै सुहाउने कुरामा कुनै शंका छैन” भने पछि हिमालय राणाले एकछिनको गहिरो सोचको मुद्रा बनाएर मुसुक्क हाँसेर यो विवाह बन्धनको मञ्जुरी दिए तथा दुबैजना भविश्यका सम्धिहरुले गला मिलेर टिका टालोमा सामेल भएका थिए । फर्कने बेलामा हिमालय शमशेरले ढोकामा पुगेर बिदा गर्ने बेला “हाम्रो बिच सहमती भएपनि बिहे गर्ने केटा र केटीको मञ्जुरी पछि मात्र बिहेको मिति तोक्नु पर्ला” भनेर मुस्कुराउँदाको क्षण निकै रमाइलो भएको थियो ।
उच्च ओहदामा रहँदा मुलुकका सबैजसो ठाउँहरुमा पटक पटक पुग्ने अवसर उनले पाए । त्यस्तै धेरै मुलुकहरुको भ्रमण पनि गरे । विगत ४०-५० वर्षमा मुलुक बाहिर र भित्र सबै ठाउँमा निकै ठूलो परिवर्तन आएको छ । सूचना प्रविधिले मारेको फड्को र बढ्दो सडक सञ्जालले गर्दा पनि गाउँगाउँमा आर्थिक क्रियाकलाप बढ्न थाल्यो । आज हामीले देख्ने नेपाल र ५० वर्ष पहिलेको नेपालको तुलना नै गर्न सकिन्न । थापाको पिँढी त धमाधम एक एक गर्दै यो संसारबाट बिदा हुँदैछ, अब नयाँ पिँढीको प्रमुख दायित्वमा भने यो मुलुकको अस्मिता बचाउनेदेखि लिएर शान्ति, सुरक्षा कायम गरी नेपालीहरुको जीवनशैलीमा ठूलो परिवर्तन ल्याई खुशी र सुखी नेपाल बनाउने एजेण्डाहरु छन् ।
झनै हालैको महाभूकम्पले पारेको मानवीय र भौतिक क्षतिले त नेताहरु, योजनाविदहरु, नीति-निर्माताहरु तथा कार्यान्वयनकर्ताहरु र मातृभूमीलाई माया गर्ने सम्पूर्ण राष्ट्रप्रमीहरुलाई एउटा ठुलो चुनौती थपिदिएको छ । ठूलै बिपत्ति भएपनि यो एउटा अवसर पनि भएर आएको समय हो । त्यसैले सबै पक्षबाट यतिबेला सुझबुझपूर्ण वातावरणको सृजना हुनसके र नेताहरु तथा सरकार हाँक्ने व्यक्तिहरुले पुनर्निमाण तथा विकासको सजिलो बाटो पहिल्याइदिन सके बाँचेका र भविश्यका सन्ततिहरुले सन्तोषको सास फेर्न पाउँथे की । अँ साँच्चि सम्बिधान पनि त थाती नै छ है ।
अब केही समयमा नेता तथा सम्बिधान बनाउन जनताले चुनेका प्रतिनिधिहरुले जनताको सम्बिधान दिन सकेनन् भने फेरी कुनै पनि बेला जनता सडकमा ओर्लेर अराजक स्थितीको सिर्जना हुन सक्नेछ । त्यसको सामना उनीहरुले नै गर्ने हो, त्यसैले बेलैमा होसियारी अपनाउनु नितान्त जरुरी छ । मुलुक उँभो लाग्ने शुभकामना सहित थापालाई एक पटक फेरी सलाम र अलबिदा ।
(लेखक हाल हिमालयन बैंक लिमिटेडका वरिष्ठ प्रवन्धक तथा मानव संशाधन विभागका प्रमुख छन्)

