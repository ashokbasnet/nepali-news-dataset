गोरखामा दुख छ, निराशा मात्रै छैन
यादव देवकोटा
जेठ ७ गते बेस्सरी गर्मीले तात्तिएको दिउँसोे हामीलाई बोकेर लगातार दरौंदी (स्थानीयहरु दरौंदीलाई धर्मावती भन्छन्) को किनार समातेर गुडिरहेको गाडीले दरौंदी किनारामा लमतन्न तन्किएको ग्राभेल बाटो छोडेर चोरकाटेमा अलिकति भित्री बाटोको लेन समात्यो ।
यादव देवकोटा
बाटो तन्किँदै गयो र गुजि्रयो धर्मावती मा.वि. को गेटमा । धर्मावती माविले गोरखाको छोप्राक गाविसका ६,७ र ९ वडा र खोप्लाङ्ग गाविसको ६ नम्वर वडाका विद्यार्थीहरुलाई ज्ञानको ओत दिने गरेको छ । ती स्थानीय जमिन मुलत कुमाल समुदायको बस्ती हो । जो आर्थिक, शैक्षिक र अन्य मानवीय सूचकांकमा पछि परेको समुदाय भन्ने गरिन्छ ।
हामीलाई हेर्नुथियो, केही स्थानीय सामुदायिक विद्यालयको भवनको अवस्था । जेठ १७ बाट पढाइ सुचारु गर्न अस्थायी रुपमा के के आवश्यक छ भनेर निर्क्योल गर्नुथियो ।
धर्मावती माविको चौरमा एउटा कक्षा कोठा जत्रो आकारको चिनियाँ टेन्ट राखिएको थियो । विद्यालयको नभत्किएको कक्षा कोठा स्थानीय कुमाल समुदायको घर भत्किएपछिको अस्थायी आवास भएको थियो । हामीले टेन्टबारे जिज्ञासा राख्यौं । एक स्थानीय महिलाले भन्नुभयो-आज प्रधानमन्त्रीज्यू आउनुभाथ्यो, उहाँले नै राखेर जानुभएको ।
उनले त्यसो भनिरहँदा उनको मनोबल हृवात्तै बढेको र अनुहार उज्यालो भएको सजिलै ठम्याउन सकिन्थ्यो ।
दंग परें । गोरखामा प्रधानमन्त्री आएको थाहै थिएन । गाउँका स्कुलमा टेन्ट टाङ्गदै हिँड्ने खाालको स्वास्थ्य पनि प्रधानमन्त्रीको छैन भन्ठान्थें म ।
दोमन भएर सोधें-ए प्रधानमन्त्री नै आउनुभाथ्यो ? अनि कता जानुभयो त ?
हो, आउनुभाथ्यो प्रधानमन्त्री भट्टराई ! स्कुलमा टेन्ट राखेर बारपाक जाने भनेर जानुभा’छ ।
म मनमनै हाँसे । हाँसे पनि के भन्नु, स्थानीय मानिसहरुको निष्कपट चेतना र अवोधपनाले हल्लायो । आएका रहेछन् पूर्वप्रधानमन्त्री बाबुराम भट्टराई । तिनका लागि सभासद, मन्त्री, प्रधानमन्त्री जे भने पनि तिनै भट्टराई थिए, किनकि तिनले सबैभन्दा नजिकबाट देखे, चिनेको ठूला मान्छे तिनै भट्टराई थिए, जो छिमेकी गाविस खोप्लाङ्गबाट उठेर देशको कार्यकारी प्रधानमन्त्रीको पदमा पुगेका थिए ।
अहिलेलाई भट्टराई किस्सा छाडौं, लागौं धर्मावती माविकै प्रसंगमा । विद्यालयका कक्षाकोठा हेर्दै गर्दा आइपुगे शिक्षक उत्तम कुमाल । उनलाई बोलाइदिएकी थिइन् भर्खरै भट्टराईलाई प्रधानमन्त्री भन्ठान्ने महिलाले । उत्तम गाउँ नजिकैको पाखोमा विद्यालयका लागि अस्थायी टहरा बनाउन निस्कन लागेका थिए ।
हामीले उनीसँग कुरा गर्‍यौं । क्षेत्र नम्बर १ को यो पाटोमा आउनुअघि म उत्तरी हिमाली क्षेत्रसमेतमा फैलिएको क्षेत्र नम्बर ३ का दर्जन बढी गाउँहरुमा गुजि्रएर फर्किएको थिएँ । त्यहाँको विद्यालयको अवस्था र विद्यालय सञ्चालन गर्न स्थानीयहरुको तयारी र सरसल्लाह समेत सुँघ्दै फर्किएको थिएँ ।
जिल्ला शिक्षा कार्यलयमा विद्यालयहरुको समन्वयका लागि खटिएका मिजासिला सहायक जिल्ला शिक्षा अधिकारी हेमप्रसाद आचार्यले भनेका थिए-सम्भव भएका विद्यालय जेठ १ बाटै खोल्ने भनेर तयारी गरेको, २९ गतेको भूइँचालो र सरकारी निणर्यले हामी पछाडि धकेलिने भयौं । विद्यालय ढीलो खोलिने भएपछि कक्षाकोठा तयार गर्ने काम पनि पछाडि नै धकेलिएको छ । हामीलाई जिल्लाभरका सबैजसो विद्यालयलाई अस्थायीरुपमा कक्षा शुरु गर्न सहयोग चाहियो भनेर चर्को माग आएको छ । जिल्लाभरि ३ हजार ५२ वटा अस्थायी कक्षा कोठा बनाइहाल्नुपर्ने अवस्था छ ।
उनको भनाइलाई समात्दै खासमा विद्यालयलाई चाहिएको के होला तत्कालका लागि भनेर बुझ्न हामी छोप्राक गाविस हान्निएका थियौं । जहाँ एउटै गाविसमा तीनवटा मावि र चारवटा प्रावि, निमावि छन् ।
हामी उत्तम कुमाललाई पछ्याउँदै बस्ती छेउको एउटा पाखोमा पुग्यौं । जहाँ स्थानीयहरु पाखो सम्याउनेदेखि केटाकेटीलाई पढाउनका लागि अस्थायी टहरो बनाउँदै थिए । उनीहरु घर बनाउन छाडेर विद्यालयको अस्थायी टहरा बनाउन जुटेका थिए । जिल्ला शिक्षा दाताहरुले टेन्ट देलान् र गाउँका विद्यालयहरुमा पठाउँला भनेर बसिरहेको थियो ।
शैक्षिक, आर्थिक रुपमा पिछडिएको भनेर हियाउने गरिएको कुमाल समुदाय भने दाताको टेन्टको मुख ताकेर बसेको जिल्ला शिक्षाको मुख ताकेर बसिरहेको थिएन । तिनको बस्ने ठेगाना थिएन । तर, तिनीहरु मौरीझैं जुटेका थिए, नानीहरुको लागि पढ्ने थलो बनाउन ।
भूइँचालोपछि म गोरखाको लगभग ६० प्रतिशत भूभाग पुगें हुँला । तर, कुमाल समुदाय जति जागरुक भएर नानीहरुको भविष्यको टेको अड्याउन जुटेको दृश्य देख्नु निकै दुर्लभ थियो । सम्भवत जेठ ७ भित्रै स्थानीयहरुले आफ्नै पहलमा विद्यालयको अस्थायी टहरो बनाउनेमा चोरकाटेका कुमाल समुदाय जिल्लामै पहिलो थियो । कुमाल समुदायको त्यो भब्यतम् चेतना र सकि्रयताले निकै गहिरो गरी हल्लायो ।
छोप्राककै मण्डली माविका प्रअ रुद्रनाथ पोखरेल मण्डली माविका चर्किएर भत्कन लागेका पर्खाल भत्काउने र बाँकी संरचनामा अस्थायीरुपमा विद्यालय सञ्चालन गर्न स्थानीयसँग मिलेर लागिरहेका मात्रै थिएनन्, राजधानीका सुविधाजनक भनिएका विद्यालयले विद्यालय शुरु हुँदासम्म गर्न नसकेको अभिभावक, शिक्षकलाई मनोपरामर्श दिने काम समेत जेठ ९ भित्रै सकिसकेका थिए । उनले आफ्नो विद्यालयका शिक्षकलाई मात्रै होइन, अन्य छिमेकी विद्यालयका शिक्षकलाई समेत परामर्श तालिममा निम्त्याएका थिए ।
जेठ ६ मा हामी गोरखाको घ्याम्पेसाल हुँदै स्वाँरा जाँदै थियौं । मानिसहरु सरकार या संस्थाहरुले सहयोग देला र अस्थायी टहरो बनाउँला भनेर मुख ताकेर बसिरहेका थिए । बाटोमा पर्ने अश्रागंको झिंगटेका मुश्लिम समुदाय भने राज्यले जस्ता देला र टहरा बनाउँला भनेर बर्खे भेलको मुखमा राज्यको बाटो कुरेर बसिरहेको थिएन । भएको स्थानीय सामान जोडेर धमाधम अस्थायी बसोवासको ब्यवस्था गर्दै थियो ।
तिनलाई थाहा थियो, बर्खा नजिकिँदै जाँदा जिल्ला सदरमुकामलाई छोएर तन्किँदै गाउँसम्म आएको बाटो जुनसुकैबेला बीचमा टुट्न सक्छ चगां को धागो चुडिएझैं ।
सदरमुकामबाटै चुँडिएको गाउँमा सिंहदरवार त झन् पुग्ने कुरै भएन । त्यसैले तिनले आफ्नै बलबुँतामा बर्खाबाट बच्न ओतको जोहो गर्न थालेका थिए ।
बाबुराम जेठ ८ को झिसमिसेमै भुसुन्डे खोलाछेउ हामी अघिबाट गुजि्रएका थिए । केहीबेरमा मेरा केही गोर्खाली पत्रकार साथी र स्थानीय मित्रहरुले खबर गरे-बाबुराम गोरखा नगरपालिका-४ अमराईको शिवशक्ति प्राविमा श्रमदान गर्न जाँदैछन् ।
केहीबेरमा बाबुरामले श्रमदान गरिरहेको फोटो संचारमाध्यम र सामाजिक सञ्जालमार्फत सार्वजनिक भएछ । जसमध्ये एउटा सांकेतिक तस्बीर थियो, बाबुरामले गलले विद्यालयको भत्केको भित्तामा हानिरहेको । त्यसउपर टिप्पणी गर्न एकाएक हजारौं मानिस बडो विद्धान बनेर सल्बलाए । काठमाडौंमा टाइम पास गर्न फेसबुक, टुइटर चलाउनेलाई बाबुराम, गगन या अरुले गाउँका मानिसहरुबीच गएर गल या गैंची उठाएको दृश्य केवल फोटो शेसन थियो होला तर, त्यसको स्थानीय सर्वसाधारणलाई आत्मवल बढाउन कति महत्वपूर्ण थियो भन्ने बुझ्न गाउँकै मानिसहरुसँग उभिन पुग्नु जरुरी छ ।
गाउँमा तन्नेरीहरु छैनन् । बैदेशिक रोजगारीका कारण गाउँमा बूढाबूढी बा आमा या महिला केटाकेटी मात्रै बाँकी छन् । कहाँबाट भत्काउन थाल्ने र कहाँबाट बनाउन थाल्ने भन्ने त परै जाओस्, अलिअलि चर्किएको घरको अन्न निकाल्न समेत गाउँलेहरु आँट गरिरहेका थिएनन् । महिना दिनको बीचमा म आफैंले कति गाउँका कति मानिसको घरमा छिरेर अन्न निकालियो भन्ने हिसाब राख्नै मुश्किल छ । यस्तोमा बाबुराम, गगन, रविन्द्र अधिकारीजस्ता चिनिएका नेताहरु सर्वसाधारण गाउँलेसँगै उभिन पुग्नुको कति महत्व हुन्छ भन्ने मैले गाउँमा पुग्दा अनुभूत गरेको छु । त्यसले गाउँलेहरुलाई दुखमा म एक्लै छैन भन्ने सन्देश दिन्छ ।
हो, बाबुराम जत्तिका नेताहरु गल बोकेर गाउँ जानेभन्दा योजना बनाएर कार्यान्वयन गराउन लागिपर्ने हो । तर, कार्यान्वयन गर्नुपर्ने स्थनीय मानिसहरुमा आत्मबल र आत्माविश्वास भर्नु जरुरी छ कि उनीहरु एक्लै छैनन्  । नेता र राजनीतिलाई गाली गरेर जतिसुकै उज्यालो बन्ने कोशिस गरे पनि राजनीति र नेता उज्याला र चम्किला नभएसम्म देश उज्यालो बाटोमा अग्रसर हुन सक्दैन ।
आइएनजीओ, एनजीओहरुको रवाफ भने बेग्लै किसिमले बाक्लिएको छ गोरखामा । होटलहरु रिर्जभ गरिएको छ । सानादेखि सबै ठूला होटलहरुमा विदेशी दातृ संस्था र आइएनजीओहरुको गाडीको लस्कर भूइँचालो गएको भोलिपल्टै (बैशाख १३ मा) म गोरखा पुगेको दिनदेखि जेठ १३ मा म गोरखा रहँदासम्म निरन्तर जारी देखिन्छ ।
जिल्लाको राहत वितरण, विद्यालय व्यवस्थापन, वालबालिकालाई रेखदेख गर्नेसम्मका सबैखाले योजना र नेतृत्व आइएनजीओहरुको तजविजीमा भएको छ ।
बाहिरबाट हेर्दा प्रमुख जिल्ला अधिकारीले त्यो सबै कामको नेतृत्व गरेको देखिए पनि जिल्ला सरकारको काम आइएनजीओ, एनजीओहरुलाई विभिन्न विषयगत विधा तोकेर गाविस ठेक्का दिनमा सीमितजस्तो देखिएको छ । सेभ द चिल्ड्रेन, प्राक्टिकल एक्सन, अक्सफाम, वल्र्ड भिजन, मेडिको इन्टरनेशनल, गुड नेवर, क्रिश्चियन एड जस्ता संस्थाहरुलाई विभिन्न गाविस ठेक्का दिइएको छ । शेभ द चिल्ड्रेनलाई ठेक्का दिइएको गाविसहरुमा स्याम्फु, प्याड, चम्चा, टावेल, कचौरा, दाह्री काट्ने मेशिन, ब्लेड समेत बाँडेको छ । उसको रुची जेठ १७ बाट विद्यालय सञ्चालन गर्न सक्ने हालतमा तयार पार्नुभन्दा स्याम्फु र प्याड बाँड्ने कुरामा बढी देखिन्छ ।
गोरखा बजारमा होटल चलाएर बस्ने मेरा एक मित्रले मसँग भनेका थिए-‘शौचालयको कमोडमा पनि उनीहरुले आफ्नो संस्थाको स्टिकर टाँसेका छन् । बेलुका दारु र लोकल कुखुरा खाएको विल शीर्षक उल्लेख नगरी संस्थाको नाममा एकमुष्ट ‘एकोमोडेसन’ खर्चमा जोड्ने गरिएको छ ।’
सरकारले उनीहरुमाथि लगाम नकस्ने हो भने भारीभर्कम कर्मचारी खर्च, कार्यलय, गाडी, तेल, परामर्श, दारु, ऐशमा जे-जति खर्च भयो ती सबै बिल मिलाएर राहत, पुर्ननिर्माण, पुर्नस्थापना शिर्षकमा खर्च देखाउने र पीडितसमक्ष बिलो पनि नपुग्ने अवस्था आउनेछ । र, त्यसको आखिरी गन्तब्य हाइटीको नियति बेहोर्नु हुनेछ ।
हाइटीका पुराना घटना र त्यहाँ कसरी लक्ष्यितहरु पुर्नवासको योजनामा लाभान्वित हुन सकेनन् भनेर मैले काठमाडौं आए यताका दिनमा केही सामाग्रीहरु खोज्न, पढ्न खोजें ।
हाइटीमा भएको ब्यापक सहयोग रकमको दुरुपयोगबारे हाइटी भूइँचालोको तेस्रो बाषिर्कीमा गार्जियनले छापेको छ-तीन वर्षबीच अन्र्तराष्ट्रिय दातृ संस्था, आइएनजीओ, एनजीओ मार्फत हाइटी गएको नौ विलियन डलर रकम कहाँ खर्च भयो भन्ने कुनै आँकडा छैन ।
हाइटीका राष्ट्रपति मार्टेल्लीले दातृ संस्था र आइएनजिओ मार्फत हाइटी भित्रिएको रकमको चरम दुरुपयोगप्रति निराशा ब्यक्त गर्दै भनेका छन्-‘हामी केवल हाइटीमा जसरी भए पनि पैसा आओस् भन्ने चाहन्नौं । दातृ सहयोगको प्याकेजले परिणाम देखाउन सकेको छैन । त्यसैले हामी अनुदान लक्ष्यित कहाँ नपुग्ने हो भने विदेशी पैसा किन लिने र कसका लागि लिने भन्ने कुराको टुङ्गो लगाउन चाहन्छौं ।’
जोनाथन काट्जले हाइटीमा लगिएको सहयोगको चरम दुरुपयोगबारे लेखेको पुस्तकको नाम नै बडो ब्यंग्यात्मक छ-‘दि बिग ट्रक द्याट वेन्ट बाई : हाउ दि बल्र्ड केम टु सेभ हाइटी एण्ड लेफ्ट बिहाइन्ड डिजास्टर ।’
ठूल्ठूला दातृ संस्था, सहयोग नियोग, आइएनजीओहरुले घोषणा गर्ने गरेको बिशाल सहयोग राशी केमा खर्च हुन्छ र पीडितलाई चाहिएको वास्तविक राहतका लागि कसरी लक्षित समुदाय बषौर्ं तडि्पएर बस्नुपर्छ भन्ने बारेमा काट्जले बडो स्पष्टसँग लेखेका छन्-वैदेशिक, दातृ सहयोगको जुन मात्रामा राशीहरु आए त्यो खाद्यान्न किनेर बाँड्नमा खर्च भयो ।
मानिसलाई चाहिएको घर थियो । चाहिन त खाद्यान्न पनि चाहिएको थियो । खाद्यान्न त कति दिन, महिना, बर्ष दिइराख्न सम्भव हुन्छ र ? दियो खायो सकियो । सहयोग पनि गरिएकै हो, तर चामलमा । सहयोग पाएको पनि हो तर त्यसले मानिसलाई दाताले चामल दिइहाल्छ भन्ने बनायो । महिनैपिच्छे क्याम्पमा लाइन लागेर विश्व खाद्य संगठनले बाँडेको चामल पाइने भएपछि काम पनि केही गर्नुपरेन ।
चामल बाँडेर उब्रेको पैसा भूकम्पमा परेर घर गुमाएकाहरुलाई राख्न बिशाल टेन्टहरु किन्नमा खर्च गरियो । फलतः केही बर्षमा टेन्ट बस्न लायक रहेन । बाँडिएको चामल निख्रियो । बारी बाँझै रहृयो । मान्छे मगन्ते बने र सक्नेहरु लुटपाटमा लाग्ने अवस्था आयो । त्यसले द्वन्द्व निम्त्यायो ।
शुरुमै मानिसलाई काममा लगाउने र घर बनाउन सहयोग गरेको भए न त जुन बिशाल अंकमा सहयोग गयो हाइटी, त्यसको जरुरी नै थियो न आजको अवस्था आउने थियो ।
तर, त्यसो गर्दा अन्तरराष्ट्रिय दातृ संस्था, आइएनजीओहरुलाई भने ठूलो घाटा हुने थियो, तिनीहरुले चामल, बिस्कुट, चम्चा, प्याड, ब्लेड बाँडेको तथ्याङ्कमा मिसाएर परामर्श, सल्लाह, सरसहयोग जस्ता फाल्तु कागजी चाङ्ग थुपारेर सहयोग राशी सिध्याउने अवसर भने पाउने थिएनन् ।
हाम्रोजस्तो तेस्रो विश्वका अधिकांश देशहरुको समस्या के भने उनीहरु दातालाई आफ्नो सहयोगको प्राथमिकता तोकेर भित्र्याउन सक्दैनन् ।
दाताहरुको प्राथमिकतामा र सहजतामा दुखको सुस्केरा फलाक्छन् । पछिल्ला दिनहरुमा नेपाल पनि दाताहरुको सूचीमा डोहोरिन खोजेको छ ।
राहतमा जे भयो, अब त्यसबाट सिकेर एकद्वार प्रणाली बनाएर जिल्ला सरकारले दातृ संस्था र आइएनजीओहरुलाई परिचालन गर्न सकेन भने नेपाल पनि चामल र त्रिपालमा भारीभर्कम सहयोगमा आएको भनिएको पैसा निखारेर घरबारविहीन भएका भूकम्प पीडितलाई स्थायी आवास दिने चरणमा गोजी रित्तिएको लाहुरेको हालतमा पुग्ने अवस्था आउनेछ ।
गैह्र सरकारी संस्थाहरु हल्ला गर्ने र अनुत्पादक काममा पैसा सक्ने धन्दामा मात्रै छन् भन्नु अन्याय हुन्छ । केही संस्थाहरु साँच्चै नै काम गरिरहेका पनि छन् । जिल्लाभरि भुइचालोका कारण अभिभावक गुमाएका, तत्काल घर फर्कने अवस्था नभएका बालवालिकालाई राख्न, पढाउन नेपाल यूथ फाउण्डेसनले सदरमुकाममा ट्रान्जिट होम शुरु गरिसकेको छ ।
पश्चिम नेपालमा कमलरी उन्मूलन, तिनको शिक्षा, दीक्षा र ब्यवस्थापनमा अनुकरणीय काम गरेको फाउण्डेशनजस्ता केही च्यारिटी बेसका संस्थाहरु भने गाडी, होटल र सडकका पोलमा स्टिकर टाँस्ने र होहल्ला गर्नेभन्दा चुपचाप प्राथमिकता तोकेर महत्वपूर्ण कामहरुमा लागेका पनि देखिन्छन् ।
बेथितीपूर्ण राहत बितरणले गाउँमा घरधुरी संख्या हृवात्तै बढाएको छ । आश्चर्यजनक त के भने भुइँचालोअघि १५ सय ९५ घर भएको एउटा गाविसमा राहतका लागि १९ सय ५० घर खडा भएको अवस्था समेत देखियो । गाउँबाट बसाइ सरेर काठमाडौं गएका सम्भ्रान्तहरुसमेत एक केजी चिनी, दुई पोका चाउचाउ र एकबोरा चामल थाप्न गाउँमा लर्को लाग्न थालेका छन् ।
आफ्ने गाउँमा कमसेकम १० धुरीलाई ब्यवस्थित सहयोग गर्ने आर्थिक हैसियत भएकाहरुसमेत गाउँका विपन्नहरुले पाउने राहतमा भाग खोज्न पुगेका छन् । भुइँचालो लगत्तै विजुली नहुँदा र ढिकी, जाँतो नहुँदा चामल लगायत रहत सामाग्री सबै ठाउँमा आवश्यक भए पनि पछिल्लो समय बिजुली सुचारु हुँदाका दिनमा समेत एकमाना धान, मकै, कोदोसमेत नपुरिएको बस्ती, घरहरुमा चामल लगेर बाँड्ने कामले मानिसहरुलाई मगन्ते मानसिकतामा जकडिदिएको छ ।
तर, यस्तो मात्रै दृश्य छैन । केही दिन सक्ने क्षमता र मन भएका मानिसहरु आफ्नो मुठी खोल्न तत्परताका साथ लागेका छन् ।
गोर्खालीहरुकै उदाहरण लिउँ । शनिवार लैनचैरको एउटा हलमा भेला भएका गोर्खालीहरुमा पूर्वप्रधानमन्त्री बाबुराम भट्टराईदेखि कांग्रेस संसदीय दलका नेता चिनकाजी श्रेष्ठसम्म थिए । योजना आयोगका पूर्वउपाध्यक्ष, सदस्य, पूर्व सविच, इन्जियर, शिक्षाविद्, भूगर्वविद्, सर्वसाधारणहरुको विचमा न्याय सेवामा प्रतिष्ठा हासिल गरेका अहिले मानव अधिकार आयोगका सदस्य प्रकाश वस्तीसम्म थिए । ती सबैले भने-हामी मुठी खोल्न तयार छौं, गोर्खा बनाउन निशुल्क आफ्नो योग्यता र समय लगाउन तयार छौं, आमालाई दुखेको बेला सन्तान हाँसेर बस्न सक्दैन । सकेको, जानेको, गर्न मिल्ने सबै काममा खटिन तयार छौं ।
त्यही बीचमा बोल्न उभिएका थिए पूर्व सांसद विरेन्द्र पोखरेल, तिनले निकै खरो लवजमा भनेका थिए, हामी काठमाडौंमा घर बनाएका मानिस, गाउँको घर छोडेर आएका मानिस राहत चाहियो भन्दै गाउँ जाने हैन, त्यसरी जान मिल्दैन, बरु गाउँमा कसलाई कति सघाउन सक्छु भनेर जान पर्छ । म यही फोरमबाट गाउँको छोडेको घर देखाएर भूइँचालो पीडितमा नाम लेखाउन नजाने र राहत नलिने, बरु सकेको दिने घोषणा गर्छु ।’

