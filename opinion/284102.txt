कुटनैतिक चासो र दातृ सम्मेलन
– राजु पौडेल
केहि महिना अघि भारतीय जनता पार्टीकी उपाध्यक्षले काठमाडौंमा धर्मनिरपेक्षता र संघीयताको विषयमा विवादास्पद अभिव्यक्ति दिइन् । त्यसलगत्तै बेईजिङको प्रतिउत्तर आयो । नेपालमा दुवै कुरा अपरिवर्तनीय छन्  ।
यी फरक-फरक अभिव्यक्तिले बिशाल अर्थतन्त्र भएका हाम्रा निकटका दुई छिमेकी राष्ट्रहरू नेपालप्रतिको कुटनैतिक सम्बन्धमा क्रमशः साखल्य आक्रामक र प्रत्याक्रामक मौन छन् भन्ने विषयलाई थप पुष्टि गर्छ । नेपालका लागि चीनले अपनाउदै आएको मौन कुटनीति लाग्छ, हिन्दुस्तानले अपनाउदै आएको साखल्य कुटनीतिभन्दा बढी वजनको छ । फरक यति हो, स्वनिर्णयको अधिकारमा चीनले शिष्टता अपनाउँछ । जुन पछिल्लो विपत व्यवस्थापनमा नेपाली नागरिकले प्रत्यक्ष देख्न र भोग्न समेत पाए ।
विविध अन्तर्राष्ट्रिय सम्बन्ध र कारणले मात्र होइन यहाँ विद्यमान श्रोत, साधन र गाँसिएको भूगोलको कारणले पनि यी दुवै राष्ट्रले नेपालप्रतिको चासोलाई घटाउन सक्दैनन् । दुवैतिरको बढ्दो चासोलाई सन्तुलन मिलाएर नेपाल र नेपालीको हितमा लगाउने क्षमता नत हाम्रो कुटनीति नत राजनीतिक संयन्त्रमा छ । हामी तुलनात्मक रुपमा कमजोर बनाइएका छौं । कमजोरीको फाइदा एउटाले लिँदा अर्कोले पनि गुम्न दिँदैन ।
प्राकृतिक विपत्ति अक्सर आउने विनास हो । तर, राजनैतिक स्वतन्त्रता, आर्थिक समृृद्धि र वर्ग उत्थानका नाममा पटक-पटक भएका राजनीतिक आन्दोलनमा किस्ता-किस्ता योभन्दा बढ्ता क्षति भएको छ । अतितमा भएका यस्ता प्रयासमा दुवै राष्ट्रले विद्यमान नेपाली उच्च नेतृत्वको नाडी छामिसकेका छन् । पटकपटकका आन्दोलनबाट प्राप्त उपलब्धिलाई राजनीतिले संस्थागत रुप दिन नसक्दा जनतामा उत्पन्न नैराश्यताले आर्थिक समृृद्धि र स्वतन्त्रताको माग गरेको विषयमा समेत उनीहरु उत्तिकै सचेत छन् ।
प्रतिफलविहीन राजनीतिक अभ्यास र राजनीतिप्रति युवाहरुमा बढ्दो मोहभंगको अवस्थामा हामीले अकल्पनीय विपत्तीको सामना गर्नु परिरहेको छ । यो विपत्तिलाई अवसरमा बदल्न दाता सम्मेलनको आयोजना गरिदै छ । के दाता सम्मेलनले राजनीतिक अकर्मण्यतामा छोपिएको समयानुकुलको विकास र पछिल्लो विपत्तीले निम्त्याएको विनासको क्षतिलाई नवनिर्माणमा रुपान्तरण सर्न सक्ला ?
हामीले १९९० सालको महाभूकम्पको ईतिहास धेरै पढेका छौं । जन-धनको क्षतिका हिसावले त्यो भूकम्पको विनास तुलनात्मक रुपमा अहिलेभन्दा बढ्ता चुनौति थियो भन्ने मानिसहरु जिउँदै छन् । जहाँनिया एकात्मक शासन व्यवस्था भनिएको तत्कालीन समयमा उद्धार समितिको अध्यक्षमा ब्रम्ह शम्शेर जबरा चुनिएका थिए । तत्कालीन ईष्ट ईण्डिया कम्पनीले उनीसंग प्रस्ताव गर्‍यो, ‘हामी उद्धार र पुनर्निर्माणका लागि सेना पठाइदिन्छौं ।’ देशको स्वतन्त्रता र अस्मिताको कुरा उनको ब्रम्हले देख्यो । बर्दी लगाएर आउने अर्को देशको सैनिक कम्पनीलाई उनले नम्रतापूर्वक अस्वीकार गरिदिए । अहिले जस्तो छिन्नभिन्न नभए पनि धरहरामा त्यो बेलामा समेत ठूलो क्षति पुगेको थियो । देशकै पुँजी र श्रमले नयाँ सडक समेत थपेर तीन वर्ष भित्रमा त्यो पुनर्निर्माण गरिछाडे । इतिहास भन्छ, वैदेशिक सहायता विना सम्पूर्ण पुनर्निर्माणका कार्य सम्पन्न भएका थिए ।
हामी परिस्कृत भनिएको राजनीतिक व्यवस्थामा छौं । अहिले नेपालमा गरिखान सक्ने मानिसको संख्या ५७ प्रतिशत छ । यसको सोझो अर्थ नेपालले जनसांख्यीक संक्रमण पार गरेर राज्यलाई ऋणात्मक भार बोकाएको छैन भन्ने हुन्छ । जसलाई विकसित मुलुकमा ‘बोनस पपुलेशन’ भनेर ब्याख्या गरिन्छ । विकासे संघ-संस्था र राज्यले यस्तो प्रकृतिको प्राप्तिमा खुसियाली मनाउँछन् । दुर्भाग्यवश हाम्रो जनसांख्यीक लाभ विश्वले खिचिरहेको छ । हामी बिपत टार्न दाता सम्मेलनको तयारीमा जुटेका छौं । दैनिक जीवन गुजाराका लागि देशको भूगोलभन्दा वाहिर रहेका उर्वर उमेरका नेपाली युवाहरुको भूमिकामा मौन छौं । यस्ता युवाको भूमिका अरुले खोज्नुभन्दा पहिले स्वयम् राज्यले खोज्नु पर्ने हो । संसारमा जति पनि विनास भए उनीहरुले सर्वप्रथम आफ्नो श्रमको खोजि गरेका छन् । देशको थप स्वामित्ववोध गराउनलाई गरिने यस्तो प्रयासले देश महान बनेका धेरै उदाहरण छन् । दोश्रो विश्वयुद्धमा जापानले गुमाउनु परेको शाख अहिले साँवा, ब्याज र हर्जना सहित चुक्ता गरिसकेको छ ।
संसारका जति पनि धनि देशहरु छन् ती सबैसँग उनीहरुको विगत सोध्नुहोस् सबैले आ-आफ्नो दुखद कहानी सुनाउनेछन् र गरिवीबाट समृद्धितर्फ उन्मुख हुँदाको क्षणलाई सर्वाधिक महत्वमा राखेर ब्याख्या गर्नेछन् । सन् २००४ को डिसेम्बरमा ९.१ रेक्टरको भूकम्पपछि सुमात्रा दीपको उत्तरपश्चिम अवस्थित हिन्द महासागरमा आएको इतिहासकै ठूलो सुनामीले इन्डोनेसियाको आचे प्रान्तलाई समुन्द्रमा मिलाइदियो । झन्डै २ लाख ५० हजार मानिसहरुको हताहती भयो । अहिले त्यो सहर त्यहिँ ठाउँमा अत्याधुनिक भएर ठडिएको मात्र छैन विपत व्यवस्थापनमा विश्व कै नमूना मानिने प्रविधिको विकास समेत गरिसकेको छ । २६ करोड इण्डोनेसियन नागरिकमध्य जसलाई जहाँ भेटे पनि सोध्नुहोस् उनीहरुले देशको पछिल्लो गुणगान त्यहीँबाट सुरु गर्छन् । अन्तर्राष्ट्रिय सहयोगलाई स्वीकार गरे पनि स्वदेशी श्रम र भावनालाई पूर्ण कदर गरेकैले देशप्रतिको पछिल्लो विकासमा सबै इन्डोनेसियन नागरिकले गौरव महशुस गर्न पाएका हुन् ।
हामीले जानी राख्नुपर्छ, मागेर प्राप्त गरेको बस्तुले कहिल्यै कसैको मन तृप्त हुँदैन । यो देशको कुरा हो । राज्य र राज्यसँग जोडिएका जनताको स्वाभिमानको कुरा हो । हामी बसेको भूगोल विपत्ती निम्त्याइरहने प्रकृतिको छ । पटकपटक आफ्नो स्वाभिमानलाई अरु त अरु अति प्रभावितले समेत ख्याल गर्ने चेतना आउन सक्छ । आखिर चेतना जस्तो जटिल चिज केहि हुदैन जुन थोरैमा पनि चित्त बुझाउन सक्छ तर, तुच्छ धेरै उसलाई स्वीकार्य हुदैन । दाताहरुबाट आउने रकमको मोटो हिस्सा उतै फर्किन्छ भन्ने पनि ख्याल गर्नुपर्छ । बचेखुचेको रकमले नागरिकलाई पराश्रति बनाउने सम्भावित जोखिमले राष्ट्रलाई गर्ने दीर्घकालीन हानि भन्दा हामीले ढिलो चाँडो खोज्नै पर्ने आफ्नै श्रमशक्तिलाई खोजौं ।

