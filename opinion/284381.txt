धरहरा बनाउने जिम्मा निजी क्षेत्रलाई दिउँ
नविन अर्याल
२० जेठ, काठमाडौं । भूकम्पबाट क्षतिग्रस्त सम्पदाहरु पुनर्निर्माण कसले गर्ने भनेर बहस चलिरहेका बेलामा पर्यटनविद् प्रचण्डमान श्रेष्ठले यसको जिम्मा सरकारलाई नभई निजी क्षेत्रलाई दिनुपर्ने तर्क गरेका छन् । निजी क्षेत्रले धरहरा बनाइदिन्छु भन्छ भने सरकारले दिनुपर्ने श्रेष्ठको राय छ ।

‘पुराना सम्पदा बनाउन ठूलो रकम आवश्यक हुन्छ, यत्रो रकम सरकारले कहाँबाट जोहो गर्छ ?’ पर्यटन बोर्डका पूर्वप्रमुख कार्यकारी अधिकृतसमेत रहेका श्रेष्ठले अनलाइनखबरसँग भने- ‘अहिले सरकारको पहिलो प्राथमिकता सम्पदा पुनर्निर्माण होइन्, पीडितको पुनःस्थापना हो ।’
पर्यटनविद् श्रेष्ठले यसो भनिरहँदा भत्किएका सम्पदाको पुनर्निर्माण सरकार आफैले गर्नुपर्ने आवाज उठिरहेको छ । जगदम्बा समूहले धरहरा बनाइदिने प्रस्ताव सरकारसमक्ष राख्दा सर्वत्र विरोध भएको थियो ।
तर, श्रेष्ठ भने जगदम्बाले सकारात्मक सोँचाइ लिएर बलियो धरहरा बनाउँछु भनी आएमा जिम्मा लगाउनुपर्ने बताउँछन् ।
सम्पदा सरकार आफैले बनाउनुपर्छ भन्ने आवाज उठिरहेको छ नि भन्ने अनलाइनखबरको प्रश्नमा श्रेष्ठले उल्टै प्रश्न तेर्साए,  किन ? ‘यदि तपाईसँग धेरै पैसा छैन, तपाईले गर्नुपर्ने काम धेरै छ भने यस्तो बेलामा सम्पदा अरुले बनाइदिन्छ भने किन टाउको दुखाइ ?’ उनले भने- ‘यसो भएमा सम्पदा पुनर्निर्माणमा लाग्ने सरकारी रकम पीडितको पुनःस्थापनामा खर्च गर्न सकिन्छ ।’
भूकम्पका कारण ठूला-साना ५ सय २१ सम्पदामा क्षति पुगेको पुरातत्व विभागले जनाएको छ । विश्व सम्पदामा सूचिकृत सात सम्पदा पनि भूकम्पले क्षतिग्रस्त भएका छन्  । भत्किएका सम्पदाको पुनर्निर्माणमा ठूलो धनराशी खर्च हुने देखिन्छ ।
‘ब्लु प्रिन्टमा लेखे अनुसार हुनुपर्छ’

सम्पदा पुनर्निर्माण गरेवापत उसले आफ्नो नाम लेख्छ, विज्ञापनमा प्रचार गर्छ, बरु कत्रो अक्षर लेख्न पाउने, विज्ञापनमा कतिसम्म राख्न पाउने भन्ने ब्लुप्रिन्टमा स्पष्ट उल्लेख गर्नुपर्छ

श्रेष्ठको विचारमा सम्पदा पुनर्निर्माणका लागि पुरातत्व विभागले स्पष्ट नीति बनाएर ‘ब्लु प्रिन्ट’ दिनुपर्छ । उनी भन्छन्- ‘यस्तो नीति बनाउनुपर्‍यो, जुन नीतिले स्वदेशी विदेशी कम्पनी तथा संस्थालाई सम्पदाको पुनर्निर्माणमा आकषिर्त गरोस् । सम्पदा पुनर्निर्माण गरेवापत उसलाई पनि केही लाभ होस् ।’
‘ब्लु प्रिन्ट’मा फलानो सम्पदा पुनर्निर्माण गरे यो-यो सुविधा पाउँछौ भनेर स्पष्ट उतारिनुपर्ने श्रेष्ठ बताउँछन् । ‘सम्पदा पुनर्निर्माण गरेवापत उसले आफ्नो नाम लेख्छ, विज्ञापनमा प्रचार गर्छ, बरु कत्रो अक्षर लेख्न पाउने, विज्ञापनमा कतिसम्म राख्न पाउने भन्ने ब्लुप्रिन्टमा स्पष्ट उल्लेख गर्नुपर्छ’ श्रेष्ठले भने ।
सम्पदा पुनर्निर्माणको नाममा जथाभावी गर्न भने दिन नहुने श्रेष्ठको भनाइ छ । ब्लु प्रिन्टमा सम्पदा पुनर्निर्माण गर्दा कति भत्काउने ? कस्तो बनाउने ? कस्तो समान प्रयोग गर्ने ? भनेर पनि स्पष्ट पारिदिनुपर्ने उनको सुझाव छ । ब्लु प्रिन्ट तयार पारी आहृवान गरेमा स्वदेशी विदेशी कम्पनी सम्पदा पुनर्निर्माणमा तयार हुने उनी बताउँछन् ।
‘निर्माता म खोजिदिन्छु’
‘स्पष्ट नीति बनाएमा मैले ५ सय सम्पदा बनाउने स्वदेशी विदेशी खोजिदिन्छु’ श्रेष्ठले भने- ‘यसरी अरु धेरैले सम्पदा बनाउन रुची देखाउनेछन् ।’ पनुर्निर्माणमा निजी क्षेत्रलाई अगाडि सारेमा भत्किएका सबै सम्पदा वर्ष दिनमै जस्ताको तस्तै बन्ने उनको दाबी छ ।
हिजोका दिनमा सम्पदा पर्यटकीय प्रयोजनमा लगाइएको थिएन । त्यतिबेला सम्पदा पर्यटकका लागि थिएन । अहिले त्यही सम्पदालाई प्रमुख पर्यटकीय प्रोडक्ट बनाइएको छ । पर्यटन व्यवसायीले सम्पदाबाट लाभ लिइरहेको हुँदा यिनको मर्मत सम्भारमा उनीहरुको पनि दायित्व रहने श्रेष्ठको भनाइ छ ।
शैली पुरानै, प्रविधि नयाँ

बाहिर उस्तै देखिए पनि आन्तरिक रुपमा भने नयाँ प्रविधि अपनाउनुपर्छ, बाहिर रङ लगाएर उस्तै बनाउने तर, भित्र सिमेन्टको स्ट्रक्चर पनि बनाउन सकिन्छ

भत्किएका सम्पदा दुरुस्तै बनाउनुपर्ने श्रेष्ठले बताएका छन् । तर, दुरुस्तै बनाउने नाममा पुरानै प्रविधि अपनाउन नहुने श्रेष्ठको सुझाव छ । ‘सम्पदाको पुरानो बनावट परिवर्तन नगरी नयाँ प्रविधि मिश्रण गरेर पुनर्निर्माण गर्नुपर्छ’ उनले भने ।
‘जतिबेला जस्तो प्रविधि विकास भएको थियो, त्यस्तै प्रविधि अपनाइएको हो’ उनले भने- ‘अहिले पनि ढुंगालाई आराले काटेर सम्पदा पुनर्निर्माण गर्न खोजे सम्भव छैन’  फेरि पनि सय डेढ वर्ष अगाडिकै माटो, ढुंगा र इँटामात्र प्रयोग गरेर बनाएमा लामो समय नटिक्ट सक्छ । अहिले त्यस्तो प्राविधि र प्राविधिक पनि पाउन गाह्रो हुन्छ । सम्पदा बलियो बनाउन आधुनिक प्रविधिहरु अपनाउनुपर्ने बताउँदै उनले विश्वभर यही अवधारणा अपनाइने गरेको दाबी गरे ।
‘बाहिर उस्तै देखिए पनि आन्तरिक रुपमा भने नयाँ प्रविधि अपनाउनुपर्छ, बाहिर रङ लगाएर उस्तै बनाउने तर, भित्र सिमेन्टको स्ट्रक्चर पनि बनाउन सकिन्छ’ श्रेष्ठले भने ।
तर, बैंकर्स एवं सामाजिक अभियन्ता अनिल केसरी शाहले भने नेपाली जनताबाट पाँच/दश रुपैयाँ उठाएर धरहरा बनाउँदा सबैको भावना समेटिने बताएका थिए । शाहले भनेका छन्- सबै नेपालीले आफूले जति सक्छौं ५ रुपैयाँ, १० रुपैयाँ, हजार रुपैयाँ जति हुन्छ र उहाँहरुको कसैको पनि नाम नराखी बनाऔं  ।
यो पनि पढ्नुस्
अनिलकेशरी शाह भन्छन्- धरहराबाट सुरु गरौं, युवाशक्ति परिचालन गरौं

