फुटबल युद्ध : अमेरिका र रूसबीच फैलँदो द्वन्द्व
दीपेश केसी
पाँचौंपटक निर्वाचित भएको एक साता नबित्दै फुटबलको विश्व संस्था फिफा अध्यक्षबाट राजीनामा दिएका सेप ब्लाटरले भने, ‘फुटबलमा युद्ध नगर !’ फुटबलका महान् खेलाडी पेलेले भने, ‘फुटबल सबैलाई एकतावद्ध बनाउने खेल हो, यसमा युद्ध हुनुहुँदैन ।’

फुटबलको बहानामा बलिया देशहरूबीच द्वन्द्व चर्किएपछि संसारकै आकर्षक खेल संकटमा परेको आभाषसँगै यस्ता प्रतिक्रिया आउन थालेका हुन् ।
अमेरिका, बेलायतलगायत पश्चिमा देशहरूको स्वार्थविपरीत फिफा जान थालेपछि पछिल्लो घटनाक्रम विकसित भएको हो । सतहमा फिफाको भ्रष्टाचार काण्ड रहे पनि पछिल्लो संकटका पछाडि अमेरिका र बेलायतसँग रूसको बढेको टकरावले पनि मुख्य भूमिका खेलेको छ । युक्रेन र सिरियामा प्रत्यक्ष अप्रत्यक्ष टकरावमा रहेका अमेरिका र रूस फुटबलमा समेत मुछिएका छन् ।
के हो द्वन्द्वको कारण ?
फुटबलको विश्व संस्था फिफा भ्रष्टाचार काण्डमा ७ जना बहालवालासहित अन्य पूर्व शक्तिशाली पदाधिकारीहरू अनुसन्धानको दायरामा ल्याइएपछि विश्व शक्तिबीचको प्रतिस्पर्धाले नयाँ मोड लिएको तथ्य उजागर भयो । फिफाको भ्रष्टाचारमा अमेरिकी भूमिकाबारे पक्ष विपक्षका टीका टिप्पणी आए ।
फिफाको भ्रष्टाचार नयाँ भने होइन । यो मुद्दा यस्तो बेलामा उठाइयो, जब ७९ वर्षीय सेप ब्लाटर पुनः निर्वाचित अध्यक्ष बन्न तम्सिए । ब्लाटरप्रति अमेरिका र पश्चिम यूरोपका अधिकांश देशहरू सकारात्मक थिएनन् । यूरोप केन्द्रित फुटबलको बजार र राजनीतिलाई अन्यत्र मोड्न खोजेको आरोप उनीमाथि थियो ।
दीपेश केसी
पुनः निर्वाचित भएपछि यूरोपेली फुटबल संघ यूएफाप्रति आक्रोशित उनले भनेका थिए, ‘यूरोपमा राम्रो फुटबल छ । तर, त्यसका पछाडि विश्वका अन्य क्षेत्रबाट पनि राम्रा फुटबल खेलाडी यूरोपमा खेल्ने गरेबाट हो भन्ने बुझ्नुपर्छ ।’
फिफाभित्रको विवादमा अमेरिका र रूसबीचको टक्कर प्रमुख कारण हो । यसमा अमेरिकालाई बेलायतले सघाइरहेछ । सन् २०१८ र २०२२ मा क्रमशः रूस र कतारमा विश्वकप आयोजना हुने टुंगो लागेयता अमेरिका र बेलायत सन्तुष्ट छैनन् ।
अमेरिका र बेलायतलगायत केही यूरोपका देशहरूको चाहनालाई माथ खुवाउँदै रूस र कतारले आयोजना उम्मेदवारीमा विजय हासिल गरे । बेलायत र अमेरिकाले समेत आयोजनाका लागि उम्मेदवारी दिएकोमा रूसी राष्ट्रपति भ्यादिमिर पुटिन र उनीनिकट चलाख व्यापारीहरूको लबिङले बाजी मार्‍यो । अमेरिका र फुटबलको केन्द्र बनेका यूरोपेली देशहरूका लागि यो घटना पीडादायी बन्यो ।
ठूला अन्तर्राष्ट्रिय प्रतियोगिता आयोजनाका लागि साम, दाम, दण्ड, भेदको रणनीति नौलो होइन । कति खुले, कति लुके । रूस र कतारले आयोजनाका लागि छनोट हुँदा यही नीति अबलम्बन गरेको खुल्यो । फिफा घोटालामा रूसी नागरिक पक्राऊ नपरे पनि रूस आफूलाई लक्षित गरी अभियान चलाइएको भन्दै असन्तुष्ट छ ।
अमेरिकाको आग्रहमा स्वीटजरल्याण्डको जुरिचमा फिफाको अधिवेशनमा भेला भएको अवस्थामा भ्रष्टाचारको अभियोगमा दुई उपाध्यक्षसहितका अधिकारीहरू परेपछि बलिया देशहरूबीचको द्वन्द्व फैलिएको संकेत मिल्यो । पक्राऊ फिफाको अध्यक्षका लागि हुने निर्वाचनपूर्व भएको थियो । ब्लाटरलाई नैतिक दबाब दिई तत्काल पदबाट हटाउन दबाब सिर्जना भए पनि प्रारम्भमा उनी गलेनन् र चुनाव जिते ।
फिफामा भ्रष्टाचारको विषयले आफू लज्जित भएको र चुनौती झेल्ने संकेत गर्दै उनले भनेका थिए, ‘हामी वा मैले सधैंभरि सबैजनाको निगरानी गर्न सक्दैनौं ।’
पुटिनले सार्वजनिक रूपमा बोलेर ब्लाटरको बचाऊ गरे । फिफा पदाधिकारी पक्राऊ काण्ड सेप ब्लाटरलाई फिफा अध्यक्ष बन्न नदिने उद्देश्य अनुसार भएको तर्क पुटिनको थियो । ब्लाटरले रूसमा हुने तय भएको विश्वकपका पक्षमा बोलेकाले चुनौती झेल्नुपरेको पुटिनको अभिव्यक्ति आयो । यद्यपि ब्लाटर पुनः फिफा अध्यक्ष छानिए ।
बोलेपछि तरंग ल्याउने स्वभावका पुटिनले रूसलाई विश्वकप आयोजना गर्नबाट वञ्चित गर्ने अमेरिकी नीति अनुसार सम्पूर्ण घटना भइरहेको अभिव्यक्ति दिए । ब्राजिलका उच्च अधिकारीले समेत फुटबलमा अमेरिकी प्रभाव बढाउने उद्देश्य अनुसार पछिल्लो घटना घटाइएको अभिव्यक्ति दिए ।
दक्षिण अफ्रिकाका अधिकारीहरू समेत अनियमिततामा मुछ्न खोजेको भन्दै असन्तुष्ट भए । सन् २०१० मा दक्षिण अफ्रिकाले आयोजनामा जीत हात पार्न करोड डलर घुस खुवाएको विषय उठाइयो । फिफाको विषयलाई लिएर अभियोग र अमेरिकी अभियानसँगै विश्व राजनीतिमा नयाँ ध्रुवीकरणले गति लिने संकेत देखियो ।
विश्वकप आयोजनामा शंका
फिफा भ्रष्टाचार प्रकरणसँगै रूस र कतारमा विश्वकप हुन नदिने चलखेलले नयाँ मोड लिएको छ । रूसले युक्रेनमाथि अतिक्रमण गरेको आरोप अमेरिका र यूरोपका धेरै मुलुकको छ । यसैलाई मुद्दा बनाएर मस्कोलाई विश्वकप आयोजनास्थल छान्ने निर्णय फिर्ता गर्ने आन्तरिक दबाब सिर्जना गरिएको छ ।
कतारलाई विश्वकप गर्न नदिने चलखेल पनि नयाँ होइन । गर्मी याममा आयोजना हुने विश्वकपको समयमा तापक्रम अत्यधीक हुने विषय उठाइयो । कतारले वातानुकूलन व्यवस्था गरेर भए पनि आयोजना सफल बनाउने योजना ल्यायो । आयोजना हिउँदमा सारेर भए पनि सफल बनाउने घोषणापछि कामदारमाथिको शोषणलाई प्राथमिकताका साथ उठाइयो ।
विभिन्न समस्याहरू उठाएर आयोजना अधिकार खोस्ने अभियान चलिरहँदा फिफाको भ्रष्टाचार मुद्दा पनि जोडिएर आएको हो । भ्रष्टाचार र मानवअधिकारको मुद्दालाई आफ्नो स्वार्थसँग गाँसेर हेर्ने विश्वका शक्तिशाली देशहरूले फुटबलको अर्थराजनीतिबाट लाभ लिन खोजे ।
अमेरिका र रूसबीच टकराव
अमेरिकासहित पश्चिमा देश एकातर्फ र रूस र ऊ निकट देशहरू अर्कातर्फ हुने गरी ध्रुवीकरणको गति बढ्दै गएको देखियो । शीतयुद्धपछि कमजोर बनेको रूस भ्लादिमिर पुटिनको कठोर शासनबाट तगि्रँदै जाँदा रूसले अमेरिकालाई कडा चुनौती दिइरहेछ । अमेरिकी नौसेना राखिएको यूरोपतिरका समुद्री क्षेत्रमा अत्याधुनिक युद्धक विमान घुमाउन थालेको छ । अमेरिकासँग निकट सम्बन्ध राख्ने यूरोपका धेरै देशहरू समेत असजिलोमा पर्ने गरी रूसले ग्याँस पाइपलाइनसँग सम्बन्धी पुराना सम्झौतालाई थाती राख्दै पूर्वी देशहरूतर्फ केन्दि्रत भई नयाँ सम्झौतामा जोड दिइरहेछ ।

तेलको मूल्य घट्नुमा यी दुई शक्तिशाली देशबीच चर्किएको द्वन्द्व पनि एउटा कारण हो, जसको लाभ तेल आयात गर्ने देशहरूले लिए । तेल निर्यात गर्ने देशहरू व्यापक बजेट घाटाको मारमा परे

रूससँग पश्चिमा विश्वको चिसो सम्बन्धका बीच उसले पूर्वी विश्वमा सम्बन्ध बढाउनुले यूरोपमा संकट गहिरिएको छ । यसको प्रत्यक्ष अप्रत्यक्ष फाइदा चीन, भारतलगायत बाँकी विश्वले लिइरहेछन् । रूसमाथि आयात-निर्यातमा कडाइ गर्दा उसको अर्थतन्त्र कमजोर भएको प्रचार गरिए पनि सिंगो यूरोपको अर्थतन्त्रमा गम्भीर असर परेको छ । रूसी प्रभाव रहेको क्षेत्रमा अमेरिका र केही यूरोपेली देशहरूको गतिविधि बढेपछि विश्वका धेरै भागमा टकराव बढेको छ ।
सिरिया मामिलामा रूसी भूमिकाले अमेरिकी रणनीतिमा चुनौती थपियो । इरानको आणविक कार्यक्रममा विश्वका शक्तिशाली देशहरूसँग बसेर सम्झौता गर्न पुग्यो । अमेरिका रूसलाई चेक एण्ड ब्यालेन्स गर्नुपर्ने वाध्यताको चेपोमा परेर यस्ता घटनाहरू विकसित भएका थिए ।
युक्रेनको गृहयुद्धमा रूसको प्रत्यक्ष भूमिका छर्लंगै छ । अमेरिका र यूरोपका शक्तिशाली देशहरूको भूमिका पनि खुलस्त देखिन्छ । पूर्व सोभियत संघका देशहरूमा प्रभाव बढाउने अमेरिकी योजनालाई टक्कर दिन रूसले युक्रेनमा आफू समर्थक विद्रोहीलाई सघाएर अस्थिरता मच्चाइदिएको छ । युक्रेन सरकारलाई सहयोग गरेर रूसलाई टक्कर दिइरहेछ । रूसलाई अझ असजिलोमा पार्न तेलमा निर्भर उसको अर्थतन्त्र धराशायी बनाउने चालहरू अमेरिकाबाट भएका छन् ।
तेलको मूल्य घट्नुमा यी दुई शक्तिशाली देशबीच चर्किएको द्वन्द्व पनि एउटा कारण हो, जसको लाभ तेल आयात गर्ने देशहरूले लिए । तेल निर्यात गर्ने देशहरू व्यापक बजेट घाटाको मारमा परे ।
फुटबलमा पैसा राजनीति
फुटबल खेलमात्रमा सीमित छैन । फुटबलसँगै पैसा र राजनीति पनि जोडिएको छ । त्यसैले फुटबलमा राजनीति हुन्छ र राजनीतिमा फुटबल पनि हुन्छ ।
विश्वमा अर्थराजनीतिको बलियो प्रभावसँगै आधुनिक फुटबलको दायरा फराकिलो भइसकेको छ । यसलाई सेलिब्रिटी खेल भन्दा हुन्छ । लोकप्रीयतासँगै व्यापारिक प्रायोजन, राजनीतिक प्रभाव र आर्थिक वर्चश्व उद्देश्य बनिसक्यो । फुटबलभित्र धेरै राजनीति हुनेगर्छ । वाषिर्क खरबौं डलरको कारोबार हुन्छ । फुटबलका ठूला आयोजनाहरूमा कोकाकोला, भीसा, नाइकीलगायत अमेरिकी बहुराष्ट्रिय कम्पनिहरूको अरबौंको प्रायोजन हुन्छ ।
यी कम्पनीहरूमार्फत् अमेरिकाले फिफामाथि दबाव राख्ने सामथ्र्य राख्छ । साथै विश्वभर आफ्नो बजार र प्रभाव फैलाउने रणनीति चाल्छ । कम्पनीलाई लाभ दिलाउन या फिफाको निर्णयमा प्रभाव बनाउने सामथ्र्य राख्छ । अमेरिकाको पछिल्लो कदमलाई कतिपयले उसका ठूला व्यवसायको प्रतिरक्षा गर्ने नियतले चालिएको कदम भनेका छन् ।

भ्रष्टाचार संसारभरको चुनौती हो । तर, फिफा भ्रष्टाचार काण्डलाई विशुद्ध भ्रष्टाचारको मामलामा मात्र सीमित राखेर हेर्नु गम्भीर गल्ती हुन सक्छ । यसभित्र शक्ति राष्ट्रहरूको रणनीतिक स्वार्थ पनि गाँसिएको छ

कानुनी माध्यमले अगाडि बढेर आफ्ना बहुराष्ट्रिय कम्पनीको हित गर्ने वा तिनीहरूमार्फत् फिफा नेतृत्वलाई काबुमा ल्याउने रणनीति पनि पर्छ । टेलिभिजन प्रदर्शनीको अधिकार र प्रयोजनमा करोडौं डलर प्राप्त हुन्छ । अधिकार पाउने प्रतिष्पर्धामा करोडौंको कमिशन खेल हुने गरेको तथ्य आइरहन्थ्यो ।
अर्कोतर्फ विश्वका चर्चित क्लबहरूमा विश्वका ठूला पूँजीपतिहरूको लगानी छ । यस्ता पूँजीपतिहरूमाथि कालो धनलाई सेतो बनाउने गरेको आरोप लाग्ने गरेको छ । मुद्रा अपचलनका लागि फुटबल संस्थ्ााको दुरूपयोग गर्ने गरेको तथ्य पनि भेटिएका छन् ।
कुनैबेला पश्चिमका धनाढ्यहरूको हातमा रहेको फुटबलको अर्थतन्त्रमा आजकल रूस र एशियाका धनाढ्यहरूसमेत जोडिन थालेका छन् । खेलाडी किनबेचमा ठूलो चलखेल हुन्छ । नवधनाढ्यहरूको फुटबलमा प्रवेशसँगै विगतमा हुनेगरेका अनियमितता पनि खुल्दै गएका छन् ।
फुटबलका ठूला आयोजनाका लागि हुने आयोजनास्थलको प्रतिस्पर्धामा आफ्नो देशलाई जिताउन पूँजीपतिहरू सक्रिय भएको तथ्य बाहिर आयो । बेलायती क्लब चेल्सीका मालिक रूसी धनाढ्य रोमन एब्रामोविच मस्कोको फुटबल आयोजनाको उम्मेदवारीमा जित दिलाउन सक्रिय भएका थिए ।
फुटबलमा धेरै देशको प्रतिष्ठा गाँसिएको छ । खेलमा हार्दा वा जित्दा समेत युद्ध जिते वा हारे सरहको सोच विकसित भएको छ । आयोजनाका लागि उम्मेदवारी दिएका अमेरिका र बेलायतले कतार र रूससँग हार्दा प्रतिष्ठामा आँच आएको ठानेका छन् ।
मतदानका क्रममा विश्वशक्तिको परिचय बनाएको अमेरिका फिफाको मैदानमा कतारबाट पराजित भयो भने बेलायत रूसभन्दा पछि पर्‍योे । फुटबल आयोजनाको अवसर गुमेको पीडाभन्दा पनि प्रतिष्ठामाथि आँच आएको बुझाइ दुवै देशको रहृयो । घटनाले बहुध्रुवीय विश्वशक्ति र नयाँ विश्व शक्तिसन्तुलनको सन्देश गयो । रूसको पुर्नोदय र चीनको आक्रामक शैलीको आर्थिक विकासले विश्वका शक्तिशाली संस्थामा अमेरिका र यूरोपेली देशहरूको मात्र वर्चश्व नरहने अवस्था निर्माण गरिसकेको थियो ।
सन् २०१० मा जोहोनेसवर्गमा आयोजित विश्वकपमा निकै बजेको भुभुजेला बाजामध्ये ९० प्रतिशत चीनमा उत्पादित थिए । बजारमाथि नियन्त्रण कायम गर्ने प्रतिष्पर्धामा नयाँ शक्ति उदाए । कुनैबेला ठूला खेल आयोजनाको एकपक्षीय हकदार जस्तै बनेका शक्तिशाली देशहरूमाथि चुनौती आयो ।
मस्को र कतार विश्वकप आयोजक बन्न सक्नुमा यिनै कारणले पनि भूमिका खेल्यो । सेलिब्रिटी, ठूलो धनराशीले भरिएको फुटबल खेलभित्रको घटनाक्रमले विश्व शक्ति सन्तुलनमा नयाँ मोड आएको सन्देश दियो ।
भ्रष्टाचार संसारभरको चुनौती हो । तर, फिफा भ्रष्टाचार काण्डलाई विशुद्ध भ्रष्टाचारको मामलामा मात्र सीमित राखेर हेर्नु गम्भीर गल्ती हुन सक्छ । यसभित्र शक्ति राष्ट्रहरूको रणनीतिक स्वार्थ पनि गाँसिएको छ ।

