हामी बनाउँछौं यो देश, ‘कम्प्लेन’ले हैन ‘एक्सन’ले
करुणा पराजुली
सामाखुसी सरकारी धारास्थित मेरो घरबेटीको ठूलो गेट खोलिरहदा मैले ०७२ वैसाख १२ को  ७.८ रेक्टर स्केलको  भूकम्प महसुस गर्न पाएँ । बाहिर खुल्ला ठाउँमा धेरै मान्छे थिएनन् ।
केहि दुर्घटना हुने डरले म कराउन थाले ‘निस्किनुस, भूकम्प’ भन्दै  । त्यो दिन बल्ल थाहा भयो कि मेरो छिमेकमा कति मान्छे रहेछन् । हेर्दा सबै नयाँ नयाँ लाग्ने, पहिले नदेखेको जस्तो । बारम्बारको पराकम्पन पश्चात घर भित्र जाने आँट नै आएन । अनि त शुरु भयो घर बाहिर नै समय कटाउने क्रम जसले ति प्रत्येक नौला जस्ता लाग्ने छिमेकीसँग चिनजानको वातावरण बनायो । कसैले भूकम्प आउदा के गर्दै थिए सुनाए र कसैले आफू निडर भै घरमै बसेर भगवानलाई सम्झेको कुरा बताए ।
घरबेटीको घरमा खासै केही क्षति नभएर मैले आफ्नै कोठा बस्ने निधो गरें । साँझपख कोठा पस्दा धक्का आयो, ५ रेक्टरको रहेछ । आत्तिदै भर्खर परिचित छिमेकी हामीलाई कोठामा नबस्नुस् भन्दै गेटमा आईपुगिन् । अनि मलाई लाग्यो, सम्वाद-देखभेट विरलै हुने मेरा छिमेकीको मन दयालु रहेछ ।
साँझ पालमुनि बसेर ठूलो समूहमा खाना खाइयो । हाम्रो ठूलो समुहको पाल रहेको जग्गा धनि बुवा (जो अरुबेला आफ्नो बाँझो जग्गामा केटाकेटीलाई खेल्न समेत दिंदैनथे) उनी पनि हाम्रै भान्सामा थिए । कास्कीको गाउँले परिवेशमा हुर्केको मलाई लाग्यो अझै सहरमा पनि मानवता मरेको रहेनछ । सहरिया मान्छे अरुबेला जसरी प्रस्तुत भए पनि संकटमा चाहीँ सहयोगी हुँदारहेछन् । त्यतिबेला भूकम्पको त्रास केही कम भएको महसुस भयो । दिनभरको भूकम्प त्रासले सशंकित म र मेरा छिमेकीलाई त्यो ठूलो समुहमा केही राहत भएजस्तो लाग्यो ।
हुनत शहरमा भन्दा बढी मानवीय र  भौतिक क्षति गाउँमा भएको छ । गोर्खा, रामेछाप, दोलखा, सिन्धुपाल्चोक, रसुवा, नुवाकोट, धादिङ, लम्जुङ, सिन्धुली, ओखलढुंगा जस्ता पहाडी जिल्लामा धेरै गाउँ प्रभावित भएका छन् । कोही त्रिपालमा जसोतसो जिउ ढाक्ने कोसिस गर्दैछन् त कोही भग्नावशेषबाट टिन, काठका टुक्रा, काँटीकिला, पुराना खापा आदि निकालेर अस्थायी टहरा बनाउँदैछन् । यस्ता अस्थायी टहरा बनाउन सामाजिक परिवर्तनका अभियन्ताहरु,  राजनीतिक दल र तिनका भातृ संगठन विभिन्न एनजीओ र आइएनजीओका स्वयमसेवकहरु लागेका छन् । जे होस् सहयोगी हातहरु सेवा गर्न उद्धत छन् यतिबेला ।
भूकम्प प्रभावित लमजुङको राइनस-मौर्यकोटमा राहत सामाग्रीसहित पुग्दा एक दलित बृद्धाले सुनाइन्, ‘भूकम्प अगाडि छोरा-बुहारी पोखरामा बस्थे र  दसैं-तिहारमा २-४ दिनलाई घरमा आउथे । अहिले त उनीहरु हामी बुढाबुढीसंग यो पाल मुनि छन् । धन्न बचियो ।’

नेताले त्रिपाल लिन हारालुछ गरेनी, नेताका आसेपासेले पीडितका लागि भनिएको टिनको जस्ता लुकाएनी, हामी नेपाली युवालाई देशमा छिटो-ढिलो मानिसको चेतना बदलिन्छ र राज्य बलियो हुन्छ

पारिवारिक एकताको त्यस्तै कथा सिन्धुपाल्चोक तालामारंगका एक वृद्धले सुनाए, ‘हुनत मेरा ४ भाइ छोराहरु सम्पतिको नाममा छुटिएको २ वर्ष भएको थियो तर भूकम्पले घर ढल्यो । अहिले पालमुनिसँगै एउटा भान्सामा खाँदै छौं ।’ बारम्बारको धक्काले पैदा गरेको डरको माझमा पनि पारिवारिक एकता र सदभाव केही हदसम्म बढेको पाइयो ।
दोलखामा पनि काठमाडौंको विभिन्न ‘युनिभर्सिटी’ र क्याम्पसमा अध्ययन गर्ने दोलखाली युवाहरु आफ्ना अरु जिल्लाका साथीहरुसहित पुनर्निर्माणमा लागेको पाइयो । धनुषाबाट दोलखामा स्वयमसेवकको रुपमा आएका एक युवा समूहले, पहाडमा विपत हुँदा मधेसलाई दुख्यो र सकेको मल्हम लगाउन साथीहरुसँग आइपुगेको बताए । संघियताको मामलामा मधेस र पहाडको विभाजन गर्न खोज्ने नेता भनिने ठेकेदारहरुकोभन्दा ठीक उल्टो थियो यी मधेसी युवाहरुको भनाइँ र गराई । उनीहरुको स्वयमसेवी भावना र कार्य राष्ट्रिय एकताको पक्षमा थियो । भूकम्पपश्चातको स्वयमसेवी अभियानले ‘सिके राउत’ र ‘सरिता  गिरी’ विचारलाई मधेसी युवाहरूको ब्यवहारले अस्वीकार गरेको देखियो ।
सानैदेखि भूकम्प प्रतिरोधात्मक घर र बनावटको चर्चा त धेरै सुनियो । तर, सबै घर यस्ता बनेका छन्-छैनन् निरिक्षण गर्ने निकायको सक्रियताबारे त्यति सुनिएन । राजधानिको एक अग्लो अपार्टमेन्टमा बस्दै आएका एक परिचित काका भन्दै थिए, ‘किन्नेबेला त ८-९ रेक्टर भूकम्प प्रतिरोध गर्न सक्छ भन्यो ब्रोकरले किनियो, अहिले रातो स्टिकर लगाइदिएको छ, तत्काल टेन्टमा बस्नुको विकल्प ममा छैन ।’

मधेसी युवाहरूको स्वयमसेवी भावना र कार्य राष्ट्रिय एकताको पक्षमा थियो । भूकम्पपश्चातको स्वयमसेवी अभियानले ‘सिके राउत’ र ‘सरिता  गिरी’ विचारलाई मधेसी युवाहरूको ब्यवहारले अस्वीकार गरेको देखियो

हुन पनि कति मानिसहरुले आफ्नो गाउँको घरखेत बेचेर ठूला राम्रो देखिने अपार्टमेन्ट किनेकोमा अहिले पछुताउँदैछन् । केहि दिन अघि भक्तपुरबाट काठमाडौं फर्कँदै गर्दा एक अधबैंसे मानिस भन्दै थिए ‘साँखुमा ३ महिना अगाडि जग्गा किनेर ४ तले घर बनाएर घरभाडाको आम्दानीले जीवन चलाउने सोचेको नहुने पो रै’छ । अब २ तले भन्दा ठूलो नबनाउने । ज्यान भन्दा ठूलो धन हुदैन क्यारे !’
साँच्चै भूकम्पको क्षति ठूलो भएपनि यसले सामाजिक चेतना भने बदलेको छ । ठूला गगनचुम्बी घर भयो भने सामाजिक प्रतिष्ठा कायम हुने सोच्नेहरु आज कि घर बेचेर सानो घर बनाउने सोच्दै छन् कि राजधानीबाट गृह जिल्लामा गएर केही गर्ने सोच्दै छन् । डर त यति मात्र हो कि कतै भत्किएका गाउँ घरका थप युवाहरु फेरि छिटै घर बनाउन खाडी पस्नु नपरोस् । फेरि  सहरिया युवाले पनि देशको विकास रोकिने भो भनेर ‘हायर इस्टडिजको’ नाममा अमेरिका र युरोपमा सर्नु नपरोस् ।
हुनत यो देशमा तत्काल केही ठूलै परिवर्तन होलाभन्दा गफ गरे झैँ होला तर पनि किन हो नेताले त्रिपाल लिन हारालुछ गरेनी, नेताका आसेपासेले पीडितका लागि भनिएको टिनको जस्ता लुकाएनी, हामी नेपाली युवालाई देशमा छिटो-ढिलो मानिसको चेतना बदलिन्छ र राज्य बलियो हुन्छ भन्ने लाग्दैछ । कुन्नि किन राज्य बलियो हुन हाम्रो ‘कम्प्लेन’ले भन्दा हाम्रो ‘एक्सन’ ले नै जित्छ जस्तो लाग्छ । यो आशा स्वयमसेवामा रहेका, राष्ट्रको पुनर्निर्माणमा रहेका प्रत्येक युवामा भेटियो । जसले मलाई यो देश बन्छ र हामी बनाउँछौँ भन्नेमा थप दृढ बनाएको छ ।
(पराजुली अनेरास्ववियुको केन्द्रीय कमिटी सदस्य हुन्) 

