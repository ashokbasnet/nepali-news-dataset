धादिङको पहिरोमा मधेसी पुरिँदा पहाडेले के गर्छ ?
जितेन्द्र सोनल (सह-महामन्त्री, तमलोपा)
मेरो घर बारा जिल्ला हो । भूकम्पपछि म राहत र उद्धारका लागि गोरखा गएँ । बारा भारतसँग जोडिएकाले हाम्रा नाता कुटुम्ब उता पनि ठाउँ ठाउँमा छन्, उनीहरुसँग पनि संयोजन गरेर, उताबाट पनि हामीले राहत मगायौं ।
त्यो राहत लिएर म स्वयं व्यक्तिगतरुपमा गोरखाको ताप्ले गाविसमा गएँ । हामीले त्यहाँका वासिन्दालाई आफ्नै हातले राहत बाँड्यौं । पार्टीको कुरा गर्दा हाम्रो नेताहरुले काठमाडौंलाई केन्द्र बनाएर दोलखा, सिन्धुपाल्चोकलगायत विभिन्न ठाउँमा राहत वितरण गर्नुभयो ।
पृथ्वीनारायणकै जिल्ला राज्यबाट उपेक्षित
जितेन्द्र सोनल
कुनै पनि समाज चाहे त्यो मधेसको होस्, चाहे पहाडको समाज होस्, एकनासको समाज काहीँ पनि छैन । समाजमा विविधता छ । गोरखा भन्नेवित्तिकै खाली पृथ्वीनारायण शाहको हो र उसकै नातागोता होला भनेर कल्पना गर्न सकिँदैन । त्यहाँ पनि गरीबी छ, त्यहाँ पनि दुःख छ । त्यहाँ पनि राज्यले नहेरेको अवस्था छ । त्यहाँ पनि पीडा छ ।
मैले गोरखामा त्यहाँको जनजीवन अत्यन्त कष्टकर देखें । त्यसैले त राज्यको विरुद्धको लडाइँमा परिवर्तनका निमित्त जब आन्दोलनहरु भए, त्यसमा मधेसमात्रै उठेन, पहाड उठ्यो । हिमाल उठ्यो । कुना कन्दराहरु उठे । यसको अर्थ के हो भने राज्यको उपस्थिति पहाड, हिमाल र कन्दराहरुमा पनि छैन ।
मधेसमा पनि केही प्रतिशत मान्छेहरु सम्पन्न छन् । जमिन्दारी प्रथा त्यहाँ पनि छँदैथियो । त्यस कारणले नेपाली समाज विविधतायुक्त छ । मधेसको हालत जस्तो छ, पहाडको हालत पनि मोटामोटी त्यस्तै छ । तर, पहाडको कलेक्टिभ रुप काठमाडौंमा प्रदर्शित हुन्छ, मधेसको सवालमा त्यो कतै प्रदर्शित हुँदैन, फरक यति हो ।
तर, पहाड पनि उपेक्षित छ । त्यसैले हामी जहिले पनि आवाज उठाउँदा के भन्छौं भने, मधेसी, जनजाति, दलित र उपेक्षित क्षेत्र । उपेक्षित क्षेत्र भनेको त यिनै पहाड हुन् नि । त्यही बाजुरा, त्यही बझाङ र धादिङ नै भन्दा पनि हुन्छ । बाटोघाटोको व्यवस्था हैन । अहिले जोखिम हेर्नोस् त ।
मधेसले राष्ट्रिय एकता प्रदर्शन गर्‍यो
जो हाम्रा नेपाली दाजुभाइहरु महाविपत्तिमा पीडित थिए, तिनीहरुलाई हामीले जति सक्यौं, सहयोग गर्‍यौं र गरिरहेका छौं । योपालि खास गरेर म मधेसी समुदायलाई धन्यवाद दिन चाहन्छु ।

काठमाडौं, धादिङ अथवा नुवाकोटमा पहिरोमा परेर एउटा मधेसी परेको छ भने त्यहाँका पहाडेहरु त्यसको जीउ ज्यान बचाउन जान्छन् कि हात बाँधेर बस्छन् ? यदि उसको जीउ ज्यान बचाउने काम गर्छन् र गर्नुपर्छ

सम्पूर्ण नेपाली जनता, जो पहाडमा पनि बसिरहेका छन्, म सबैलाई भन्न चाहन्छु कि यो अदम्य र अदभुतको राष्ट्रियता, राष्ट्रियता एकता यसपालि हेर्न पाइयो ।
मधेसका २० वटा जिल्लाको कुरा गर्दा करिब २ हजार गाविसमध्ये विरलै कुनै एउटा गाविस होला, जसले भूकम्प पीडितलाई सहयोग नगरेको होस् । विभिन्न तह र तप्कामा रहेका मधेसी जनताले आफ्नो एक छाकको गाँस काटेर भए पनि मेरा दाजुभाइ हुन्, मेरो देश पीडामा छ भनेर सहयोग गरेका छन् । एकता प्रदर्शन गरेका छन् । यो निस्वार्थ सहयोग हो । यसमा केही पनि स्वार्थ थिएन । यो एउटा मानवीयता हो ।
हामी मधेसीहरुलाई हेर्ने काठमाडौंको जुन आँखा छ, त्यो वितृष्णा र विभेदको आँखाले हेरिँदैथ्यो । तर, राष्ट्रिय विपतिका बेला हामी मधेसीहरुले एक कदम अगाडि बढेर मानवीयता प्रदर्शन गर्‍यौं । मधेसको एउटा मजदुरले आफ्नो ज्यालाको रकमबाट भूकम्प पीडितलाई सहयोग दिएको छ ।
मधेसी समुदायले धेरै ठूलो मानवीयता देखायो । यसले राष्ट्रिय एकताको सन्देश दियो । यसले के पनि सन्देश दियो भने तिमी हामीलाई हरेक कुरामा विभेद, अविश्वास र आशंकाको नजरले नहेर ।
हामी विभेदमा परेका छौं, राज्यले हामीमाथि विभेद गरेको छ । तर हाम्रो लडाइँ राजनीतिक अधिकारका लागि हो, विखण्डनको लडाइँ होइन । मधेसी जनता कहिल्यै पनि यो देशबाट अलग हुन चाहँदैन । नेपाल देशभित्र हामीले अधिकार सम्पन्न प्रदेश मागेको हो । हामीले अलग राज्य मागेको होइन ।
भूकम्पको एउटा पीडालाई हामीले फेस गर्न सकेका छैनौं, भोलि बाढी आयो भने अर्को पीडा भोग्नुपर्ने अवस्था छ । बाटो थुनिने अवस्था छ । मधेसमा व्यापकरुपमा बाढीको खतरा छ । मधेसका नदीहरु बालुवा र सिल्टले पुरिँदैछन् । बाँध टुट्ने सम्भावना छ । कोशीमा त्यत्रो पीडा भयो । गाउँहरु समाप्त भए ।
यस्तो अवस्थामा हामी सबै नेपालीहरु एकजुट भएर प्रस्तुत हुनुपर्छ । तर, राज्य यसका निमित्त तयार छैन । अहिलेको भूकम्पपछिको उद्धार र पुनस्थापनामा सरकार पूर्णरुपमा असफल भयो । यो सुशील कोइरालाको सरकारले अहिलेको अवस्थामा विपत व्यवस्थापनका निमित्त जति गर्नुपर्ने हो, एक तिहाइ पनि गर्न सकेको छैन । सरकार पूर्णतः असफल भयो ।
मानवीयतामाथि राजनीति नगरौं
म व्यक्तिहरुका बारेमा टिप्पणी गर्न चाहन्न । अहिलेको नेपाली भूमीमा बसेका लगभग पौने ३ करोड हामी सबै विभिन्न पहिचान बोकेका नेपाली हौं । जस्तो, म बारा जिल्लामा बस्ने मधेसी पहिचान बोकेको नेपाली हुँ । कोही जनजाति पहिचानका नेपाली होलान् । कोही खस पहिचानका नेपाली होलान् । अन्ततः हामी सबै नेपाली हौं ।

पोखरा छ, धनकुटाको हिले छ, काठमाडौं छ र म मधेसको मान्छेसँग पैसा छ भने म धनकुटा, पोखरा या काठमाडौं बस्न चाहन्छु भने मलाई त्यो सुविधा छ कि छैन ? त्यसकारणले यसमा हामीले धेरै राजनीतिक कुरा गर्नुहुँदैन ।

हामी नेपालभित्र छौं । हामी यो माटोलाई माया गर्छौं । हाम्रो राष्ट्रियता दोहोरो छ । यसमा बहस गर्न सकिन्छ । हामी मधेसी राष्ट्रियताको नेपाली नागरिक हौं ।
हामी त मानववादी पनि हौं नि । वागमती खोलामा एउटा गैरमधेसी मान्छे जिउँदै बग्दैछ भने उसलाई हामीले जोगाउने कि हेरेर बस्ने ? उसको जीउ बचाउने कि नबचाउने ? यदि हामी बाढीमा बगेको मान्छेको जीउ बचाउन तयार छौं भने उसलाई हामीले सेल्टर दिने कि नदिने ?
काठमाडौं, धादिङ अथवा नुवाकोटमा पहिरोमा परेर एउटा मधेसी परेको छ भने त्यहाँका पहाडेहरु त्यसको जीउ ज्यान बचाउन जान्छन् कि हात बाँधेर बस्छन् ? यदि उसको जीउ ज्यान बचाउने काम गर्छन् र गर्नुपर्छ भने हाम्रो राजनीतिक लडाइँ एक ठाउँमा होला, तर मानवताको सवालमा हामी एकजुट भएर जानुपर्छ । यसको विकल्प छैन ।
राज्यले यसमा के ध्यान दिनुपर्छ भने पहाड, हिमाल मधेस सबैको सन्तुलन कायम रहोस् । मानवीयता पनि बचोस् र राजनीतिक प्रतिस्पर्धा आफ्नो ठाउँमा रहोस् । राजनीतिक लडाइँका नाममा मानवतालाई छाड्नुहुँदैन । राज्यले यसमा ध्यान दिनुपर्छ र वैज्ञानिक प्रकारको भूउपयोग नीति ल्याउनुपर्छ । पहाडमै पनि एकीकृत वस्ती विकास गर्न सकिन्छ भने त्यो गर्नुपर्छ ।
यति भनिसकेपछि तिमी मकहाँ नआऊ, म तिमीकहाँ आउँदिन भन्न मिल्दैन । हामीले त पहाड र मधेसको विभेद हटाउन खोजेको हो । राजनीतिक रुपले हामी लोकतन्त्र र समतामूलक समाजमा बाँच्न चाहन्छौं । यसमा हरेक भूगोल, हरेक पहिचानका नेपालीका लागि अधिकारसम्पन्न रहनुपर्छ ।
भूकम्प पीडितलाई मधेसमा पुनस्थापनाबारे
के अहिले मधेसमा गैर मधेसीहरु छैनन् ? त्यस्तो कुरा गर्ने मान्छे वा सबैसँग म प्रष्टताका साथ भन्छु, अहिले पनि मधेसको बसोबासको अवस्था हेर्ने हो भने गैरमधेसीहरु २५ प्रतिशतभन्दा माथि छन् । उनीहरुलाई के गर्ने ? यति ठूलो जनसंख्यालाई गर्ने के ?

अहिले एमाले कांग्रेसको सरकार छ । यो सरकार विपत व्यवस्थापनमा पूर्णतः असफल भइसक्यो । अब यो असफल सरकारलाई खाली सरकार परिवर्तनको निमित्तमात्रै होइन, एजेण्डासहित सरकार परिवर्तन गर्नुपर्छ ।

तथ्यांकलेे के बताउँछ भने मधेसमा लगभग ५१ प्रतिशतभन्दा बढी जनसंख्या छ । तथ्यांकले बताउँछ, मधेसीहरुको जनसंख्या लगभग ३३ प्रतिशत छ । भनेपछि १८/प्रतिशत वैधानिक बसोबास त यसै देखाइरहेको छ ।
अब रह्यो बसोबासको कुरा । हामी पनि विचार गरौं न । पूरै देशको १७ प्रतिशत भूमि समतल मधेसमा छ । त्यो १७ प्रतिशत भूमिमा पहिल्यैदेखि ५२ प्रतिशत जनता बसिरहेका छन् । त्यो १७ प्रतिशत भूमि सुख्खा हुन्छ भने घाटा त राज्यलाई नै हुने हो ।
यदि सबैभन्दा राम्रो ठाउँ पोखरा छ, धनकुटाको हिले छ, काठमाडौं छ र म मधेसको मान्छेसँग पैसा छ भने म धनकुटा, पोखरा या काठमाडौं बस्न चाहन्छु भने मलाई त्यो सुविधा छ कि छैन ? त्यसकारणले यसमा हामीले धेरै राजनीतिक कुरा गर्नुहुँदैन ।
राष्ट्रिय सरकार : मान नमान, मैं तेरा मेहमान !
जहाँसम्म अहिले राष्ट्रिय सरकारको कुरा छ, ‘मान नमान, मैं तेरा मेहमान’ भनेजस्तो भइरहेको छ । कसैले सरकारमा बोलाएकै छैन । कसैले भनेको छैन कि आउ । त्यसैले सरकारमा जाने नजाने कुरै छैन । अहिले एमाले कांग्रेसको सरकार छ । यो सरकार विपत व्यवस्थापनमा पूर्णतः असफल भइसक्यो । अब यो असफल सरकारलाई खाली सरकार परिवर्तनको निमित्तमात्रै होइन, एजेण्डासहित सरकार परिवर्तन गर्नुपर्छ ।
त्यसकारण मधेसी पार्टीहरु सरकारमा जाने अथवा नजाने भन्नेबारेमा अहिलेसम्म कतैबाट चिठी आएको छैन । न सुशील कोइरालाले पत्र लेखेर बोलाए, न अर्कोले बोलाएको छ । त्यसैले यो सरकारमा जाने नजाने कुरा हुँदैन । अहिले यसको माहौल छैन । तर, मुख्य कुरा के हो भने सरकार असफल भइसक्यो । चुनौतीहरुको सामना गर्न सक्ने हैसियत यो सरकारमा रहेन ।
प्रचण्डजीसँग हामी मधेसवादी दलहरुको ३० दलीय मोर्चा छ । मुद्दाहरुमा हाम्रो माओवादीसँग खासै भिन्नता छैन । सहमतिकै आधारमा हामीले आन्दोलनका कार्यक्रमहरु गरिराखेका छौं । तर, राजनीति हो, असहमति नभएको भए हाम्रो एउटै पार्टी भइहाल्थ्यो । त्यसैले असहमति र विचार त हुन्छन्, तर संविधानका अन्तरवस्तुमा अहिले हामी प्रचण्डसँग एक छौं । यसमा कांग्रेस सहमतिमा आउँदैन भने राजनीतिमा अर्को पनि तरिका हुन्छ, त्यसमा पनि हामी अगाडि बढ्नुपर्छ ।

