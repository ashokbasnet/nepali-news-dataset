काठै विना कस्तो घर बन्ला त सरकार ?
गोविन्द पौडेल
पुराणहरुमा कतै एउटा प्रसंग आउँछ, सती सावित्री र यमराजको । मृत्यु भइसकेका आफ्ना पति ब्यूँताई पाउँ भन्दै सावित्रीले रोर्इ कराई विलौना गर्दा पनि यमराजले उनका श्रीमान जीवित गराउन सहमत भएनन् । मरेको मान्छे ब्यूँताइदिने जस्तो असम्भव कुराको सट्टा बरु अरु कुनै बरदान माग, पूरा गराइदिन्छु भनेर यमराजले विश्वस्त बनाएपछि सावित्रिले उसोभए मलाई सन्तान प्राप्ति होस् भनि बरदान मागिन् । यमराजले तथास्तु भनेर तिम्रा सन्तान होऊन् भनी बरदान दिने वित्तिकै सावित्रीले महाराज, श्रीमान नभर्इ कसरी सन्तान प्राप्त गरुँला भनेपछि यमराज अब के गरौं भन्ने अन्यौलमा परे ।
बडो अप्ठ्यारो परिस्थिति आइलाग्यो, श्रीमान जीवित गराइदिनु कि श्रीमानविनै सन्तान प्राप्त गर भन्नु ।
यो कथा त कथा मात्रै थियो होला । तर, बैशाख १२ गतेको बिनाशकारी भुकम्प र त्यसपछि आएका पराकम्पनहरुले तहस-नहस भएको देशको अवस्था चै यथार्थ हो । लाखौं लाख घरहरु ध्वस्त भएका छन् ।  सरकार मात्रै होइन, निजी कम्पनी, देशी विदेशी धनाढ्यहरु र राजनीतिक पार्टीहरु समेत भत्किएका घरहरुको निर्माणमा सहयोग गर्न तयार भएको भन्ने समाचार आइरहेका छन् ।  कसैले सरकारी जग्गा प्रदान गर्ने (उद्योग मन्त्री महेश बस्नेत), कसैले नगदै सहयोग गर्ने, कसैले दुइ चारवटा नमूना गाउँ नै बनाइदिने, कसैले पुर्ननिमाण प्राधिकरणको जिम्मेवारी लिने (भुतपुर्व प्रधानमन्त्री बाबुराम भट्टराई) जस्ता माथिका कथामा भने झैं ‘सन्तान प्राप्त गराइदिने’ बरदान दिइरहेका छन् ।
सरकार ‘हो’मा ‘हो’ मिलाइरहेको छ। तर, कसैले पनि यत्रो ठूलो पुर्ननिर्माण गर्दा आवश्यक पर्ने काठ जनतालार्इ कहाँबाट कसरी उपलब्ध गराउने भन्नेतर्फ सोचेको देखिएन । श्रीमान नभर्इ कसरी सन्तान होलान् महाराज ? भन्ने सावित्रीको प्रश्न जत्तिकै पेचिलो प्रश्न छ ‘काठ नभर्इ कसरी घर बनाऊँ सरकार ?’भन्ने प्रश्न  ।
सबैलाई थाहा भएकै कुरा हो, केटाकेटीले बनाउने खेलौना घरदेखि गाउँमा कर्मीहरुले र शहर बजारमा इन्जिनियरहरुले डिजाइन गरेर निर्माण गर्ने घर, सरकारी, गैरसरकारी एवं व्यवसायिक भवनहरु हरेकको निर्माण गर्नका लागि काठ नभर्इ नहुने महत्वपूर्ण निर्माण सामाग्री हो । यति सामान्य ज्ञान देशको पुर्ननिर्माण गर्ने हौं भन्नेहरुलाई हेक्का हुनुपर्ने हो ।
प्रारम्भिक तथ्यांक हेर्ने हो भने पनि यो भूकम्पबाट करिब ५ लाख घरहरु पूर्ण रुपमा ध्वस्त भएका छन् भने ३ लाख भन्दा वढी घरहरु मर्मत नगरी बस्न नमिल्ने गरी विग्रिएका छन् । यस बाहेक हजारौं सरकारी, गैर सरकारी भवनहरु जस्तै स्कुल, क्याम्पस, स्वास्थ्य चौकीहरु तथा ग्रामीण स्तरमा सरकारी सेवा प्रवाह गर्ने निकायका घरहरु भत्किएका छन् । यसरी ध्वस्त भएका संरचनाहरु निर्माण गर्नको लागि ठूलो मात्रामा काठको आवश्यकता पर्दछ ।
उदाहरणका लागि सानो हिसाब निकालेर हेरौं । एउटा घर निर्माण गर्न कम्तिमा ५० क्यू. फि. काठ चाहिन्छ भन्ने मान्दा पनि ५ लाख घरहरु बनाउन कमसेकम २ करोड ५० लाख क्यू. फि. काठ आवश्यक पर्छ । मर्मत गर्नुपर्ने घरहरु र सरकारी, गैरसरकारी एवं व्यवसायिक कार्यालय भवनहरुको पूर्ननिर्माण गर्न आवश्यक पर्ने काठ समेत जोड्ने हो भने करिब ३ करोड क्यू फि काठ नभै यो भुकम्पले ध्वस्त बनाएका संरचनाको निर्माण हुन गाह्रो छ । सरकार साँच्चै देशको पूर्ननिर्माण गर्ने अभियानमा चिन्तित भएको हो भने ५ लाख घर निर्माण गर्न आवश्यक पर्ने १० लाख बन्डल जस्तापाता र किलाकाँटी समेत कसरी जोहो गर्ने भनी पिरोलिएको यो सरकार करोडौं क्यू. फि. काठ कसरी उपलब्ध गराउने भन्नेतर्फ किन गम्भीर भएको छैन ?
ध्वस्त संरचना निर्माण गर्न आवश्यक पर्ने काठ मुख्यतया सामुदायिक वन, साझेदारी वन, र सरकारद्धारा व्यवस्थित वनबाट आपुर्ति हुने हो । तर, नेपालमा काठ विक्री वितरण गर्ने कानुनी व्यवस्था यति लामो र झंझटिलो छ कि हामीसँग काठ स्टक हुँदाहुँदै पनि हरेक वर्ष तीन अरब रुपैयाँ भन्दा बढीको काठ विदेशबाट भित्रिइरहेको छ । त्यसकारण अहिले भइरहेका नीति नियम र कानुनी प्रावधानहरु कायमै रहने हो र सरकारले तत्कालै पुर्ननिर्माणको लागि विशेष व्यवस्था नगर्ने हो भने भत्किएका संरचनाहरुको निर्माण गर्नका लागि आवश्यक काठ समयमै र पर्याप्त मात्रामा उपलब्ध हुने सम्भावना एकदमै कम छ ।
भूकम्पले तहस नहस पारेको यो विषम परिस्थितिमा विद्यमान ऐन कानुनका प्रावधानहरु निलम्बन गरेर तत्कालका लागि नयाँ कानुनी व्यवस्था गरी काठ आपुर्तिको सहज निकास निकाल्न सक्नुपर्ने हो सरकारले । तर, सरकारसंग त्यसो गर्ने इच्छाशक्ति र ल्याकत दुबै देखिएको छैन अहिलेसम्म ।
राजनीतिक नेतृत्वले नीतिगत निर्णय नलिएसम्म मातहतका सरकारी निकाय र कर्मचारीहरुले सरल तरिकाले काठ उपलब्ध गराउने व्यवस्था मिलाउने सामर्थ्य राख्दैनन् । त्यसमाथि अख्तियारमा अनियमितता गरेको अभियोग लागेका सामुदायिक वनका पदाधिकारी र वन कर्मचारीहरु सयौंको संख्यामा मुद्दा खेपिरहेको हालको अवस्थामा कर्मचारीहरुका लागि भूकम्प भन्दा अख्तियार अझ डरलाग्दो देखिएको छ । यसकारण पनि राजनीतिक नेतृत्वले वन क्षेत्रसंग प्रत्यक्ष सरोकार राख्ने सरकारी, गैरसरकारी निकाय, संघ संस्थाहरु, अध्ययन अनुसन्धानमा सम्लग्न विज्ञहरु र वन महासंघहरुसँग छलफल गरी काठको आपूर्ति गर्ने गराउने पहल नसरेसम्म कर्मचारी संयन्त्रबाट काठ आपुर्ति गर्ने प्रक्रिया सहज होला भन्ने कुरामा विस्वस्त हुन सकिने पर्याप्त आधार छैन ।
काठ उपलब्ध हुँदाहुदै प्रयोग गर्न नपाउनु भनेको भएको घर छोडेर त्रिपालमुनिको बास रोज्नु जस्तै हो । परिस्थिति यस्तो छ, सरकार चै भन्दैछ, घर सरकारले बनाइदिने होइन, आफै बनाउने हो
सामुदायिक वनहरुबाट उल्लेख्य मात्रामा काठ उपलब्ध हुन सक्छ । स्थानीय स्तरमा काम गरिरहेका संस्थाहरु हुनाले सामदायिक वन समुहहरुले काठको बिक्री वितरण सरल किसिमले गर्न सक्छन् पनि । तर, देशभरिमा करीब १८ हजारको संख्यामा रहेका सामुदायिक वन समुहहरुमध्ये पाँच\सात हजार समुहहरुको वन कार्ययोजना नवीकरण भएको छैन । वन कार्ययोजना नवीकरण नहुञ्जेल वनको संरक्षण मात्रै गर्न पाउने कानुनी प्रावधान भएको हुनाले उनीहरुले काठ काट्न र वितरण गर्न पाउँदैनन् । त्यसमाथि पहिलोचोटि वन कार्ययोजना बनाई वन हस्तान्तरण भएका सामुदायिक वनको हकमा दुइ वर्ष र पुरानो वन कार्ययोजना नवीकरण गरेका सामुदायिक वनको हकमा एक वर्षसम्म वनबाट काठ निकाल्न नपाउने नियम बनेको छ ।
नवीकरण भएकै सामुदायिक वन समुहहरुले पनि वन कार्यालयले हरेक वर्ष काट्न पाउने भनी तोकेको परिमाणभन्दा बढी (जस्तै अर्को वर्ष निकाल्ने भनिएको काठ यसै वर्ष निकाल्ने) निकाल्न पाउदैनन् । त्यसकारण राजनीतिक तहमा विशेस परिस्थितिमा तत्कालका लागि छुट्टै कानुनी  व्यवस्था (उदाहरणका लागि वन कार्ययोजना नवीकरण नभएका सामुदायिक वन समुहहरुको हकमा स्वतः केही वर्ष म्याद थप भएको मानिने जस्ता निर्णयहरु)  नगरिएसम्म यी सबै कानुनी प्रकृया पूरा गरेर मात्रै काठ उपलब्ध गराउनुपर्ने हो भने भत्किएका संरचनाको निर्माण अत्यन्त ढीलो हुन जान्छ ।
सरकारद्वारा व्यवस्थित वनबाट उपलब्ध हुनेमध्ये पैदावार आपुर्ति समिति र टिम्वर कर्पोरेशनलार्इ छुट्यार्इ बाँकी रहेका काठ दाउरा वन कार्यालयहरुले आफै लिलाम बिक्री गर्ने गर्दछन् । वन पैदावार आपुर्ति समितिले विपतीमा परेका व्यक्तिहरुलाई काठ दाउरा उपलब्ध गराउने भनिए पनि समितिले प्रशासनबाट शिफारिस लिएकालार्इ मात्र वितरण गर्ने हुनाले शिफारिस लिन त्यहाँसम्म पुग्ने सूचना, क्षमता र पहुँच नहुने सर्वसाधारणले काठ दाउरा लिन गाह्रो छ । त्यसमाथि सबै जिल्लामा  वन पैदावार आपुर्ति समिति बनेका छैनन् । प्रायः तरार्इका जिल्लामा गठन भएका यी समिति मार्फत पश्चिम र मध्य पहाडी भेगमा गएको भूकम्पले भत्किएको संरचनाको निर्माण गर्न काठ उपलब्ध गराउन सम्भव छैन ।
टिम्वर कर्पोरेशनबाट विक्री वितरण हुने काठ दाउरा यसका डिपोहरुबाट सर्वसाधारणहरुलाई उपलब्ध हुनुपर्ने हो, तर टिम्वर कर्पोरेशनसँग त्यस्तो संस्थागत क्षमता, तदारुकता र काठको पर्याप्त संचिती नै छैन । त्यसकारण टिम्वर कर्पोरेशनबाट धेरै भर गर्न सकिने ठाउ छैन ।
संरक्षित वनको काठ व्यवसायिक प्रयोजनका लागि संकलन र बिक्री वितरण गर्न नपाइने कानुनी व्यवस्था छ ।
चुरे क्षेत्रको काठ
बाँकी रह्यो चुरे क्षेत्रबाट उपलब्ध हुने काठ । पूर्वदेखि पश्चिमसम्म फैलिएर रहेको करिव १४ लाख हेक्टर क्षेत्रफलमा रहेको चुरेको वनको व्यवस्थापनबाट ठूलो मात्रामा काठ उपलब्ध हुनसक्ने भए पनि यो क्षेत्र यसअघि नै संरक्षित क्षेत्रका रुपमा घोषणा भइसकेको हो । बैशाख १२ को भूकम्पले गर्दा उत्पन्न भएको विषम परिस्थितिमा हालसालै मन्त्रिपरिषदले चुरेक्षेत्रमा रहेका सामुदायिक वनहरुले स्थानीयस्तरमा प्रयोग गरी बाँकी रहेको काठ अन्यत्र बिक्री वितरण गर्न पाइने नीतिगत निर्णय गरेको भए तापनि वन मन्त्रालयले त्यसरी उत्पादित काठ सम्वन्धित जिल्लाको वन पैदावर आपुर्ति समिति र त्यसपछि छिमेकी जिल्लाका आपुर्ति समितिहरुलाई उपलब्ध गराउनु पर्ने र आपुर्ति समिति मार्फत नै वितरण हुनुपर्ने निर्णय गरेपछि चुरेक्षेत्रको काठ बजारमा आई बिक्री वितरण हुने सम्भावना लगभग टरेको छ ।

उत्पादनशील वन क्षेत्र रहेको तरार्इ र चुरे क्षेत्रका हरेक सामुदायिक वनमा स्थलगत निरीक्षण गर्न जिल्ला वन अधिकृतले त सम्भव छैन भने क्षेत्रीय वन निर्देशकले स्थलगत निरीक्षण गरी त्यसको प्रतिदेदन वन मन्त्रालयमा पठाउने भन्ने कानुनी व्यवस्था कार्यान्वन गर्न कति सम्भव होला ? वन मन्त्रालयले गरेको यो निर्णय कार्यान्वयनमा आउनुअघि नै विवादित भइसकेको छ ।
एउटै विषयमा मन्त्रिपरिषद र वन मन्त्रालयले लिएका फरक फरक निर्णयहरु नै आपसमा बाझिएपछि चुरेक्षेत्रबाट कसरी काठ आपुर्ति सहज हुन सक्ला अनुमान गर्न गाह्रो पर्दैन । त्यसमाथि  सामुदायिक वन र वन उपभोक्ता महासंघले आपुर्ति समिति मार्फत काठ बिक्रि वितरण गर्दा अपारदर्शी प्रकृया एवं अनाबश्यक ढिलासुस्तीको कारणले वास्तविक पीडितसम्म वन पैदावार पुग्न नसक्ने भन्दै विरोध गरिरहेका छन् । यस्तो विवादित अवस्थामा काठ दाउरा लगायत अन्य वन पैदावार वितरण सहज होला भनेर विश्वस्त भइहाल्ने अवस्था छैन ।
माथि उल्लेख भएजस्तो प्रशासनिक व्यवस्था र विद्यमान कानुनी प्रावधानहरुले गर्दा देश निर्माण गर्न अत्यावश्यक काठको अनिकाल पर्ने देखिन्छ । हाम्रा वनहरुमा काठ नभएरै काठको अनिकाल परेको भए चित्त बुझाउने ठाउँ हुन्थ्यो । काठ उपलब्ध हुँदाहुदै प्रयोग गर्न नपाउनु भनेको भएको घर छोडेर त्रिपालमुनिको बास रोज्नु जस्तै हो । परिस्थिति यस्तो छ, सरकार चै भन्दैछ, घर सरकारले बनाइदिने होइन, आफै बनाउने हो (अर्थमन्त्री रामशरण महत) । हामीले न बुझेकै छौं, आफ्नो घर बनाउने त आफैले हो । तर, घर बनाउन नभर्इ नहुने काठ पो कसरी बनाउने होला त सरकार ?
(सामुदायि वनको क्षेत्रमा काम गर्ने पौडेल वन विज्ञ हुन्)

