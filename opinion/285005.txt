मोदी डक्ट्रिन : नेपालमा रक्षात्मक, एशियामा आक्रामक ?
अरुण बराल
जतिखेर भारतमा लोकसभाको चुनाव भइरहेको थियो, तत्कालीन कांग्रेस आइ सरकारले नेपालप्रति सही नीति अख्तियार गर्न नसकेको भनेर आलोचना भइरहेको थियो । मोदी प्रधानमन्त्री बनिसकेपछि केही समय नेपालबारे सकारात्मक चर्चा भयो । तर, अहिले परिस्थिति फेरिएको छ । खासगरी वैसाख १२ को भूकम्पपछि नेपाल-भारत सम्बन्धमा केही दरार देखा परेको छ ।

पूर्वभारतीय राजदूत राकेश सुदले बेलाबखत भन्दै र लेख्दै आएका छन् कि भारतले नेपालमाथि धेरै ठूलो आर्थिक सहायता गर्दै आएको छ । तर, यसप्रति भारतले कहिल्यै जस पाउने गरेको छैन । यसपटक पनि सुदले भनेजस्तै भयो । भूकम्प आउनासाथ भारतीय प्रधानमन्त्री मोदीको आह्वानमा भारतीय उद्धार टोली राहत बोकेर नेपाल पस्यो, विभिन्न प्रान्तहरुबाट समेत राहत उठाएर नेपाल पठाइयो । भारतले भूकम्पमा नेपाललाई धेरै ठूलो सहायता गर्‍यो । तैपनि सबैभन्दा ठूलो अपजस र आलोचना बोकेर उनीहरु फर्कन बाध्य भए ।
भारतीय मिडियालाई त ‘इण्डियन मिडिया गो होम’ भनेर सामाजिक सञ्चालमा आतंक नै सिर्जना गरियो । भारतीयहरुको दुर्भाग्य नै यही हो कि उनीहरु नेपाललाई सहायता गर्न तम्सिन्छन्, तर, विगतको ‘लिगेसी’ केही गलत कार्यशैली र व्यवहारका कारण भारतले नेपालबाट धन्यावाद पाउनुको साटो उल्टो आलोचना र आरोप खेप्नुपर्छ ।
भारतीय प्रधानमन्त्री मोदीले सुरुवाती दिनमा जसरी नेपाली माझ सकारात्मक दृष्टिकोण बनाएका थिए, अहिले फेरि नेपाल-भारत सम्बन्ध पुरानै ‘गोहो’ मा बग्न थालेको छ । मोदीको जनकपुर भ्रमण विवादमा परेदेखि नै नेपाल मामिलामा मोदी डक्टि्रनमा गत्यावरोध देखिन थालेको हो ।
दोस्रोपटक काठमाडौं आएका बेला जसरी मोदीले मधेसवादी र माओवादीको पक्षमा बोलेको आभास नेपाल सरकारलाई पर्न गयो, त्यसपछि उनको अभिव्यक्ति विवादमा पर्‍यो । यसबाट भारतले मधेसवादी र माओवादीको पक्ष लिन्छ भन्ने सन्देश गयो । ‘सहमतीय सरकार कि बहुमतीय’ भन्नेमा भारतीय अधिकारीहरुसमेत माइक्रो म्यानेजमेन्टमा लागेको गुनासो सरकारी पक्षले गर्‍यो । जसले गर्दा मोदी प्रशासनको भूमिका नेपालको राजनीतिक मामिलामा पुरानै ढर्रामा फर्किएको महसुस गर्न थालियो ।
भूकम्पपछिको परिस्थिति
नेपालमा काम गर्ने भारतीय गुप्तचर संस्था ‘रअ’ को भूमिकाले बेलाबखत स्वयं भारतलाई नै अप्ठ्यारोमा पार्ने गरेको छ । यतिबेला सुशील कोइरालालाई ढाल्ने र केपी ओलीलाई प्रधानमन्त्री बनाउने खेलमा केही तत्वहरु सक्रिय बनेको गाइँगुइँ काठमाडौंमा चल्न थालिसकेको छ । र, यही चलखेललाई आधिकारिक नीति ठानेर सुशील कोइराला भारतसँग झस्किएका छन्, जसले गर्दा नेपाल-भारत सम्बन्ध चिसो बनेको छ ।
यद्यपि नेपालस्थित भारतीय दूताबासले भने मोदी सरकारको प्रतिनिधिका हिसाबले मोदीको लाइन क्रस नगर्ने यसअघि नै प्रष्ट पारिरकेको विषय हो ।
एशियामा सफल, नेपालमा असफल ?
भारतीय प्रधानमन्त्री नरेन्द्र मोदी नेपाल नीतिमा असफलजस्तै देखिए पनि एशियामा भारतको मनोवैज्ञानिक प्रभाव विस्तारमा भने उनी निकै चतुर र सफल देखिएका छन् ।

नेपालीहरु भारतप्रति शंकाको सुविधासहित मित्रता राख्छन् भन्ने जान्दाजान्दै अहिले पनि सरकार ढाल्न काठमाडौंमा गोप्य बैठक राखेर माइक्रो म्यानेजमेन्टमा ब्यस्त हुनु राम्रो होइन, नेपालको अपजसबाट मुक्त हुन भारतले आफ्नो व्यवहार र कार्यशैलीमा केही सुधार गर्नैपर्ने हुन्छ

भारतको गणतन्त्र दिवसमा जतिबेला दिल्ली आएर अमेरिकी राष्ट्रपति ओबामाले आतिथ्य ग्रहण गरिरहेका थिए, पाकिस्तान र चीनमा निकै ठूलो खटपटी देखिन्थ्यो । तर, अहिले फेरि मोदीले बेइजिङ पुगेर अमेरिकालाई त्यस्तै कूटनीतिक सेबोटेज गरिसकेका छन् ।
एशियाका दुई शक्ति चीन र भारत मिलेर विश्वको नेतृत्व गर्न सक्छन् है भन्ने सन्देश मोदीले पश्चिमाहरुलाई दिएका छन् । दक्षिण एसिया र मध्य एशियाका देशहरुसँग सम्बन्ध सुधार गर्न मोदीले मेहनत गरेका छन्, जसले एकैसाथ अमेरिका र चीनलाई तरंगित गरिरहेको छ ।
यी परिघटनाबाट मोदीको विदेश नीति आक्रामक एवं तरंग ल्याउने किसिमको देखिएको छ । तर, नेपाल मामिलामा भारत नीति फेरि असफल बन्न थालेको छ । भूकम्पपछि नेपालमा पश्चिमाहरु -बेलायतलाई छाडेर) बढ्ता हावी भएका छन् ।
नेपाल सरकारको कमजोरी
भूकम्पपछि नेपाल सरकारले प्रभावकारी भूमिका नखेल्दा सेना र सरकारको राम्रो समन्यव हुन सकेन । यसको कोपभाजनमा भारतीय सेना पनि पर्न गयो । साथै नेपाल सरकारसँग समन्वय नगरी काम गर्ने र सुपेरियर हुन खोज्ने भारतीय रवैयाले गर्दा पनि नेपाल-भारत सम्बन्धमा पछिल्लो समयमा तिक्तता आएको हो ।
चीन र भारतले आपसमा सहकार्यको हात बढाइरहेका बेला नेपाल सरकारले चाँहि भारतलाई विश्वासमा लिन सकेन । न त चीनलाई नै विश्वासमा लिन सक्यो ।
भूकम्पका बेला नेपाल सरकारको भूमिकालाई लिएर न चीन सन्तुष्ट रह्यो, न त भारत । बेलायतले त झनै अपमानित महसुस गर्‍यो ।
छिमेकीहरुलाई भन्दा पश्चिमालाई बढी महत्व दिने अर्थमन्त्री डा. रामशरण महत र भारतप्रति अनावश्यक आशंका गर्ने तर सम्बन्ध विकास गर्न नसक्ने गृहमन्त्री वामदेव गौतमका कारण नेपाल सरकारले आफ्नो छिमेकीलाई विश्वासमा लिन सकेन ।
भारत र चीनलाई प्राथमिकतामा राखौं
परिवर्तित विश्व परिस्थितिलाई मध्यनजर गर्दै अब नेपालले आफ्नो सम्वृद्धि र विकासका लागि भारत र चीन दुबै छिमेकीसँगको सम्बन्धलाई प्राथमिकता दिन जरुरी भैसकेको  छ । पश्चिमाहरुले सघाएनन् भने पनि भारत र चीनसँग सम्बन्ध सुधारेको अवस्थामा नेपालको सम्वृद्धि सम्भव छ ।
दिल्ली र बेइजिङले आपसमा अंकमाल गरिसकेका छन् । उनीहरुले हालैमात्र नेपाललाई सहयोग गर्ने  संयुक्त प्रतिवद्धता पनि देखाइसकेका छन् । यसबारे नेपाल सरकारले पर्याप्त ध्यान दिन नसक्नु हाम्रो ठूलो कमजोरी हो ।
तर, यसमा भारतीय पक्षको व्यवहार पनि उत्तिकै जिम्मेवार छ । नेपालीहरु भारतप्रति शंकाको सुविधासहित मित्रता राख्छन् भन्ने जान्दाजान्दै अहिले पनि सरकार ढाल्न काठमाडौंमा गोप्य बैठक राखेर माइक्रो म्यानेजमेन्टमा ब्यस्त हुनु राम्रो होइन । भारतले यदि नेपालबाट पाउँदै आएको अपजसबाट मुक्त हुने हो भने आफ्नो व्यवहार र कार्यशैलीमा केही सुधार गर्नैपर्ने हुन्छ ।

