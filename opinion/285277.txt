घर भत्काउँदै हुनुहुन्छ ? होस गर्नोस् है ज्यान जाला !
गणेशकुमार जिमी, विज्ञ
भूकम्पले क्षति पुगेर धराप भएका घरहरुको व्यवस्थापन बढी नै महत्वपूर्ण र जोखिमपूर्ण काम हो । वास्तवमा भूकम्पले जति घर भत्किए, ती घरहरु सकिए भन्दा पनि हुन्छ । जुन घर ढल्न पनि सकेको छैन र प्रयोग गर्न पनि मिल्दैन, त्यस्ता घरहरुमा समस्या छ । त्यस्ता घर फेरि मर्मत गरेर बनाउन पनि सम्भव छैन र धराप हटाउन पनि समस्या  छ । त्यसलाई भत्काउनैपर्छ ।

मेरो अध्ययनमा यस्ता घरहरु तीन प्रकारका छन् । एउटा, ढुंगामाटोले बनेका एक वा दुई तलाका घरहरु पर्छन् । यस्ता सामान्य घरहरुलाई घरधनी आफैंले भत्काउन सक्छन् र धेरैजसोले भत्काउन पनि थालेका छन् ।
अर्को, जो उनीहरुले भत्काउन त सक्छन् । तर, विज्ञहरुको सुझाव र सहयोग चाहिन्छ । दुई/तीन तलाकै घर छ । तर, धराप भएर बसेकाले घरधनीहरु अल्मलिरहेका छन् । यस्तो समस्यामा भएकाहरुलाई यसरी भत्काउन सकिन्छ भनेर विज्ञले सुझाव दिनुपर्छ । अड्को फुकाउन सुपरभिजन आवश्यक छ । अथवा धराप भएको संरचनालाई भत्काइदिएर अरु आफैं गर्नुस् भन्न सकिन्छ ।
तेस्रो, यसमा एकदम क्रिटिकल घरहरु पर्छन् । सुरक्षा, सम्पत्ति, आवास सबै हिसावले हेर्ने हो भने कम्प्लेक्स खालका घरहरु यसमा पर्छन् । ४/५ तलाभन्दा माथीका आरसीसी ढलान घरहरु वा तल वा माथिको कुनै भाग कोल्याप्स भएर बीचको भाग बसेको, तलको केही तला कोल्याप्स भएर माथिको भाग रहेका घरहरु भत्काउन गाह्रो छ ।
भित्र जानै गाह्रो हुने, एउटाले अर्कोलाई थिचेको वा त्यसमाथि अर्को अडिएका कम्प्लेक्स घरहरु पनि छन् । गोंगबु एरियामा पनि त्यस्ता घरहरु छन् । त्यस्ता घरहरु भत्काउँदा ज्यानकै जोखिम हुन्छ । मान्छे मर्नका लागि स्लाबले किच्नुपर्छ भन्ने छैन । एउटा ईंटा उछिटिएर लाग्यो भने काम पुगिहाल्छ । त्यसैले सेफ्टी फस्ट (सुरक्षा पहिला) हो ।
घर भत्काउनु एउटा कुरा हो भने सुरक्षित तरिकाले भत्काउनु अर्को कुरा हो । सुरक्षित रुपमा कसरी भत्काउने भन्ने मुख्य कुरा हो, जसले कुनै मानवीय क्षति नहोस् ।
वेइटिङ फर नेक्स भिक्टिम …

हामीसँग ठूलाठूला जोखिमयुक्त घरहरु भत्काउने अनुभव छैन । ९० सालको भूकम्पमा धेरै घरहरु भत्काउन त पर्‍यो होला तर, त्यसबेला यस्ता ठूला घरहरु थिएनन्

कस्तो स्थिति छ भने कतिपय ठाउँमा अरु घर ठीक छ । तर, एउटा घर ढल्किएर बसेको छ । मान्छे कतिबेला आउँछ र किचाैंला भनेर बसेको जस्तो छ । दे आर जष्ट वेइटिङ फर नेक्स भिक्टिम … । त्यस्ता घरहरु कसरी भत्काउनुपर्‍यो भने कुनै मानवीय क्षति नहोस् । वरिपरिका घरहरुलाई पनि केही नहोस् । त्यहाँ भएको सम्पत्ति पनि सही सलामत निकाल्न पाइयोस् । हो, यस्तो तरिकाले भत्काउनु पर्‍यो ।
सिटी एरियामा १०/१२ तले घरहरु छन् भने गह्रौं उपकरणहरु लैजाने ठाउँ पनि छैन । डोजर, स्काभेटर लैजानेसम्म ठाउँ पनि छैन ।
मलाई लाग्छ, हामीसँग ठूलाठूला जोखिमयुक्त घरहरु भत्काउने अनुभव छैन । ९० सालको भूकम्पमा धेरै घरहरु भत्काउन त पर्‍यो होला तर, त्यसबेला यस्ता ठूला घरहरु थिएनन् । धेरैजसो ढुंगामाटोका घरहरु थिए । अहिले त हामीसँग ईंटा, सिमेन्ट, पिल्लर र बीमहरु भएका अग्ला अग्ला घरहरु छन् । त्यस्ता घरहरु बनाउँदा जति कठिन थियो, भत्काउँदा त्यो भन्दा कठिन छ । किनभने बनाउँदा लाइफ थ्रेट त्यति धेरै हुँदैन । तर, भत्काउँदा लाइफ थ्रेट छ र त्यसमा विज्ञको संलग्नता जरुरी छ ।
राज्यका तर्फबाट कसरी काम भएको छ मेरो जानकारीमा नभएको कुरा हुन सक्छ । राज्यले गम्भीर रुपमा लिएको छ भने राम्रो हो । छैन भने लिनुपर्‍यो ।
भग्नावशेष व्यवस्थापनमा ध्यान दिनोस्
घर भत्काउनु भनेको ढल्किएको घरलाई धकेलेर ढाल्नु मात्र होइन । तपाईले सुरुको अवस्थाबाट नै योजना बनाउनुपर्छ । त्यो घर कस्तो ठाउँमा छ ? त्यो घर भत्काउँदा अरु घरमा क्षति हुन्छ कि हुँदैन ? लाइफ थ्रेट कति छ ? त्यो भत्काउँदा कुन विधि प्रयोग गर्ने ? त्यसबाट निस्किएको भग्नावशेषलाई कसरी व्यवस्थापन गर्ने ? त्यसमा भएका पुनः प्रयोग गर्न सकिने वस्तुहरु पुनः प्रयोगको योजना, केहीमा पनि प्रयोग गर्न नसक्नेहरुलाई व्यवस्थित रुपमा कहाँ राख्नेसम्मको कुरा सोच्नुपर्छ । रणनीति चाहिन्छ, योजना चाहिन्छ । योसँगै गाँसिएर आउने धेरै कुरा हुन्छन् ।
यसरी गर्न सकिन्छ सुरक्षित व्यवस्थापन  
यसका लागि एउटा छुट्टै टिम बनाउनुपर्छ । यस्तो टीममा यो घर स्थिर छ कि छैन, कसरी बनेको छ र कसरी भत्काउन सकिन्छ भनेर हेर्न स्ट्रक्चरल इन्जिनियर चाहिन्छ होला । उसले मात्रै यो बिम यसरी बनेको छ, पिल्लर यसरी बनेको छ, त्यसमा यस्ता कुरा छन् र यसरी भत्काउन सकिन्छ भनेर भन्न सक्छ ।
भत्काउँदा थ्रेटहरु होलान् । सानो खेलौना घर जस्तो धकेलेर भत्काउने त होइन । केही घरहरुमा त कुनै कम्पोनेन्ट सोरिङ गरेर अर्थात टेको लगाएर बलियो बनाएर माथिबाट भत्काउनुपर्छ होला । नभए भत्काउन माथिल्लो भागमा चढेको बेला गर्‍यामगुरुम गयो भने त मानवीय क्षति पनि हुन सक्छ । त्यसैले कोल्याप्स स्ट्रक्चर सर्च एण्ड रेस्क्युको विज्ञ पनि चाहिन्छ ।
अर्को, घर भत्काउँदा कानूनी सल्लाहकार पनि चाहिन्छ । कसको घर हो ? कस्तो थियो ? भन्ने जानकारी राख्नुपर्छ । अहिले सुरुसुरु तपाईले भत्काउनु होला, पछि घरधनीले मेरो घर त भत्काउनुपर्ने थिएन भन्ला । इन्स्युरेन्स र क्षतिपूर्तिको कुरा आउन सक्छ । त्यसैले सम्वन्धित नियमबाट विधि पुर्‍याउन कानूनी रुपमा पनि हेर्ने मान्छे चाहिएला ।
घर भत्काउँदा डकुमेन्टेशन गर्ने मान्छे त्यो टीममा हुनुर्छ । जसले भोलि चाहिने सक्ने सबै कुरालाई अहिले नै डकुमेन्टेशन गर्छ, चारैतिरबाट तस्वीरहरु खिचेर राख्ला । अहिले भासभुस गर्ने हो भने भोलि केही पनि प्रमाण नरहन सक्छ ।
जोखिमयुक्त घरहरु भत्काउन हेबी र एडभान्स प्रविधि प्रयोग गर्छौं भने त्यसका जानकार तथा विज्ञहरु पनि बोलाउनुपर्छ । हाम्रा जोखिमपूर्ण घरहरु समान्य घरहरु मात्र थिए भनेर कल्पना नगरौं । कतिपय होटलहरु छन् । होटलका २/३ वटा तला कोल्प्यास भएका छन् । होटल भनेपछि किचन हुन्छ र त्यहाँ केही सिलिण्डर ग्यास पक्कै होलान् । तपाईले भत्काउने क्रममा आइरन बारहरु काट्दा झिल्का निस्कन्छ । यदि ग्यास लिक भएको छ भने आगलागी हुन सक्छ ।
औषधी पसलहरु छन् भने त्यसमा टक्सिक ग्यास हुन सक्छ । त्यसका लागि जानकार मान्छे हुनुपर्छ । मेडिकल रेस्पोन्सको मानिसहरु चाहिन्छ । पर्सनल प्रोटेक्टिभ इकुभमेन्ट लगाएर हामी काम गरिरहेका छौं । तर, केही भयो भने तत्काल उद्धार गरेर अस्पतालसम्म लैजाने संयन्त्रलाई पहिले नै तयारी अवस्थामा राख्नुपर्छ । जसले केही भयो भने अर्को दुर्घटना नहोस् ।
शायद आगलागी नियन्त्रणका लागि पनि पूर्वतयारी चाहिन्छ । म गरिहाल्छु नि भन्नुभन्दा यो पनि हुन सक्छ भन्ने सोचेर काम गर्नुपर्छ । यसो गर्दा कलिकति खर्च बढी लाग्ला, समय लाग्छ होला तर, सुरक्षित रुपमा काम गर्न सक्छौं ।
कसरी सुरक्षित रहने ?
अहिले मान्छेहरु आफ्नै आफ्नै तरिकाले काम गरिहेका छन् । म विभिन्न ठाउँमा पुग्दा देखेँ कि तल धराप छ, माथि टुप्पोमा बसेर काम गरिरहेका छन् । उहाँहरुलाई काम नगर्नुस् भन्न त मिलेन । तर, हामीले उहाँहरुलाई सतर्क गराउनुपर्छ ।
यसमा पहिलो आफ्नो सुरक्षामा ध्यान दिनुपर्छ । टाउको, आँखा, खुट्टासहितका धेरै एक्सपोज हुने भागहरुलाई जोगाउनुपर्छ । टाउकोमा हेलमेट लगाउनुस् । चस्मा लगाउनुस्, माथिबाट पहिला धुलो आउन सक्छ । आँखा देखिएन भने कता भाग्ने ? त्यसपछि सार्फ अब्जेक्टहरु हुन्छन् ।
सिसा फुटेका होलान्, काँटीहरु होलान्, सामान्य कुराले पनि असर गर्छ । अहिले सुन्दा नक्कल पारेजस्तो लाग्छ । घर भत्काउनु छ, केको हेल्मेट, केको पञ्जा भन्ने होला । तर, केही भयो भने त भयो नि ।
त्यस्तो ठाउँमा काम गर्दै हुनुहुन्छ भने तपाईको कामले केही हुन सक्छ भनेर चनाखो हुनुपर्छ । तल एउटा ईंटा पनि निकाल्यो भने माथिको र्झन सक्छ भनेर सोच्नुपर्छ । मैले यो गर्दा के हुन्छ भनेर सोच्नुस् ।
काम गर्दा एक्लै कहिल्यै नजानुस् । जहिले पनि जोडीमा काम गर्नुस् । ग्रुपमा काम गर्नु राम्रो हो । तर, सँधै ग्रुपमा काम गर्न नसकिएला, त्यसैले कम्तिमा दुई जना मिलेर काम गर्नुस् ।
एउटाले काम गर्दा अर्कोले सुरक्षाका लागि हेर्नुपर्छ । होइन, एक्लै गर्नुभयो र धरापले पुर्‍यो भने कसैले थाहा पाउँदैन र उद्धार पनि हुन सक्दैन ।
साँघुरो ठाउँ छ, घरहरु भत्किएका र पुरिएका छन् र सानो दुलो तथा टाँड परेका ठाउँहरु छन् भने त्यस्तोमा पस्नुअघि होसियार हुनुस् । त्यसलाई पहिले टेको लगाएर बलियो बनाउनुपर्छ । अर्को, अँध्यारोमा जाँदा सलाई, मैनवत्तीले आगो बाल्नुहुँदैन । ग्यास लिक भएको हुनसक्छ, त्यसैले टर्चलाइट प्रयोग गर्नुस् ।
यदि संरचना भत्कियो भने के-के हुन सक्छ भनेर सोच्नुस् । कता भत्किन सक्छ, कहाँसम्म पुग्न सक्छ हेरेर काम सुरु गर्नुअघि नै त्यो एरियामा घेराबन्दी गर्नुस् ।

ग्रुपमा काम गर्न थाल्नुभयो भने काम गर्ने भन्दा हेर्ने धेरै हुन्छन् । र, केही गरी भत्कियो भने काम गर्नेहरु भाग्छन्, पर्ने भनेको हेर्नेहरु हुन् । त्यसैले सीन टेप लगाएर घेराबन्दी गर्नुस् र त्यो एरियामा अरुलाई आउन नदिनुस् ।
र, महत्वपूर्ण कुरा तपाई आफैं काम गर्ने मान्छेले यो घर यता ढल्यो भने यता भाग्छु भनेर विचार गर्नुस् । भाग्ने ठाउँ अर्थात स्केप रुट भनिन्छ, त्यसको पहिचान गर्नुपर्छ । काम गर्दा भर्दा भत्कियो भने मेरो टीमलाई यहाँ लैजान्छु भनेर तय गर्नुपर्छ ।
जहिले पनि घर तथा संरचना भत्काउँदा तलबाट होइन, माथिबाट काम गर्नुपर्छ । बरु यथास्थितिमा माथि जान सकिँदैन भने पहिला टेको लगाएर तलको भागलाई बलियो बनाउनुस् ।
अनुभव छैन, जबरजस्ती र हतारो नगर्नोस्
उपत्यकाका १ हजार ७ सय ५२ घर नेपाली सुरक्षा फौजले भत्काउन सक्दैनन् भन्ने आएको छ । म त्यसमा सहमत छु । अप्ठ्यारो नमानी भन्दा हामीसँग त्यस्ता अनुभव छैन । अहिले कम्प्लेक्स स्ट्रक्टरहरु छन् र हाइराइज विल्डिङहरु पनि डिमोजेल गर्नुपर्ने अवस्थामा छ भन्ने छ । त्यस्ता घरहरुको हामीसँग अनुभव छैन । अनुभव नभएकोमा जबरजस्ती गर्नु भनेको जोखिम मोल्नु हो ।
जोखिमयुक्तहरु भत्काउन छिटो त गर्नुपर्छ, तर आत्तिएर होइन । हतार नगर्ने भनेर वर्षौं लाग्ने गरी आरामले गर्ने पनि होइन
हामीसँग न त उपकरण छ, न अनुभव नै छ । हामी स्वीकार गर्नुपर्छ र यसमा विज्ञहरुसँग सल्लाह लिनुपर्छ । किनभने सामान्य अवस्थामा भत्काउनु र भूकम्पले हल्लाएका घरहरु भत्काउनुमा धेरै फरक छ । १५ तले समान्य घर भत्काउने बेला भएर मात्र भत्काउने हो भने सजिलैसँग भत्काउन सकिन्छ  । म टपमा गएर भत्काउन थाल्छु तर, अहिले त भूकम्पले हल्लाएको, क्षति पुगेको घर भत्काउनुपर्नेछ ।
जोखिमयुक्त घरहरु वरिपरि समेत जान नसक्ने अवस्था छ । तर, हामीसँग ठूलो भूकम्पको अनुभव नभएकाले ठूला घरहरु भत्काउने उपकरण पनि नहोला । भए पनि सीमित होला । स्काभेटर, बुलजोडर, क्रन त होला । तर, कति क्षमताको भन्ने होला भन्ने अध्ययन नै गर्नुपर्छ । अब हामीले आँकलन गर्नुपर्छ कि हाम्रो क्षमता बाहिरका भत्काउन घरहरु कति छन् ? त्यस्ता घरहरु भत्काउन के के चाहिन्छ ? विज्ञहरु नेपालमा छन् कि छैन ?  छैन भने बाहिरबाट ल्याउनुपर्छ र कति खर्च लाग्छ भनेर पनि प्रारम्भीक अनुमान गरौं । यसले सरकारलाई योजना बनाउन सजिलो हुन्छ ।
मेरो बिचारमा जोखिमयुक्तहरु भत्काउन छिटो त गर्नुपर्छ, तर आत्तिएर होइन । हतार नगर्ने भनेर वर्षौं लाग्ने गरी आरामले गर्ने पनि होइन । तर, हतार गर्ने नाममा जथाभावी गर्ने पनि होइन । बरु, काम नहुँदासम्म त्यस्ता संरचना वरिपरि मानिसहरुलाई जान नदिऔैं ।
धेरै समान पुनः प्रयोग गर्न सकिन्छ
हाम्रा अधिकांश आरसीसी स्ट्रक्टरका घरहरुमा फलाम, काठ, ईंटा, सिमेन्ट, सीसा प्रयोग भएको छ । फलाम ग्रामग्रामसम्म पुनःप्रयोग हुन्छ । ईंटा पनि राम्ररी छान्न सकियो भने फेरि प्रयोग गर्न सकिन्छ । हाम्रा घरहरुमा धेरै प्रयोग हुने ईंटा र रड नै हो ।
त्यसपछि कङक्रिट हो । त्यसलाई कुनै पनि भर्नुपर्ने ठाउँ छ भने त्यहाँ लगेर व्यवस्थापन गर्न सकिन्छ । त्यस्ता ठाउँको पहिचान गरौं । काठहरु पनि पुनः प्रयोग गर्न सकिन्छ । जिरो वेष्ट भनिन्छ यसलाई ।
कपनमा रातो स्टिकर लागेको एउटा घर ७ लाख लिएर भत्काउन दिएको छ । थोरै नै भए पनि पनि पैसा पनि आउने भयो र अरुले नै भत्काउने भयो । भनेपछि कति पुनःप्रयोग हुने रहेछ प्रष्ट हुन्छ ।
यसका लागि योजनावद्ध रुपमा जानुपर्छ । सुरुबाट योजनाबद्ध काम सुरु भएन भने भत्काएर भग्नावशेष थुपार्ने काम मात्र हुन्छ ।
अन्त्यमा, केमिकल र रेलिङ बल विधिबारे
अहिले केमिकलको पनि चर्चा छ । त्यस्तो केमिकल मैले पनि देखेको छैन । तर, पढेको छु । यो केमिकल कस्तो हो भने कुनै पनि कडा बस्तुलाई विस्तार फुटाइदिने हो । तर, त्यो कस्तोमा लागू हुन्छ भने सुरक्षित भवनमा हो, अस्थिर भवनमा होइन ।
केमिकल हाल्नका लागि त सबै ठाउँमा जानुपर्‍यो, अहिले हाम्रो त त्यहाँ जाने नै समस्या हो । केही पनि नभएको घरमा पो प्रत्येक तला तलामा गएर प्वाल पार्नुहुन्छ, केमिकल प्रयोग गर्नुहुन्छ र निश्चित समयमा त्यसले फुटाउँछ । तर, केमिकल भनेको कुहिएको चिजमा गन्ध नआओस् भनेर माथिबाट फिनेल छरेजस्तो गर्ने होइन ।
घर भत्काउने अर्को विधि भनेको रेगिङ बल हो । यो भनेको क्रनमा चेनबाट ठूलो बल झण्ड्याएर बक्सिङमा जस्ता हान्ने हो ।
कुनै घर कहीँबाट जान पनि सकिँदैन र भत्काउन सकिएन भने त्यसो गर्ने हो । तर, हाम्रोमा यो विधि उपयोग गर्न सकिने सम्भावना एकदमै कम छ ।
बाक्लो बस्ती छ, जोडिएका घरहरु छन् । क्रज जान नै समस्या छ । त्यसको साउण्ड इफेक्ट पनि होला ।
त्यसैले धेरै ठाउँमा विज्ञहरुको संलग्नतामा सामाग्रीहरु समेत चाहिन्छजस्तो लाग्छ । रेलिङ बल, केमिकल थोरै ठाउँमा मात्र प्रयोग होला ।
(अनलाइनखबरका लागि राजकुमार श्रेष्ठसँगको कुराकानीमा आधारित)

