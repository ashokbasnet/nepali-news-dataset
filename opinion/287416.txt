भीअाइपीकाे खर्च कटाअाैं, पुनर्निर्माणकाे पैसा जुटाअाैं
वर्षमान पुन, पूर्वअर्थमन्त्री
अहिले एकीकृत बस्ती भन्ने वित्तिकै हाम्रा अर्थमन्त्री रामशरण महत जी तर्सिहाल्नुहुन्छ । राहत, पुनर्निर्माण, निजी घर बनाइदिने उहाँको धर्मभित्र पर्दैन । छोइछिटोजस्तो गर्नुहुन्छ । उहाँ एकदमै डराउनुहुन्छ । राज्यले व्यक्तिको घर बनाइदिने, उपचार गर्ने, सहयोग गर्ने कुरा सिद्धान्त विपरीत लाग्छ उहाँलाई । तर, समग्रतामा हेर्दा राज्य भनेको जनतालाई अप्ठेरो परेकोबेला चाहिने नै हो । भूकम्पजस्तै ठूला ठूला विपत्तीमा हो राज्य चाहिने । सामान्य अवस्थामा जनताले आफै काम गरिहाल्छन् नि । जनताले पुस्तौंदेखि कमाएको, बनाएको सबै गुमाएका बेला खानपान, बास र शिक्षाको व्यवस्था राज्यले गर्दिनुपर्छ ।

एकीकृत बस्तीको कुरा गर्दा अतिप्रभावित १४ र बाँकी ४० जिल्लाको भौगर्भिक सर्वेक्षण गर्ने बाबुराम भट्टराई नेतृत्वको सरकारले भू-उपयोग नीति पास गरिसकेको छ । जरुरी पर्‍यो भने त्यसलाई परिमार्जन गर्दा हुन्छ । अहिले नै तत्काल केही काम गर्नुपर्छ । जस्तो, एकीकृत बस्ती बसाउने ठाउँहरुको पहिचान, जंगल, बस्ती, खानी, औद्योगिक क्षेत्र या खुला क्षेत्र पहिचान गरी परिभाषित गर्नुपर्छ ।
प्राकृतिक जोखिम भएको ठाउँमा मानिस बस्न तयार छैन । त्यसैले सरकारले सुरक्षित स्थान पहिचान गर्नपर्छ । जनता अहिले बाढी पहिरो आउने प्राकृतिक जोखिम भएको ठाउँमा बस्न तयार छैनन् । त्यस अर्थले जनतालाई सुरक्षित ठाउँमा परिभाषित गरी त्यो ठाउँमा घडेरी, बाटो, विजुली, पानी, विद्यालय, स्वास्थ्यकेन्द्र, खुला जमिन लगायतको सुनश्चितता गरियो भने जनता एकीकृत बस्तीमा बस्न तयार हुन्छन् ।
यो विकासको एक स्टेप अगाडि पनि हो । अहिले हाम्रो निर्वाहमुखी आर्थिक प्रणाली छ । जनताले रहरले त पहाडमा बसेको छैन । पहाडमा जमिन हुन्छ, त्यहीँनेर घाँस हुन्छ, त्यहीँनेर पानी हुन्छ, त्यहीँनेर घर बनाउँछ र उत्पादन गरेर निर्वाह गर्छ । अहिले एकथरी बुद्धिजिवी र विज्ञहरु एकदमै निरपेक्ष भएर सोचिरहेका छन् मानौं कि काठमाडौं उपत्यकाको जस्तो बसाइ छ ।
उत्पादन प्रणाली भन्दा बाहिर गएर बस्यो भने पनि एकीकृत बस्ती कामकाजी हुँदैन । त्यसअर्थमा कतिपय ठाउँमा उत्पादन प्रणाली वा उत्पादनका साधनहरु नजिक भएका ठाउँ, मिलेका ठाउँहरुमा २-४ सय, हजार-१२ सय जति घरहरु हुन्छ । बारपाकमा अहिले पनि १५ सय भन्दा बढी घर छन् । त्यसलाई सिस्टममा बसाउने हो अब । बस्ती एकतातिर, खेती एकातिर बनाएर, आधारभूत आवश्यकता पुर्‍याएर एकीकृत बस्ती बसाउनुपर्ने हुन्छ । कतिपय ठाउँमा २ सय घर छन् तर लगभग १० वटा डाँडामा छरिएर बसेका छन् । त्यसलाई चाहिँ उत्पादनको प्रकृति हरेर २ सय घरलाई ५०-५० गरेर ४ ठाउँमा बस्ती बसाउन सकिन्छ ।

एकीकृत बस्ती भनेको साम्यवादी या समाजवादी व्यवस्था मात्रै होइन ।  पूँजीवादी व्यवस्थासँगै बस्तीहरु एकीकृत हुँदै जान्छ । बाटो, पुल, विजुली, पानी, स्वास्थ्य, शिक्षा, सन्चार, मनोरञ्जन साधानहरु जहाँ केन्द्रिकृत हुन्छ, त्यहीँ एकीकृत बस्ती हुन्छ

कतिपय ठाउँमा एकीकृत बस्तीमा २० वटा घरमात्रै पनि हुन सक्छ । २० घर २० ठाउँमा छ भने एक ठाउँमा राख्न सकिन्छ । यसो गर्दा उत्पादनको साधन, उत्पादनको तरिका भन्दा बाहिर गएर चाहिँ एकीकृत बस्ती बसाउन सम्भव हुँदैन । जस्तो बेसीमा चाहिँ घर बनाइदिने, एक दिनको बाटो हिँड्नुपर्ने पहाडमा जग्गा छ भने के खाएर बाँच्छ ? पहाडमा बस्ती छ, एक दिन हिँडेर तल बेसींमा र्झनुपर्ने ठाउँमा जग्गा छ भने के गर्छ ? यो वैज्ञानिक हुँदैन ।
त्यसैले कतिपय मान्छे एकदमै निरपेक्ष भएर हाम्रो धरातलीय यथार्थ भन्दा बाहिर गएर पनि सोचेका छन् । त्यसैले त्यहाँको विशेषता अनुसार, उत्पादन प्रणाली हेरेर एकीकृत बस्ती बसाल्नु जरुरी छ ।
एकीकृत बस्तीका लागि जबर्जस्ती फोर्स गर्न पनि नसकिएला । त्यसैले प्राथमिकता तोक्नुपर्छ । अर्थात् यो ठाउँमा प्राथमिकता दिन्छौं, त्यो भन्दा बाहिरकालाई विकासमा हाम्रो प्राथमिकता पर्दैन है, दोस्रो प्राथमिकतामा पर्छ भनियो भने जनता आउँछन् स्वेच्छिकरुपले ।
एकीकृत बस्ती साम्यवाद होइन
एकीकृत बस्ती भनेको साम्यवादी या समाजवादी व्यवस्था मात्रै होइन ।  पूँजीवादी व्यवस्थासँगै बस्तीहरु एकीकृत हुँदै जान्छ । बाटो, पुल, विजुली, पानी, स्वास्थ्य, शिक्षा, सन्चार, मनोरञ्जन साधानहरु जहाँ केन्द्रिकृत हुन्छ, त्यहीँ एकीकृत बस्ती हुन्छ ।

शहरमा एकीकृत बस्ती छँदैछ । गोर्खाको बारपाक, लाप्राकमा पनि एकीकृत बस्ती छ । रोल्पाको थवाङमा हजार हाराहारीको बस्ती अहिले पनि छ । तर, यी स्वतस्फूर्त बसेका बस्ती हुन्, बिस्तारै-बिस्तारै विकास भएका हुन्

तर, यहाँ प्रष्ट के हो भने- स्वतःस्फूर्तरुपले एकीकृत रुपमा बस्ती, शहरिकरण, बजारीकरण भएर जान्छ उत्पादन प्रणालीको विकास सँगै । तर, अहिले ठूलो महाविपत्तीमा पर्‍यौं । यही विपत्तीसँगै हामी सचेत रुपले एकीकृत विकास गरौं, त्यहाँ आधारभूत विकासका पूर्वाधार पुर्‍याऔं र उत्पादन प्रणाली पनि त्यही अनुसार विकास गरेर जाऔं भन्ने कुरा हो । त्यसै अर्थमा अहिलेका छरिएका र निर्वाहमुखीबाट पुँजीवादतिर, व्यवसायिक उत्पादनतिर, एकीकृत उत्पादनतिर, वैज्ञानिक उत्पादनतिर जाने पुँजीवादी प्रणालीभित्रै पर्छ । त्यसैले कांग्रेसले विमति राख्ने ठाउँ नै हुँदैन ।
यसमा एमालेसँग अलि बढी मिल्छ । त्यहाँदेखि समाजवादतिर, अलि अगाडिसम्म र अहिलेकै चरणमा पनि मिल्छ । मात्रै प्रश्न कहाँसम्म हो भने यो ल्याण्ड पुलिङ गरेर यो ठाउँमा बस्ने परिभाषित गर्ने र ल जग्गा किन भन्ने की जग्गा उपलब्ध गराउने, सुविधाहरु पुर्‍याउने र प्रभावितहरुलाई घर पनि बनाइदिने भन्ने प्रश्नमा अहिले कांग्रेससँग नमिल्न सक्छ । तर, त्यो त बनाउनै पर्ने हुन्छ । सक्नेले केही अनुदान लिएर आफै बनाउला । नसक्नेहरुलाई चाहिँ त्यो व्यवस्था गर्नैपर्ने हुन्छ ।
हाउजिङहरुमा एकीकृत बस्ती जस्तै भैराखेकै छ । शहरमा एकीकृत बस्ती छँदैछ । गोर्खाको बारपाक, लाप्राकमा पनि एकीकृत बस्ती छ । रोल्पाको थवाङमा हजार हाराहारीको बस्ती अहिले पनि छ । तर, यी स्वतस्फूर्त बसेका बस्ती हुन्, बिस्तारै-बिस्तारै विकास भएका हुन् । हामीले अहिले प्लानिङ गरेर बैज्ञानिकरुपले लैजाऔं भनेका हौं । ती, शहरमा, त्यसैगरी ग्रामीण साना सहरहरु होलान् र ग्रामीण बस्ती पनि त्यसैगरी लैजाऔं भन्न खोजको हो ।
पुनर्निर्माणका लागि पैसा जुटाउने तरिका
भूकम्पले थुप्रै भौतिक संरचनामा क्षति पुगेको छ । अब भत्केका ठाउँमा पुनर्निर्माण गर्ने र नभत्केका ठाउँमा भूकम्प प्रतिरोधी संरचनाको नवनिर्माण गर्ने हो । त्यसैले ३देखि ५ बर्षसम्मका लागि २० खर्बसम्म बजेट चाहिने देखिन्छ । अहिले हाम्रो बजेट साढे ६ खर्ब छ । ७ खर्ब ३५ अर्बको सिलिङमा काम भैरहेको छ ।
भूकम्पपछि अहिले ८ खर्ब ४३ अर्ब सिलिङ निश्चित गरिएको छ, त्यसको तयारी भैरहेको छ । र, हाम्रो बाषिर्क पूँजीगत खर्च करिब २ खर्ब मात्रै हो । बाँकी प्रशासनिक खर्चहरुमा जान्छ । यसरी हेर्दा कम्तिमा १० खर्ब क्षतिको कुरा गर्दा पनि ५ बर्षको पुँजीगत खर्च पूरै जान्छ । यसरी हेर्दा असम्भव जस्तै देखिन्छ । तर, सम्भव छ । सम्भव कसरी छ भन्दाखेरि हामीले २-३ वटा कुरा गर्नुपर्छ ।
नम्बर एक : राष्ट्रपति, उपराष्ट्रपति, प्रधानमन्त्रीदेखि बिभिन्न सरकारी सुविधा लिने उच्चपदस्थ पदाधिकारीहरुको केही सुविधा कटौती गर्नुपर्छ र एउटा कोष बनाउनुपर्छ । हामीले यसरी त्याग गर्‍यौं, पुनर्निर्माणका लागि दुई देखि ३ बर्षसम्मका लागि हामीले सुविधा घटायौं भन्न सक्नैपर्छ ।
नम्बर दुई : यही आर्थिक वर्षमा पनि अनिवार्य दायित्व बाहेकका प्रशासनिक खर्च कटाउनुपर्छ । यसो गर्दा कम्तिमा पनि ५ अर्ब र बढीमा १० अर्ब रुपैयाँसम्म बचत गर्न सकिन्छ ।
तेस्रो कुरा : अरुलाई अपील गर्न सकिन्छ । हामीले प्रशासनिक खर्च कटौति गर्‍यौं, भीआईपीहरुको पनि खर्च कटौती गर्‍यौं तपाईले पनि सहयोग गर्नुस् भनेर निजी क्षेत्र लगायतलाई भन्न सकिन्छ । त्यसबाट पनि केही अर्ब संकलन हुन्छ ।
चौथो कुरा : हाम्रो आन्तरिक र बाह्य ऋण ५ खर्ब ८२ छ । त्यसमध्ये कतिपयको ऋण मिनाहा गर्ने प्रावधान छ । केहीलाई ब्याज मिनाहा गर्दिनुस् भन्ने र केहीलाई ऋणको भाका सार्दिनुस् भन्न सकिन्छ । भाका २० बर्ष सारिदियो भने नोमिनल मात्र हुन्छ । त्यसैले ब्याज मिनाहा, सावाँ मिनाहा या ऋणको भाका सार्ने काम गरियो भने केही अर्ब आउन सक्छ । अहिले हामीले मासिक ३०-३२ अर्ब रुपैयाँ ब्याज र सावाँ तिर्छौं । त्यो मात्रै पनि बचाउन सकियो भने उल्लेख्य रकम हुन्छ ।
ग्रिसको कूल गाह्रस्थ उत्पादनको लगभग २४० प्रतिशत अर्ब ऋण छ । सबैजसो विकसित देशको पनि ६०-७० प्रतिशत ऋण छ । विकसित देशहरुले पनि अलिकति ऋण लिएर त्यसलाई मोबिलाइज गर्छन् । हाम्रो नेपालको कूल गाह्रस्थ उत्पादनको ३० देखि ३१ प्रतिशत मात्रै ऋण छ । हामीले कम्तिमा पनि ५० प्रतिशत ऋण लिन सक्छौं । त्यो भनेको त्यति तिर्ने क्षमता छ हाम्रो ।
अहिले विश्वबैंक, एसियाली विकास बैंकले हामीले अनुदान दिन छोड्यो । किन त भन्दा ऋण तिर्न सक्नेलाई अनुदान दिँदैन । तिर्न सक्नेले ऋण लिनु राम्रो मानिन्छ । त्यसैले हामीसँग ५ खर्ब ४२ अर्ब छ । हाम्रो कूल गाह्रस्थ उत्पादन २० खर्ब जति छ र अझै १० खर्ब ऋण लिन सक्छौं । यसको मतलव हामीले अझै आन्तरिक र बाह्य गरी अझै चार-साढे चार खर्ब आन्तरिक वा बाह्य ऋण लिन सक्छौं ।
त्यसैगरी हामीले २ दशमलव ५ देखि ३ प्रतिशतसम्म ऋण आन्तरिक बजारबाट लिने सामान्य नियम बनाएका छौं । यसलाई कम्तिमा पनि ५ प्रतिशतसम्म लैजान सकिन्छ । त्यसैले ऋणपत्र जारी गरेर होस् या अरु कुनै उपायले होस् हामीले ७५ अर्बदेखि १ खर्बसम्म ऋण आन्तरिक बजारबाटै लिन सक्छौं । यसको मतलव हामीसँग पैसा छ ।

भूकम्पपछिको उद्धार, राहत, पुनःस्थापनमा सरकार असफल भएको छ । अब पुनर्निर्माणमा पनि कुनै आश छैन

त्यस्तै यो बर्ष १ खर्ब ४० अर्ब बैदेशिक सहायता छ । भूकम्पको महाविनासका बेला न्यूनतम पनि १ खर्ब हामी सहयोग जुटाउन सक्छौं । यसरी हेर्दा यसै बर्ष वा आगामी ३ बर्षभित्रमा ८-१० खर्ब रकम सजिलै जम्मा गर्नसकिन्छ । ८-१० खर्ब वैदेशिक सहायता वा ऋण लिएर परिचालन गर्दा त त्यसले गुणात्मकरुपले पूँजी बृद्धि गर्छ । दसौं लाख मान्छेले रोजगारी पाउँछन् र उनीहरुको क्रयशक्ति बढ्छ । ठूलो बजारको सम्भावना बढ्छ ।
त्यसैगरी भन्सारदेखि राजश्वमा बृद्धि आउँछ । यसो हुँदा नेपाल यो ठाउँमा रहँदैन । राम्रो अवसरमा बदल्न सकिन्छ । तर, त्यसो गर्न सकिएन भने नेपाल ओरालो लाग्छ ।
अहिले हामीले एकद्वार गर्नुपर्छ भनेका छौं । त्यसो भएन भने विदेशीले एक-दुई खर्ब सहयोग गर्छ, उतैबाट प्राविधिक ल्याउँछ, उतैबाट सामान ल्याउँछ र पैसा उतै लिएर जान्छ । त्यसैले हामीले सकेसम्म स्थानीय स्रोतसाधन र जनशक्ति प्रयोग गर्छौं । त्यो पुँजी नेपालमै रहन्छ र नेपाललाई तिव्र गतिमा पुनर्निर्माण लैजान सकिन्छ । आधुनिकता तर्फ तथा सम्बृद्धि तर्फ लैजान सकिन्छ ।
यो काम गर्न अहिलेको सरकारबाट भने सम्भव देखिएन । किनभन्दा भूकम्पपछिको उद्धार, राहत, पुनःस्थापनमा असफल भएको छ । अब पुनर्निर्माणमा पनि कुनै आश छैन । एउटी बेलायती नायिकाले अपील गर्दा ८ अर्ब उठ्छ । हाम्रो प्रधानमन्त्रीले आह्वान गर्दा ४ अर्ब मात्रै उठ्छ । यसो किन भयो त भन्दा हाम्रो सरकारको विश्वसनीयता छैन । हाम्रा प्रधानमन्त्री, गृहमन्त्री, अर्थमन्त्रीको विश्वास छैन ।
दातृ निकायहरुको सम्मेलन गर्दा पनि उल्लेखनीय हुने देखिँदैन । त्यहाँका जनताले आफूले कमाएको कर तिरेर संकलन गरेको रकम दातृ निकायहरुले नेपाललाई दिने हो । तर त्यो रकम नेपालमा सदुपयोग हुँदैन, भ्रष्टाचार हुन्छ भने कसले सहयोग गर्छ ?
तर, यो लिडरसीपसँग स्पष्ट भिजन छ, कमिटमेन्ट छ, यो टीमले पुनर्निर्माण गर्छ, भ्रष्टाचार हुँदैन भन्ने विश्वास दिलाउनुपर्छ । अन्यथा नेपाल अरु थुप्रै देशजस्तै असफल राष्ट्र नहोला भन्न सकिन्न ।
१६ बूँदे सहमतिबारे
अहिले हाम्रो मुख्य गरी ३-४ वटा विषय हो सहमतिको । एउटा विषय भूकम्पपछि अहिलेको अर्थराजनीति परिवर्तन भएको छ, त्यसलाई सम्वोधन गर्ने एक नम्बरको विषय संविधान हो । विवादित विषयहरु टुंगो लगाएर संविधान जारी गर्नुपर्छ भन्ने थियो, अब संविधान जारी हुन्छ । यसमा सफलता मिल्यो ।

संविधान निर्माणको मूल एजेण्डा (राजनीतिक एजेण्डा)मा हामी सहमत भैसक्यौं । अबको एजेण्डा भनेको पुनर्निर्माण नवनिर्माणको हो, सम्वृद्धिको हो

नम्बर दुई, प्रकृतिसँगको संघर्ष हो । राजनीतिक चरण पूरा गरेर त्यसभन्दा अगाडि कसैको समाजवादमा जाने होला या केही होला, त्यसको आफ्नो बाटो चरण हुन्छ । तर, अहिले मुख्यतः प्रकृतिसँगको संघर्ष मुख्य हो । त्यो भनेको पुनर्निर्माण र नवनिर्माणको हो ।
राजनीतिक संघर्षमा जसरी हामीले समय खर्च गर्‍यौं अब एकजुट भएर प्रकृतिसँग संघर्ष गर्ने हो । अब भूकम्प प्रतिरोधी घर संरचना बनाउने हो । त्यो भनेको पुनर्निर्माणको योजनामा हामी सहमत हुँदै जाने र त्यसलाई लागू गर्दै जाने हो । यसमा बहस सुरु भैरहेको छ, हामी सहमत हुनैपर्छ ।
तेस्रो कुरा भनेको राष्ट्रिय सरकार हो । अघि मैले भनेका १ र २ नम्बरका कुराहरुलाई लागु गर्न राष्ट्रिय शक्तिहरु एकठाउँ बस्नुपर्छ । राष्ट्रिय शक्ति भनेको राज्यका निकायहरु, राजनीतिक दल, बिभिन्न गैरसरकारी संस्थाहरु र आम नागरिकहरु हुन् । राष्ट्रिय शक्तिहरु एकठाउँ बस्न राष्ट्रिय सरकार एउटा माध्यम हो । राष्ट्रिय सरकार भएन भने पनि मिलेर पुनर्निर्माणको काम गर्ने गरी प्राधिकरण र अरु विभिन्नखालका ‘मोनिटरिङ मेकानिज्म’ हरु बनाउनुपर्छ ।
र, चौथो कुरा स्थानीय निकायको निर्वाचन हो । राज्य पुनसंरचनापछि त हामी स्थानीय निकायहरुमा गइ नै हाल्छौं । राज्य पुनर्सरचना अगाडि २-३ बर्ष संक्रमणमा गुजि्रनुपर्ने छ । त्यसबीच अन्तरिम स्थानीय निकायको निर्वाचन गर्नुपर्ने हुन्छ । भूकम्पको बेला स्थानीय निकाय जनप्रतिनिधिविहीन हुँदा अप्ठेरो भएको सबैले महसुस गर्‍यौं ।
एकथरि स्थानीय निकायको निर्वाचन गर्ने र पुनसंरचनालाई थाति राख्ने ठान्छ । तर, संविधान जारी गर्ने ग्यारेन्टी भैसकेपछि पुनसंरचनाका एजेण्डालाई राख्दै प्रदेशको संरचना र स्थानीय निकायको संरचना बन्दै गर्दा स्थानीय निकायको निर्वाचन गर्न हामी सहमत भएका हौं मूलरुपले । यी चारवटा राष्ट्रिय एजेण्डा हुन् । अब मूल एजेण्डा (राजनीतिक एजेण्डा)मा हामी सहमत भैसक्यौं । अबको एजेण्डा भनेको पुनर्निर्माण नवनिर्माणको हो, सम्वृद्धिको हो ।
पावर सेयरिङबारे
मूल कुरा त राष्ट्रिय एजेण्डा नै हो । एजेण्डालाई लागू गर्न नेतृत्व चाहिन्छ, टिम चाहिन्छ । त्यसक्रममा सबै नेताहरुले अध्यक्ष प्रचण्डलाई राष्ट्रपति बन्न प्रस्ताव गरेका हुन् । तर, अध्यक्षले केहीसमयसम्म पार्टीको नेतृत्वमै रहन्छु, कार्यकारी भूमिकामै रहन्छु मानार्थ भूमिकामा जाँदैन भन्नुभयो ।
त्यसो हुँदा अहिले सरकारमा कांग्रेसको नेतृत्व छ, हामीले राष्ट्रपति नलिँदा राष्ट्रिय सरकारमा जाँदा दोस्रो ठूलो पार्टीको हैसियतले नेतृत्वमा एमालेको नै दाबी रहन्छ । सामान्य सिद्धान्त अनुसार कांग्रेसले राष्ट्रपति, एमालेले प्रधानमन्त्री र एमाओवादीले सभामुख लिनेजस्तो देखिन्छ । यो मोटामोटीरुपमा बुझ्दाको कुरा मात्रै हो, यसमा कुनै ठोस सहमति वा निर्णय केही पनि भएको छैन । त्यसैले यही नै रहन्छ भन्न सकिँदैन । मूल कुरा संविधान हो, पुनर्निर्माण हो ।
(कुराकानीमा आधारित)

