‘कांग्रेसले बहुलवाद मानोस्, हामी फरक मत राख्छौं’
प्रचण्ड, (अध्यक्ष, एमाओवादी)
हामीले बहुदलीय प्रतिस्पर्धालाई राजनीतिकरुपले स्वीकारेको स्थिति हो । तर, बहुदलीयता भन्नु र बहुलवाद एउटै होइन । नेपालको राजनीतिकवृत्तमा कता कता बहुलवाद भन्नु र बहुदलीय प्रतिस्पर्धा भनेको एउटै हो, बहुदल एउटै हो भन्ने भ्रम परेको छ, म यो भ्रममा स्पष्ट होस् भन्ने चाहन्छु ।
फाइल फोटो
बहुलवाद भनेको दार्शनिक पदावलि हो, जसले यो संसार, यो ब्रह्माण्ड, मानव समाज एवं प्रकृतिका सबै चिजहरु एकअर्कासँग सम्बन्धित छैनन्, एकतावद्ध छैनन् र अलग-अलग ढंगले चलेका छन् भन्ने ठान्छ । यो एउटा विश्वदृष्टिकोण हो ।
तर, मार्क्सवादी कम्युनिष्टहरुको विश्व दृष्टिकोणअनुसार संसारमा जेजति तत्वहरु छन्, प्रकृति, मानव समाज र चिन्तनका सबै अवयवहरु एकअर्कासँग अन्तरसम्बन्धित छन् र ती अन्ततः एकतावद्ध छन् ।
यसकारण बहुलवादको दार्शनिक मान्यतालाई पूँजीपति वर्गको दार्शनिक मान्यता भनेर चिनिएको छ । तर, यो सारा संसार, यो ब्रह्माण्ड एक छ भनेर मान्ने चिन्तनलाई सर्वहारा वर्गको विश्व दृष्टिकोणका रुपमा मानिन्छ ।
त्यसकारण वहुलवादका विषयमा हामीले अडान लिएको भनेको बहदलीयताको विरुद्ध अडान लिएको होइन । हामीले श्रमजीवी वर्गको र विज्ञानको मान्यतामा आफ्नो दृढता प्रदर्शन गरेको हो । हाम्रो त्यसप्रतिको निष्ठा प्रदर्शन गरिएको मात्रै हो ।
तर, हामीले यो भनेका छैनौं कि हामीले नेपाली कांग्रेससँग छलफल गर्दा पनि उहाँहरुलाई बहुलवाद नमान्नुस् हामीले भनेका छैनौं । बहुलवाद तपाईँहरुको दार्शनिक मान्यता हो, तपाईँहरु त्यसलाई स्वीकार गर्नुहुन्छ, राख्नुस्, तर जुन राजनीतिक दस्तावेजमा हामी सहमति गर्दैछौं, यो दार्शनिक विवाद समाधान गर्ने राजनीतिक प्रकृतिको दस्तावेज होइन ।
यो दार्शनिक विवाद त अहिले समाधान हुँदैन पनि । यो विश्वभरि चलेको छ । मानवजातिमा चलिराख्छ यो कैयौं वर्षसम्म ।
हामीले अहिले हल गर्न खोजेको राजनीतिक विवाद हो । राजनीतिक विवाद हल गर्ने ठाउँमा बहुलवाद नल्याउनुस् । तपाईँहरुले शासकीय स्वरुपमा बहुलवाद लेख्नुस् भोलि । संविधानमै लेख्नुस्, हाम्रो त्यसमा भिन्न मत हुन्छ । हामी त्यो चाँहि मान्न सक्दैनौं भनेको कुरा हो ।
हामीले उहाँहरुलाई बहुलवाद नमान्नुस् भनेको पनि होइन । हामीले बहुलवाद मान्न सक्ने कुरा पनि होइन भनेर एउटा दार्शनिक दृष्टिकोणलाई क्लियर गरिएको मात्रै हो । हिजो पनि उहाँहरुले भन्नुभो, यो बहुलवादको विषय संविधानको प्रस्तावनामै राखौं, तपाईँहरुले प्रस्तावनामै भिन्न मत राख्नुस् भन्ने थियो ।
प्रस्तावना पहिले नै सहमति भइसकेको कुरा भएकाले हाम्रो भनाइ थियो कि तपाईँहरु यो विषयलाई शासकीय स्वरुपमै राख्नु न । जहाँ विमति भएको हो, त्यही ठाउँमा राख्नु न संविधानमा । त्यही ठाउँमा राखेपछि हामी पनि त्यही ठाउँमा भिन्न मत राख्छौं ।
त्यसो हुँदा क्लियर हुन्छ । पहिला भइसकेको सहमतिको ठाउँमा राख्छौं भन्नुभयो भने त्यो विवाद सिर्जना गर्न खोजेको देखिन्छ । त्यस्तो अप्ठेरो सिर्जना नगरौं भनेपछि अन्तिममा फेरि उहाँहरुले शासकीय स्वरुपमा नै त्यो विषय राख्ने भनेर टुंगिएको हो ।
बहुलवाद राख्दा राजनीतिमा के अप्ठ्यारो पर्छ ?
राजनीतिमा अप्ठ्यारो पार्छ भन्दा पनि विज्ञानको शास्वत नियम उलंघन भयो भन्ने हामी कम्युनिष्टहरुलाई लाग्छ । कम्युनिष्ट सिद्धान्तप्रति, सर्वहारा वर्गको विश्व दृष्टिकोणप्रति अहिलेसम्म विज्ञानले गरेका खोज अनुसन्धानले यो दुनियाँका सबै चिजहरु एक अर्कासँग अन्तरसम्बन्धित छन् भनेको छ । अब यसलाई अन्तरसम्बन्धित छैनन् भन्ने मान्यतामा जाँदा विज्ञान विरोधी मान्यतामा गएको ठान्ने हुनाले हामीले नमानेको हो ।
(अनलाइनखबरसँग कुराकानीमा आधारित)

