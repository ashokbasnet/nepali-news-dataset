गाउँको पुनर्निर्माण गर्दा साना कुरामा ध्यान दिऔं
अहिले हामीले निर्माण गर्दै गरेका अस्थायी टहराहरुदेखि लिएर जनता आफैंले आफ्नो गच्छेअनुसारको घर निर्माण गर्दै गरेको बासस्थान लामो समयका लागि नहुने कुरामा दुर्इ मत छैन । त्यसका लागि जनताले मनसुनपछि आफ्नो घर निर्माण गर्ने योजना बुन्दैछन् । तर, दुखको कुरा, अब जनताले के बुझ्दैछन् भने सरकारले उनीहरुको घर निर्माण गर्न ठूलो सहयोग गर्ने छैन । केही हजार रुपियाँको सहयोग गर्ने होला । तर, त्यो पनि कहिले हो थाहा छैन । घर निर्माणका लागि केही काठ दाउराको जोहो गरिदिन सक्छ होला। तर, त्यो पनि सुगम ठाउँमा मात्र हुनेछ । अझ भनौ सामान्य बजारबाट पनि  हिँडेर चार छ घन्टाको दुरीमा रहेको बस्तीसम्म सरकारको काठ पुग्ने छैन ।
रित्तो मान्छे पुग्न कठिन ठाउँमा सरकारी काठ पुग्ने कुरा नै रहेन शायद। तर लगभग दुर्इदेखि तीन तले घरहरु भत्केको ठाउँमा त्यसको पुरानो काठहरु प्रयोग गरेर अर्को नयाँ चार/पाँच कोठे तर एकतले घर निर्माण गर्न कुनै ठूलो समस्या नहुन सक्छ।
समस्या उनीहरुले प्रयोग गर्ने छानोको हो त्यो अब लगभग विभिन्न सहयोगबाट जस्ता पाता उपलब्ध हुँदै छ वा हुने नै छ भन्ने आशामा हामी जनता छौं । हेरौं हामी सबैले त्यो अवसर पाउने हो या हैन, त्यो पनि अझै विस्वस्त हुन् सकिएको छैन । तर, हामीले त्यो कुरामा बिशेष जोड दिनुपर्छ किनभने लगभग धेरैजसो ढुंगाको छानो काम नलाग्ने गरी खतम भएको अवस्था देखिएको छ। अब पुन ढुंगाको छानो बनाउन सम्भव छैन, किनभने एउटा घरका लागि चाहिने ढुंगाको तयारी गर्न पनि महिनौं लाग्ने हुन्छ। अब त्यो तयार गर्ने जनशक्ति पनि हाम्रा गाउँहरुमा छैनन्। त्यसैले सरकारले त्यो व्यवस्था गर्नुपर्छ। त्यसका लागि सरकारले नगद पैसा देओस् वा जस्तापाता देओस् केही फरक पर्दैन । तर, चारदेखि पाँच कोठा बराबरको जस्तापाता दिनु राम्रो हुने छ। त्यसले गर्दा गाउँको परिवारले सजिलोसँग जीवन यापन गर्न सक्ने छन् पछिसम्मका लागि ।
तर, अहिले हामीले ध्यान नदिएको कुरा के छ भने एउटै गाउँका पचासौं नयाँ घरहरुको निर्माण गर्दा चाहिने पानीको स्रोत के हुने हो ? ढुंगा माटोको भित्ताहरु निर्माण गर्दा चाहिने पानी के ती गाउँहरुमा छ होला र ? अवश्य पनि धेरै गाउँहरुमा त्यो पुग्ने पानी छैन। निकै टाढाको पँधेरोबाट पिउने पानीको व्यवस्था गर्ने गाउँहरु धेरै छन् । ती पँधेरोहरुमा पानीको मात्रा पनि प्रशस्त छैन । अब एकैपटक थुप्रै नयाँ घरहरुको निर्माण कसरी गर्ने ?
यसका लागि अब एउटा राम्रो तरिका हुन सक्छ, सुरु हुँदै गरेको मनसुनको पानी गाउँलेहरु मिलेर जम्मा गरेर राख्ने । त्यसका लागी सामुहिक पोखरीहरूको निर्माण गर्ने । तर, पोखरीहरु प्लास्टिक पोखरी हुनु जरुरी छ । होइन भने जम्मा भएको पानी केही समयपछि सुकेर जाने नै छ । पोखरी निर्माण गरिसकेपछि त्यसको पिँधदेखि किनारको भित्ताहरुमा कहिँ कतै सानो छिद्र पनि नहुने गरी प्लास्टिक टाँस्नु जरुरी छ। अनि माथिबाट पनि सम्भव भएसम्म एउटा सामान्य प्रकारको सूर्यको किरण छेक्ने स्याउले छानो राख्नु अझ सुनमा सुगन्ध हुनेछ।
अब बाँकी रहने छ नयाँ घरहरुको निर्माण कसरी गर्ने ?माटो ढुंगाको भित्ताहरुबाट बन्ने नयाँ घरहरुको निर्माण कसले गर्ने ? जनशक्ति कहाँ छ ? त्यसको खोजी हुनु जरुरी छ र त्यो अनुसारको योजना बुन्दै गर्नु राम्रो हुनेछ ।  के त्यो जनशक्ति अब ती गाउँहरुमा छ होला त ? अवश्य पनि छैन ।  छ भने पनि पुग्ने जनशक्ति हुने छैन। यदि छैन भने नयाँ घरको निर्माण समयमै कसरी हुन्छ होला त ? सरकारले के सोचेको छ कुन्नि ? के तयारी गर्दै छ गाउँका जनताको नयाँ घर निर्माण गर्नका लागि ?  त्यसका लागि अब एउटा राम्रो तरिका हुन् सक्छ त्यो हो हाम्रो देशका विभिन्न जिल्लाको सयौ गाउँहरुमा रहेका हाम्रा दशौं हज्जार स्थानीय सिकर्मी र डकर्मीहरु जिल्ला प्रशासनको अगुवाइमा एकत्रित गरी केन्द्रमा समन्वय गरी भूकम्प प्रभाभित जिल्लामा परिचालन गर्नु ।
उनीहरुले त एकतले ढुंगा माटोको घर केही हप्ताहरुमा नै निर्माण गर्न सक्षम छन्। त्यतिमात्र कहाँ हो र, उनीहरुसँग त घर निर्माण गर्दा प्रयोग हुने सामग्रीहरु जस्तै रुखान, बसुला, हतौडासमेत आफुसँगै हुने गर्छ। यो एउटा निकै खुसीको कुरा हो । जुन कुरा, सबै देशहरुमा, विशेष गरी विकशित देशहरुमा पाउन सकिँदैन। त्यतिमात्र होइन, नेपालका विश्वविद्यालयमा पढेका प्राविधिकहरुले पनि गर्न सक्दैनन् वा जान्दैनन् भन्ने कुरा त उनीहरुले निर्माण गरेका बासका टहराहरुले प्रस्ट देखाउँदैछ ।  जस्तै– जस्तापातको उचाइ भन्दा टहराको उचाइ बढी गर्ने गरेको देखियो। अझ स्थानीय स्रोतको उपयोग गरेर भरपर्दो माटो ढुंगाको घर बनाउन जान्ने सिप छैन । तर, उनीहरुको रेखदेखमा घरको जग बलियो पार्ने विधि हाम्रा ती सिकर्मी डकर्मीहरुलाई अरु सैद्धान्तिकरुपले परिस्कृत गर्न सक्ने कुरा नकार्न सकिँदैन । तर, माटो ढुंगाको जग र भित्ता उठाउने सीप अन्य जिल्लाबाट जाने सिकर्मी डकर्मीहरुबाट नै सहज हुने नै छ। जुन कुरा नेपालका पढेका प्राविधिकहरुमा त्यो व्यवहारिक ज्ञानको कमी नै छ।
सिकर्मी डकर्मीहरुको पारिश्रमिक स्वयम् सरकारले व्यहोरेको खण्डमा सरकारले भूकम्प पीडितका लागि अरु थप सहयोग नगर्दा पनि हजारौं हजार हाम्रा गाउँका एकतले घरहरु सजिलै बन्नेछन्। हाम्रा गाउँहरु अरु बिपतीहरुबाट सजिलै बच्ने छन्।
।

