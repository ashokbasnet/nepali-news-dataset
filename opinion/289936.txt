व्यंग्य : यसकारण हुँदैन प्रत्यक्ष निर्वाचित कार्यकारी
शैलेश भट्टराई
आगामी संविधानमा शासकीय स्वरूपमा जनताबाट प्रत्यक्ष निर्वाचित कार्यकारी नराखी पुरानै ढाँचाको संसदबाट निर्वाचित कार्यकारी हुने व्यवस्थाले निरन्तरता पाउने भनेर चारदल बीच सहमति भर्खरै भएको छ।जे भो, ठीकै भो । किनभने जनताबाटै प्रत्यक्ष निर्वाचित कार्यकारी भयो भने-
छँदाखाँदाको सरकार ढाल्ने र नयाँ सरकारको निर्माण गर्ने अदभूत कला कौशल र क्षमता भएका एक से एक कालीगढहरुको अवमूल्यन हुन जान्छ | ती कालीगढहरु बेरोजगार बन्न पुग्छन्। आफू पनि सरकार नबनाउने अरूलाई पनि बनाउन नदिने एक से एक तटस्थवादीहरूको विजोग हुन्छ | सांसद खरीद विक्री केन्द्र लिमिटेड र सुरा-सुन्दरी व्यवस्थापन केन्द्र लिमिटेड लिक्वीडेशनमा जान्छन्। यी कम्पनीका कामदारहरुका पनि रोजिरोटी खोसिन्छ। जानी जानी कसैको पेटमा लात हान्नु हुन्न भन्ने मान्यता लोकतन्त्रको अखण्ड मान्यता हो। यसकारण हुँदैन प्रत्यक्ष निर्वाचित कार्यकारी ।
सीधै जनताबाट चुनिएर त्यत्रो कार्यकारी शक्ति ग्रहण गर्नै पाइन्न नेपालमा। जनताबाट प्रत्यक्ष चुनिन रहर हुनेले गाविस अध्यक्ष अथवा अलि ठूलो हुन मन गरे बनाइद्या छन् त्यति धेरै नगरपालिकाहरू- उठ्ने नगरप्रमुखमा, अनि जितेर कार्यकारी पड्काउने।
१६ बूँदेले स्थानीय निकायको चुनाव पनि चाँडै गर्ने भनेकै छ | अझ त्योभन्दा माथि जनताबाट प्रत्यक्ष चुनिएर नै पुग्छु भन्ने लाग्छ भने संसदको चुनाव भै नै हाल्छ । प्रत्यक्ष निर्वाचित कार्यकारी पद स्थानीय निकायमा मात्रै सम्भव छ । राष्ट्रिय स्तरमा त्यो पनि हाम्रोजस्तो तीन तीनपटक लोकतन्त्र स्थापना भएको राष्ट्रमा यस्तो व्यवस्था सम्भव नै छैन।
लोकतान्त्रिक राष्ट्रमा यस्तो व्यवस्था गर्यो भने सीधै तानाशाह जन्मन्छ। यसमा कुनै सन्देह नै छैन। यसकारण हुँदैन प्रत्यक्ष निर्वाचित कार्यकारी।
संसदीय व्यवस्थामा पाँच बर्षको अवधिमा दशभन्दा बढी नेताले प्रधानमन्त्री हुने अवसर पाइरहेको स्थिति छ। जगजाहेरै छ हाम्रा छोटे मोटे हरेक नेताको अन्तिम लक्ष्य प्रधानमन्त्री बन्नु र सिंहदरबारमा एउटा आफ्नो तस्वीर झुण्डयाउनु नै हो। जुन स्वाभाविक पनि छ। कमण्डलु बोकेर ‘जय शम्भो’ भन्नलाई अथवा मैले यो त्याग गरें त्यो त्याग गरें भनेर त्यागको सूची लम्ब्याउनलाई राजनीति गर्ने होइन। देश र जनताका लागि मैले यी यी काम गरें भनेर छाती फुलाउनलाई अथवा फलानो देशको फलानो नेताले आफ्नो देशको आर्थिक सामजिक स्तरलाई यसरी माथि उठायो भनेर संसारभर चिनिनलाई पनि राजनीति गर्ने होइन भन्ने कुरा यो सन्दर्भमा स्मरणीय छ।
सकेसम्म  हाम्रा नेता जति सबैलाई जीवनमा एकपटक प्रधानमन्त्रीको कुर्सीमा बिराजमान हुन पाए आफ्नो जीवन धन्य हुन्छ भन्ने मान्यता नेपालको माटो सुहाउँदो पछिल्लो व्यवस्था अर्थात् संसदीय व्यवस्थाले स्थापित गरिदिएको छ |
एउटा हिन्दू चारधाम नगए पनि खिन्न हुँदैन अथवा एउटा मुसलमान हज गर्न मक्का मदिना जान नपाए पनि उ प्रफुल्ल नै रहला तर नेपालका ठूला दलका नेता जीवनमा एकपटक प्रधानमन्त्री बन्न पाएनन् भने आफ्नो जीवन निरर्थक ठान्ने स्थिति छ | त्यसैले प्रत्यक्ष कार्यकारीको व्यवस्था गरेमा त्यो कुर्सीसम्म पुग्ने लाइनमा त राष्ट्रपति वा श्री ५ को सवारीको बेलामा सडकमा हुने जामभन्दा चर्को जाम हुन जान्छ। त्यस्तो जाम कहिले सर्नु र  कहिले पुग्नु गन्तव्यमा ? अनि कहिले झुण्डयाउनु फोटो ? हुन पनि हो पाँच पाँच बर्षसम्म एउटैले खाए, अरु चाहिँ के गरेर बस्ने? हेरेर बस्ने? त्यसैले सरकार भनेको ‘फू’ गर्दा पनि ढल्ने हुनुपर्छ, लू लाग्दा पनि नढल्ने थेत्तरो हुनुहुन्न। यसकारण हुँदैन प्रत्यक्ष निर्वाचित कार्यकारी।
अहिलेको यस्तो सुगम व्यवस्थामा त कार्यकारी हुनलाई पालो पर्खिंदा पर्खिंदा ब्रम्हनालमा पुगिने हो कि भन्ने भय छ। दुई चारजना कालिगढलाई हात लिन सके त्यो पद सजिलै हत्याउन सकिने यस्तो गजबको व्यवस्थामा त प्रधानमन्त्री पाउनकै लागि कस्ता कस्ता सम्झौता गर्नु परिराखेको छ । कस्ता कस्ता त्याग गर्नु परिराखेको छ। एकातिर मिल्नै नमिल्नेसंग पनि मिल्नु परेको छ भने अर्कोतिर हिजोसम्म चाट्या मान्छेलाई आज चिल्नु परेको छ । पराईलाई चिल्लो घस्नु परेको छ भने आफ्नालाई डस्नु परेको छ। झन् एकैजनाले पूरा पाँचवर्ष निष्कण्टक शासन चलाउने मौका पाएपछि त कतिपय नेताज्यूहरुको यो जूनी निरर्थक हुने पक्का छ। त्यसैले वहाँहरुको जूनीलाई सार्थक बनाउन पनि प्रत्यक्ष निर्वाचित कार्यकारी हुनुहुन्न।
दलमा नलागेको निर्दलीय तर योग्य, सक्षम मान्छे पनि यस्तो व्यवस्थामा राष्ट्रपति/प्रधानमन्त्री चुनिने संभावना हुन्छ। यदि यस्तो भयो भने व्यवस्था चाहिँ बहुदलीय, कार्यकारी चाहिँ निर्दलीय। लोकतन्त्रमा यो विसङ्गति हुन जान्छ। त्यसमाथि त्यो निर्दलीय कार्यकारीले युवालाई रोजगार दियो, उत्पादन बढायो, भ्रष्टाचार कम गर्यो, कुशासनको अन्त्य गर्यो, शिक्षा, स्वास्थ्य जस्ता कुराहरूमा व्यापक सुधार गर्यो, अन्तर्राष्ट्रिय रूपमा देशको इज्जत बढायो र समग्रमा देशको काँचुली नै फेर्दियो भने त उसले अर्को पाँच बर्ष पक्का खाने भो। किनभने यी यस्ता काम हुन् जुन दलविहीन प्रजातान्त्रिक पञ्चायती व्यवस्थाले पनि गरेन अनि अर्को दलीय प्रजातान्त्रिक संसदीय व्यवस्थाले त झन् गर्दै गरेन | अझ राम्रो काम गर्यो भने फेरि जनताबाट चुनिएरै अर्को पाँच बर्ष खाको खाई पार्ने भो। बाफ रे बाफ रे बाफ! एउटै व्यक्ति त्यो पनि निर्दलीय व्यक्तिले पन्ध्र बीस बर्ष शासन गर्नु भनेको त लोकतन्त्रको अपहरण नै हो। त्यतिकै भनिएको होइन नि प्रत्यक्ष निर्वाचित कार्यकारीले निरंकुशता जन्मिन्छ भनेर | यसकारण पनि हुँदैन प्रत्यक्ष निर्वाचित कार्यकारी।
देश र जनताको हित गर्यो भन्ने कुरै छैन| लोकतन्त्रको लागि भनेर जेल नेल भोगेका लोकतन्त्रवादी नेताहरूको भलो नगरेपछि सकियो।यस्तो भयो भने दलीय व्यवस्था नै बिघटन हुने संभावना हुन्छ। यो अवस्थामा सुधारिएको संसदीय व्यवस्थाका हिमायतीहरुले ‘राष्ट्रिय लोकतन्त्र पार्टी’ खोल्नु पर्ने संभावना बढ्छ, जसरी ४६ सालमा प्रजातन्त्र आएपछि सुधारिएको पञ्चायती व्यवस्थाका हिमायतीहरुले राष्ट्रिय प्रजातन्त्र पार्टी खोलेका थिए। त्यसैले यो डरलाई निर्मूल पार्न संसदीय व्यवस्थालाई संबिधानको एउटा कुनै भागमा कैद मात्र गर्ने होइन|
सकेसम्म नयाँ संबिधानको नाममै यसलाई समावेश गर्नुपर्छ।आगामी संबिधानको नामै ‘संसदीय व्यवस्थात्मक नेपालको संबिधान ०७२’ राख्नुपर्छ। त्यो सम्भव नभए अथवा त्यो नाम राख्न लाज लागे प्रस्तावनामा त राख्नैपर्छ ताकि दुइ तिहाई मतले पनि भोलि त्यसलाई संसोधन गर्न नसकोस्। त्यसैले पनि संसदीय व्यवस्था हुनुपर्छ।देशको कार्यकारी छान्न करोडौंले होइन, सयौंले पाउनुपर्छ | कतिपय अवस्थामा त सयौंले पनि होइन, चार/पाँच जनाले पाउनुपर्छ।चार पाँच दलका चार पाँच नेताहरू प्लस अरु उत्प्रेरकहरु कुनै रिसोर्टमा बसेर देशको कार्यकारी प्रमुख, देशको संविधान, देशको भविष्यको निर्धारण गर्ने प्रसिद्ध तरीकालाई ज्यूँ का त्यूँ राख्न पनि प्रत्यक्ष निर्वाचित कार्यकारी राख्नै हुन्न।
निर्वाचन जित्न नसक्ने वा जित्न नसकेका पीडितहरुलाई जस्केलाबाट सांसदमा मनोनीत गरेर सर्वोच्च कार्यकारी पद दिलाउन अनि जम्मा दुई सीट जितेर मिलीजुली सरकारमा गृह र अर्थ मन्त्रालय दावी गर्ने साना दलहरुको हक अधिकारको रक्षा गर्न पनि हुनु हुँदैन प्रत्यक्ष निर्वाचित कार्यकारी ।
 यो व्यवस्था भए पूर्वराजा र वहाँका सन्तानले समेत यस्तो चुनावमा भाग लिएर जित्ने सम्भावना रहन्छ, जसले राजतन्त्रको पुनर्स्थापनाको मार्ग प्रशस्त गर्न सक्छ। त्यसैले गणतन्त्रको मजबूतीकरणका लागि पनि यस्तो व्यवस्था गर्नु हुन्न। यो सम्भावना संसदीय व्यवस्थामा पनि त छ भन्नु होला । तर, वहाँले यसलाई उपयोग नगर्नु भएकै हो | पहिलो र दोस्रो संविधान सभाको चुनावलाई उपयोग गर्न सक्नु हुन्थ्यो, जुन संसदीय चुनाव भन्दा कुनै अर्थमा पनि भिन्न थिएनन्।
राजनीतिक स्थिरताको कुरो गरेर कतिपय बुज्रुक उप-बुज्रुकहरूले संसदीय व्यवस्था ठीक छैन प्रत्यक्ष कार्यकारी हुने व्यवस्था नै चाहिन्छ भनेको सुनिएको छ | किन चाहियो स्थिर राजनीति? के मा निशाना साँध्ने हो र? के मा अर्जुनदृष्टि लगाउने हो र ?

