कुहिएको चामल कि मानसिकता ?
केपी लम्साल
एकाबिहानै चिया पिउँदै दैनिक पत्रिकामा आँखा डुलाउने दैनिकी धेरैको हुन्छ, मेरो पनि छ । असार ४ गते विहान त्यही दैनिकीमा रमाउदै गर्दा मन अमिलो बन्दै गयो । कारण थियो, सबैजसो पत्रिकाको मुख्य समाचार, भूकम्प पीडितलाई बाँडियो कुहिएको चामल….।
छेवैमा बसेर चिया पिउने एकजना साथी दाताहरुपटि्ट धारे हात लगाएर भन्दै हुनुहुन्थ्यो केपी सर, चामल मात्र हैन मनै कुहिएको छ यिनको ।
हो, हामी यतिबेला विपतमा छौं । प्रकृतिले हामीलाई नराम्ररी पीडा दिएकी छिन् । यसलाई हामी रोक्न पनि सक्दैनौं । सक्छौं त केवल सावधानी अपनाउन । तर, विपतिका बेला राहतका नाममा बाँडिने गुणस्तरहीन खानेकुरा भने हामी रोक्न सक्छौं, वहिस्कार गर्न सक्छौ, गुणस्तरको यकिन गरेर मात्र बाड्नका लागि दवाव दिन सक्छौ, यसवाट हुने विपति टार्न अलिकति सजगता मात्र भए पनि पुग्छ ।
संसारका धेरै देशमा यस्ता विपतिपछिको सावधानि नअपनाउदा अर्को किसिमको जोखिम निम्तिएका उदाहरण हामीसँग प्रशस्त छन् । हामीलाई पनि अर्को उदाहरण बनाउन खोज्नेसँग सचेत वन्नु र जिम्मेवार बनाउनु पनि हाम्रै दायीत्व हो । यस्तो वेलामा कुहिएको चामल बाँड्नेहरु केवल चामल मात्र न्युन गुणस्तरको दिइरहेका छैनन् हाम्रो गरिवि र हामीलाई परेको आपतको खिल्ली उडाइरहेका छन्, नेपालीलाई जे गरे पनि हुन्छ भने झै गरिरहेका छन् । उनीहरुले दिने चामलभन्दा बढी उनीहरुको मानसिकता कुहिएको छ । उनिहरुले बाडेको चामलमा भन्दा बढी उनीहरुको नियतमा ढुसी पलाएको छ ।
अहिले कुहिएको चामल बाँड्नेको अग्रपंतिमा देखिएको भनिएको विश्व खाद्य कार्यक्रम आफैमा संसारभर मान्यता प्राप्त राष्ट्रसंघिय निकाय हो । संसारभर भोकमरी अन्त्यका लागि यसले गरेका केहि कामको सह्राना जति गरे पनि पुग्दैन । तर हामी कहा जति सरापे नि नपुग्ने गरी गैरमानविय काम त्यहि संस्थावाट कसरी सम्भव भयो ?
आफ्नो व्यानरमा वाडिएको चामलको दोष ढुवानी प्रणाली र ठेकेदार वा उत्पादकलाई थोपर्नु कतिको तर्क संगत हुन्छ ? के ठकेदार वा चामल उतपादक उद्योग छनौट प्रक्रिया गलत थियो ? कि कमिसनका भरमा गुणस्तर नहेरी खरिद गरिएर यस्तो भयो ? कुहिएको खाद्यपदार्थको उपभोगबाट हुने खतराको जिम्मेवार को हुने ? सम्झिदै जादा यस्ता अनुत्तरित प्रश्नको सूची लामो बन्दछ ।
केही वर्षअघि जाजरकोट र केहि साताअघि काभ्रेमा पनि कुहिएको चामल वितरण गरिएका समाचार सेलाएका छैनन् । अझ राष्ट्रिय मानव अधिकार आयोगले त यसरी गुणस्तरहीन खाद्यान्न वितरण गर्नु जनस्वास्थ्यमाथि कै गम्भीर खेलवाड हो भन्दै कारबाही गर्न नेपाल सरकारलाई सिफारिस गरेको थियो । तर कारबाहीको जिम्मेवारी वहन गर्ने सरकारी निकायबाट अहिलेसम्म कारवाहीको खबर सुन्न पाइएको छैन । काभ्रेमा कुहिएको चामल भेटिएपछि कारबाही गर्नु भनेर सरकारलाई निर्देशन दिए लगत्तै चितवनको चेपाङ बस्तीमा उस्तै चामल भेटिएको थियो । त्यसको निष्कर्ष ननिक्लँदै गोरखामा कुहिएको चामल भेटिएको देख्दा विश्व खाद्य कार्यक्रमले नेपाललाई जस्तो व्यवहार गरे पनि हुन्छ भन्ने ठानेजस्तो देखिन्छ । यो निकै गम्भीर मामिला हो । दाताले दिने अनुदान काटिने डरमा जे गरे पनि सहेर बस्नु हाम्रो कायरता हो ।
कसरी विग्रिन्छ चामल ?
मिलमा वा ढिकीमा कुटेर वा अन्य कुनै तरिकाले धानको बाहिरी बोक्रा निकालेर खानका लागि तयार पारिने चामल नेपाल लगायत भात खाने संस्कार भएका मुलुकको मुख्य अन्नबालि हो । वैज्ञानिकहरु यसलाई ‘ओराइजा स्याटिभा’को नामले चिन्दछन् । चामलमा कार्बोहाइड्रेटको मात्रा बढी हुन्छ भने प्रोटिन, खनिज पदार्थ, भिटामिनहरु पनि पाइन्छ । धानको प्रजाति, उत्पादनशैली, उत्पादनस्थलको हावापानी, धान कुटेर चामल बनाउने तरिका (मिलिंग) आदिले चामलमा पाइने पौष्टिक तत्वको मात्रालाई फरक पार्दछ । हामी धेरैजसो नेपालीहरु भात नखाइ अन्य त्यति नै पौष्टिक तत्व भएको खानेकुरा खादा खाएजस्तो नै मान्दैनौं अर्थात भात हाम्रो लागि प्रमुख खाना हो ।

कुहिएको चामल बाँड्नेहरु केवल चामल मात्र न्युन गुणस्तरको दिइरहेका छैनन् हाम्रो गरिवि र हामीलाई परेको आपतको खिल्ली उडाइरहेका छन्, नेपालीलाई जे गरे पनि हुन्छ भने झै गरिरहेका छन्

कुनै पनि खानेकुरा भौतिक, रसायनिक वा जैविक संक्रमणका कारणले विगि्रने गर्दछ । चामलको गुणस्तरसँग पनि यीनै तीन कुरा गासिएका हुन्छन् । सामान्यत ढुंगा, माटो, धातु वा अन्य भौतिक बस्तुको उपस्थिति भएमा, आर्सेनिकजस्ता गह्रौ धातुहरु, विभिन्न किसिमका विषादीहरुको अवशेष तोकिएभन्दा बढी भएमा, ढुसी, व्याक्टेरिया आदि सुक्ष्म जीवको संक्रमण भएमा चामलको गुणस्तर विग्रिन्छ । त्यसबाहेक चामलमा कनिकाको प्रतिशतलगायत अन्य आवश्यक गुणस्तरका आधारहरु पनि छन् ।
सामान्यतया चामलको ओसारपसार र भण्डारण राम्रोसँग भएन भने चामल कुहिने सम्भावना बढी हुन्छ । धेरै ओसिलो ठाउँमा भण्डारण गरेको वा ओसार पसार गर्दा पानी परेको छ भने चामल कुहिन्छ र ढुसी पर्ने सम्भावना बढी हुन्छ । कुहिएको चामलमा ढुसी पर्‍यो भने ‘माइकोटक्सिन’ नामक विषाक्त पदार्थ निस्कन्छ । ‘माइकोटक्सिन’को इतिहास करिव ५ हजार बर्ष पहिले चीनबाट सुरु भएको हो । विभिन्न राष्ट्रसंघिय एजेन्सीहरुको तथ्यांक अनुसार संसारभर २५ प्रतिशत अन्नबाली यस किसिमका ढुसीले संक्रमित गरेको देखिन्छ । चामलमा कालो वा हरियो खालका धब्बाहरु देखियो भने, धेरै सुख्खा वा धेरै ओसिएको छ भने, नराम्रो कुहिएको किसिमको गन्ध आएको छ भने चामल विग्रिएको हो भनेर बुझ्नु पर्दछ ।
ढुसी परेको चामल र स्वास्थ्य
कुहिएको चामलमा ढुसी पर्‍यो भने ‘माइकोटक्सिन’ नामक विषाक्त पदार्थ निस्कन्छ । ‘माइकोटक्सिन’ ढुसीले उत्पादन गर्ने एक अत्यन्तै विषालु रसायन हो । ‘एफ्लाटक्सिन’, ‘अक्राटक्सिन’ आदि विभिन्न खालका विषहरु ‘माइकोटक्सिन’ हुन् । यस किसिमका विषयुक्त खानेकुराको उपभोगबाट धेरैको ज्यान गएका प्रशस्त उदाहरण हामी सामु छन् । सन् १८९१ मा जापानमा ढुसी संक्रमित चामलको उपभोगबाट धेरैको ज्यान गएको थियो ।
सन् १९६७ मा ताइवानमा ‘एफ्लाटक्सिन’युक्त चामल खाएर एकै गाउका २६ जनाको मृत्यु भएको थियो भने हजारौं विरामी परेका थिए । सन् १९८२ मा केन्यामा ‘एफ्लाटक्सिन’युक्त अन्न खानेकुराको रुपमा खादा धेरैले अकाल मै मर्नु परेको थियो । सन् १९७१ मा थाइल्याण्डमा एक अमेरीकी पर्यटक बालकको ढुसीयुक्त खाना खादा ज्यान गएको इतिहास पल्टाउदा भेटिन्छ ।

विश्व खाद्य कार्यक्रमले नेपाललाई जस्तो व्यवहार गरे पनि हुन्छ भन्ने ठानेजस्तो देखिन्छ । यो निकै गम्भीर मामिला हो । दाताले दिने अनुदान काटिने डरमा जे गरे पनि सहेर बस्नु हाम्रो कायरता हो

माइकोटक्सिनयुक्त खानाको नियमित उपभोगले दीर्घकालमा क्यान्सर र आनुवांशिक विकार (जेनेटिक डिसअर्डर) हुने सम्भावना हुन्छ भने तत्काल खाद्य विशाक्तता अर्थात फुड पोइजनिंग पनि हुनसक्छ । खाद्य विषाक्तता भएमा बान्ता, रिंगटा लाग्ने, झाडापखाला लगायत लक्षण देखिन्छ । ढुसि संक्रमित चामल राम्ररी पकाइएन भने खाने व्यक्तिलाई फंगसले गर्दा हुने झाडापखाला उत्पन्न गर्न सक्छ । फंगल डाइरिया सामान्य झाडापखालाभन्दा बढी खतरनाक हुन्छ ।
विश्व स्वास्थ्य संगठनका अनुसार ढुसियुक्त खानाको उपभोगले एकुट कार्डियक वेरीवेरी, कलेजोको क्यान्सर, पेट दुख्ने, खुट्टा सुनिने, वान्ता हुने, पाचन प्रणालीका विभिन्न अंगमा रक्तश्राप हुने, श्वासप्रश्वासमा समस्या, छाति दुख्ने, आखा कमजोर देख्ने, जंडिसको सम्भावनालाई बढाउने, केन्दि्रय स्नायु प्रणालिमा नराम्रो असर, टाउको दुख्ने, रिंगटा लाग्ने, कलेजोको कार्यक्षमतामा कमी, दिसामा रगत जाने खालका समस्याहरु आउन सक्दछन् ।
अक्राटक्सिनको थोरै मात्राले पनि मृगौलाको स्वास्थ्य विगार्न सक्छ । विश्व स्वास्थ्य संगठनद्वारा सन १९९९ मा प्रकाशित बुलेटिनअनुसार ढुसी संक्रमित खानाको उपभोगले खानामा भएका अन्य पौष्टिक तत्वलाई शरिरमा सोसिन समेत असर परि विभिन्न सुक्ष्मपौष्टिक तत्वको अभावमा कुपोषित हुने खतरा बढ्दछ । नेपाल सरकारले मकै, गहँुजस्ता अन्नबालीमा माइकोटक्सिनको मात्रा २० माइक्रोग्राम प्रतिकेजीमा नबढेको हुनुपर्ने भनि तोकेको छ । युरोपियन युनियनको वार्षिक पत्र २००२, ३२ इसि अनुसार अन्नमा वि १, वि २ र जी १ खालका एफ्लाटक्सिन २ पिपिवि र जी २ खालका एफ्लाटक्सिन ४ पिपिवि, अप्रशोधित अन्नमा अक्राटक्सिनको मात्रा ५ पिपिवि भन्दा कम हुनु पर्दछ ।
हामी कहा वितरण गरिएको भनिएको कुहिएको चामलमा ढुसीको संक्रमण छ वा छैन, यदि छ भने के कति मात्रामा छ भन्नेबारे अहिलेसम्म अध्ययन भएको जानकारीमा छैन । नियमनकारी निकायबाट प्राप्त जानकारीमा कनिकाको मात्राबारे मात्र बोलिएको छ । अर्कोतिर आँखाले हेरेकै भरमा वा कनिका बढी भएकै आधारमा खानै नहुने विशाक्त चामल भएको दाबी गर्नेहरु पनि छन् । अतः नियमनकारी सरकारी निकायले तत्काल सत्यतथ्य बाहिर ल्याउन जरुरी छ । आम सर्वसाधारणले पनि राहतका रुपमा आएका खानेकुरा लिदा वा आफैले खानेकुरा किन्दा गुणस्तरको बारेमा सचेत बन्नु पर्दछ ।

