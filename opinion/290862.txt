प्राधिकरणका नाममा भ्रम छरियो
जसरी आज अध्यादेशमार्फत् प्रधानमन्त्रीको नेतृत्वमा पुनःनिर्माण प्राधिकरण गठन गर्ने काम भयो, त्यसले उहाँहरु परम्परागत सोचभन्दा बाहिर जान सक्नुभएन भन्ने देखिन्छ ।
मुलुकमा भूकम्पबाट जुन स्केलको बिनास भएको छ, त्यसलाई पुनःनिर्माण गरेर आधुनिक युगमा प्रवेश गर्नका लागि जुन अधिकारसम्पन्न संरचना जरुरी थियो, त्यस्तो बन्न सकेन । यसबाट उहाँहरुले यसको आवश्यकतालाई बोध गर्न सकेजस्तो लागेन ।
मौजुदा संरचनाले मात्र पुनः निर्माण वा नवनिर्माण जस्तो काम गर्न सक्ने कुरै होइन । यसका लागि साधन स्रोतयुक्त, कानुनी हिसावले पनि बलियो विशिष्ट संरचना चाहिन्छ । तर, उहाँहरुले सामान्य बाढी पहिरो आउँदा बनाएजस्तो ठान्नुभयो । यो सनातनी सोच भयो ।
बिभिन्न देशमा ठूला विपतपछिको पुनः निर्माणमा सफल भएको मोडल भनेकै अधिकारसम्पन्न प्राधिकरण हो । सन् २००४ मा इण्डोनेसियामा सुनामी आएपछि यस्तै अधिकारसम्पन्न संरचना बनाएर ४ बर्षमै उदाहरणीय रुपमा पुनःनिर्माण गरिएको थियो ।
प्रधानमन्त्रीको नेतृत्वमा प्राधिकरण गठन गरेर भ्रम दिनुभन्दा त योजना आयोगले नीति निर्माण गरेर मौजुदा संरचनाले नै पुनःनिर्माणको काम गरेको भए हुन्थ्यो ।
अहिले गठन गरेको प्राधिकरणले स्रोत साधन परिचालन गर्ने र कार्यन्वयन गर्ने हैसियत राख्दैन । प्रधानमन्त्रीको अन्तर्गत मन्त्रीहरुको भीड राखेर प्राधिकरण बनाउनुभन्दा अहिलेकै संरचना उचित थियो ।
हामीले त आज बिहानसम्म पनि भनेका हौं, संसद बस्न केही दिनमात्रै बाँकी भएको अवस्थामा हतार नगरौं । विज्ञहरुसित छलफल गरौं र संसदबाट पास गरौैं भनेका हौं । हामीले प्राधिकरण गठन गर्दै छौं भनेको भए नबुझ्ने कुनै पनि दाता थिएनन् ।
तर, जुन प्रकृयाबाट अध्यादेश ल्याइयो र जुन कन्टेन्टका साथ आयो, त्यसमा हाम्रो असहमति छ । उहाँहरु सत्तामा हुनुहुन्छ, उहाँहरुले मन लागेको गर्न सक्नुहुन्छ तर, यसले नवनिर्माणको जनताको चाहना पुरा हुन सक्दैन ।
मचाहिँ यो संरचनाले तिब्ररुपमा नवनिर्माणको काम गर्छ र हामीले सोचेजस्तो गतिमा पुनःनिर्माण र नवनिर्माणको काम हुन्छ भन्नेमा आशावादी छैन ।

