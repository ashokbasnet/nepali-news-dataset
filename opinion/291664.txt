सर्वोच्चको फैसलालाई मधेसवादीले किन समर्थन गरे ?
मोहनविक्रम सिंह 
सर्वोच्चको एकल इजलासले १६ बुँदे सहमतिका विरुद्ध दिएको फैसलाले देशमा एक प्रकारले राजनीतिक ध्रुवीकरण नै ल्याएको छ । तर, त्यो फैसलाले नै राजनीतिक ध्रुवीकरण ल्याएको भन्नुभन्दा त्यो फैसलाले देशमा विद्यमान राजनीतिक धु्रवीकरणलाई सतहमा ल्याएको हो भन्नु बढी उपयुक्त होला । त्यो फैसलाको पक्षमा र विपक्षमा देखापरेका मतहरूबाट त्यो कुराको अनुमान गर्न सकिन्छ ।
सर्वोच्च अदालतको पक्षमा वा विपक्षमा जुन विचारहरू आएका छन्, ती बेग्लाबेग्लै पक्षहरूका राजनीतिक विचारहरू अनुसार नै बाहिर आएका छन् । जुन पक्षहरू छिटै लोकतान्त्रिक संविधानको निर्माणको पक्षमा छन्, उनीहरूले त्यो फैसलाको विरोध गरेका छन् ।
मोहनविक्रम सिंह
यो स्पष्ट छ कि त्यो फैसलाको कार्यान्वयन भयो भने लोकतान्त्रिक संविधानको निर्माणमा बाधा पुग्ने मात्र होइन, संविधानको निर्माणको कार्य ढिलो वा अनिश्चित बन्ने छ । १६ बुँदे सहमतिसित हाम्रा कैयौँ गम्भीर मतभेदहरू छन् । तैपनि एकातिर संविधानको निर्माणमा त्यसबाट मद्दत पुग्ने र, अर्कातिर, छिटै संविधान बन्ने आशाले हामीले त्यसलाई – निश्चित रूपले गम्भीर प्रकारको मतभेद र आलोचना सहित – समर्थन गरेका छौँ । त्यसले लामो समयदेखि करिब ७-८ वर्षदेखि अनिश्चित रहेको संविधानको निर्माणको कार्यमा केही गति ल्याएको छ ।
यो स्पष्ट छ, अहिले संविधान बने पनि त्यससित हाम्रा गम्भीर प्रकारका मतभेदहरू रहने छ र तिनीहरूको प्रकृति दीर्घकालीन प्रकारको रहने छ ।
संविधान बनेपछि खालि संविधानको अन्तरवस्तुबारे मात्र होइन, त्यसका आधारमा बनेको सम्पूर्ण राजनीतिक व्यवस्थासित र आधारभूत प्रकारको अन्तर्विरोध रहने छ । तैपनि त्यो कारणले तात्कालिक रूपमा लोकतान्त्रिक संविधानको निर्माण वा लोकतन्त्र तथा गणतन्त्रलाई संस्थागत गर्ने कुनै प्रयत्नमा बाधा पुराउने नीतिको परिणाम प्रत्युत्पादक हुनेछ । त्यही प्रकारको पृष्ठभूमिमा नै हामीले १६ बुँदे सहमतिलाई आलोचना सहित समर्थन गर्ने तथा १६ बुँदेका विरुद्ध सर्वोच्च अदालतको फैसलाको विरोध गर्ने नीति अपनाएका छौँ ।
मधेसवादीहरूले एउटै उद्देश्यलाई केन्द्रमा राखेर काम गरिरहेका छन् – तराईलाई नेपालबाट अलग गर्ने । उनीहरूले भित्री मधेससहित सबै भू-भागहरूलाई नेपालबाट अलग गराउन चाहन्छन् । यो कुनै लुकेको कुरा होइन कि त्यसका पछाडिको उनीहरूको उद्देश्य प्रथम चरणमा तराईलाई स्वतन्त्र बनाउनु र दोस्रो चरणमा भारतीय सङ्घमा मिलाउनु हो । त्यही उद्देश्य पूरा गर्न उनीहरूले क्षेत्रीयतावादी आधारमा सङ्घीयताको निर्माण गर्न चाहन्छन् । १६ बुँदे सहमतिले लोकतान्त्रिक संविधानको निर्माण हुन गयो भने त्यसबाट उनीहरूको त्यो रणनीतिमा बाधा पुग्ने देखिन्छ । त्यसैले उनीहरूले सर्वोच्च अदालतको फैसलालाई समर्थन गरेका छन् ।
१६ बुँदे सहमतिले लोकतान्त्रिक संविधानको निर्माण हुन गयो भने त्यसबाट उनीहरूको त्यो रणनीतिमा बाधा पुग्ने देखिन्छ । त्यसैले उनीहरूले सर्वोच्च अदालतको फैसलालाई समर्थन गरेका छन् ।
नाम र सीमाङ्कनबिना प्रदेशको निर्माणबाट तराईको पुरै भूभागलाई पहाडबाट अलग गराएर प्रदेशहरूको निर्माण गर्ने उनीहरूको उद्देश्यमा बाधा पुग्ने ता होइन ? उनीहरूलाई त्यो आशङ्का छ । उनीहरूका लागि सङ्घीयताको अर्थ खालि यही मात्र भएको छ – पहाडी भूभागबाट तराईका सबै क्षेत्रलाई अलग गरेर प्रदेशहरूको निर्माण गर्नु । त्यो कार्य पूरा भयो भने मात्र उनीहरूको बाँकी रणनीति सफल हुन सक्नेछ । सर्वोच्च अदालतले उनीहरूको रणनीतिलाई मद्दत पुराउने भएकाले उनीहरूले त्यसको समर्थन गरेका छन् । तर, तराईमा पनि ठूलो सङ्ख्यामा देशभक्तहरू छन् र उनीहरूले मधेसवादीहरूको त्यस प्रकारको राष्ट्रघाती रणनीतिलाई समर्थन गर्दैनन् । त्यो कुरा संविधानसभाको चुनावमा स्वयं तराईमा नै उनीहरूको ठूलो सङ्ख्यामा पराजित हुनु परेकोबाट छर्लङ्ग छ ।
यस सन्दर्भमा यो पनि उल्लेखनीय छ कि एमाले र ने.का.ले तराईको मध्यभागलाई पहाडबाट बेग्लै बनाएर प्रदेशहरूको निर्माण गर्ने कुरालाई स्वीकार गरिसकेका छन् र पछि त्यो विवाद पूर्व र पश्चिमका पाँचवटा जिल्लाहरूमा नै सीमित रहृयो । त्यो नीति पनि मधेसवादीहरू प्रतिको सम्झौतापरस्त नीति हो र गलत छ ।
तर मध्य तराईलाई पहाडबाट अलग गराएपछि पनि मधेसवादीहरु सन्तुष्ट भएनन् र पूरै तराईलाई पहाडबाट अलग गराउने कुरामा जोड दिइरहेका छन् । त्यसका पछाडि कुन प्रकारको उद्देश्यले काम गरेको छ र त्यो उद्देश्य कति गम्भीर प्रकारले पृथकतावादी वा राष्ट्रघाती छ ? बुझ्न गाह्रो पर्दैन ।
जातिवादीहरूले पनि सर्वोच्च अदालतको फैसलाको समर्थन गरेका छन् । उनीहरूले देशमा जातीय राज्यहरूको निर्माण गर्न चाहन्छन् । त्यो नीतिलाई पश्चिमी साम्राज्यवादीहरूको समर्थन र सहयोग प्राप्त छ । अझ वास्तविकता ता यो हो कि त्यो नीति साम्राज्यवादी देशहरूको रणनीतिद्वारा नै प्रेरित छ । जातिवादलाई प्रोत्साहित गरेर विकासोन्मुख देशहरूमा राष्ट्रिय विखण्डनको स्थिति तयार पार्नु उनीहरूले संसारभर अपनाउँदै आएको नीति हो र नेपालमा पनि त्यही नीति अगाडि बढाउन योजनावद्ध प्रकारले काम गरिरहेका छन् ।
साम्राज्यवादी वा बहुराष्ट्रिय कम्पनीहरूद्वारा समर्थित सबै एनजीओ, आईएनजीओहरूले पनि नेपालमा जातिवादी रणनीति अगाडि बढाउने प्रयत्न गरिरहेका छन् । लोकतान्त्रिक संविधानको निर्माणबाट उनीहरूको जातिवादी रणनीतिमा बाधा पुग्ने देखेर नै उनीहरूले त्यस प्रकारको संविधानको निर्माणमा बाधा पुर्‍याउन चाहन्छन् । त्यही रणनीतिक उद्देश्य अनुसार नै उनीहरूले सर्वोच्च अदालतको फैसलाको समर्थन गरेका छन् ।
ने.क.पा.-माओवादीले संविधानसभाको चुनाव, संविधानको निर्माण वा लोकतान्त्रिक गणतन्त्रको विरोध गर्दै आएको छ । त्यो अवस्थामा त्यो स्वाभाविक हो कि जुन कुराहरूले उनीहरूको त्यो उद्देश्यमा मद्दत पुग्दछ, तिनीहरूलाई उनीहरूले समर्थन गर्दछन् । त्यही क्रममा नै उनीहरूले सर्वोच्च अदालतको फैसलाको पनि समर्थन गरेका छन् ।
एनेकपा -माओवादी) संविधानको निर्माणको विरोध गर्ने वा संविधान सभाबाट बाहिर आउने सम्भावना देखा परेपछि उनीहरू एनेकपा (माओवादी) सित पार्टी एकताको प्रक्रिया शुरु गर्न पुगेका थिए । तर १६ बुँदे सहमतिबाट एमाओवादी समेत संविधानको निर्माणको पक्षमा जाने सम्भावना देखापर्‍यो । त्यसपछि उनीहरूले तुरुन्त एमाओवादीसित सम्बन्ध तोडे ।
त्यसरी यो कुरामा कुनै शङ्का रहन्न संविधानको निर्माणबाट लोकतान्त्रिक गणतन्त्रलाई सफल हुन नदिनु उनीहरूको अहिलेको मुख्य “क्रान्तिकारी” कार्यदिशा बनेको छ । त्यस प्रकारको कार्यदिशाले सम्पूर्ण देश, नेपालको कम्युनिष्ट आन्दोलन र स्वयं उनीहरूको भविष्यमा पनि कति नकारात्मक असर पुरयाउने छ ? त्यो कुरा भविष्यले बताउने छ ।
क्षेत्रीयतावादी र जातिवादीहरूको त्यस प्रकारको नीति आधारभूत रूपले नै प्रतिक्रियावादी उद्देश्यद्वारा प्रेरित छ । तर, माओवादी सैद्धान्तिक आधारमा वा “वामपन्थी” सङ्कीर्णवादी विचारका कारणले नै त्यस प्रकारको नीति अपनाउन पुगेका छन् । त्यसको परिणाम हो कि उनीहरूको तात्कालिक कार्यदिशामा रणनीतिक पक्ष बढी हावी हुन पुग्यो । हामीले आशा गर्दछौँ, उनीहरूले माक्र्सवादी-लेनिनवादी प्रकारले रणनीति र कार्यनीतिका बीचमा सही सन्तुलन कायम गर्दै लोकतान्त्रिक संविधानको निर्माण र गणतन्त्रलाई संस्थागत गर्ने सम्बन्धी आफ्ना गलत नीतिहरूबारे पुर्नविचार गर्नेछन् र आफ्ना गलत नीतिहरूलाई सच्चाउने छन् । त्यो देश, नेपालको कम्युनिष्ट आन्दोलन र स्वयं ने.क.पा.-माओवादीका पनि हितमा हुनेछ भन्ने हाम्रो विचार छ ।
अन्त्यमा हामीले अहिलेको देशको स्थितिमा संविधानको निर्माण तथा लोकतन्त्र र गणतन्त्रलाई संस्थागत गर्ने कार्य सफल पार्नुपर्ने आवश्यकतामा विशेष जोड दिन्छौँ र लोकतन्त्र तथा गणतन्त्र पक्षधर सबै शक्तिहरूसित त्यसबारे सही भूमिका खेल्नका लागि अनुरोध गर्दछौँ । अहिले उक्त कार्यहरू सफल हुन सकेनन् भने त्यसका गम्भीर राजनीतिक दुष्परिणामहरू हुनेछन् र तिनीहरूलाई सच्याउनका लागि हामी पुनः लामो सङ्घषको बाटोमा जानुपर्नेछ ।
– लेखक,  नेकपा मसालका महामन्त्री हुन् ।

