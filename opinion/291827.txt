किन गर्‍यो सर्वोच्चले अचम्मको आदेश ?
विष्णु रिजाल
‘नेपाल’ साप्ताहिक (६-१३ असार) मा ‘अदालतमा घुस’ शीर्षकको संस्मरणमा बरिष्ठ अधिवक्ता कृष्णप्रसाद भण्डारीले भन्नुभएको छ- ‘एक व्यापारीले म र कमलनारायण दासलाई काठमाडौंबाट मोटरमा राखेर हेटौंडा लगे । त्यहाँ सीमा लजमा पुर्‍याएपछि ब्यागबाट १० हजार १ सय १ रुपियाँ दिएर न्यायाधीशले पढ्ने फैसला तयार गरिदिन भने । उनको भनाइ थियो कि कुराकानी भइसकेको छ, फैसला लेखेर मात्र लैजानुछ । मैले फैसला लेखिदिएँ, उनले मुद्दा जिते ।’
यो घटना ३० वर्ष अघिको रहेछ । त्यतिबेला लजमा पुगेर फैसला लेखिदिनेमध्येका कमलनारायण दास सर्वोच्च अदालतका न्यायाधीश भएर पनि घर फर्किसक्नुभएको छ भने अनेकौं बरिष्ठ अधिवक्ताहरुका गुरु कृष्णप्रसाद भण्डारी जीवनका ९ दशकको वरिपरि पनि वकालतमै सक्रिय हुनुहुन्छ ।
विष्णु रिजाल
आज त्यसरी बाहिरै फैसला लेखेर इजलाशमा न्यायाधीशबाट बाचन हुन्छन् वा हुँदैनन्, उहाँहरु जस्तै न्यायकर्मीहरुलाई थाहा होला । तर, अदालतप्रतिको जनआस्थामा काफी मात्रामा प्रश्नचाहिँ खडा भएको छ ।
न्यायालय विवादरहित र आलोचनारहित हुनुपर्छ भन्नेमा दुई मत छैन । तर, आज नेपालको सर्वोच्च न्यायालय नै  प्रश्नको घेरामा तानिँदै गएको छ । अदालतमा कुनै मुद्दा पर्नासाथ अब त्यो मुद्दा कुन न्यायाधीशको इजलाशमा तोकिन्छ र त्यसमा कस्तो फैसला हुन्छ भन्ने अनुमान पहिल्यै गर्न थालिएको छ । न्यायालयका बारेमा यसभन्दा विडम्बनापूर्ण परिस्थिति के हुन सक्छ ?
ठूल्ठूला राष्ट्रिय मुद्दाहरुमा न्यायायलले दिएका फैसलाहरु युगीन सावित भएका छन् । खासगरी, नेपालको राष्ट्रियताका बारेमा अदालतका संवेदनशीलताले त्यसलाई अझ बढी आस्थाको केन्द्र बनाउँदै आएको पाइन्छ । तर, पछिल्ला दिनमा अदालतको त्यही अक्षुण्णतामा प्रहार गर्नका लागि हो वा अरु कुनै कारणले हो, विवादरहित रहेको अदालतलाई विवादमा ल्याउने, त्यसलाई पनि निस्तेज पार्ने र त्यहाँ विवादास्पद पात्रहरु पुर्‍याउने एकपछि अर्को खेल सफलतापूर्वक भइरहेको देखिन्छ ।
खिलराज रेग्मीलाई मन्त्रिपरिषद्को अध्यक्ष बनाउने खेलसँगै न्यायालयभित्र जे जस्ता पात्रहरु प्रवेश गराइएको छ, तिनीहरुबाट आउने फैसलाहरुमा अहिलेभन्दा धेरै आशा गर्न सकिन्थ्यो भन्नु नै भ्रमपूर्ण हुन्छ ।

नांगो सत्य के हो भने त्यो जग्गा तत्कालीन राजा वीरेन्द्रको सम्पत्ति हो र उनको मृत्युपछि ज्ञानेन्द्रले छोरीलाई दिएका हुन् । वीरेन्द्र र उनका परिवारको सम्पत्ति नेपाल ट्रस्टको मातहतमा ल्याउने भन्नासाथ उक्त जग्गा स्वतः नेपाल सरकारका नाममा आउँछ

जनअपेक्षा विपरीतका फैसला हुँदा अदालतप्रति जनआस्था कुनै पनि हालतमा बढ्दैन । भ्रष्टाचारको आरोप लागेर तल्लो अदालतबाट प्रमाणित भएर अन्तिममा पुनरावेदन गर्न पुगेकाहरु त्यहाँबाट एक पैसा पनि दण्ड नतिरी उम्किएर आउलान् भन्ने कसरी अनुमान गर्न सकिन्थ्यो र ? अच्यूतकृष्ण खरेल वा गोकर्ण पौडेल मात्र यसमा अपवाद हुने छैनन् र अब विशेष अदालतबाट भ्रष्टाचारी प्रमाणित कुनै पनि धनाढ्यले सर्वोच्च अदालतबाट निराश भएर फर्किनुपर्ने छैन भन्ने चर्चा यत्तिकै सुरु भएको छैन ।
रामप्रसाद श्रेष्ठ प्रधानन्यायाधीश हुँदा भ्रष्टाचारीका मुटुमा ढ्यांग्रो बजेको थियो । खुमबहादुर खड्का, चिरञ्जीवी वाग्ले, जयप्रकाश गुप्ता जस्ता संसदीय व्यवस्थालाई नै बद्नाम गर्ने पात्रहरु धमाधम जेल पर्दा गल्ती गर्ने हो भने सजायँ अवश्य पाइन्छ भन्ने मनोविज्ञान निर्माण भएको थियो । तर, अहिले सर्वोच्च अदालतमा या त भ्रष्टाचारका मुद्दामा सुनुवाइ ढीलो भइरहेको छ या त तल्लो अदालतबाट भ्रष्टाचारी सावित भएकाहरुले चोखिने मौका पाएका छन् ।
प्रेरणाको मुद्दा बारे
हालै पूर्वराजा ज्ञानेन्द्रकी छोरी प्रेरणालाई १५ रोपनी जग्गा फिर्ता दिने फैसला सर्वोच्च अदालतले गरेको छ । नेपाल ट्रस्टको नाममा आइसकेको उक्त जग्गा फिर्ता पाउँ भनेर प्रेरणाले सर्वोच्च अदालतमा मुद्दा दायर गरेको चार महिनामै घर जानेबेलाका प्रधानन्यायाधीश रामकुमारप्रसाद साह र तीब्र विवादका बीच सर्वोच्चका न्यायाधीश बन्न सफल शक्तिशाली न्यायाधीश चोलेन्द्रशमशेर राणाको इजलाशले उनका पक्षमा फैसला गरिदिएको छ ।
फैसलालाई कानुनसम्मत बनाउन अनेक तर्क गरिएला, दफा, उपदफा केलाइएला । तर, नांगो सत्य के हो भने त्यो जग्गा तत्कालीन राजा वीरेन्द्रको सम्पत्ति हो र उनको मृत्युपछि ज्ञानेन्द्रले छोरीलाई दिएका हुन् । वीरेन्द्र र उनका परिवारको सम्पत्ति नेपाल ट्रस्टको मातहतमा ल्याउने भन्नासाथ उक्त जग्गा स्वतः नेपाल सरकारका नाममा आउँछ । फेरि दाइजो पनि कतिसम्म दिन पाउने भन्ने पनि प्रचलित व्यवस्था होला नै । सरकारले दाइजो प्रथाको विरोध गरिरहेको छ । यस सन्दर्भमा धेरैलाई आश्चर्य लाग्ने गरी जुन फैसला आएको छ, यसले गम्भीर प्रश्नहरु खडा गरेको छ ।
सर्वोच्च अदालतमा वर्षौंदेखि मुद्दाहरुको चाङ छ । तर, प्रेरणाको मुद्दाले यति छिटो सुनुवाइ र फैसला हुने मौका पायो कि न्याय क्षेत्रका मानिसहरु नै छक्क परेका छन् । के विशेष कारणले उनको मुद्दाले चार महिनामै किनारा पायो ? त्यसका पछाडि के विशेष तर्क र तथ्य छ ?
अचम्मलाग्दो आदेश
राजनीतिक दलहरुका बीचमा संविधान बनाउने गरी बल्लतल्ल भएको १६ बुँदे सहमति कार्यान्वयन नगर्न निर्देशन दिएको सर्वोच्च अदालतले अर्को अचम्मलाग्दो काम गरेको छ । एमाले अध्यक्ष केपी ओलीले त यसलाई भदौ १२ को बहुचर्चित र विवादास्पद फैसलासँग तुलना गरिसक्नुभएको छ ।
समयमै संविधान बनाउन नसकेका कारण आलोचित दलहरु बल्ल्तल्ल एक ठाउँमा आउँदा त्यसलाई भत्काउने गरी किन सर्वोच्च अदालतबाट उक्त अन्तरिम आदेश आयो होला ? बाघ कराएको र बाख्रो हराएको संयोग मात्र परेको होइन भने शीतल निवासतिरको जनकपुरिया भाषा रामशाहपथबाट निस्कियो भन्नेहरुको संख्या ठूलै छ । त्यति मात्र होइन, कुनै पनि हालतमा नेपालमा तत्काल संविधान नबनोस् भन्ने शक्तिहरुको चाहना पनि हाम्रो अदालतबाट निःसृत हुनुलाई पनि कसरी संयोग मान्न सकिएला ? कस्तो संविधान बनाउने ? कसरी बनाउने ? संघीयता राख्ने कि नराख्ने ? कति भागको संविधान बनाउने ? यो सबै सार्वभौम संविधानसभाको क्षेत्राधिकारभित्रको विषय हो ।
अन्तरिम संविधानले नयाँ संविधानलाई बाटो मात्र देखाउने हो, यस्तो गर्नैपर्छ भनेर निर्देशन दिन सक्दैन । यति सामान्य तथ्यलाई पनि नबुझेर पक्कै यति ठूलो जोखिम उठाइएको छैन होला ।
केही अनौठा परिदृश्य
केही समययता नेपालमा अनेक झाँकीहरु देखिएका छन् । सामान्य अवस्थामा पनि कल्पना गर्न नसकिने लोकमानसिंह कार्कीका नाममा राष्ट्रिय सहमति होला भनेर कसैले पनि चिताउन सक्ने कुरा थिएन । अझ सर्वोच्च अदालतका प्रधानन्यायाधीश सरकारको नेतृत्व गर्न जानुहोला भन्ने त झन् कल्पनाभन्दा बाहिरको कुरा हो ।
राजनीतिक दल र तिनका नेता भूपी शेरचनका ‘क्यारमका गोटी’ भएपछि के के देख्न पाइँदोरहेछ भन्ने देख्नभोग्न हामी अभिषप्त नै छौँ । त्यत्रो विवादका बीच जे जस्ता पात्रहरुलाई न्यायमूर्तिको पवित्र आसनमा पुर्‍याइएको छ, त्यहाँबाट आउने फैसलाहरु अब यस्तै हुनेछन् ।

