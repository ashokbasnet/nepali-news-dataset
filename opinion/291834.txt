दाताहरुको भव्य स्वागत गर्छौं, विश्वासमा लिने प्रयास गर्छौं
सुमन शर्मा, अर्थसचिव
विनाशकारी भूकम्प आएको अंग्रेजी तारेखको ठ्याक्कै दुई महिना पारेर दाता सम्मेलन गर्न लागेका छौं । नेपाल निर्णयअनुसार अर्थमन्त्रीको संयोजकत्वमा राष्ट्रिय योजना आयोगका उपाध्यक्ष, गृहसचिव, अर्थसचिव, परराष्ट्र सचिव, अर्थमन्त्रालयका अन्तर्राष्ट्रिय सहायता समन्वय महाशाखाका सहसचिवसहितको समिति गठन भएको छ ।
यो समितिअन्तर्गत विभिन्न उपसमितिहरु सुरक्षा उपसमिति, शिष्टाचार उपसमिति लगायत गठन गरिएको छ । सम्बन्धित सहसचिवहरुलाई कामको जिम्मेवारी तोकिसकिएको छ ।
इमिग्रेसनका लागि इमिग्रेसन विभागका महानिर्देशक, भन्सारसम्बन्धी भन्सार विभागका महानिर्देशकलाई जिम्मेवारी तोकिएको छ । उहाँहरु आफै उपस्थित भएर आ-आफ्नो कार्य सम्पादन गर्नुहुनेछ ।
अतिथिहरुको बसाइ, भिजिट, ट्रान्सपोर्टेसनका लागि विभिन्न सहसचिवहरुको संयोजकत्वमा टोलीहरु खटिनुभएको छ । हामीले तयारीका रुपमा सम्मेलनमा आउने अतिथिहरुको सेवा तथा सत्कारमा कमी नहोस् भनेर विशेष ध्यान पुर्‍याएका छौं ।
उहाँहरुको पदअनुसार आफ्नो तर्फबाट मान सम्मान दिनका लागि आवश्यक तयारी पूरा भइसकेको छ । ७० वटा द्वीपक्षीय र बहुपक्षीय निमन्त्रणा पठाएका थियौं । त्यसमध्ये बहुपक्षीय २३ वटा र द्वीपक्षीय ४० वटा, एजेन्सीगत रुपमा ४ वटा र व्यक्तिगत रुपमा तीनवटा निम्तो रहेका थिए ।
नेपाललाई धेरै माया गर्ने र पटक-पटक नेपाल आउने व्यक्तिलाई सांकेतिक आधारमा पनि निमन्त्रणा पठाइएको हो । हलिउडका चर्चित नायक लियोनार्दो डिक्याप्रियो र चर्चित बेलायती नायिका जोअन्ना लुम्ले र अमेरिकी पूर्वराष्ट्रपति जिम्मी कार्टरलाई व्यक्तिगत निमन्त्रणा पठाएका छौं ।
हामीले निमन्त्रणा गरेका सबैले आउने जानकारी दिइसकेका छैनन् । निमन्त्रणा गरेकामध्ये मल्टिल्याट्रलबाट १९ जना, बाइल्याट्रलबाट ३० वटा, एजेन्सीमा ४ मध्ये चारैवटा गरी बिहानसम्म ५३ वटा एजेन्सीको कन्फरमेसन प्राप्त भइसकेको छ । अरु कन्फरमेसन पनि प्राप्त हुने आशामा छौं ।

एडीबीको अध्यक्ष पनि प्रोजेक्ट लोन पास गराएर १० गतेको सम्मेलनमा आउनुहुने भएकोछ

अहिलेसम्म बहुपक्षीयबाट ७७ जना, दुईपक्षीय १ सय २४ जना, एजेन्सीबाट २२ जना गरी २ सय २३ जना डेलिगेट्सहरुको कन्फरमेसन प्राप्त भइसकेको छ । यसबाहेक मिडिया र अन्य क्षेत्रका व्यक्तिहरु पनि आउने कार्यक्रम छ ।
भारत र चीनका प्रधानमन्त्रीलाई आउन निमन्त्रणा गरिएको थियो । साथै, संयुक्त राष्ट्रसंघका महासचिवलाई पनि निमन्त्रणा गरिएको हो । दुई ठूला छिमेकी नाताले पनि दुई मुलुकका सरकार प्रमुखलाई निमन्त्रण गर्नु हाम्रो दायित्व पनि हो । भूकम्पमा उहाँहरुको सहयोग अतुलनीय छ । उहाँहरु आइदिनुस् भन्ने हाम्रो चाहना थियो । कारणवस उहाँहरु आउन नसक्ने बताइएको छ ।
हामीलाई भारत, जापान लगायतका विभिन्न मुलुकले आफ्नो देशमा दाता सम्मेलन गरिदिने आश्वासन दिएका थिए । नेपालले आफै गर्नुपर्छ, पुननिर्माण तथा पुनस्र्थापनाको काम आफ्नो बल, आफ्नो पौरखमा गर्नुपर्छ, हामीले बाहिर गएर नेपाल ध्वस्तै भएको जस्तै गरी सम्मेलन गर्नुहुँदैन भन्ने भावनाका साथ अगाडि बढेका हौं ।
हामीले दाता सम्मेलनका लागि गरेको तयारी र विदेशीबाट प्राप्त भएको कन्फरमेसनबाट खासै असन्तोष मान्नुपर्ने अवस्था छैन । किनभने चीन र भारतबाट परराष्ट्रमन्त्रीहरु नै आउने कुरा छ । बंगलादेशबाट अर्थमन्त्री आउने, भुटानबाट परराष्ट्र मन्त्री आउने, श्रीलंकबाट विपत व्यवस्थापन मन्त्री आउने, नर्बेबाट विदेशमन्त्री आउने भएको छ ।

साँखु, दरबार स्वायरदेखि विभिन्न फिल्ड भिजिटमा लैजाने हाम्रो कार्यक्रम छ । यसका लागि समन्वय गरिरहेका छौं

संयुक्त राष्ट्रसंघका महासचिव वान की मुन आफै आउन नसके पनि उहाँका उपमहासचिव ज्ञानचन्द्र आचार्य महासचिवको भिडियो सन्देश लिएर आउने कार्यक्रम छ । त्यही भएर सम्मेलनको तयारीको सकारात्मक असर नदेखिएको होइन, देखिएको छ । यति छोटो समयको तयारीमा यति धेरै व्यक्तिहरु आउनु पक्कै पनि सकारात्मक हो ।
अहिलेसम्म २ सय २३ जनाको कन्फरमेसन प्राप्त भएको छ । यो संख्या बढेर ३ सयसम्म पुग्ने हाम्रो अपेक्षा छ । भूकम्प गएको दुई महिनाभित्र छोटो तयारीमा यति धेरैको उपस्थिति हुनुलाई हामीले राम्रै मानेका छौं ।
हामीले सहभागीहरुलाई फिल्ड भिजिटका लागि लैजान पनि तयारी गरिररहेका छौं । साँखु, दरबार स्वायरदेखि विभिन्न फिल्ड भिजिटमा लैजाने हाम्रो कार्यक्रम छ । यसका लागि परराष्ट्र मन्त्रालय र गृह मन्त्रालयसँग समन्वय गरिरहेका छौं ।
यो सम्मेलनको केन्द्रबिन्दू भनेकै पीडीएनए नै हो । त्यसैको आधारमा रहेर क्षति विवरण प्रस्तुत गर्ने, हाम्रो मागका बारेमा प्रकाश पार्ने हो । पीडीएनए अन्तिम दस्तावेज भने होइन । यति छोटो समयमा अन्तर्राष्ट्रिय मान्यताप्राप्त विधि अपनाएर विश्व बैंक, युएनडीपी र युरोपेली यूनियनको सहयोगमा गरिएको क्षतिको प्रारम्भिक मूल्यांकन हो ।
प्रारम्भिक मूल्यांकनका आधारमा निड्स निकाल्ने स्टान्डर्ड तरिका हुन्छ । त्यहि स्टान्डर्ड तरिकाबाट ६ खर्ब ७० अर्ब रुपैयाँको निड्स निकालिएको हो । यो रकम नै अन्तिम निड्स होइन । दाताहरुलाई यो नै हाम्रो अन्तिम रिपोर्ट हो, यसैमा सहयोग गर भन्नु पनि ठीक हुँदैन ।
फेरि, हामीले दुई महिनाको अवधिमा मोटामोटी रिपोर्ट तयार गरेर पीडीएनए तयार गरेका हौं भन्यौं भने पनि अञ्दाजका भरमा मागेजस्तो हुन्छ । अहिले हामी पीडीएनए भन्दा बाहिर जाने अवस्था छैन । यो कुरा सबै दातृ निकायहरुले बुझेका पनि छन् जस्तो लाग्छ ।
पीडीएनए प्रारम्भको बिन्दू हो, अन्तिम बिन्दूचाहिँ होइन । पीडीएनमा उल्लेखित रकम मात्र पुनरनिर्माणका लागिमात्र प्रयाप्त हुन्छ । बाँकी काम गर्नुपरेमा थप रकम आवश्यक हुन सक्छ । अञ्दाजका भरमा रकम माग गर्नुपनि हुँदैन ।
६ सय ७० अर्ब रुपैयाँ हामीले निड्स निकालेका छौं, त्यसमध्ये प्राइभेट सेक्टरको ३ सय ७० अर्ब रुपैयाँ हाउजिङमै लष्ट भएको बताइएको छ । क्षतिमध्ये कति सरकारले बेहोर्ने, कति निजी क्षेत्रले बेहोर्ने भन्ने विषय निक्र्यौल भइसकेको छैन । त्यही भएर हामीले दाताहरुलाई हाम्रो क्षति यति हो, हाम्रो लागि ठूलो सहयोग आवश्यक छ, तपाइहरुले आफ्नो सम्बन्धीत क्षेत्रबाट सहयोग गर्नुहोला भन्ने हो ।

अहिलेसम्म अनुदानमा पाएको पैसा २०/२५ प्रतिशत पनि खर्च गर्न नसक्ने देखिएको छ । पैसा मागेर खर्च गर्न नसकेमा कसैले पनि पत्याउँदैन

हामीले यस विषयमा छलफल नगरेको पनि होइन, छलफल गरेर एडीबी र वल्र्ड बैंकबाट दुईवटा प्रोजेक्ट पनि अगाडि बढाइसकेका छौं । दुबै बैंकबाट २/२ सय मिलियन डलरको प्रजेक्ट अगाडि बढेको छ ।
वर्ल्ड बैंकबाट भत्किएका हाउजिङका लागि र एडीबीबाट पुल तथा ग्रामिण सडकका लागि प्रोजेक्ट अगाडि बढिसकेको छ । एडीबीको अध्यक्ष पनि प्रोजेक्ट लोन पास गराएर १० गतेको सम्मेलनमा आउनुहुने भएकोछ । युरोपेली यूनियनको कमिस्नर, विश्व बैंकका भाइस प्रेसिडेन्ट आउनुहुने भएको छ ।
द्वीपक्षीय सहायतासम्बन्धी एजेन्सीहरुले अलि रिजर्भेसन राख्ने हुन्छ । किनभने उनीहरुको उपस्थिति कस्तो हुन्छ, हामीले कतिको विश्वासमा लिन सक्छौं, त्यसमा भर पर्छ । हामीले पाएको पैसा कसरी कहाँ खर्च गर्छौं, तोकिएको ठाउँमा खर्च हुन्छ कि हुँदैन यस विषमा उनीहरुलाई आश्वस्त बनाउन सक्नुपर्छ ।
अहिलेसम्म अनुदानमा पाएको पैसा २०/२५ प्रतिशत पनि खर्च गर्न नसक्ने देखिएको छ । पैसा मागेर खर्च गर्न नसकेमा कसैले पनि पत्याउँदैन । जबसम्म पैसा खर्च हुन्छ, समयमा खर्च हुन्छ, समयमा खर्च हुन्छ, जहाँ चाहिन्छ त्यहीँ खर्च हुन्छ, दुरुपयोग हुँदैन भनेर आधार प्रस्तुत गर्न सकेमा उनीहरुलाई विश्वासमा लिन सकिन्छ ।
यस विषयमा पनि हामीले तयारी पूरा गरिसकेका छौं । हामीले ठोस एजेन्डा पनि बनाएका छौं । हामीले दाताहरुलाई विश्वासमा लिन सक्दो प्रयास गछौर्ं । धेरैजसो दाताहरुले हामीसँग कुराकानी गर्दा यस्तो प्रयासको प्रशंसा गर्नुभएको छ । उहाँहरुले सम्मेलनमा आकर्षक सहयोग घोषण गर्ने आश्वासन पनि दिइरहनुभएको छ ।

विगतमा आएको अनुदान तथा ऋणजस्तै खर्च नभई बस्दैन, कार्यान्वयन हुन्छ, दुरुपयोग हुँदैन, सामाजिक विखण्डन हुँदैन भनेर विश्वासमा लिने प्रयास हुन्छ

जबसम्म हामीले पुनर्निर्माण नीति बनाइँदैन, त्यसका आधारमा भिजन बनाउँदैनौं, त्यो भिजनका आधारमा कार्यक्रम ल्याउन सक्दैनौं, त्यो कार्यक्रमको लगत निकाल्दैनौं, तबसम्म हामीले दातासमक्ष के प्रस्तुत गर्ने ?
हामीले ६ सय ७० अर्ब पाउँदैमा यसलाई क्लोज गर्नुपर्छ भन्ने छैन, भोलिका दिनमा पनि रकम संकलन गर्न सकिन्छ । यो त हाम्रो सुरुवात हो । हामीलाई विश्वास छ, हाम्रो प्रस्तुति राम्रै हुन्छ । हामीले विश्वासमा लिने हो ।
विगतमा आएको अनुदान तथा ऋणजस्तै खर्च नभई बस्दैन, कार्यान्वयन हुन्छ, दुरुपयोग हुँदैन, सामाजिक विखण्डन हुँदैन भनेर विश्वासमा लिने प्रयास हुन्छ ।

