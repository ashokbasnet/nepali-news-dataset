अर्थमन्त्री रामशरण फेरिँदै हुनुहुन्छ
डा. बिजन पन्त (प्रधानमन्त्रीका सल्लाहकार)
हामीले गरीवीलाई सापेक्ष रुपमा हेर्नुपर्छ । गरीवीको उन्मूलन चाहे पुँजीवादले गरोस् या समाजवादले, आखिर यी वादहरु भनेका त एउटा साधनमात्रै हुन् । त्यसैले गरीवी निवारणमा नेपालले दक्षिण अमेरिकी देशहरुबाट सिक्नुपर्छ । त्यहाँ गरीवी निवारणको एकदम राम्रो मोडल छ, जसबाट हामीले सिक्न जरुरी छ ।
नेपालमा समाजवाद नै उत्तम विकल्प
अहिले हेर्नु त, अमेरिकाले क्युबासँगको लामो समयको तिक्तता तोडेन ? अहिले पुँजीवादमा कति समस्याहरु आएका छन् ? अहिले हाम्रो जस्तो देशले त झन् न पुँजीवाद, न साम्यवाद, समाजवाद हाम्रो एकदम राम्रो विकल्प हो भन्ने मलाई लाग्छ ।
मदन भण्डारीले बहुदलीय जनवादको कुरा गर्नुभयो । त्यसमा धेरै त वीपीको प्रजातान्त्रिक समाजवादका कुराहरु छन् । म राजनीतिक बहसमा धेरै छिर्न चाहन्न, किनभने यो मेरो विषय पनि होइन । तर, वीपीलाई यही प्रजातान्त्रिक समाजवादकै कारणले भिजनरी नेता भनिएको रहेछ । दुर्भाग्य के भने त्यो प्रयोगमा आउन सकेन । पछि आएर मदन भण्डारीले पनि वीपीको समाजवादलाई गहिरो अध्ययन गरेकै देखिन्छ ।
कांगेसले नै वीपीको समाजवादलाई कति आत्मसाथ गरेको छ, त्यो आफ्नो ठाउँमा होला । तर, यो मध्यमार्ग हो । किनभने हामी न चरम कम्युनिज्ममा जान सक्छौं, न चरम पुँजीवादमा जान सक्छौं ।

गरीवी निवारणको पाटोबाट हेर्दा हामीले दक्षिण अमेरिकाबाट धेरै कुरा सिक्न जरुरी छ । मैले हुबहु दक्षिण अमेरिकाको कपी गरौं भनेको होइन, राजनीतिक सिस्टम आ-आफ्नो हुन सक्छ

हामीले पूर्ण खुल्ला बजार भनेर शिक्षा स्वाथ्यको क्षेत्रलाई व्यापारीकरण गर्न हामी सक्दैनौं । कुनै पनि राज्यले त्यसो गर्‍यो भने असफल हुन्छ । अमेरिकाजस्तो देशले त स्वास्थ्य क्षेत्रलाई पूरै निजीकरण गर्न सकेको छैन । इन्सुरेन्स कम्पनीहरुले त्यस्तो दुख दिएको देशमा त अमेरिकाले मेडिकेयर भनेर बच्चा र बूढाबूढीको स्वास्थ्यको जिम्मा राज्यले लिएको छ ।
त्यसैले हामीले बीचको बाटो लिनुपर्छ । समाजवाद नै गरीबी निवारणको मूलबाटो हो । यो बाटोमा हिँड्न कांग्रेसलाई सजिलै छ, किनभने यो वीपीको बाटो हो । कांग्रेसले आफूलाई फर्केर मात्रै हेर्न सक्नुपर्‍यो । यसमा कांग्रेस र कम्युनिष्ट सबैले मिलेर दक्षिण अमेरिकाको अभ्यासमा लाग्न सक्दा राम्रो हुन्छ ।
विश्वमा गरीबीलाई नियाल्ने कुरामा समाजवाद नै उत्तम विकल्प हो भन्नेकुरामा अब कुनै शंका छैन । जेलमा बस्ने मान्छेले पनि राम्रो विचार ल्याउँछ भने त्यसलाई प्रयोग गर्नुपर्छ । ल्याटिन अमेरिकाले गरेको विकासको मोडेल स्थायित्व दिनेखालको छ । अहिले हाम्रो गाउँघरमा बाटो पुगेको जस्तो विकासले हुँदैन । रेमिट्यान्स आएन भने बुढाबुढीको पिँडीमा बास हुने अवस्था छ ।
त्यसैले विकासले दक्षिण अमेरिकाको जस्तो स्थायित्व पनि खोजेको छ । गरीवी निवारणको पाटोबाट हेर्दा हामीले दक्षिण अमेरिकाबाट धेरै कुरा सिक्न जरुरी छ । मैले हुबहु दक्षिण अमेरिकाको कपी गरौं भनेको होइन, राजनीतिक सिस्टम आ-आफ्नो हुन सक्छ । तर, गरीवी निवारणका लागि सन्तुलित समाजवादी बाटो सफल देखिएको छ ।
पश्चिमी खुलाबजार कसको ? कर्पोरेटको
पश्चिमाहरुको, दाताहरुको समस्या आफ्नै ठाउँमा छ । पश्चिमा दाताहरुको फ्री मार्केट इकोनोमीलाई ठाउँ दे भन्ने र बजार अर्थतन्त्रले देश चलाउनुपर्छ भन्ने सोच पनि त सफल भएको छैन । यस्तो भएको भए त अमेरिकाजस्तो देशमा गरीबै नहुनु पर्ने ।

जब युनिभर्सिटीहरुमा यसबारे प्रोफेसरहरुका वीचमा छलफल हुन्छ, खुला बजार अर्थनीतिले हामीलाई हैरान बनायो नि भन्दा उनीहरु भन्छन्- यो हाम्रो पनि होइन, यो त सीमित बैंकर्स र कर्पोरेटहरुको हो ।
सीमित मान्छे धनी बन्ने व्यवस्था कहीँ पनि टिकाउ हुँदैन । नेपालीमै भनाइ छ नि बहुजन हिताय हुनुपर्छ ।
यसको मतलब, खुला बजार नीतिलाई छिर्नै नदिऔं भन्ने होइन, चाइनमा त्यत्रो गरेको छ । तर, चीनले निश्चित कुराहरु आफ्नो पहुँचमा राखेको छ ।
कांग्रेसले आफूलाई रिभ्यु गर्नुपर्छ
वीपीको समाजवादलाई कांग्रेसले व्यवहारमा ल्याउनुपर्‍यो । कांग्रेसले अब आफूले लिएको विकास नीति रिभ्यु गर्नुपर्छ । हामीले ०४६ सालपछि अपनाएको मोडलबाट हुँदैन । मैले खुला बजार अर्थनीतिलाई पूरै छाडौं भनेको होइन, तर यसलाई कन्ट्रोलमा त राख्नुपर्‍यो नि ।
सामाजिक न्यायको मामिलामा कांग्रेसको समाजवादी नीतिलाई ब्युँताउनुपर्छ  र त्यसलाई लागू गर्नुपर्छ । मदन भण्डारीको बहुदलीय जनवाद पनि आफ्नो ठाउँमा ठीक छ । माओवादीले भन्ने गरेको सामाजिक न्यायको सिद्धान्तलाई पनि व्यवहारमा ल्याउनुपर्‍यो ।
सामाजिक न्यायको सिद्धान्तमा सबै दलहरु समाजवादी मोडेलको सेन्टरमा आउनुपर्छ । यसो गरियो भने कांग्रेसलाई झनै फाइदा हुन्छ । गरीबलाई धनी बनाइयो भने ऊ कहाँ जान्छ र । कम्युनिज्म जन्मिने भनेको त अभावले हो नि ।

राज्य साघुँरो हुँदै गयो र सीमित वर्गलाई मात्रै हेर्ने भयो भने आफैं धरापमा पर्छ

समाजवादी मोडेलमा जान सकियो भने कांग्रेस र कम्युनिष्टको दुरी पनि खासै रहँदैन, यसमा सैद्धान्तिक बहस आफ्नो ठाउँमा रहन्छ । वीपीलाई नेता नमान्दा पनि हुन्छ, तर उनले सोचेको समाजवादको मोडल र गरीब किसानको पक्षधरता एकदमै विशिष्ट प्रकारको छ ।
वीपीको समाजवादी सिद्धान्तको धरातलमा जन्मिएको कांग्रेस फ्री इकोनोमीको घोडामा चढेर दौडँदा उसको सिद्धान्त पनि पछि पर्ने र जनता पनि पछाडि पर्ने डर हुन्छ । त्यसैले कांग्रेसले यसमा सन्तुलन ल्याउन अत्यन्तै जरुरी छ ।
अर्थमन्त्रीलाई महसुस हुन थालेको छ
मलाई लाग्छ, अहिले अर्थमन्त्री डा. महतज्यू, जो यहाँको फ्री मार्केट इकोनोमीको एक नम्बरको एडभोकेड हो, उहाँलाई पनि गत वर्षको बजेटमा ठूलो रियलाइजेसन भएको छ । उहाँले त्यस्तो संकेत देखाउनुभएको छ ।
उद्योगधन्दाहरुलाई निजीकरण गरेको छ, यो गरेको छ, त्यो गरेको छ, वहाँलाई पनि लाग्यो होला नि त । ऊ उहाँले वृद्धहरुको धर्नामा पुगेर भन्नुभयो, म राज्यले सकेको गर्छु, अहिले राज्यका तर्फबाट दुई हजार रुपैयाँ भत्ता लिइराख्नोस् भन्नुभयो ।
त्यसैले अब समाजवादलाई आत्मसाथ नगरी त सुखै छैन । खास गरी स्वास्थ्य, शिक्षा, खानेपानीजस्ता आधारभूत कुराहरुमा राज्यले धेरै कर लगाएर व्यापारीकरण गर्नै सक्दैन । यी विषयमा राज्यले आफ्नो दायित्वबाट पन्छिनै मिल्दैन । उसो भए राज्य भनेको के त ? राज्य भनेको एउटा कर्पोरेटले चलाउने हो ? के राज्य भनेको एउटा बैंकरले चलाउने हो ? होइन नि ।
राज्यसँग आफ्ना जनतालाई हेर्ने सन्तुलित नीति त हुनुपर्‍यो नि । लोककल्याणकारी राज्य हुनुपर्‍यो । यसको मतलव यो होइन कि राज्यले पालिरहने होइन । पालिरहेर राज्य बन्दैन ।  राज्यले आफ्ना जनतालाई गरेर खाने मौका दिनुपर्‍यो । र, गरेर खान सिकाउनुपर्‍यो । गरेर नखाने अल्छीहरुलाई त राज्यले कारवाही पनि गर्नुपर्छ । त्यसबेला कम्युनिष्ट हुनुपरे पनि हुनुपर्छ ।
राज्य साघुँरो हुँदै गयो र सीमित वर्गलाई मात्रै हेर्ने भयो भने आफैं धरापमा पर्छ ।
गरीबी नाप्ने मापन नै गलत
संयुक्त राष्ट्रसंघले जीडीपीलाई हेरेर तपाईको आयस्रोत कति भो भन्ने जाँच्छ । तर, आयस्रोत नै नभएकाहरुको कसरी जाँच्ने ? हामी अझैसम्म बार्टर सिस्टमभन्दा अलिकतिमात्रै माथि उठेका छौं । त्यसैले हाम्रो आयस्रोतलाई मूल्यांकन गर्न सकिने अवस्था नै छैन ।

अब हामीले भोजपुरमा बस्ने, जुम्लामा बस्ने मानिसको आयस्तरको कसरी मूल्यांकन गर्ने ? उनीहरुको क्रयशक्ति नहुनुमा किन्न सक्ने क्षमता नभएको भनेर प्रतिव्यक्ति आय थोरै छ भन्न त भएन नि । जसले इण्डिकेटर बनाएर नापिराखेको छ, त्उसले उसको उत्पादन क्षमता बढाउन के सहयोग गर्‍यो ? तँ गरीब भइस् र हाम्रो नम्बरमा परिनस् भन्नुभन्दा त्यसलाई क्लष्टर बनाएर सम्वोधन गर्नुपर्‍यो ।
यस सन्दर्भमा अक्सफोर्ड युनिभर्सिटीले आजभन्दा पाँच वर्ष अगाडि गिरीवी तथा मानव विकाससम्बन्धी डिपार्टमेन्टमार्फत् एउटा अध्ययन थालेको थियो । त्यसलाई गरीवी मापन गर्ने बहुआयामिक नेटवर्क भनिन्छ । यसले गरीवीभित्रका पक्षहरुलाई केलाउँछ ।
गरीब हुनुका पछाडि धेरैवटा आयामहरु छन् । एकथरि कामै नगरेर, दिनभरि तास जुवा खेलेर गरीब भएका छन् । यसलाई कसरी रचनात्मक बाटोमा लाने ? राज्यका सामु ठूलो चुनौती छ ।
म प्रधानमन्त्रीको कार्यालयमा सल्लाहकार भएर आउनुअगावै बेलायतमा हुँदा अक्सफोर्डको छलफलमा सहभागी भएको थिएँ । मेरो मनमा एकदमै हुटहुटी हुन्थ्यो, यो त मेरो देशमा पनि जरुरी छ । अहिले २५ वटा देशमा यो लागू भइसकेको छ । चाइना, पाकिस्तान, अफगानिस्तान, भुटानले पनि यसलाई प्रयोग गरेका छन् । उनीहरुले जस्तै हामीले पनि सानो-सानो सेक्टरमा यसलाई लागू गर्न सक्छौं ।
कुनै जिल्लालाई तोकेर नमूनाको रुपमा यसलाई लागू गर्न सकिन्छ । म्यानमार र इण्डिोनेसियाले त्यही गरिराखेका छन् । भियतनामले गरिराखेको छ । फिलिपिन्सले गरिराखेको छ ।
यही सन्दर्भमा अक्सफोर्डका एकजना प्रोफेसरले नेपालमा आएर योजना आयोगका उपाध्यक्ष डा.गोविन्द पोखरेललाई भेटे ।
गरीवीलाई नाप्ने बहुआयामिक पक्षहरु छन्, त्यसलाई नेपालले प्रयोग गर्‍यो भने गरीवीको समस्यासँग जुध्न सजिलो हुन्छ, त्यसैले यसलाई हामीले पनि प्रयोग गरौं भन्ने मेरो बुझाइ हो । अक्सफोर्ड युनिभर्सिटी भनेको धेरै शंका गर्नुपर्ने निकाय पनि होइन । यो कुनै पुँजीवादी देश पनि होइन, एउटा संस्था हो ।
यसबारे मैले प्रधानमन्त्रीज्युसँग पनि कुरा गरें, दुई/चारजना मन्त्रीसँग पनि कुरा गरें । त्यसपछि उनीहरुले हाम्रो तथ्यांक विभागका एक जनालाई समर स्कुलमा दुई/तीन महिनाको एउटा प्रोग्राममा बोलाउनुभयो । एकजना साथी फेलोसिपमा बसेर कसरी डाटाहरुको अध्ययन गरिन्छ भनेर हेरेर आउनुभयो ।
कोलम्बियामा यस्तो देखियो
अहिले कोलम्बियामा भएको छलफलमा २५ देशको मन्त्रीस्तरीय एवं प्रोफेसर र नीति निर्माताहरुको सहभागिता थियो, जहाँ नेपालबाट म पनि सहभागी भएको थिएँ ।
त्यहाँ गरीबीलाई नाप्ने आधारहरु के हुन सक्छन् भनेर हामीले फिल्डमा हेरेर छलफलमा सहभागी भयौं ।
मेरो चाहना छ, अक्सफोर्डका प्रोफेसरहरुलाई छिटै नै नेपालमा बोलाएर यसबारे एकपटक छलफल चलाउने । र, गरीबी मापनका यी इन्डिकेटरहरुलाई हामीले पनि फलो गर्ने । यसले हाम्रो अहिलेको वस्ती विकास परियोजनालाई पनि सहयोग गर्छ ।
कोलम्बियाका राष्ट्रपति डा. सन्तोषले दोस्रो कार्यकाल सत्ता चलाइरहेका छन् । पहिलो कार्यकाल चार वर्ष खाएर अहिले दुई वर्ष सकियो । कतिपयले उनी हाम्रा भगवान हुन् भनेको पनि सुनियो ।

जनताले राज्यसँग माग्ने मात्रै हैन, मैले राज्यलाई केही दिनु मेरो कर्तव्य हो भन्ने पनि सिकाइँदोरहेछ । उनीहरुले भनेको र हामीले सुनेको मात्रै भए एउटा कुरा हुन्थ्यो, तर प्रत्यक्षरुपमा देखेरै आइयो

दोस्रो कार्यकालमा त्यहाँका राष्ट्रपतिले गरीबीका पक्षलाई कसरी केलाउने र त्यसलाई कसरी विदा गर्ने भन्ने प्लान ल्याए । जनता गरीब भए भनेर मात्रै भएन, गरीब हुनुको पछाडिका कारणहरु त्यसका आयामहरुलाई उनले विस्तृतरुपमा विश्लेषण गर्न लगाए ।
गरीबीका कारणहरुमा स्वास्थ्य, शिक्षा, उमेर, संस्कृति र उसको पैत्रिक सम्पत्ति, राज्यले दिने सुविधा, कर इत्यादि सबै पक्षलाई हेरेर उनीहरुले कार्यक्रम बनाए । मातृशिशु, बाल मृत्युदर, जन्मदर सबै पक्षलाई हेरेर कार्यक्रम बनाए ।
दक्षिण अमेरिकामा भएका १२/१३ वटा देशहरुमध्ये कोलम्बियाले मोडलकै रुपमा छाएछ । बोलिभिया दुईवटा ठूला देश ब्राजिल र अर्जेन्टिनाको वीचमा बसेको छ, उसले हामी भारतको छेउमा बसेको जस्तै अनुभूति गर्दोरहेछ ।
कोलम्बियाको चाँहि गरीबीलाई समाधान गर्नका लागि हाउजिङ सिस्टमलाई निश्चित एरियामा तोकेको देखियो । हामी भूकम्पपछि एकीकृत वस्ती विकास परियोजनाको कुरा गरिराखेका छौं । उनीहरुले भूकम्प नआउँदै त्यसो गरे ।
घर बनाएर राज्यले राखिदिने, बाबुआमालाई काममा पठाइदिने र बालबच्चालाई राज्यले पढाइदिने । बच्चाहरुलाई गरीब परिवारमा जन्मेको भन्ने मानसिकताबाट बाहिर ल्याउनका लागि उनीहरुलाई सुविधासम्पन्न चाइल्ड केयरजस्तो  बनाइदियो । त्यहीँ पढाउने, त्यहीँ खुवाउने । बाबुआमाले बिहान त्यहाँ छोड्छन् र बेलुका लिएर जान्छन् ।
त्यहाँ जनताले राज्यसँग माग्ने मात्रै हैन, मैले राज्यलाई केही दिनु मेरो कर्तव्य हो भन्ने पनि सिकाइँदोरहेछ । उनीहरुले भनेको र हामीले सुनेको मात्रै भए एउटा कुरा हुन्थ्यो, तर प्रत्यक्षरुपमा देखेरै आइयो ।
कोलम्बियामा उद्योग धन्दाहरु पनि मिश्रति रुपमै चलेका छन् । प्राइभेट-पब्लिक-पार्टनरसीपको पनि प्रयोग गरेका छन् । क्लष्टर सिस्टमका घरहरुमा सहकारीहरु खुलेका छन् ।
राष्ट्रपति डा. सन्तोषले मसँग भने, सुरुमा राज्यले यत्रो खर्च गरेर हामीलाई यो धान्न सक्दैनौं कि भन्ने डर लागेको थियो, तर सकियो ।
अमेरिकाले चीनबाट सिके हुन्छ
राज्यले गरीबी निवारणका लागि काम गर्नुपर्छ । पुँजीवादी व्यवस्थाभित्रै कम्युनिष्टहरुबाट सिक्दा के फरक पर्छ र ?
अमेरिकामा ४० प्रतिशत गरीबीको दर बढ्यो भनिएको छ । चीनमा गरीवीको अन्त्यका लागि ठूलो प्रयास थालनी भएको छ र त्यो सफल छ भने अमेरिकाले त्यसलाई प्रयोग गर्न के आपत्ति ? नगरी उपाय पनि छैन ।

