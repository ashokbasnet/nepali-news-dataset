दाताको मन जितौं, व्यक्तिगत क्षतिमा पनि सघाऊँ
-कृष्णहरि बाँस्कोटा, प्रमुख आयुक्त, राष्ट्रिय सूचना आयोग
विहीबार नेपालमा दाताहरुको सम्मेलन हुँदैछ । यो सम्मेलन नेपालमा गर्ने कि अन्य कुनै मुलुकमा गर्ने भन्ने बहस नचलेको होइन । केही मुलुकले यस्तो सम्मेलन आयोजना गरिदिने प्रस्ताव पनि गरेका थिए । तर, नेपाल सरकारले यो सम्मेलन नेपालमै गर्ने बुद्धिमानी निर्णय गरेको छ । सार्वभौमसत्ता सम्पन्न नेपाल र स्वाभिमानी नेपालीका लागि सुखद विषय हो ।
दाताहरुले नेपाललाई सघाउनुपूर्व आफूले सहायतास्वरुप दिन लागेको रकम वा वस्तुको सदुपयोग हुने कुरामा विश्वस्त हुन खोज्छन्, जुन स्वाभाविक हो । यसर्थ हाम्रो प्रयत्न प्राप्त सहायता रकम पूर्णतः सदुपयोग हुन्छ, किमार्थ दुरुपयोग हुँदैन भन्ने विश्वसनीय वातावरण तयार गर्नुपर्छ ।
दाताहरुले खर्चको पारदर्शिताको प्रश्न उठाउँछन् । सो रकम भ्रष्टाचार नहुने कुराको प्रत्याभूति खोज्छन् । आफूले दिएको सहायता रकम खर्च भैरहँदाको विश्वसनीय अनुगमन पद्दतिबारे जान्न खोज्दछन् । सो रकम खर्च भैसकेपछि हुने लेखा परीक्षणको विश्वसनीयता जान्न खोज्दछन् । अन्त्यमा, सम्पूर्ण काम सकिएपछि प्रतिवेदन प्राप्त गर्ने अपेक्षा गर्दछन् । यी कुरामा हामी सजग र सक्षम हुनै पर्छ ।
दाताले हामीलाई सधै सोध्ने प्रश्न एउटै छ, तपाईहरुलाई साविकमा दिएको रकम नै खर्च गर्न सक्नु भएको छैन, थप रकम कसरी खर्च गर्नु हुन्छ ? खर्च गर्ने क्षमता वृद्धि गर्ने तपाईका रणनीति के हुन् ? यस स्थितिमा हामीले पहिल्यैदेखि कुनै पनि कार्यक्रमको प्रभावकारी संचालनका लागि छुट्टै अधिकारसहितको ‘प्रोजेक्ट र अफिस’ खडा गर्दछौं भनी आएका छौं । यस्तो आयोजनाको प्रमुखसँग कार्यसम्पादन करार गर्ने र निजले राम्रो गरेसम्म सरुवा नगर्ने नीति सार्वजनिक गरेका छौं । साथै यस्तो आयोजनाको ‘अनलाइन मोनिटरिङ्ग’ गर्ने भनेका छौं । संभवतः यो प्रणाली लागू गर्ने कुरा गरेमा पुनः एक पटक दाताले हामीलाई पत्यार गरेर थप रकम सहायता स्वरुप प्रदान गर्न सक्छन् ।
दाताहरुको भेला हुँदा हामीले प्रत्येक दातासँग छुट्टा-छुट्टै भेटघाट र कुराकानी गर्न सके यसले दीर्घकालपर्यन्त मुलुकलाई सघाउ पुग्न सक्छ । यसका लागि राष्ट्रिय योजना आयोगका सदस्यहरु, अर्थ र परराष्ट्र मन्त्रालयका सचिव र सह-सचिवहरु तथा केही दाताका लागि क्षेत्रगत मन्त्रालयका सचिव र सह-सचिवको नेतृत्वमा वार्ता टोली गठन गर्न सकिन्छ । यही टोलीले विमानस्थलमा स्वागत गर्ने र विदाइ गर्ने, होटलको बसोबासको बन्दोवस्त गर्ने र दाताहरुसँग विस्तृत छलफल गरी प्रतिवेदन तयार पार्ने काम गर्न सक्छन् । यस्तो टोलीले तत् दातासँग छलफल गर्न सकिने सहयोगका क्षेत्रहरुको पहिचान समेत गर्नेछ ।
नेपाललाई सघाउँदै आएका विश्व बैंक, एशियाली विकास बैंक, भारत, चीन, वेलायत जस्ता देश र संस्था र राष्ट्रले आगामी ४/५ वर्षका लागि हामीले सहयोगको प्रतिवद्धता व्यक्त गरिसकेका छौं । जसमा सहायता रकम पनि घोषणा भैसकेको छ । सोही रकमलाई पुर्नस्थापना र पुर्ननिर्माणमा शीर्षक परिवर्तन गरी सघाउन चाहेमा हाम्रो ‘पोजिशन’ के हुने भन्ने प्रष्ट हुन जरुरी छ ।
अर्को कुरा, दाताहरुले हामी सामूहिकरुपमा पुर्नस्थापन र पुर्ननिर्माण कोषमा सघाउँछन् भन्न सक्छन् । वर्तमान स्थितिमा शिक्षा, स्वास्थ्य, स्थानीय विकासमका क्षेत्रमा दाताहरुको ‘पूलफण्ड’ रहेको छ । यसमा नेपाल सरकारको तर्फबाट पनि ‘काउन्टरपार्ट फण्ड’ को घोषणा गर्नु पर्छ । हामीले २ खर्चको कोष खडा गर्ने र सरकारका तर्फबाट चालू आ.व. मै २० अर्ब राख्ने घोषणा गरे झै लाग्दछ । यसर्थ यस्तै कोष खडा गर्ने विषयमा पनि हामी प्रष्ट हुनुपर्छ ।
शान्ति कोष बन्द गरे हुन्छ 
सन् २००६ मा विस्तृत शान्ति सम्झौता भयो । त्यसपछि हामीले शान्ति कोष खडा गर्‍यौं । शुरुमा सो कोषलाई ‘अफ बजेट’ भन्यौं । पछि सो कोषलाई ‘अन बजेट’ बनायौं । त्यसै बीच विश्व बैंकले सघाउँदा छुट्टै पद्दति अपनायौं । ठूलै उत्साहका साथ स्थापना भएको सो कोषमा संभवतः ५/७ वटा भन्दा बढी दाताले सघाएनन् । सहायता रकम पनि २५/३० अर्बमै सीमित भए झै लाग्छ । सो कोषको सञ्चालन अर्थ मन्त्रालयले गर्ने कि शान्ति तथा पुर्ननिर्माण मन्त्रालयले भन्ने विषयमा पनि अलमल गर्‍यौं ।
माओवादी द्वन्द र त्यसको व्यवस्थापन सम्बन्धी सम्पूर्ण कार्य राजनैतिक तहमा सम्पन्न भयो भनी घोषणा भएको केही वर्ष बितिसके पनि हामीले उक्त कोष बन्द गरेका छैनौं । यसर्थ निश्चित उद्देश्यका लागि स्थापना गरिने कोष र सहायता माग्ने काम सो प्रयोजन सकिए पनि बन्द गर्नुपर्छ ।
जिम्मेवार पदाधिकारीबाट यो विषय केवल ‘ओभरलूक’ मात्रै भएको भए यही लेख पढेपछि सो कोषको बाँकी रकम नेपाल सरकारको गर्व सञ्चित कोषमा राखी दिने, दाताले सहायता दिँदै छन् भने सो रकम कोषको सट्टा सर्वसंचित कोषमै राखी दिन्छन् । कोषबाट रकम विनियोजन गर्नुको सट्टा अर्थ मन्त्रालयले विनियोजन गरिदिन्छ । यसबाट काममा रत्तिभर फरक पर्दैन, असर हुँदैन ।
दाताहरुको सम्मेलनमा विगतमा पनि नेपाल सम्बन्धी डकुमेण्ट्री देखाउँदै आएका छौं । यस्तो भिडियोमा नेपालको सम्भावनाका क्षेत्रहरु पर्यटन, जल विद्युत, कृषि जडिबुटी लगायतलाई राम्ररी देखाउन सकिन्छ । सगरमाथा, लुम्बिनीको महत्व, बाह्रै महिना पानी वग्ने ठूला-ठूला नदी, अर्गानिक खेती हुने जमिन, विश्वकै संभवतः महंगो जडिबुटी यर्सागुम्वा, पाँचऔले, जटामसीको उत्पादन, चारकोसे झाडीभित्र रहेका एकसिंङ्गे गैडा लगायतका जंगली जनावर, रारा र सेफोक्सुण्डो ताल, नेपालको विविध संस्कृतिको प्रदर्शनले सबैको मन जितन सकिन्छ । त्यसैमा भूकम्प र त्यस्ता खुल्लाएको क्षति शब्द र चित्रमा देखाउँदा सबैले सहजरुपमा बुझ्दछन् । अनौपचारिक भाषणबाट भन्दा भिडियोबाट छिट्टै कुरा बुझाउन सकिन्छ भन्ने कुरा हेक्का राख्नै पर्छ ।
माओवादी द्वन्द्वपछि पुर्नस्थापना र पुर्ननिर्माणको लागि प्रारम्भिक आंकडा तयार भयो । वाषिर्क बजेटमा रकम विनियोजन गरेर काम आरम्भ गरियो । तर, तथ्याङ्क थपिने क्रम जारी रह्यो । कार्य अनुभवको सम्झनाका आधारमा शुरुमा करिब साढे छ हजार परिवार आन्तरिकरुपमा विस्थापित भएको भनी रकम विनियोजन गरियो । तर, सुविधा लिने परिवारको संख्या सवा लाख नाघेको सुनेको छु ।
प्रत्येक वर्ष डेढ अर्वका दरले तीन वर्ष विनियोजन गरेपछि पुर्ननिर्माणको काम सम्पन्न हुन्छ भनी पहिलो वर्ष सो रकम विनियोजन भयो । पछिल्ला वर्षमा सुने अनुसार यसै शीर्षकमा १२/१५ अर्बसम्म रकम विनियोजन हुन थाल्यो । यस्तो कार्यशैलीले हामीलाई कुनै पनि गन्तव्यमा पुर्‍याउन नसक्ने कटु सत्य स्वीकार गरेर दातासँग सही तथ्याङ्कसहित प्रस्तुत हुुनुपर्छ ।
अन्त्यमा, गत वैशाख १२ र २९ गते गएको ठूला धक्काका भूकम्प र अनेकौं पराकम्पनले झण्डै ९ हजारको ज्यान गएको छ । करिब २२ हजार घाइते भएका छन् । पूर्ण र आंशिक गरी ७ लाख घरमा क्षति पुगेको छ । उद्योग व्यापार, लगानी, पेशा, आर्थिक क्रियाकलाप सबैतिर ठूलो धक्का पुगेको छ । यसरी व्यक्तिगत धन, जन र पेशा गुमाएकाले दाताको सम्मेलनबाट के पाउने भनी प्रतिक्षामा छन् । तिनको घाउमा पनि मलहमपट्टी लाग्ने गरी दाताको सम्मेलनबाट निष्कर्ष/निचोड आउनुपर्छ ।

