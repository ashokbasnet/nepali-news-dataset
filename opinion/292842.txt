चाबहिलको सैलुन र कपडा पसलमा छिर्दा …
शोभा शर्मा
चाबहिल नजिकै अवस्थित सरस्वतीनगरमा सर्भे गर्न तय भएसँगै, केही साथीहरुका साथमा एकाबिहानै पुगें । पहिल्यै तयार गरिएका सर्भे प्रश्नपत्रहरु र ट्याब लिएर सर्वे लिन आतुर थिएँ।  यो मेरा लागि नितान्त नौलो अनुभव थियो ।
यसै क्रममा सडक छेउको एक सैलुनमा छिरें । शनिबारको दिन भएर होला, ग्राहकहरुको आउनेजाने क्रम कपाल काट्ने पसलमा चलि नै रह्यो। हेर्दा, मधेसी मूलको देखिने उक्त ब्यक्तिलाई आफु आउनुको सबै कारण खुलस्तरुपमा बताएपछि, शुरुमा आनाकानी गरे पनि, पछि सर्भेमा उनी सहभागी हुन तयार भए ।
 प्रश्नको सुरुवात नाम सोध्नेबाट गरियो । नाम साथै हालको बसाइ, पुर्खौली घर आदि पनि सोधें । यी सब कुरा, म हाम्रो प्रश्नपत्र अन्तर्गत नै रहेर सोधिरहेकी थिएँ । यादव थरका उनी मेरो सोच विपरीत मधेसी मूलका नभएर भारतीय नागरिक रहेछन् ।
सर्भेको प्रश्न, जुन हाम्रो दैनिकीमा अति नै आवश्यक खानेपानी, ढलको ब्यवस्था, बिजुली, फोहोरमैला, सुरक्षासँग सम्बन्धित थियो । जब खानेपानी, बिजुली, सडक आदिको प्रश्न उनीसँग राख्दा उनी निकैबेर भावुक भए । बिस्तारै, यस प्रश्नको जवाफ घरबेटीसँग लिन अनुरोध गरे । हामी घरबेटी र भाडामा बस्ने सबैसँग सर्भे लिन्छौं । यी समस्या घरबेटीका मात्र होइनन्, भाडामा बस्नेहरुका पनि साझा समस्या नै होलान् भनेपछि उनले आफ्नो मनको ब्यथा पोख्न थाले ।
भाडामा बस्ने उनले खानेपानीको समस्या धेरै पहिलेदेखि भोग्दै आएका रहेछन् । धारामा पानी आएको उनका घरबेटीले कहिल्लै थाहा दिँदैनन् रहेछन् । घरबेटीले खटाएर दिएको पानीले एक हप्तासम्म पुर्याउनुपर्ने रहेछ । किन थाहा दिँदैनन् त पानी आएको भन्ने मेरो प्रश्नमा उनले भने, पानी बिहान सबेरै आउँछ, अनि घरबेटीले आफ्नो ट्यांकीमा लगाएर सबैको ( भाडामा बस्ने परिवार) भाँडा भरिदिने गर्दा रहेछन् । पानीको अन्य श्रोत नभएको उक्त घरमा, हप्ताभरि भाँडामा भरिएको पानीले पिउने, भाँडाकुँडा माझ्ने, लुगा धुने, नुहाई धुवाई गर्नुपर्ने बाध्यता रहेछ ।
उनी मलाई प्रतिप्रश्न गर्दै थिए, तपाई बस्ने ठाउँमा पनि यस्तै गर्छन घरबेटीले ? म केवल मूकदर्शक भएर बसिरहें । मसँग उनलाई दिने कुनै जवाफ नै थिएन ।
यसरी नै अर्को व्यक्तिसँग सर्भे लिन उद्देलित भएका बेला एउटा कपडा पसलमा छिरें । कालो बर्णका ती ब्यक्ति पनि भाडामा बस्दा रहेछन् । आफु त्यहाँ आउनुको उद्देश्य बताएपछि, उनी पनि मैले लगेको प्रश्नावलीको जवाफ दिन तयार भए । म उनलाई प्रश्न सोध्न खोज्दै थिएँ, त्यसैबेला, उक्त घरको मालिक पसलमा आए । घरबेटीलाई नै प्रश्न सोध्न उनले मसँग आग्रह गरे।
उनको आग्रहलाई सहर्ष स्वीकार गर्दै घरबेटी सामु प्रश्नावली राखें । उनी सहजरुपमा प्रश्नावलीको जवाफ दिदैं थिए । कामदार घरबेटीको कुरालाई चाख लिई सुन्दै थिए। यत्तिकैमा म सँगै सर्भे प्रश्नावलीको साथ आएकी मेरी साथी कामदारसँग सर्भे लिन आइन् । घरबेटीको कुरा सुनेका उनी उनको एकै आग्रहमा जवाफ दिन तयार भए । यता मालिक भने हाँसीहाँसी जवाफ दिदैं थिए । कामदार भने प्रश्नावली लामो भएको र नेपालमा दैनिक जीवनमा अत्यावश्यक कुराहरु जस्तै खानेपानी, बिधुत, ढल, सडक, फोहोर र सुरक्षाको स्थिति मजबुद बनाउन बहालवालाका लागि सरकारले केही नगरेको भन्दै ठुल-ठुलो स्वरमा पड्किरहेका थिए ।
भारतीय प्रधानमन्त्री मोदी नेपाल आउँदा उर्जाक्षेत्र र सडक बिस्तारमा भारतले लगानी गर्न चाहेको आदि जस्ता प्रश्नावली भन्दा बाहिरका कुरा गरेर दिक्क पार्दै थिए । प्रश्नावलीमा प्रवेश गर्यो कि झर्कि-झर्कि उत्तर दिन्थे । यता साथी भने उनलाई शान्त बनाउन प्रश्नको वाण फ्याकिरहेका थिए ।
यसरी राजधानीमा बस्ने गैर नेपाली नागरिक, मात्र होइन, यस देशको नागरिक पनि आधारभूत कुराहरुबाट बन्चित हुँदा, सहजरुपमा जीवन निर्वाह गर्न धेरै नै कठिन छ। यादव र पसलको कामदार त प्रतिनिधि पात्र मात्र हुन् ।
खानेपानी, बिजुली, सुरक्षाजस्ता आधारभूत सुविधाबाट बन्चित हुनु पर्दा स्थानीयहरुको जीवन  अति कष्टकर भएको महसुस गर्दै छन् ।

