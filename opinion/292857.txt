कसैलाई नकुटी वयान लिन मिल्दैन हजुर ?
वसन्त गौतम
जून २६ अर्थात यातना पीडितहरुको सहयोगार्थ अन्तराष्ट्रिय दिवस । जून २६ मानव अधिकारको संयुक्त राष्ट्र संघिय वडापत्रमा बिश्व समुदायले हस्ताक्षर गरेको दिन पनि हो ।
मानव अधिकारको वडापत्र तथा यातना बिरुद्धको महासन्धि जारी भएको यो महत्वपुर्ण दिनलाई नै संयुक्त राष्टसंघको साधारणसभाले सन् १९९७ डिसेम्वर १२ का दिन २६ जुनलाई यातना पीडितहरुको सहयोगार्थ संयुक्त राष्ट्रसंघीय अन्तराष्ट्रिय दिवसको रुपमा मनाउने गरी रिजोलुसन पारित गरी सन् १९९८ को जून २६ देखि प्रत्येक बर्षको २६ जूनलाई अन्तराष्ट्रिय स्तरमा यातना पीडितहरुको सहयोगार्थ संयुक्त राष्ट्र संघीय दिवसका रुपमा मनाउँदै आइराखेको छ ।
राज्यद्वारा हुने हरेक प्रकारका यातनालाई अन्त्य गर्ने पवित्र उद्देश्यको साथ मनाउँदै आइरहेको यो दिन सवै सदस्य राष्ट्रहरुले सो बमोजिम आ-आफ्नो राष्ट्रमा काम गर्ने गरी दायित्व सुम्पेको छ । यातना पीडितहरुको सहयोगार्थ संयुक्त राष्ट्र संघिय अन्तराष्ट्रिय दिवस अर्थात जुन २६ ले हामीकहाँ यातनाको अवस्था कस्तो छ, यातना पीडितले न्याय पाउन सकेका छन् कि छैनन्, पीडकलाई कारवाही हुन सकेको छ, छैन भन्नेलगायतका कुराहरुको मुल्याङ्कन गर्ने अवसर समेत प्रदान गर्दछ ।
यातना अभियुक्तलाई साबिति गराउने सजिलो माध्यम:
अपराध अनुसन्धानमा सजिलो माध्यम बनेको छ यातना । हिरासतमा दिईने चरम यातनाका कारण थुनुवाहरु त्रसिद भै साबिति बयान दिने गर्दछन् । बैज्ञानिक अनुसन्धान पद्दतिको विकास हुँन नसक्दा कतिपय मुद्दामा प्रहरीले साबिती बयानलाई आधार बनाएर मुद्दा दर्ता गर्ने गरेको पाइएको छ ।
हरकली पुन
बाँकेका निजामुद्दिन शेषलाई ३ बर्ष पहिले अपहरण मुद्दामा साबित गराउन प्रहरीले ढाडको हड्डी नै भाचिदियो । बर्दियाकी हरकली पुनलाई मानव बेचबिखन मुद्दामा साबिति गराउने क्रममा यातना दिँदा निजको हातै भाचिँयो ।
बाँके चनापुरमा झुपबहादुर बिष्टले बेलैमा अपराधमा साबित नहुँदा प्रहरीको पिटाइबाट आँखाको शक्ति नै गुमाउनु पर्‍यो । युवा मात्रै होइन, बाँके बैजापुरका १४ बर्षे बालकले पनि गत बर्ष हत्या आरोप नस्वीकार्दा चरम यातना पाएको घटना निकै बदनाम बनेको थियो ।
यातनाको क्षेत्रमा काम गर्ने अधिकारवादी संस्था एडभोकेसी फोरमले हालै प्रकाशित गरेको प्रतिवेदन अनुसार द्वन्द्वकालमा मात्र होइन, अहिले पनि बिभिन्न बहानामा यातना दिने क्रम रोकिएको छैन ।
सन् २०१४ मा फोरमले नेपालका १३ वटा जिल्लाका बिभिन्न प्रहरी हिरासतका १,९१६ जना थुनवाहरुसँग भेटघाट गरेकोमा ३ सय ११ अर्थात १६.२ प्रतिशत थुनुवाहरुले प्रहरी हिरासतमा आफूहरूलाई यातना वा क्रूर, अमानवीय तथा अपमानजनक व्यवहार गरिएको दाबी गरेका थिए ।
विगत १५ बर्षदेखि नेपालका प्रहरी थुनुवा केन्द्रहरुको नियमित अनुगमन गर्दै आएको एड्भोकेसी फोरमले शुक्रबार सार्वजनिक गरेको बाषिर्क प्रतिवेदन अनुसार नेपालमा झिनो मात्रामा यातना घटेको पाइएको हो ।
सन् २०१३ मा १६.७ प्रतिशतले प्रहरी हिरासतमा यातना पाएकोमा सन् २०१४ मा ०.५ प्रतिशत मात्र घटेको एड्भोकेसी फोरमको तथ्यांकले देखाएको छ ।
उक्त संस्थाका अनुसार काठमाडौँ, बाँके र झापा जिल्लाका प्रहरीले अन्य जिल्लाका तुलनामा थुनुवालाई बढी यातना दिने गरेका छन् । सन् २०१३ को तुलनामा काठमाडौँमा भने यातना ह्वात्तै बढेको देखिएको छ ।
सन् २०१३ मा १८.१ प्रतिशतले यातना पाएकोमा सन् २०१४ मा काठमाडौंमा यातना तथा दुव्यर्वहारको दरमा वृद्धि भइ २६.७ प्रतिशत पुगेको छ । पछिल्लो तथ्यांकले नेपालमा विगत ११ बर्षदेखि यातनाको प्रवृत्ति बिस्तारै कम हुँदै गइरहेको देखाएको छ ।
सन् २००१ देखि यातनाका प्रवृत्ति प्रतिबर्ष समग्रमा २.५ प्रतिशतका दरले घट्दै गइरहेको देखिएको छ । ‘नेपालमा द्वन्द्वपछिका वर्षहरुमा यातनाका प्रवृत्तिमा कमी आएको देखिएको छ जुन उत्साहजनक प्रगति हो । तर, पनि १६.२ प्रतिशत थुनुवाहरूले प्रहरी हिरासतमा यातना तथा दुव्र्यवहार भएको गुनासो गर्नुले गम्भीर अवस्थाको संकेत गरेको छ ।
बालबालिकालाई बढी यातना 
अझ यातना पाउनेहरुमा १८ वर्ष र सोभन्दा मुनिका बालबालिका बढी छन् । २४.१ प्रतिशत थुनुवाहरूले आफू अझै यातना खेपिरहेको दाबी गरेका छन् । काठमाडौं, बाँके र बाग्लुङ्ग जिल्लामा नाबालक थुनुवाहरूको दाँजोमा बालबलिकालाई लगभग दोब्बर परिमाणमा यातना दिएको देखिएको छ ।
बाँके जिल्लामा अन्तर्वार्ता लिइएका थुनुवा बालबलिकाको संख्या (५१.३ प्रतिशत) मध्ये लगभग आधाले हिरासतमा यातना खेपेको भनी बताएका थिए ।
कमजोर कानूनी ब्यवस्था :
प्रहरी हिरासतहरूमा व्यापक रूपमा हुने यातनालाई नेपाल सरकारले रोक्न सकेको छैन । यातनाविरुद्धको महासन्धिको कार्यान्वयनको अवस्था अनुगमन गर्न बनेको जेनेभास्थित संयुक्त राष्ट्रसंघीय विशेषज्ञहरुको यातनाविरुद्धको समितिले नेपालमा संस्थागत रुपमै यातना दिने गरेको जनाएको छ ।
छ बर्षको अध्ययन पछि समितिले गत बर्ष प्रतिवेदन सार्वजनिक गर्दै नेपालभर यातना सुनियोजित ढङ्गले हुने गरेको, यातनालाई निषेध गर्ने कानुन निर्माण गर्न नेपाल सरकार असफल रहेको वा जारी दण्डहीनतालाई रोक्न नसकेको बरु पीडकहरूको बचाउ गर्ने नीतिहरूलाई मौन स्वीकृति दिएको र यातनालाई निरन्तरता दिन छुट प्रदान गरेको ठहर गरेको छ । यसले यातनाको अभ्यास नेपालमा ठूलो समस्याको रूपमा रहेको पुष्टि गरेको छ ।
बयानमुखी अनुसन्धान पद्धती र देवानी प्रकृतीको फितलो कानूनी प्रणालीले यातनाका घटना घटाउनमा मद्दत पुर्‍याइरहेको छ । अन्तराष्ट्रिय कानून, अन्तरिम संबिधान र सर्वोच्च अदालतले यातनालाई गंभीर फौजदारी अपराध मानेको भए पनि नेपालमा अझै यातनालाई फौजदारी अपराधीकरण गर्ने कानून बन्न सकेको छैन । ठुलो संख्याका थुनुवाहरुले यातना पाएको बताएता पनि बिभिन्न कारणले पीडितहरु न्यायिक उपचारमा गएको पाइँदैन ।
कतिपय थुनुवाहरु पक्राउ परेपछि कुटाइ खाने कुरालाई सामान्य रुपमा लिन्छन् । कुटपिट गरी धम्क्याएर ठीक पार्नुपर्छ भन्ने हाम्रो गलत सामाजिक मान्यता, अपराधमा साबिती गराउन यातना दिने प्रचलनले यातनाका घटनाले निरन्तरता पाउनमा मद्दत पुर्‍याएको छ । प्रहरी नियन्त्रणमा रहेको ब्यक्ति त्यसै पनि स्वतन्त्रताबाट बञ्चित र निरीहजस्तो हुन्छ ।
यातना पीडितहरु रात दिनको शारिरीक तथा मानसिक पीडा भोग्न बाध्य भएता पनि उनीहरुले उचित न्याय र क्षतिपुर्ति पाउन सकेका छैनन । यातनाका कारण पीडाले भित्रभित्रै जल्न बाध्य भएको पीडितहरु बताउछन् । निर्मम यातना पाई अपाङ्गताको जीवन जिउन बाध्य पारिएका कतिपय पीडितहरु कष्ठपूर्ण जीवन जिउनु परेका कारण बाँच्नु भन्दा मरेकै बेस जस्तो नैराश्यपूर्ण अभिब्यक्ति दिने गरेको पाइन्छ ।
यातना गम्भीर मानव अधिकार बिरोधी कार्य भएकाले यसको न्यूनीकरण गर्न सबै सरोकारवाला निकाय आ आफ्नो क्षेत्रबाट लाग्नु पर्दछ । यातना पीडितका पीडा दर्दनाक भएकाले यातना पीडितलाई दिने क्षतिपुर्तिको रकम कम भएको र क्षतिपुर्ति रकम प्राप्त गर्न असहज भएकाले क्षतिपुर्ति रकम बढाई राहत प्राप्त गर्ने तरिका सहज बनाइनुपर्दछ ।
यातना गम्भिर मानव अधिकार बिरोधी कार्य भएकाले यसलाई कुनै मानेमा स्वीकार्न सकिँदैन । ब्यक्तिले गरेको अपराधको सजाय यातना हुन सक्दैन । यदि उसले अपराध गरेको हो भने अपराधको मात्रा अनुसार कानूनी कारवाही हुन सक्दछ । तर, अपराधको बदलामा यातना दिने कार्य कानूनी र मानव अधिकार दुबैको दृष्टिले गलत छ ।
यातना रोकथाममा सरकारी वकिल कार्यालयको पनि महत्वपूर्ण भूमिका रहने भएकाले सरकारी वकिलकै रोहवरमा अभियुक्तको बयान लिने कार्यलाई प्रभावकारी रुपमा लागुगर्ने, कानून व्यवसायीलाई अभियुक्तसँग परामर्शको गर्न दिने, सरकारी वकिलले बिभिन्न थुना केन्द्रको निरीक्षण गरी कानून बमोजिमको प्रक्रिया अवलम्बन भए नभएको बारेमा निरीक्षण गर्ने पद्दतीलाई लागु गर्न सकेमा यातना न्यूनीकरणमा मद्दत पुग्न सक्दछ । यस्तै फौजदारी न्याय प्रणाली र पीडित न्याय प्रणालीलाई सँगसँगै लैजानु सकेको खण्डमा पनि यातना न्यूनीकरणमा मद्दत पुग्न सक्दछ ।
यातना रोकथामका चाल्नुपर्ने कदम 
अन्तमा, यातना रोकथामका लागि सर्वप्रथम यातना सम्बन्धी कानूनमा संशोधन गरी अन्तर्राष्ट्रिय मापदण्ड अनुकुल यातनालाई फौजदारी अपराध मानी सोहीअनुसार सजायँको ब्यवस्था गरिनु पर्दछ ।
अपराध अनुसन्धानमा प्रमाणमुखी र बैज्ञानिक अनुसन्धान पद्धतीको विकास गरी पीडकलाई फौजदारी दायित्व बहन गराउनुपर्दछ । अभियुक्त पक्राउ पर्ने बित्तिकै पत्रकार सम्मेलन गरेर अपराधीको जस्तो ब्यवहार नगरी अपराध प्रमाणित नभएसम्म निर्दोषिताको अनुमान गर्ने कानूनी सिद्धान्तको पालना गरिनुपर्दछ । धाकधम्की र यातना दिएर नभै बैज्ञानिक अनुसन्धान पद्दती र प्रमाणका आधारमा दोषी र निर्दोषी छुट्याउने परिपाटीको बिकास गरिनु पर्दछ ।
सरकारी वकिल र अदालतले पनि अभियुक्तले यातना पाए नपाएको बिषयमा निगरानी राखी प्रहरीबाट हुने गरेका मानव अधिकार बिरोधी कार्यको रोकथाममा बिशेष भुमिका निर्भाह गर्नु पर्दछ ।
यातनालाई अपराधीकरण गर्ने र यौनजन्य हिंसाजस्तो अपराधमा हदम्याद हटाउने लगायतका यातना विरुद्धको अन्तर्राष्ट्रिय महासन्धि र संयुक्त राष्ट्र संघिय मानव अधिकार समितिबाट आएका सवै सुझावहरुको कार्यान्वयन गर्न, यातनालाई अपराधीकरण गर्न थाँंती रहेको अवस्थामा नेपाल प्रहरी मानव अधिकार ईकाईले दण्डहीनताको व्याप्त कूसंस्कार अन्त्य गर्न यातना सम्बन्धि मुद्दाहरुको अझ प्रभावकारी अनुसन्धान गर्न, यातना पीडितहरुलाई क्षतिपुर्ती प्रदान गर्न पर्याप्त संयन्त्रहरुको स्थापना गर्न सकेमा यातना योकथाममा मद्धत पुग्ने छ ।
(लेखक नेपालगञ्जका कानून व्यवसायी हुन् )

