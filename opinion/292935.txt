लिपुलेक सुशील र मोदीले सिर्जेको समस्या होइन
अरुणकुमार सुवेदी
भूकम्पपछिको पुन/नवनिर्माणको बहस चलिरहँदा नेपालको राजनीति संविधान निर्माणको विषयलाई लिएर एकाएक तातिएको छ । सधैं एक अर्काविरुद्ध खनिने राजनैतिक दलहरु नाटकीयरुपमा एक अर्कावीच सहकार्यमा जुटेका छन् । तर, पछिल्लो समयमा मुख्य राजनैतिक दलहरु, संविधानसभा र न्यायालयवीच एकाएक त्रिकोणात्मक द्वन्द्वसमेत बढेको छ ।
न्यायालय भर्सेज संविधानसभा
नेपाली राजनीतिमा न्यायालयको अति भूमिका यो पहिलो पनि हैन र ठूलो पनि हैन । न्यायालय प्रमुखलाई नै कार्यकारी भूमिकामा ल्याउने हदसम्मको कार्य स्वयम् राजनैतिक दलहरुले नै गरेको इतिहास आलै छ । तथापि न्यायालयले, त्यो पनि एकल इजलासले संविधान निर्माणमा सार्वभौम संविधानसभालाई संविधानका शर्तहरु स्मरण गराउनु अलि अनौठो नै विषय हो ।
अरुणकुमार सुवेदी
यसै आदेशलाई लिएर संविधानसभाका केही सदस्यहरुले पुनरावलोकनको सट्टा आदेश दिने न्यायधीशलाई नै महाभियोग लगाउने हदसम्मको विचार आउनुले अब थप द्वन्द्व बढ्ने स्पष्ट नै छ ।
यसैवीच सर्वोच्चको अदालतपछि केही पहिचानवादी र क्षेत्रीयतावादी साना समूहरुको मनोवल बढ्न गएको छ । चरमपन्थीहरुलाई पनि यो ध्रुवीकरणले अझ उग्ररुपमा प्रस्तुत हुने धरातल दिएको छ ।
यी प्रतिकुलताका बावजुद संविधानसभाले आफ्नो कार्य सुरु गरेको छ । दु्रत मार्गबाट संविधान आउन सक्ने सम्भावना बढेको देखिन्छ ।
पुनर्निर्माण प्राधिकरणको बहस
यसैवीच अर्को तातो विषय अगाडि आयो, पुनर्निर्माण प्राधिकरणको गठन । लामो बहसपछि प्राधिकरणको गठन स्वरुप आएको अध्यादेशलाई विचार गर्दा यसको प्रभावकारितामा प्रश्नचिन्ह लगाउनु स्वभाविक छ । यद्यपि प्रधानमन्त्री नै अध्यक्ष रहने प्रावधानले यसको वैधानिक र राजनीतिक औकात भने ठूलै देखिएको छ ।
तर, धेरैजसो सदस्य पदेन रहेको यस्तो निकायले त्यस्ता पदाधिकारीबाट कति समय पाउला र काम गर्ला ? सहजै अनुमान गर्न सकिन्छ ।
यहाँ यी दुई ठुला र ताता विषय किन उठाइएको छ भने भूकम्पपछिको पुन/नवनिर्माण हेतु काठमाण्डौमा भइरहेको दाता सम्मेलनको पूर्वसन्ध्यामा यी घटनाहरु भए । यसले नेपाललाई प्राप्त हुने विदेशी सहयोग र ऋणका लागि एउटा भरोसाको बाटो निश्चित गर्नेछ । राष्ट्रिय विपद र त्यस विपदको व्यवस्थापनमा नेपाली राजनितिक दलहरु एक स्थानमा आउन सक्दछन् भन्ने कुराको विश्वास अन्तराष्ट्रिय जगतमा पार्नलाई यी दुबै कुराले यथेष्ठ सहायता गरेकै हो । यो सकारात्मक पक्ष हो ।
यसकारण चित्तबुझ्दो भएन दाता सम्मेलन
दाता सम्मेलन आयोजनाको मोडालिटी र त्यस दौरानमा नेपालले अवलम्वन गरेको कुटनीतिक रवैयासँग भने यो स्वप्नकार सहमत छैन । दाता सम्मेलनको तयारी सरकारले राम्ररी नै गरेको हो । तर, यसको मोडालिटीका बारेमा स्वप्नकार पहिलेदेखि असहमत थियो, र छ ।
नेपालको विदेश नीतिका आधार सिद्धान्तमा नै परिवर्तन गरी समदुरीको सम्बन्धको सिद्धान्तभन्दा भारत/चीनकेन्दि्रत विदेश नीतिको सिद्धान्तमा नेपाल अगाडि बढ्नुपर्छ भन्ने स्पष्ट धारणा रहिआएको छ स्वप्नकारको । यसअन्तरगत नव/पुनर्निर्माणका लागि नेपाल-भारत-चीन शिखर सम्मेलनमा सहभागीका रुपमा अरु राष्ट्रहरु र निकायहरुलाई आमन्त्रण गर्नुपर्ने थियो । तर, परम्परा नै ग्रहण गरिसकेका समदुरीका नाममा ‘भारतलाई भनी बिझाउने र चीनलाई गरी बिझाउने’ विदेशनीतिको मोडेलबाट राहत, उद्दारदेखि लिएर आजको दाता सम्मेलन पनि निर्देशित नै भएको स्पष्ट रुपमा देख्न सकिन्छ ।
यो सम्मेलनमा भारत र चीन दुबै देशका राष्ट्र वा सरकार प्रमुखको सहभागिता गराउन नसक्नुले सम्मेलनलाई अलि फितलो बनाइदिएको छ ।
दाता सम्मेलनमा जे जति डाकिए पनि अहिलेसम्मका प्रतिवद्धतामा भारत त्यसपछि चीन नै सबभन्दा ठूला दाता देखिएका छन् । भारत चीनवीच लिपुलेकलाई नाका बनाएर व्यापार गर्ने समझदारीका बिरुद्ध नेपालले लिएको कुटनीतिक पहलका वावजुद सामाजिक सञ्जाल, सञ्चार माध्यमका टिप्पणीहरु, केही राजनीतिक दलका प्रतिक्रिया र केही सरकारी पदाधिकारीका गैरकुटनीतिक भाषाले भारतलाई मात्र हैन, चीनलाइ पनि बचावको अवस्थामा ल्याएको छ ।
जसको सबैभन्दा बढी सहभागिता छ र जरुरत पनि छ, ती राष्ट्रहरुसँग नै अहिले चिसो विश्वास रहनु अवश्य राम्रो होइन ।
कालापानी र लिपुलेकको समस्या नरेन्द्र मोदी र सुशील कोइरालाका कारणले आज आएको होइन । सीमा विवाद पनि नेपाल भारतबीच मात्र रहेको पनि होइन । चीन-भारत, भारत-बंगलादेश, भारत-पाकिस्तानलगायत थुप्रै राष्ट्रहरुवीच सीमा विवाद छन् । विवादका विषय समाधानका लागि कुटनीतिक पहल गर्दै वर्तमान सम्बन्धलाई भरोसायोग्य बनाउन अनिवार्य छ । यसमा नेपाल सरकार मात्रै हैन, नागरिक समाजदेखि सञ्चार सञ्जालसम्म पनि धेरै चुकेको देखिन्छ ।
यो सम्मेलनमा आफ्नो यथोचित प्राथमिकता नभएको भारत-चीन दुबैले महसुस गरेता पनि भारत एक खर्ब र चीन ६८ अर्बको सहयोग/ऋणको पोको बोकेर नेपाल आएका छन् । यो आँकडाले पनि अरुहरुसँगको समदुरीको मित्रताको स्थितिलाई प्रष्ट्याइदिन्छ ।
सम्मेलन आयोजनाका लागि नेपाल सरकारले गरेको पहल सही दिशामा थिएन भनिरहनु परेन । सम्मेलनमा सरकारले देखाएको व्यवहारले पनि यस्तै प्रभाव पारेको छ । नेपाल, भारत र चीनका लागि यो कठोर बाध्यता हो । यसको हेक्का हाम्रा छिमेकीहरुलाई भएको कुरा उनीहरुको व्यवहारले जनाउँछ ।
हाम्रा दुई छिमेकीहरु हाम्रा निर्विकल्प स्थायी साझेदार हुन् भन्ने प्राकृतिक यथार्थलाई हामीहरुले भने चुनौती दिइरहेका छौं । यो लेख लेखिरहँदासम्म दाताहरुको छाती हेर्दा नेपालले अब उत्तर-दक्षिणभन्दा अर्को गन्तव्य बनाउन जरुरी थिएन र छैन भन्ने बुझ्न गाह्रो छैन ।

