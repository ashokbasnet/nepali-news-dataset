भारतप्रति किन औंला उठाए मधेसी नेताले ?
नवीन झा
गत शुक्रबार लैनचौरस्थित भारतीय दुतावासमा सामुहिकरुपमा पुगेका मधेसी नेताहरुले भारतीय राजदुतलाई विगत सम्झाउने मात्रै काम गरेनन्, बरु कयौं प्रश्नसमेत तेर्स्याए । सम्भवतः पहिलोपटक होला यस्तो घटना, जहाँ मधेसी नेताहरुले भारतीय पक्ष सामु आफनो अडान यति स्पष्टताका साथ राखेका थिए ।
नवीन झा
भेटका क्रममा कांग्रेस नेता अमरेश सिंहले राजदुतलाई भने, तपाईहरुले दिल्ली बोलाउँदा मधेसी नेताहरुलाई पहाडगञ्जको सडकछाप होटलमा राख्ने, अनि पहाडी नेतालाई स्टार होटलमा ? तपाईहरु रेर्कड हेर्नुस्, भारतको पक्षमा मधेसी नेताहरुले कति सहयोगी भूमिका खेलेका छन्, अनि पहाडी नेताहरुले कति ?
तमलोपा अध्यक्ष महन्थ ठाकुर, सदभावनाका पार्टीका अध्यक्षद्धय राजेन्द्र महतो र अनिल झाले एकै स्वरमा मधेस आन्दोलनका क्रममा मधेसी पार्टीहरुमाथि भारतीय पक्षवाट आएको दबाव र उनीहरुले खेलेको मध्यस्तता बारेमा प्रश्न गरे ।
मात्रिका यादवले अब हुने मधेस आन्दोलनमा भारतलाई मधेसी नेताहरुमाथि दबाव सिर्जना नगर्न सुझाए । यादवले भने, यदि भारत मधेसको सच्चाको मित्र हो र मधेसको हित चाहन्छ र तपाईहरु सक्नुहुन्छ भने पहाडी समुदायमाथि दबाव सिर्जना गर्नुहोस्, अन्यथा चुप लगाएर बस्दा पनि हुन्छ, हामी आफै सबैको हिसाव-किताव गर्न सक्छौं ।
भारतीय राजुदतलाई यसरी आफ्ना कुरा राख्न पुगेका मधेसी नेताहरुमाथि अनेकन टिप्पणी भइरहेका छन् ।
ओझेलमा परेको भारतीय चासो
काठमाडौको जेसुकै बुझाइ भए पनि मधेसमा भारतको संग्लनता र चासो पहिलो मधेस आन्दोलन उठेपछि मात्रै भएको हो । मधेस आन्दोलनले उनीहरुको बुझाइ र गराई सबैमा परिर्वतन ल्याएकै थियो । र त्यसपछि उनीहरुको संग्लनता विस्तारै बढ्दै गयो । नेपाल र भारत वीचको खुल्ला सीमाको पनि अधिकांश भाग मधेसमै पर्ने भएकाले सुरक्षा दृष्टिकोणले समेत भारतको उच्च चासोको क्षेत्रमा मधेस पर्‍यो ।
हुनत माओवादी द्वन्द्वको प्रभाव मधेसमा देखिनासाथ भारतको टाउको दुखाइ सुरु भइसकेको थियो । त्यही सेरोफेरोमा मधेसमा छुटै आन्दोलन हुँदा उनीहरु त्यसलाई त्यही दृष्टिकोणले मात्रै उपयोग गर्न चाह्यो  । न कि मधेस आन्दोलनको राजनीतिक व्यवस्थापनतिर भारतले बढी ध्यान केन्द्रित गर्‍यो ।
यही सेरोफोरोमा त्यहाँ हुने राजनीति अछुतो रहने कुरै भएन । मधेस आन्दोलनपश्चात जसरी भारतीय चासो मधेसमा पस्यो, त्यसरी नै मधेस आन्दोलन पश्चात उदय भएको मधेसी राजनीतिक दल फोरम नेपाल वाहेक अन्य प्रमुख पार्टीहरुमा समेत रहेका मधेसीहरु समकक्षमा पुगे । त्यही लेखाजोखामा तमलोपासम्मको नयाँ पार्टी जन्माउन, महन्थ ठाकुरदेखि महेन्द्र यादवसम्मको विद्रोह कांग्रेस र एमालेभित्र भयो ।
तर, समयक्रमले मधेस आन्दोलनबाट स्थापित भएको फोरम नेपाल भारतका लागि सबै भन्दा बढी असहज महसुस हुन थाल्यो । यता काठमाडौको राजनीतिमा मधेस आन्दोलनले एउटा राजनीतिक हैसियत पाएपछि अन्य पक्षको विश्लेषण वा प्राप्त राजनीतिक हैसियतलाई संस्थागत कसरी गर्न सकिन्छ, त्यसका बारेमा खासै चिन्तन मनन भएन । यस पक्षमा मधेसका राजनीतिज्ञसँगै मधेस राजनीतिमा प्रभाव राख्ने बुद्धजीवीहरु पनि चुकेकै हुन् ।
मधेसी नेताहरुले भारतसँग मधेसको चासो के के हो भन्ने कहिल्यै पनि पहिल्याउने काम गरेनन् ।
मधेसी पार्टीहरु पहिलो संविधानसभामा प्रवेश गरेसँगै सत्ताको खेलमा फस्न पुगे । भारतीयहरुका लागि सबै भन्दा सहज पात्र बन्न पुगे मधेसी पार्टीका सभासदहरु । र, त्यसपछि सुरु भयो मधेसी पार्टीभित्रको भाँडभैलो ।
पहिलो संविधान सभाको पहिलो सरकार बन्दाखेरि नयाँ संविधानमा मधेसको अधिकार नलेखुन्जेल सतामा नजाने उदघोष गरेका महन्थ ठाकुरको तमलोपा दोस्रो सरकारदेखि मुख्य खेलाडी नै भएर निस्कियो ।
प्रमुख नेता तथा सभासदहरु त्योखेलमा सहभागी भइरहँदा युवा पंक्ति पनि सबै कुरावाट सुसचित हुँदै थिए । अर्कोतर्फ मिडियावाजी पनि । जसले आम नागरिकको स्तरमा भारतीय भूमिकाबारे चर्चापरिचर्चा हुन थाल्यो । विस्तारै मधेसी पार्टीहरुको फुटको श्रृंखलामा समेत भारतीय पक्ष नराम्ररी मुछिएकै थिए ।
यी र यस्ता अनेकन दृष्टान्तहरुका बारेमा मधेसका चौक चौराहामा चर्चा परिचर्चा हुन थाल्यो । यही परिवेशमा मधेसी पार्टीहरु दोस्रो संविधानसभाको चुनावमा नराम्ररी पराजित हुन पुगे ।
भारतको चुनावले त्यहाँको सत्तामा उलटपलट भयो । नेपालमा पराजय भएका मधेसी पार्टीहरु भारतका लागि महत्वपूर्ण ठानिएनन् । तर, मधेसी नेताहरुको नजरमा भारतले के बिर्सियो भने यो प्रक्रियामा उसले धेरै हात हालिसकेका कारण त्यसलाई उचित व्यवस्थान नगर्दै त्यतिकै छोडदा यो झन नराम्ररो हुन सक्छ ।
मधेसी पार्टीका नेताहरुले सार्वजनिक रुपमा आजको मितिमा पनि नबोल्लान्, तर अनौपचारिक रुपमा उनीहरु भन्छन, मधेसी पार्टीहरुलाई भारतले बर्बाद पार्‍यो ।
यो घटनाक्रमबाट लाभ दुवै पक्षले आ आफ्नो ठाउँमा लिएकै हुन् । तर, मूल मुद्दालाई यसले ओझेलमा पारिदिँदा आज मधेसको मुद्दाको सवालमा भारतप्रति  मधेसी नेताहरुले गम्भीर औंला ठड्याउने काम सुरु भएको कतिपयको विश्लेषण छ ।

