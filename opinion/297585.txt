सिकन्दरको देशसँग नेपालको तुलना
महेन्द्र पौडेल (पोर्चुगलबाट)
विगत केही वर्षदेखि आर्थिक मन्दीबाट गुज्रिरहेको ग्रीसलाई मौका यही हो भन्ने भइरहेको छ । उसले बेलाबेलामा युरोपियन यूनियनलाई घुर्की देखाइरहेको अवस्थामा अहिले झन यी दुई विषय तरबारजस्तै भएका छन् ।
पहिलो हतियार के भने गएको अपि्रल महिनामा इटाली नजिकैको एक टापूबाट करिब दुई सय मिलोमिटर टाढा समुद्रमा एउटा पानी जहाज डुब्दा करिब ७ सय शरणार्थीहरुको मृत्यु भयो । यी शरणार्थीहरुलाई तस्करले इटालीतर्फ लैजादै थिए ।
महेन्द्र पौडेल
जहाज डुब्नुमा अत्यधीक क्षमताभन्दा बढी मानिसहरु चढ्नुका अलवा मौसमको खराबीले समेत जहाज डुब्यो । तर, ग्रीसका प्रधानमन्त्री अलेक्सिस सिप्रासले जहाज डुब्नुमात्रै होइन, पुरै युरोपको शरणार्थी समस्यालाई यूरोजोनको कमजोरी ठान्दछन् ।
यूरोजोनमा अहिले २८ देश छन् । सिप्रासले यूरोजोनको आलोचना गर्दै भन्छन् कि ‘युरोप जो मानवअधिकार रक्षाको दावा गर्दछ, उसले यस आप्रावासी समस्याको समाधानका लागि गम्भीररुपमा कदम चाल्नु आवश्यक छ’ ।
सिप्रासको भनाइलाई समर्थन गर्दै युरोपियन यूनियन संघकी विदेश मामिला हेर्ने प्रभारी फेडेरिका मोगेरिनी यस विषयमा ‘युरोपिय देशहरुको नैतिक जिम्मेवारी हो र आप्रावासीका संकटमय परिस्थितिको वारेमा उचित कदम उठाउनु आवश्यक छ’ भन्छिन् ।
यही विषयलाई अन्तर्राष्ट्रिय समाचारपत्र ‘इण्डिपेन्डन्ट’ ले प्रमुखताका साथ प्रकाशित गर्दै युरोपका लागि सबैभन्दा अँध्यारो दिन रहेको करारसमेत दिन पछि परेन ।
‘युरोपले शरणार्थीको मृत्युमा आँखा बन्द गर्दछ’ उक्त पत्रिकाले यस्तोसमेत लेख्यो ।
जानकारीमा आएअनुसार समुद्री पानीजहाजबाट गएको वर्षमात्रै दुई लाख सातहजार आप्रावासीले यो बाटो चयन गरेका थिए । जसमध्ये ६० हजार सिरिया र ३५ हजार इरेट्रियाका रहेको संयुक्त राष्ट्रसंघको प्रतिबेदनले देखाउँछ ।
राष्ट्रसंघको भनाइअनुसार युरोप आउने आप्रावासी मध्येमा ८० प्रतिसतले इटली वा माल्टासम्म पुग्नका लागि यो बाटो अपनाउने गर्दछन् ।
यद्यपि गत २३ अप्रिलमा युरोपियन यूनियनको एक आपतकालीन बैठक बसेको थियो । इटलीले तस्करी जहाजलाई हमला गरेर नष्ट गर्नुपर्ने प्रस्ताव त पेश गर्‍यो, तर विशेषज्ञहरुले यस प्रस्तावलाई ठाडै अस्वीकार गर्दै यो उपयुक्त कदम नभएको ठहराए । सिप्रासले यसलाई अनुचित कदम भने ।
उनीहरुको भनाइ थियो कि यस्ता किसिमका जहाजहरु सस्ता र सुलभ हुने हुनाले नष्ट भएको वखत तस्करहरुले तुरुन्त फेरि अर्को लिन सक्नेछन् । अर्को प्रस्ताव पनि उठ्यो, आप्रवासीहरुलाई तुरुन्त पक्रेर फिर्ता पठाउने र जहाँबाट उनीहरु आएका छन्, त्यहीँ पुर्‍याउने । तर, यो पनि उपयुक्त कदम नभएको ठहराए । र, यही किचलोभित्र अहिले युरोप रुमल्लिइरहेको छ ।
जनमत संग्रहको सन्देश
दोश्रो हतियार के भने यूरोजोनभित्र रहेका देशबीच यी विषयमा किचलो भइरहेको वखत अर्को समस्या उत्पन्न भएकेा छ । त्यो हो ग्रीसको जनमत संग्रह र त्यहाँको जनताले दिएको अभिमत । ग्रीसका लागि त्यो जनमत यूरोजोनलाई प्रयोग गर्ने दोश्रो हतियार बनेको छ । उनीहरुले भर्खरैमात्र युरोपियन यूनियनको शर्त सहितको आर्थिक सहयोगलाई नमान्ने सन्देश आफ्नो जनमत संग्रहद्वारा दिइसकेका छन् ।
विश्व विजेता सिकन्दरको देश मानिएको ग्रीसले विश्वलाई एक सचेत सभ्यतासमेत सिकाइदियो कि अप्ठ्रो परिस्थितिमा जनताहरु एक हुनुपर्दछ
देशजतिसुकै गरिब, राजनीतिक र आर्थिकरुपले छिन्नभिन्न किन नहोस यदि जनताको दरो साथ हुन्छ भने जस्तोसुकै परिस्थिति र एकत्रित महाराष्ट्रहरुको शीर निहुराउन सक्छ भन्ने उदाहरण ग्रीसले दिएको छ ।
ग्रीसको जनमत संग्रहका कारण सबैभन्दा बढी ऋण दिने जर्मन, फ्रान्स बेल्जियमजस्ता देशको टाउको दुखाइको विषय बनेको छ भने कुनैपनि देशलाई पहिचान गर्नका लागि त्यस देशको आर्थिक राजनीतिक र सामाजिक चरित्रको पृष्ठभूमिलाई नियाल्नु पर्ने हुन्छ ग्रीस यसको दरिलो उदाहरण बनेको छ ।
सरकार र व्यवस्थासँग बेखुश बनेका जनताले नेपालमा झैं टायर बालेर हड्ताल गरेर आन्दोलन गरेनन्, उनीहरु कहिल्यै सर्वसाधारणलाई अप्ठ्यारो पार्ने गरी कुनै आवत जावतका निम्ति सवारी साधनलाई रोकेनन्, कुनै चक्का जाम गरेनन् । उनीहरुले यूरोजोनको शर्त नमान्ने निहुँमा कुनै हतियार उठाएनन्, कुनै धर्ना प्रदर्शनसमेत गरेनन् ।
ग्रीसका जनताले जनमत संग्रहको माध्यमबाट ‘बुलेट’ नभई ‘ब्यालेट’द्वारा यस आर्थिक लडाईमा यूरो जोनको बिरुद्ध आफनो सरकारलाई दरो समर्थन दिएका छन् ।
विश्व विजेता सिकन्दरको देश मानिएको ग्रीसले विश्वलाई एक सचेत सभ्यतासमेत सिकाइदियो कि अप्ठ्रो परिस्थितिमा जनताहरु एक हुनुपर्दछ भन्ने । ग्रीस सरकारले जनताको जनमतलाई आफ्नो कवच ठान्दै यूरोजोनसँग बार्गेनिङ्ग अभियान थाल्दैछ । जर्मन र  फ्रान्सले ग्रीसको जनमतलाई आत्मसात गर्दै ग्रीस सरकारबाट नयाँ प्रस्तावको आव्हान संयुक्तरुपमा गरिसकेका छन् ।
जनता एक भए भने कसैको केही लाग्दैन भन्ने विश्वका यस्तै उदाहरण अरु पनि हुन सक्छन् जस्तै दोश्रो विश्वयुद्धताका बेलायतका प्रधानमन्त्री चर्चिलका समयमा बेलायत धेरै कमजोर थियो, त्यतिबेला जर्मनले बेलायतलाई आक्रमण गरिरहेको थियो । त्यसबखत चर्चिलले भने परिस्थितिजस्तो सुकै होस् तर बेलायत लडिरहन्छ, जर्मनसँग जतिबेला बेलायतका सैनिकहरु प्रत्येक मोर्चामा असफल भइरहेका थिए ।
सन् १९४० मा नाजिहरुको क्रुर हमलाका बाबजुद लण्डनका हजारौं मानिसहरु हताहत भए । धेरैभन्दा धेरै उद्योग कल कारखानाहरु तहस-नहस भए त्यतिबेला ४ जुन १९४० मा चर्चिलले भने ‘हामी जमीन, आकाश, समुद्री तट, पहाड, मैदान जता पनि लड्छौं, तर नाजीहरुसँग आत्मसर्मपण कुनै पनि हालतमा गर्ने छैनौं’ ।
जर्मन हमला जारी नै थियो, बेलायत प्रतिरक्षात्मक नै थियो । नागरिकले आफ्नो बच्चाहरुलाई सुरक्षित स्थानतर्फ पठाए । लोग्नेमानिसहरु ‘होम गार्ड’ मा भर्ती हुन थाले । महिला, पुरुष, बृद्ध बृद्धाहरु सबै यस लडाइँमा चर्चिललाई साथ दिन तयार भए । चर्चिलले यसलाई एक अविस्मरणीय पल भनेका छन् । यसको तीन वर्षपछि बेलायत विश्वविजेताको रुपमा बाहिर निक्लन थाल्यो ।
कतै कतै ब्रिट्रिस इतिहासविदको भनाइअनुसार नेपाल इष्ट इण्डिया कम्पनीसँगको युद्धमा पनि नेपालको तर्फबाट वृद्धवृद्धा महिला सबैले भाग लिएका थिए भनिन्छ । र, नेपालले इष्ट इण्डियालाई हराएको थियो ।
भारत र चीनबीच चलेको युद्धमा त्यतिबेलाका प्रधानमन्त्री लालबाबु शास्त्रीको आव्हानपछि भारतीय आम नागरिक महिलाहरु, महिला पुरुष, बृद्ध, बृद्धा र केटाकेटी समेत चाइनिजहरुलाई लखेट्न लाठी बोकेर बोर्डर पुगेका थिए ।
नेपालको प्रसङ्गमा
विशेष गरी हाम्रोजस्तो देशका जनता र नेताहरुका लागि यो सन्देश उपयुक्त र मननयोग्य छ । गत अपि्रलमा गएको भूकम्पमा परी हजाराैं जनधनको क्षति करोडौंको नोक्सानीको शोधभर्नाका लागि सरकारले नव निर्माण र पुर्ननिर्माणका नाउँमा गत असार १० गते दाता सम्मेलन गर्‍यो । छिमेकी देशलगायत युरोपियन यूनियन अन्य देशसमेत साढे ४ खर्ब सहयोगको बचन दिने प्रतिबद्धता जनाए पनि छिमेकी देशवाहेकले भने शर्त राखेका थिए ।
त्यो शर्त के भने स्थानीय निकायको निर्वाचन, संविधान बन्नुपर्ने, संघीयता इत्यादि ऋण दिएर शर्तद्वारा आन्तरिक मामिलामा प्रवेश गर्ने यो उनीहरुको चाल हो । अन्ततः भूकम्प पीडितका लागि उठाइएका र पठाइएका अन्तर्राष्ट्रिय सहयोगहरु आफ्ना प्रतिनिधि र आफ्ना एनजीओमार्फत पुगेपछि सरकार सशंकित रह्यो । प्रधानमन्त्री राहत कोषमा जनताको मात्रै होइन, दाताको पनि अविश्वास रहेको ठहर गर्दै सरकारले स्वयं विभिन्न प्रतिष्ठित व्यक्तिहरुलाई सदभावना दूतनियुक्त गर्न बाध्य भयो, यसलाई नागरिकको असहयोग मानिन्छ सरकारका कारण ।
फरक के भने हाम्रो सरकार विदेशी ऋण माग्दैछ पुनः निर्माण र नव निर्माणका लागि । तर, यता ग्रीसका जनताले विदेशी सहयोग र ऋण चाहिँदैन भन्दैछन् । ग्रीस र हामी ठ्याक्कै उल्टो पीरामिडमा छौं ।
उनीहरु ऋण दिने भए निशर्त दिनुपर्ने अड्डी कसिरहेका छन् र जनमतबाट सन्देश दिइसकेका छन् भने हामी विदेशीसँग ऋण लिन उसका सबै शर्तहरु मान्न तयार छौं ।
ग्रीसको कुनै पनि एटिएम मेसिनबाट ६० यूरोभन्दा बढी निकाल्ने सरकारी अनुमति छैन र पनि जनता सरकारप्रति उत्तरदायी र सरकार जनताप्रति उत्तरदायी छ । र, नै जनमत संग्रह सफल भएको हो ।
यदि राजनीतिक र आर्थिकरुपमा धराशायी बनेको देशभित्र नागरिकले हातेमालो गर्दै आफ्नो जिम्मेवारी पूरा गरिदिए भने त्यो देश कुनै पनि देशको तुलनामा कमजोर हुँदैन भन्ने उदाहरण ग्रीसबाट सिक्न सकिन्छ ।

