व्यंग्य : दलीय राजनीतिको एउटा विख्यात फसल
शैलेश भट्टराई
शैलेश भट्टराई 
बर्षौंदेखि उपेक्षित रहेर पूर्वको कर्णाली भनेर चिनिएको खोटाङ जिल्ला यो बर्ष एकाएक चर्चामा आयो । धेरै समयपछि मूलधारका सबैखाले अखबारहरुमा खोटाङको नाम भँगेरा टाउके अक्षरमा लेखियो । अनलाइनखबरदेखि कान्तिपुर, नयाँपत्रिका, सेतोपाटी, रातोपाटी सबैले उत्तिकै महत्व दिएर खोटाङको यो न्यूज प्रकाशित गरे । ‘गिनीज बुक अफ नेपाल रेकर्ड्स्’ हुन्थ्यो भने यस्तो उपलब्धि त्यसमा पनि पक्कै लेखिन्थ्यो । एउटा खोटाङ्गे हुनुको नाताले यसमा गर्व नगर्ने कुरै आउँदैन ।
कसैले घर काँ हो भनेर सोध्दा खोटाङ हो भन्दा ‘यो सेती अञ्चलमा पर्छ हो’ भनेर सोध्ने दिन सकिए अब । ए त्यही जिल्ला हो भनेर सबैले चिन्ने दिन आए । यसरी हाम्रो पहिचान स्थापित भएको छ । यसरी पहिचान स्थापित गरिदिने सबैलाई कोटी कोटी नमन !
रिजल्ट खोटाङको भए पनि यसका कारकहरू सबै जिल्लामा उत्तिकै मात्रामा अस्तित्ववान् छन्।त्यसैले यस्तो महान् नतिजाबाट अरू जिल्ला पनि आगामी बर्षहरूमा लाभान्वित हुन पाउनेछन् ।
के हो त त्यस्तो उपलब्धि भन्दा २०७१ सालको एसएलसी परीक्षामा ७५ बाट शुरुगर्दा सबैभन्दा उत्कृष्ट नतिजा त खोटाङ जिल्लाकै रै’छ । चौध चौध वटा स्कूल त नील भएछन् ।
गत वर्ष केवल ११ विद्यालय नील भएकोमा यस पटक बढेर १४ पुगेछन् । कुनै कुनै स्कूलले ह्याट्रिक नै गरेछन् अर्थात् लगातार तीन पल्ट नील । त्यतिमात्रै कहाँ हो र ! एक जना मात्रै उत्तिर्ण हुने स्कूलको संख्या १६ रहेछ । यस्तो राष्ट्रिय स्तरको उपलब्धि दिलाउने हेडसर, शिक्षक, विद्यार्थी, अभिभावक, निरीक्षक, सुपरीवेक्षक, विद्यालय व्यवस्थापन समितिका अध्यक्ष आदि सबै सबै वधाइका हकदार छन् ।
पहिलो बधाइ हेडसरहरुलाई ! हेडसरहरुले हेडसर हुँदाहुँदै पार्टीको जिल्ला कमिटीको अध्यक्ष, सचिव वा पधाधिकारी नभै खाली स्कूलमा मात्रै ध्यान दिनुभएको भए आज यसरी गर्व गर्ने दिनै आउन्नथ्यो । हेडसर माओवादीको असली कार्यकर्ता भएपछि स्कुललाई स्कुल होइन, पार्टी अफिस बनाउनु स्वाभाविक नै हो । पार्टी अफिस माओवादीको कब्जामा भएपछि अफिसका कर्मचारी अरु पार्टीको हुनु अगणतान्त्रिक कुरा हो ।
सबै शिक्षक सदलीय भएपछि मात्रै शिक्षण सिकाइ कृयाकलाप प्रभावकारी ढङ्गले अघि बढ्छ। त्यसपछि आउँछ यस्तो काइदाको रिजल्ट ।
हेडसर काँग्रेस भएपछि स्कुलका सबै सरहरुलाई काँग्रेस बनाउने प्रयत्न गर्नै पर्ने भो नत्र पार्टीबाट स्पष्टीकरण आइहाल्छ । पार्टीबाट स्पष्टीकरण नसोधेपछि कुनै माइकालालले केही लछारपाटो लाउन सक्दैन । उहिले-उहिले ‘दैव दाहिना भएपछि कसको के लाग्छ’ भन्थे अब त्यसलाई परिमार्जन गरेर ‘दल दाहिना भए कसको के लाग्छ’ भन्नु पर्छ । जो शिक्षक काँग्रेस हुन्छ, अब उसले नपढाए पनि हुन्छ । पढाउने भए केलाई काँग्रेस हुनु ! स्वभाविकै हो, काँग्रेसी शिक्षकहरुले नपढाएपछि जबजवादी, माओवादी र अरुवादी शिक्षकहरुले किन पढाउनु ? स्कूल आखिर काँग्रेसको मात्रै त होइन ।
त्यसैगरी हेडसर एमालेको बफादार सेवक भएपछि हेडसरलाई अरु सरहरुले एमाले इतर दलको सेवा गरेको मन पर्ने कुरै भएन। जबजवादी बाहेकका सरहरु अब हेडसरको कर्के नजरमा पर्ने नै भए । स्थायी भए त जागिर रहला, नत्र भन्न सकिन्न । त्यसैले अस्थायी जागिर हुनेले जागिर जोगाउन पनि जबजवादी बन्नै पर्यो । हाजिर मात्रै गरेर क्लास नलिई तलब बुझ्ने भए एमाले बन्नै पर्यो । स्थायी हुनेले थरिथरिका लाभ लिने हो भने एमाले बन्नै पर्यो । चक डष्टर फालेर जबजवाद जिन्दावाद भन्नै पर्यो ।
त्यसैले शिक्षण सिकाइ क्रियाकलापको सट्टा राजनीतिक क्रियाकलाप हावी भो । जिन्दावाद, मूर्दावाद, पुतला-दहन, टायर-दहन, बन्द, हड्ताल प्रभावी भो । चक डष्टर बोक्ने हातले पार्टीको झण्डा बोकेपछि अनि कापी-कलम समाउने हातले पनि त्यही झण्डै बोकेपछि यस्तो अद्वितीय नतिजा आउने नै भो ।
म्याथ सर चाहियो । म्याथमा एमएस्सी गरेका अनुभवी सर छन्, ऊनी अयोग्य तर माओवादीमा आवद्ध भए जोड, घटाउ, गुणन, भाग जाने पुग्यो । आखिर म्याथ भनेको जोड, घटाउ, गुणन, भागबाहेक अरु केही हो र ?
 अंग्रेजी सर चाहियो । अंग्रेजी शिक्षामा बीएड/ एमएड उत्तीर्ण, अनुभवी सर अयोग्य, तर एमालेका अब्बल कार्यकर्ता भए एबीसीडी जाने पुग्यो । आखिर अंग्रेजी भनेको त्यही एबीसीडी होइन र ? तब न आउँछ, यस्तो कीर्तिमानी नतिजा ।
जतिसुकै राम्रो पढाउने सर उ काँग्रेस होइन भने नेविसंघको निशानामा परिहाल्यो । पढाउनै नजान्ने तर जबजबादी रै’छ भने अखिलको आँखैमा राखे पनि नबिझाउने भयो ।
राजनीतिको नाममा विद्यार्थीहरुले जिन्दावाद, मूर्दावाद, बर्बाद मात्र जाने मार्क्सवाद, लेनिनवाद, समाजवाद, गान्धीवाद र अरू उपयोगी वादहरू जान्दै जानेनन्। किनभने यस्ता वादहरु सिकाउन थाल्यो भने आफैंलाइ बर्बाद पार्छन् भन्ने तिनका ख्वामितहरूलाई राम्ररी थाहा छ । त्यसैले कलोमोसो, टायर, सलाइ, जुत्ताको माला आदि तिनका अभिन्न हतियार भए ।
विद्यार्थीहरूलाई लठैत बनाइयो । लठैतीकरण अझै तीब्र छ स्कूल होस् वा कलेज जहाँ पनि । कलेजका कतिपय विद्यार्थी नेताहरु त ठेक्का पट्टामा राल चुहाउनेसम्म भैसके रे । एउटा विद्यार्थी नेताको कमाइ क्याम्पस चीफको आम्दामी भन्दा बढी हुन थालेको चर्चा समेत सुनिन्छ । धन्य हो, दलीय राजनीति !
काँग्रेसी सरले पढाएनन् । काँग्रेसी अभिभावकले बोल्ने कुरा भएन । यही हो मौका भन्दै बोल्छन् जबजवादी अभिभावकहरू र भन्छन्-‘कक्षा किन भएन?’ बचाउ गर्छन् काँग्रेसी अभिभावकहरू । बस् शुरू भो रणसङ्ग्राम ।
अनि माओवादी अभिभावकहरु साखुल्ले हुँदै नारा लाउँछन्- ‘शिक्षामा राजनीतिकरण मुर्दावाद !’ यस्तो त्रि-पक्षीय कम्बाइन्ड स्टडी भएपछि किन नआओस् त यस्तो उल्का नतिजा ।
२०४६ सालको आन्दोलनपछि स्कुल तहमा पनि विद्यार्थी संगठनहरु आफ्नो कमिटी गठन गर्न पुगे । हिजोसम्मका विद्यार्थीहरू अब अखिल र नेविसंघ भए । यो सिलसिला अहिलेसम्मै चलिरहेकै छ । ‘स्कूलमा पनि पार्टीको भातृ संगठनको विस्तार ! यो त ठीक भएन’ कसैले भन्यो कि उ सीधै मण्डले, प्रतिकृयावादी, पुनरूत्थानवादी केके हो केके ।
कुनै मान्छे जो कुनै पनि दलमा लागेन उ पनि मण्डले, प्रतिकृयावादी, पुनरूत्थानवादी । अनि गर्नु परेन ज्वाइन कुनै न कुनै राजनीतिक दल । अभिभावकहरू विद्यालयको शैक्षिक गुणस्तर अभिबृद्धि गर्ने कुरामा पनि दलीयरूपमा विभाजित भए । त्यसको पनि सञ्चित परिणाम हो यो प्रसिद्ध नतिजा ।
देशका कार्यकारी पदहरुमा धेरैजसो उहिलेका सरहरु नै पुग्न सफल हुनु भएकाले होला शायद हाम्रा धेरै सरहरुलाई राजनीतिप्रति यस्तो बिछट्टै मोह जागेको । स्कुल कलेजमा बहुदल यति फष्टाएको छ कि दलविहीन सर भेट्नु जलविहीन साप्सूखोला भेट्नुजस्तै भा’छ । त्यसैले त्यस्ता सरहरुलाई विद्यार्थीको भविष्य भन्दा आफ्नो मातृ-दलको वर्तमानको चिन्ता छ । आफ्ना छोराछोरी आफ्ना स्कूल कलेजमा पढदैनन् दुनियाँका छोराछोरीको चिन्ता लिने कुरा पनि भएन ।
उसो त सर र दलको लभ वन-साइडेड होइन। डन र दलको लभजस्तै दोहोरो नै हो । किनभने सर भनेका उहिल्यैदेखि नै टाठा बाठामा गनिने । एउटा ‘मोष्ट-वान्टेड’ डन आफ्नो भए धेरै मान्छेलाई वशमा राख्न सकेजस्तै एउटा सरलाई पट्याए अरु सयौं अभिभावक विद्यार्थी स्वतः आफ्ना भए । त्यसैले होला राजनीतिक दलहरु पनि सर र डन भनेपछि त्यसै त्यसै मोहित हुन्छन् । अझ चुनावका बेला त झन् सर र डनहरूको महत्व झनै बढ्ने गर्छ । कतिपय सरहरु त कक्षा छोडेरै आफ्नो स्वार्थ सिद्ध गर्न दलका नेताको कुर्सी वरिपरि बाह्रै महिना बाह्रै काल परिक्रमा गरिरहेको पनि देखिन्छ सुनिन्छ ।
सरकारका निरीक्षक सुपरीवेक्षकहरूले त्यति राम्रो आधुनिक र नियमित निरीक्षण र सुपरीवेक्षण नगरेको भए यस्तो रिजल्ट सम्भव नै हुने थिएन । नियमित निरीक्षण भनेको कम्तिमा पाँच बर्षमा एकपटक त पक्कै हो । मेहनतको फल मीठो हुन्छ भनेको सही हो । त्यसैले एक एक थान नमन निरीक्षक सुपरीवेक्षकहरुलाई पनि !
अन्त्यमा-
यस्तो रिजल्टलाई आगामी बर्षहरूमा निरन्तरता नदिने मनसायले होला खोटाङका आदरणीय बुज्रुकहरूले केन्द्रमा बहस चलाउनु भएछ । यसको लागि वहाँहरूले गर्ने कामको सूची निकै लामो बनाउनु भो होला । तर यो केसमा धेरै काम गर्दा भन्दा एउटै काम नगर्दा वहाँहरूको सपना साकार हुने छर्लङ्गै देखिन्छ – त्यो काम हो शिक्षण संस्थामा दलीय राजनीति ।

