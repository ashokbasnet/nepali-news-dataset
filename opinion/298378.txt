बामदेवलाई नफापेको गृहमन्त्रालय
-सुरेन्द्र सुवेदी
गृहमन्त्री बनेपछि पटक-पटक विवादमा पर्ने गरेका एमाले उपाध्यक्ष एवं हालका उपप्रधान तथा गृहमन्त्री बामदेव गौतमसँगै सशस्त्र प्रहरी बलको ‘अधोगति’ यात्रा सुरु भएको छ ।
एमाले नेतृत्वमा पाका मानिने गौतमले ‘उट्पट्याङ’ काम गरेकै कारण पुनः पार्टी नेतृत्व र सरकारमा सामेल हुने अवसरबाट उनी प्रायः वञ्चित अवस्था देखिएको छ ।
सुरुमै लफडा
विगत ०५३ मा पहिलोपटक गृहमन्त्री बनेका गौतमले नेपाल प्रहरीमाथि त्यतिबेलै धावा बोलेका थिए । वामवदेवले तत्कालीन प्रहरी महानिरीक्षक -आइजीपी) अच्युतकृष्ण खरेललाई हटाएर ध्रुबबहादुर प्रधान -हाल राप्रपाका नेता) लाई आइजीपी बनाए । त्यहीँदेखि सुरक्षा निकायका अधिकारीहरुका नजरमा वामदेव गौतम ‘नालायक’ ठहरिन थालेका हुन् ।
गृहमन्त्री गौतमले त्यसपछि पनि पटकपटक गृहमन्त्री बन्दा त्यस्तै उट्पट्याङ काम गर्न छाडेका छैनन् । कहिले माधवकुमार नेपाल त कहिले झलनाथ खनाल गुटमा रमाउने गौतम पछिल्लो समय पार्टी अध्यक्ष केपी शर्मा ओलीनिकट भएर सुशील कोइराला नेतृत्वको हालको सरकारमा नेकपा एमालेको तर्फबाट नेतृत्व गरिरहेका छन् ।
प्रहरीमा बढुवा र ब्रिफकेसको चर्चा
गौतम उपप्रधान तथा गृहमन्त्री बन्नेबित्तिकै प्रहरी अतिरिक्त महानिरीक्षक (एआइजी) बढुवामा बिवादित बने । विवादबीच सातजना एआइजी हुनु पर्नेमा ९ जनालाई बढुवा गरियो ।
एसपी रमेश खरेलले डीआइजी प्रकरणमै बि्रफकेस प्रकरण भएको भनेपछि गौतमसँग भनाभन भइसकेको थियो ।
एआइजी बढुवाबाट सुरु भएको वामदेवको अधोगति यात्रा अघि बढिरह्यो । त्यसपछि उनी भिषा प्रोसेसिङको जिम्मा विदेशी कम्पनीलाई दिन टोपी झिकेर लागि परे । यो कदमको चौतर्फी बिरोधपछि निर्णय गर्न नसकेर हाल तामेलीमा छ ।
गृहममन्त्री गौतमले त्यसपछि प्रतिस्पर्धा नै नगराई हतियार खरिदको जिम्मा चिनियाँ कम्पनीलाई दिने निर्णय गर्न भ्याए । नियम नै संशोधन गरेर उनले हतियार खरिद गरे ।
कम्तिमा तीन देशका कम्पनीबीच प्रतिस्पर्धा गराउनु पर्नेमा उनले पहिला नै त्यो नियम हटाएर चिनियाँ कम्पनीलाई दिए । यो प्रकरण पनि विवादरहित भएन ।
काठमाडौंको पुतलीसडकमा डिभाइडरको डोरी नाघ्नेदेखि प्रहरी अधिकृतहरु आफूलाई भेट्न नआउनेजस्ता भाषण गरेर उनले आफ्नो छविमाथि ‘दाग’ लगाए । पछिल्लो समय प्रहरी देख्दा आफूलाई डर लाग्न थालेको उनले सार्वजनिकरुपमै बताइसकेका छन् ।
सशस्त्र प्रहरीमा विवाद
अहिले भने सशस्त्र प्रहरी बलको नियमावली संशोधनमा वामदेव विवादमा तानिएका छन् । यो नियमावली आएपछि सशस्त्र प्रहरी र नेपाल प्रहरीवीचको सम्बन्ध चिसिएको छ ।
नेपाल प्रहरीमा आइजीपी उपेन्द्रकान्त अर्याल आएपछि भ्रष्टाचार केही हदसम्म कम भएको र प्रहरीले गृहमन्त्री तथा मन्त्रालयका उच्च अधिकारीलाई नियमित कमिसन नबुझाएका कारण गौतमले सशस्त्र बललाई काखी च्यापेको गृहका कतिपय अधिकारीहरुको बुझाइ छ ।
राजनीतिक हस्तक्षेपले तहस-नहस बनेको नेपाल प्रहरीमा केही राम्रो काम गर्न खोज्ने आइजीपी अर्याल बामदेवको इसारामा नचलेपछि बामदेवले सशस्त्रका (प्राविधिक तर्फबाट ल्याइएका) आइजीपी कोषराज वन्तसँग ‘कुममा कुम’ मिलाएको जनपथका अधिकारीहरुको तर्क छ ।
सशस्त्रका सीमा र राजश्व सुरक्षा बलदेखि गस्तीसम्मले सीमामा व्यापारी, तस्करहरुबाट संकलन गरेको रकम तथा जिन्सीबाट माथिकालाई भेटी चढाउने गरेको पनि चर्चा छ ।
त्यसो त पक्राउ पूर्जी नपाउँदै सशस्त्र प्रहरीले नागरिक बेपत्ता बनाउन थालिसकेको छ । गत चैत ११ मा सशस्त्रको सीमा सुरक्षा बल कार्यालय तातोपानीको टोलीले स्थानीय राजकुमार तामाङलाई पक्राउ गर्‍यो । ग्यास सिलिन्डर तस्करीको आरोपमा उनलाई पक्रेकोमा उनी अझै बेपत्ता छन् ।
यसले भविष्यमा सशस्त्र प्रहरी बल नै खारेजसम्म हुने आंकलन गर्न थालिएको छ । स्थापनामै सशस्त्र बलमात्र नाम राख्नु्पर्नेमा बीचमा प्रहरी भुण्ड्याएपछि सशस्त्रका अधिकारीहरुलाई प्रहरी झैं मुद्दा हेर्ने, अदालतमा पेश गर्नेसम्मको भूत जागेको हो । यो भूतले सशस्त्रको अधोगति यात्रालाई बहुमत भएको स्थायी सरकार गठन भएको समयमा ठूलो क्षति हुने देखिन्छ ।
अर्थात बहुमतको स्थायी सरकार बनेको खण्डमा सशस्त्र प्रहरी बल खारेज हुने या प्रहरी शब्द हटाएर सीमा, राजश्व, वन, विशिष्ट व्यक्ति सुरक्षाको मात्र जिम्मा पाउने चर्चा सुरु भएको छ ।
(सुवेदी सुरक्षा बिटका पत्रकार हुन्)

