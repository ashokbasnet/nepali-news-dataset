नीति तथा कार्यक्रमका ७ कमजोरी
भरतमोहन अधिकारी, पूर्वअर्थमन्त्री
आर्थिक बर्ष ०७२/०७३ का लागि नेपाल सरकारले धेरै राम्रो नीति तथा कार्यक्रम ल्याएको छ । यसकारण म यो नीति तथा कार्यक्रमको समर्थन गर्छु । यसमा केही कमजोर पक्ष छन् । जसलाई आगामी  बजेट सम्बोधन गरियोस भनेर केही कुरा राख्दछु ।
१. महाभूकम्पबाट घरबारबिहीन बनेका लाखौं परिवारको अस्थायी बसोबासलाई प्रभाबकारी बनाउन सकिएको छैन । बर्षा सुरु भएकाले उनीहरुको अबस्था दयनीय बन्दै गएको छ । यसबाट खासगरी महिला, बृद्ध र बालबालिको स्वास्थ्यमा गम्भिर असर पर्न थालेको छ ।  ठूलो संख्यामा बिद्यालयहरु भत्केका छन् । ग्रामीण क्षेत्रमा पठनपाठन सुरु गराउने, स्वास्थ्य सेवालाई प्रभाबकारी बनाउने र खेती गर्न र तत्काललाई खाने ब्यबस्था गर्ने जिम्मेवारी लिने नीति तथा कार्यक्रमले सम्बोधन गर्नुपर्थ्यो, यो छुटेको छ ।
२. पुननिर्माण र निर्माणका लागि अध्यादेशबाट प्राधिकरण निर्माणको कुरा आएको छ । अध्यादेशले ब्यवस्था गरेको प्राधिकरणले काम गर्दैन । प्रधानमन्त्रीको अध्यक्षतामा बिज्ञहरुको प्राधिकरण बन्नुपर्छ । जसमा प्रधानमन्त्रीबााहेक सबै पुर्णकालीन भएर फास्ट ट्रयाकमा काम गर्नुपर्छ । अनि मात्र पाँच बर्षमा पुननिर्माण र निर्माणको काम गर्न सकिन्छ । साधन, स्रोतको कमी हुने म देख्दिँन । प्राधिकरणलाई पूर्णरुपले कामकाजी र प्रभाकारी बनाउनुपर्छ । होइन भने यो अर्को लगानी बोर्ड हुनेछ ।
३. नयाँ संबिधानले गर्ने नयाँ व्यवस्थालाई कार्यान्वयन गर्दै जान आवश्यक बजेट बिनियोजन गर्ने प्रतिबद्धता आउनुपर्छ ।
६ महिनाभित्र स्थानीय निर्बाचन गरिने छ भन्ने किटानी ब्यबस्था आउनुपर्छ ।
४. शिथिल भएको हाम्रो अर्थतन्त्रलाई गति दिन कृषि उत्पादन बढाउनु पर्ने कुरा त आयो । तर, कृषिमा उत्पादन किन बढिरहेको छैन, भन्ने सोच आएन । यसको मूल कारण कृषिमा लगानी कम हुनु नै हो  । कृषि क्षेत्रमा गएको अनुदान र सहयोग कार्यक्रम पनि वास्तविक किसानसमक्ष पुगिरहेको छैन । आउने बजेटमा कृषिमा पर्याप्त लगानी बढाउनुपर्छ । साना किसानले सुविधा पाउने व्यवस्था हुनुपर्छ ।
कृषि बिकास बैंक, साना किसान सहकारी बैंक र गाउँमा कार्यरत सहकारीलगायत बिभिन्न संस्थामार्फत बास्तबिक किसानकहाँ अनुदान, सहयोग र ऋण कार्यक्रम पुग्ने ब्यबस्था गरिनुपर्छ । गरिब, सुकुम्बासी, कमैया, हलिया, महिला पिछडिएका समुदायलाई सहकारीमा आबद्ध गरी कृषि उत्पादनमा संलग्न गराउन सरकारले पुँजीगत अनुदान दिने कुरा गरेको छ । ०६८ सालको बजेटमा पनि मैले यी कुरा राखेको थिएँ । आज यो नीति तथा कार्यक्रममा आएको छ । यो खुसीको कुरा हो ।

अध्यादेशले ब्यवस्था गरेको प्राधिकरणले काम गर्दैन । प्रधानमन्त्रीको अध्यक्षतामा बिज्ञहरुको प्राधिकरण बन्नुपर्छ

सरकारले अदुवा, अलैची, जडिबुटी, फलफूल जस्ता १५/२०  ओटा कृषि उद्योगको नमूना कार्यक्रम ल्याउनुपर्छ । जसमा निजी साझेदारी र सहकारीमार्फत काम गर्न चाहनेलाई सरकारले अनुदान लगायतका सहुलियत दिने घोषणा गर्नुपर्छ । यस्तै प्रकारले सिंचाई कोलस्टोरेज, मलखाद, कृषि बजार आदि कार्यक्रमहरु ल्याउनुपर्छ । तीन बर्षमा कृषिमा आत्मनिर्भर हुने गरी ठोस कार्यक्रम आउनुपर्छ । यसले कृषि उत्पादन बढाउने र यो क्षेत्रमा रोजगराी बढाउने काम गर्छ ।
५. नीति तथा कार्यक्रममा  पुर्बाधारको बिकासको कुरा आएको छ । त्यो राम्रो हो । अहिलेको समस्या के हो भने राष्ट्रिय गौरबका आयोजनाहरु छन् । पैसा पनि छ । तर काम भइरहेको छैन । अब पुँजीगत खर्च बढाउनुपर्छ । यो बिकासका कामहरु तोकिएको समयमा पुरा गर्न तीन तीन महिनामा कडा अनुगमन गर्ने, सम्बन्धित मन्त्री, सचिब र परियोजना प्रमुखलाई उत्तरदायी बनाउने दह्रो ब्यबस्था गरिनुपर्छ ।
आज देशमा झण्डै डेढ दुई लाखको संख्यामा रहेका साना घरेलु उद्योगहरु महाभुकम्पबाट अत्याधिक नोक्सान पुगेको छ । यिनीहरुको पुनस्र्थापना गराएर सक्रिय बनाउन सरकारले बिभिन्न कार्यक्रम ल्याउनुपर्छ । आज बेपत्तासँग बढिरहेको ब्यापार घाटालाई सन्तुलन गर्न कृषि र साना घरेलु उद्योगले ठूलो काम गर्न सक्छन् ।
६. बुढीगण्डकी जलासययुक्त आयोजना उच्च प्राथमिकताका साथ अघि बढाउनुपर्छ । आगामी तीन बर्षमा लोडसेडिङ अन्त्य गर्ने प्रतिबद्धताका साथ यो बर्ष कति काम गर्न सकिन्छ, त्यसको प्रष्ट तस्बीर आउनुपर्छ । सौर्य उर्जाको ठूलो सम्भावना छ र एक डेढ बर्षमा तीन/चार सय मेगावाट बिजुली उत्पादन गर्न सकिन्छ ।  यसतर्फ निजी र बिदेशी कम्पनी उत्सुक देखिन्छन् । यसतर्फ ध्यान दिनुपर्छ ।
७. नीति तथा कार्यक्रमकोे ९९ बुदामा उल्लेख भएको परराष्ट्र नीति त कर्मकाण्डी मात्र भयो । आज दक्षिण एसियामा आएको ठूलो परिबर्तनलाई यसले नजरअन्दाज गरेको छ । आज चीन र भारतबिच नेपाल, चीन र भारत त्रिदेशीय जोड्ने रेल मार्ग र सडक मार्ग बनाउने छलफल भइरहेको कुरा आएको छ । त्रिदेशीय आपसी आर्थिक, ब्यापरिक क्षेत्रमा सहयोगका नयाँ सम्भावना देखिएको छ । साथै नयाँखालको चुनौति पनि देखिएको छ । त्यसैले हामीले देशको आर्थिक समृद्धि हासिल गर्न र भारत चीनसँगको मित्रतालाई थप उचाइमा लाने क्रियाशील पराराष्ट नीति सञ्चालन गर्नुपर्छ । यो कुरा नीति तथा कार्यक्रममा छुटेको छ ।

