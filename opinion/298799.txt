भूकम्पछि बढ्दो यौन हिंसा र मानव बेचबिखन
-सुरक्षा बराल
बैशाख १२ गते गोरखाको बारपाकलाई केन्द्र बनाएर गएको भूकम्प र पटक-पटकको पराकम्पनका कारण देशले धेरै क्षति व्यहोरेको छ । सँगसँगै महिला हिंसा र बेचबिखनका घटना मौलाएको देखिन्छ ।
राज्यस्तर र विभिन्न गैरसरकारी निकायहरु महिला हिंसा र चेलीबेटी बेचबिखनविरुद्ध समाजमा सचेतना फैलाउने र त्यसलाई रोक्ने अभियानमा लागेको भए पनि दलालहरु झनै सक्रिय भएका कारण समस्या विकराल हुँदै गएको छ ।
नेपालको गरिबी, अशिक्षा र चेतनाको अभावका कारण सृष्टिकर्ता महिलाहरु पशु समान बेचिने गरेका छन् । आफ्नै आफन्त र नजिकका चिनेजानेका मान्छेहरु नै यस्ता कुकृत्यमा लागिपरेको हामीले देख्दै र भोग्दै आएका छौं ।
अहिलेकोे यो परिस्थितिमा भूकम्पबाट बढी प्रभावित क्षेत्र सिन्धुपाल्चोक, गोरखा, नुवाकोट ,दोलखा लगायत १४ जिल्लामा महिला र बालबालिका बढी असुरक्षित रहेको महिला तथा बालबालिका मन्त्रालयले पनि स्वीकारेको छ । विभिन्न सञ्चार माध्यममा समाचारहरु प्रकाशन र प्रशारण भैइरहेका छन् ।
हाम्रा दिदीबहिनीहरु आफ्नै घरभित्र सुरक्षित हुन नसकिरहेको यो स्थितिमा अनेक प्रलोभन देखाएर दलालहरु गाँउगाँउमा षड्यन्त्र गर्न व्यस्त भएका छन् । भूकम्पसँगै घरबार बिहीन, परिवार बिहीन भएकै कारण छिटै अरुलाई विश्वास गर्ने प्रवृत्ति यसको मुख्य कारण भएको छ ।
विनासकारी भूकम्पका कारण विस्थापित भई अन्यत्र अस्थायीरुपमा बसोबास गरिरहेका परिवारहरुका साथै भूकम्प प्रभावितहरु मानव बेचबिखन तथा ओसार-पसारको जोखिममा पर्ने सम्भावना बढेको हुँदा यस प्राकृतिक विपदले अर्को चुनौती थपिएको देखिन्छ ।
नेपाल सरकार र विभिन्न गैरसरकारी संस्थाले मानव बेचबिखन तथा ओसारपसारको अपराधलाई निराकरण तथा न्यूनीकरणका लागि समुदायस्तरसम्म सचेतना बढाउनुका साथै पीडितहरुको सहायताका लागि सेवा विस्तार गरेको छ भने फौजदारी न्याय प्रणालीमा समय सामयिक सुधार गर्दै लगेको छ ।
कानून निर्माण, राष्ट्रिय योजना तर्जुमा, राष्ट्रियस्तदेखि स्थानीयस्तरसम्म संस्थागत संरचनाहरुको विकास गरी उनीहरुको क्षमता विकासका साथै यस अभियानमा राष्ट्रिय तथा अन्तर्राष्ट्रिय गैरसरकारी संघ संस्थाहरुसंग समन्वय र सहकार्य गर्दै आएको छ ।
तर, यी प्रयास नगन्य भएका छन् । महिला हिसां र बेचबिखनका घटना रोकिन सकेको छैन भने दलाल र बलात्कारीहरुको आयाम बदलिँदै गएको छ । जसले गर्दा यस विरुद्धमा काम गर्ने संघसस्थांलाई समेत ठूलो चुनौती देखा परेको छ ।
नेपाल सरकारले मानव बेचबिखन तथा ओसारपसारको अपराधलाई निराकरण तथा न्यूनीकरण गर्नका लागि यस प्रकारको सूचना समेत सार्वजनिक गरेको छ ।
त्यसैगरी विभिन्न गैरसरकारी संस्थाले मानव बेचबिखन तथा ओसारपसारको अपराधलाई निराकरण तथा न्यूनीकरणका लागि समुदायस्तरसम्म सचेतना फैलाउने काम गरेको छ ।
म्ाहिला, बालबालिका तथा समाजकल्याण मन्त्रालयलाई जानकारी गराई लामो समयदेखि मानव बेचबिखन विरुद्ध काम गर्ने सामाजिक सस्थांहरु माइती नेपाल, के. आई. नेपाल, थि्र एन्जल्स, एबिसी नेपाल , शक्ति समुह, ओरेक नेपाल, सिवीन, साथी, एटविन लगायतले पनि आफ्नो ठाँउबाट सक्दो प्रयास गरेको मन्त्रालयले जनाएको छ ।
मानव बेचबिखन तथा ओसारपसार नेपाल जस्तो विकासउन्मुख देशहरु मात्र नभई विकसित राष्ट्रहरुमा पनि रहेको एक संगठित अपराध हो । देशको सामाजिक, आर्थिक तथा सांस्कृतिक परिवेश अनुसार मानव बेचबिखनको स्वरुप र आयाम फरक फरक रहेको पाइन्छ ।
नेपालमा पनि मानव बेचबिखन तथा ओसारपसारको समस्या दिनानुदिन नवीनतम आयाम सहित गम्भीर एवं जटिल चुनौतीको रुपमा देखा परिरहेको छ ।
विगतमा नेपालबाट महिला तथा बालिकाहरु भारतका ठूला शहरहरुमा व्यवसायिक यौन शोषण, मानव अङ्गप्रत्यारोपण, सर्कस लगायत अन्य प्रकारका श्रम शोषणका लागि बेचबिखन हुने गरेकोमा यसको आयाममा परिवर्तन हुन थालेको छ ।
उदाहरणका लागि मुलुकभित्रै घरेलु श्रम, मनोरञ्जन क्षेत्र, उद्योग तथा कलकारखाना श्रम तथा यौन शोषणका लागि विषेश गरी महिला र बालिकाहरुको प्रयोग भइरहेको छ भने विश्वका विभिन्न मुलुकहरुमा रोजगारका लागि गएका नेपालीहरु श्रम शोषण तथा यौन शोषण परी बेचबिखन तथा ओसारपसारका घटनाहरुबाट पीडित/प्रभावित हुने गरेको पाइन्छ ।
पछिल्लो घटनाले विदेशी नागरिकसंग बैवाहिक सम्बन्ध गाँस्ने नाममा समेत महिला तथा किशोरीहरुको बेचबिखन बढ्न थालेको छ भने विभिन्न सांस्कृतिक/सांगितिक कार्यक्रमको नाममा नेपाली महिला तथा किशोरीहरु विभिन्न देशहरुमा यौन शोषणमा परेको पाइन्छ ।
विनाशकारी भूकम्पले ल्याएको जोखिमलाई समेत ध्यानमा राखि उच्च जोखिममा परेका जनसमुदायमा बेचबिखन तथा ओसारपसार हुुनबाट रोक्न सम्बन्धित सबैको उच्च निगरानी तथा सहयोगको आवश्यक रहेको छ । तसर्थ आजै र अहिलै महिला हिसां र मानव बेचबिखन तथा ओसार पसारको यो श्रृखंलालाई रोक्न स्वयम महिला अनि समाज सचेत रहन आवश्यक छ ।
(बराल महिला अधिकारको पक्षमा कार्यरत सामाजिक कार्यकर्ता हुन्)

