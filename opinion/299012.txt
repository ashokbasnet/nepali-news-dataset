पदमसुन्दरको श्रद्धाञ्जलीमा निषेध लाद्ने हर्कत
राप्रपा नेपाल समानान्तर केन्द्रीय कार्यसमितिको गठन र सञ्चालनलाई आम सञ्चार जगत, बृद्धिजीवी, राजनीतिक वृत एवं जनसाधारण समेतले बढो अभिरुचीका साथ ग्रहण गरेको थियो । राप्रपा नेपाल वृत्तभित्र पनि यस साहसपूर्ण राजनीतिक कदम आकर्षणको केन्द्रविन्दू बन्न सफल भएको थियो । पार्टीभित्रको दासत्वको जन्जिर तोड्न राप्रपा नेपाल समानान्तर एउटा दर्बिलो आशाको केन्द्र बन्दै थियो ।
यस्तै अवस्थाबीच, दुर्भाग्य भन्नुपर्छ, महाभूकम्पकको विपत आइलाग्यो । महाभूकम्प, विनास र त्यसको प्रतिफलका कारण हाम्रा सांगठनिक लगायत अन्य नियमित कार्यक्रमहरु स्थगित हुन पुगे ।
राष्ट्रिय संकटको यस घडी बित्न नपाउदै, हामीमाथि अर्को विपद् आइलाग्यो । श्रद्धेय अध्यक्ष पदमसुन्दर लावतीको गत ०७२ जेठ २७ गते असामयिक निधन हुनगयो । देशभक्त, राष्ट्रभक्त, सिद्धान्तनिष्ट अध्यक्ष लावतीको निधनबाट राप्रपा नेपाल परिवारमा मात्र नभएर सम्पूर्ण राष्ट्रमै अभाव र अतुलनीय क्षतिको महसुुस हुन पुग्यो, जुन अवस्था स्व. अध्यक्षज्यूको निधनको १३ औं पुण्य तिथिमा आयोजित श्रद्धान्जली सभामा आमन्त्रित विशिष्ट अतिथिहरुले व्यक्त गर्नुभएको विचारबाट पनि सुस्पष्ट भएको थियो ।
शोक शक्तिमा रुपान्तरण
टाउकोमा कफन बाँध्ने भन्ने शब्दावलीको हलुका प्रयोग भए गरे जस्तै शोकलाई शक्तिमा बदल्ने भनेर रोमाञ्चित प्रयोग हुने गरेको पाइन्छ, जो प्रायः भाषण र आदर्शमा सीमित हुने गर्दछ । तर, अध्यक्ष लावतीको दुःखद निधन र अभावबीच जानिँदो नजानिँदो तवरले दिवंगत अध्यक्षका समर्थक, शुभचिन्तकका लागि अपेक्षित तर, ओठेभक्ति जाहेर गर्ने, मृत्युलाई राजनीतिक दाउपेचको महत्वाकांक्षामा उपयोग गर्ने प्रवृतिका लागि अनेपक्षित – अध्यक्ष लावतीको अभावको शोक हाम्रा लागि साँच्चिकै शक्तिमा परिणत भयो ।
जगजाहेर छ, दुःख र शोकको घडीमा मित्रवत प्रस्तावना हामीसमक्ष नआएका होइनन् । दिवंगत अध्यक्षको पार्थिव शरीरमाथि पार्टीको झण्डा ओडाउन समेत हामीमा क्षमता पो छैन कि भने जस्तो गरेर ।
यद्यपि आम नेपाली जनता साक्षी छन् । टुँडिखेल र पशुपति आर्यघाट साक्षी छन् । दिवंगत नेता लावतीको सम्मानमा श्रद्धान्जलीका दुई थोपा चुहाउँदा चुहाउँदै कसैको आडम्बरपूर्ण तिलस्मी सद्भावले बलियो झापड भेटेको, दर्बीलो राजनीतिक जवाफ पाएको हामीले महसुस र अनुभव गर्न पायौं । निश्चय पनि श्रद्धेय नेतालाई गुमाउँदा हामीले टुहुरो महसुस गर्‍यौं पनि होला । अब अगाडि के हुने हो ? भन्ने प्रश्न र चिन्तामा घोत्लियौं होला । तर, हाम्रा सामाजिक मान्यताले बताए झैं, हंशले शरीर छोडे पनि आत्माले केही क्षण हामी वरपर बास बनाएको हुन्छ रे ।
शायद त्यही अवस्था हामीलाई शौभाग्य थियो होला, शोकाकूल अवस्थामा अध्यक्ष लावतीमाथि ओइरिएको सद्भाव, त्यो जनलहर समेतले निश्चितरुपमा हामीलाई बल दियो नै । अध्यक्ष लावतीप्रतिको हाम्रो समर्पण भावले नैतिक र राजनीतिक बल प्राप्त गर्‍यो नै । त्यसैले लाग्छ मृत्युमा पनि अध्यक्षज्यूको साथ र आशीर्वादको शौभाग्य हामीलाई प्राप्त भयो । त्यसको पछिल्लो उदाहरण उहाँको सम्मानमा आयोजित श्रद्धान्जली सभा हो ।
श्रद्धान्जलीमा निषेध
दिवंगत आत्माको चीर शान्तिको कामना गर्न जो कोहीलाई अवसर प्राप्त हुनुपर्दछ । कम्तिमा राप्रपा नेपाल समानान्तर कसैलाई रोकटोक गर्ने, निषेधाज्ञा लाद्ने, अमानवीय निकृष्टता प्रदर्शन गर्ने पक्षमा छैन । के सही के गलत भन्ने सवालमा दुनियाँले न्याय निसाफ दिन्छ नै । असार ७ गतेको श्रद्धान्जली सभामा पनि त्यस्तै भयो ।
विदितै छ, देहान्त लगत्तै तीन दिन पार्टीको झण्डा झुकाउने, औपचारिक कार्यक्रम नगर्ने, १३ औं दिनपछि श्रद्धाञ्जलीसभाको आयोजना गर्ने, अत्येष्टिपछि सबै कार्यालयहरु बन्द गर्ने निर्णय गर्न पुगेका महाशय- टुँडिखेलमा दुईजनाको मात्र नमस्ते पाएर हो कि – अन्ततः ३६० डिग्री घुम्न पुगे । आफू नआउने मात्र होइन, लावतीको श्रद्धान्जली सभामा नजानु भन्ने आम कार्यकर्तामाथि ठाडो निषेधाज्ञा लादिएछ ।
यस्तो वञ्चितीकरण वैयक्तिक स्वतन्त्रताको बर्खिलाफ मात्र छैन, अराजनीतिक र अमानवीय समेत छ । त्यसैले दुनियाँले न्याय गर्छ भने झैं श्रद्धान्जली सभामा पनि त्यस्तै भयो । नेता लावतीको हात समातेर उहाँकै सहारामा माथि पुग्ने, अरुले निषेधको राजनीति गर्‍यो भन्नेले उहाँ बाँचेको बेला मात्र नभएर दिवंगत भएपछि पनि श्रद्धान्जलीमा संकिर्णता प्रदर्शन गरेको देख्दा घृणा जाग्यो भनेर सहभागी विशिष्ट पाहुनाले प्रस्तुत गरेको स्वतन्त्र निष्कर्ष कम सान्दर्भिक र विचारणीय छैन ।
हठात् निषेध लाद्नु भनेको हतास मानसिकताको उपज बाहेक अरु केही होइन । यो छटपटीको उपज हो भन्ने बुझ्नु कठिन छैन । यसबाट हाम्रो शोक शक्तिमा रुपान्तरण भइरहेको प्रतीत हुन्छ । अध्यक्ष लावतीको नेतृत्वमा तय भएको मार्गचित्र र लक्ष्य सही रहेछ भन्ने स्पष्ट हुन्छ ।
प्रकृतिको नियम हो, सबैको जाने बाटो त्यही नै हो । यसर्थ आजै पनि हामी निश्चिन्त छौंं, संकिर्ण व्यवहार हामीबाट कसैमाथि लादिने छैन । नयाँ शक्ति निर्माण गरेर समाज र राष्ट्रलाई सुनौलो बिहानीतर्फ डोर्‍याउछौं भन्ने प्रशिक्षित राजनीतिक प्राणीबाट कुनै पनि अराजनीतिक, अमानवीय कार्य सम्पादन हुने गुञ्जाइस रहन्न । त्यसकारण संवेदनहीनताको अंधकार भूमरीमा रुमल्लिने सानो चित्तका क्रुरभन्दा क्रुर चोला धारण गर्नेलाई समेत श्रद्धान्जली अर्पण गर्न हामी पछि पर्ने छैनौं । जानी राख्नुहोस्, त्यसमा कुनै कुन्जस्याइँ हुने छैन ।

