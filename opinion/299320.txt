भद्रपुरमा चार दलका नेताले गरेको भ्रष्टाचारको ‘जग्गे’
अरुण बराल/ टिप्पणी
प्रधानमन्त्री, उपप्रधानमन्त्रीसहित चारदलका शीर्षनेताहरु सोमबार हवाइ जहाज चढेर झापाको भद्रपुर पुगे । त्यहाँ उनीहरुले ‘गिरिजाप्रसाद कोइराला स्मृति सभागृह’को जग शिलन्यास गर्नेक्रममा तयार पारिएको ‘जग्गे’मा हिन्दु विधिविधान अनुसार पूजाआजा गरे ।

चारदलका शीर्षनेताले पूजा गरिरहेका बेला समाजिक सञ्जालमा प्रतिक्रिया आइरहेका थिए । केहीले टिप्पणी गरेका थिए कि धर्म निरपेक्ष भन्ने यी नेतालाई सभागृह शिलन्यास गर्ने बेलामा त हिन्दु धर्म नै चाहिनेरहेछ !
सांस्कृतिक हिसाबले उठ्ने यस्तो प्रश्न आफ्नै ठाउँमा होला, तर सोमबार भद्रपुरमा चारदलका शीर्षनेताले देखाएको व्यवहारबाट केही गम्भीर आर्थिक अनुशासनका प्रश्न उब्जिएका छन् । सरकारले आज बजेट सार्वजनिक गर्न लागेका बेलामा यस्ता राजनीतिक अर्थशास्त्रसम्बन्धी प्रश्नहरुको सान्दर्भिकता अझै बढेको छ ।
उडान खर्च सरकारको कि कांग्रेसको ?

कांग्रेस नेता गिरिजाप्रसाद कोइरालाको स्मरणमा बन्न लागेको सभागृह उद्घाटनका लागि प्रधानमन्त्री सुशील कोइराला, एमाले अध्यक्ष केपी ओली, एमाओवादी अध्यक्ष प्रचण्ड र मधेसवादी नेता विजय गच्छदार लगायतका नेताहरु चढेको विमानको खर्च सरकारको ढुकुटीबाट ब्यहोरिन्छ या नेपाली कांग्रेसले ब्यहोर्छ ? के यसको जवाफ कांग्रेस नेतृ एवं जीपी फाउन्डेसनकी प्रमुख सुजाता कोइरालाले नेपाली जनतालाई दिनुपर्दैन ? अनि जनताले यो कार्यमा सरकारी खर्च भयो या गैरसरकारी भनेर सूचना माग्ने हक राख्छन् कि राख्दैनन् ?
जीपी फाउन्डेसनको आर्थिक स्रोत के हो ?

यो कुरा कतैबाट लुकेको छैन कि नेपाली कांग्रेसका नेताहरुको ‘डीएनए’मै भ्रष्टाचार छ (सुशील कोइराला बाहेक) । यसमा जीपी फाउन्डेसनकी नेतृ सुजाता कोइराला एउटा त्यस्तो पात्र हुन्, जसले जीवीत रहुञ्जेल गिरिजाप्रसाद कोइरालालाई धमिजा लगायतका घोटालामा मुछिन् । कमिसन सुजाता कोइरालाका लागि वैध कमाइ हो, अन्य कांग्रेसजनको जस्तै ।
अब गिरिजाप्रसाद कोइरालाको सम्झनामा झापाको भद्रपुरमा बनाउन लागिएको सभागृहको आर्थिक स्रोत के हो ? यसमा दृश्य लगानी कति छ र अदृश्य लगानी कति छ ? यो भवनको आर्थिक स्रोत यो यो हो भने सुजाताले स्मृति भवनको भित्तामा लेख्न सक्छिन् ? यदि लेख्दिनन् भने चार दलका नेताले जग हाल्दा देखिनै यो भवन भ्रष्टाचारको हवेलीमा परिणत नहोला कसरी भन्न सकिन्छ ?
जीपी फाउन्डेसनका नाममा सुजाता कोइरालाले मोरङ, झापा लगायतका क्षेत्रमा आफ्ना गतिविधि बढाएकी छिन् । यसैक्रममा झापाको भद्रपुरमा गिरिजाप्रसा कोइराला स्मृति भवन बन्न लागेको हो । तर, यस्ता कार्यक्रमहरुमा कांग्रेस नेताहरुले राज्यको स्रोत र साधन दुरुपयोग गर्दै आएका छन् । केही महिना अगाडिमात्रै गणेशमान पदयात्राका नाममा राज्यकोषबाट ५० लाख निकासा गरेर पार्टी कार्यक्रम गरेका थिए ।
कांग्रेसको राजनीतिक अर्थशास्त्र के हो ?

कांग्रेस नेताहरुले वीपी र गणेशमानका नाममा राज्यको सम्पत्ति दुरुपयोग गर्ने प्रचलन ०४७ साल देखिकै हो । अहिले पनि सांसद कोषमा आएको कैयौं जिल्लाको बजेट वीपी स्मृति कार्यालय र कांग्रेसको पार्टी कार्यालय बनाउनमा खर्चिँदै आएको छ । अब यसमा गिरिजाप्रसाद कोइराला पनि थपिएका छन् । गिरिजाका नाममा सभागृह बनाउने र त्यसमा राज्यको स्रोत साधन प्रयोग गर्ने कार्यलाई नेपाली कांग्रेसको अर्थशास्त्रमा बैध मानिन्छ ।
अर्थमन्त्री डा. रामशरण महत ज्यू, पार्टीका कार्यक्रहरुका यसरी गरिने राज्यको स्रोत साधनको प्रयोग लोकतन्त्रमा जायज मानिन्छ ? वीपी, जीपी वा मदन भण्डारीको नाम लिएपछि जे गर्न पनि पाइन्छ ?
पछिल्लो समय नेता र सहीदका नाममा राज्यको सम्पत्ति दुरुपयोग गर्ने क्रम बढेको छ । एमालेका केही सभासदले मदन भण्डारी पुस्तकालयलानई पैसा दिनु र कांग्रेस सभासदले गणेशमान स्मृति भवनलाई लाखौं रुपैयाँ प्रदान गर्नु यसैको दृष्टान्त हो ।
नेताको नाममा प्रतिष्ठान बनाऊ राज्यबाट पैसा लेऊ । पार्टी कार्यालयाको नाम ‘वीपी स्मति भवन’ राख अनि सरकारी बजेटबाट कांग्रेसकबो कार्यालय बनाऊ । यस्तो प्रचलन कांग्रेस-एमालेको सरकारले तीब्र पारेको छ ।
सोमबार झापामा चारदलका नेताले हिन्दु विधि विधानबाट पूजा गरेर शिलन्यास गरेको गिरिजास्मृति भवनको कथा पनि यही हो । त्यसको शिलान्यासबाटै राज्यको स्रोत र साधन दुरुपयोग गरिएको छ, भवन बनिसक्दा कति भ्रष्टाचार हुने हो, थाहा छैन ।
तर, नेपाली जनता विगतका जस्तै असचेत छैनन्, अब उनीहरुले नेताले के गर्‍यो भन्नेमात्रै हेर्दैनन्, त्यसको आर्थिक पाटो पनि हेर्नेछन् । सुजाताले कहाँबाट पैसा ल्याएर हामीलाई दिन खोज्दैछिन् भन्ने पनि अब जनताले विचार गर्छन् । किनभने सुजातासँग पैसाको बोट छैन, उनले कतैबाट मागेर ल्याउने हुन्, जीपी फाउन्डेनका नाममा ।
मुलुकमा आर्थिक अनुशासन कायम गर्ने हो भने अब यस्ता प्रश्नहरुमाथि हामीले विचार गर्ने पर्ने हुन्छ । नेताको तडक भडकका पछाडिको आर्थिक स्रोतबारे उनीहरुसँग सूचना माग्नैपर्छ । जनतामा यस्तो माग गर्ने सूचनाको हक छ ।
चारदलवीच सहमति भयो भन्दैमा भ्रष्टाचार गर्न पाइँदैन । चारदलका नेताले आपसी सहमतिमा आर्थिक अनियमितता र फजुल खर्च गर्नु भनेको सहमति छ भनेर सार्वजनिक स्थलमा यौनक्रिडा गरेजस्तै अनैतिक कार्य हो ।
कांग्रेस र एमालेको राजनीतिक अर्थशास्त्र के हो भने सिंहदरबारमा गर्नुपर्ने गोष्ठी इन्द्रेणी होडल र याक एण्ड यतिमा गरिन्छ अनि लाखौं रुपैयाँ सरकारी ढुकुटीबाट सिध्याइन्छ । कांग्रेसको प्रेस युनियन र एमालेको प्रेस चौतारीको अधिवेशन एवं बैठकका लागि समेत सरकारी कोषबाट बजेट निकासा गरिन्छ । कांग्रेस-एमाले सरकारमा यसलाई आर्थिक अनुशासन नै मानिन्छ ।
एमाओवादीले पनि आफ्नो सरकारका पालामा यस्तै अभ्यास गर्‍यो । अहिले पनि एमाओवादी नेताहरु कांग्रेसको भ्रष्टाचारको जग्गेमा भद्रपुरसम्म पुगेर घिऊ-चामल हालिरहेका छन् । गाउँमा काले काले मिलेर खाउँ भाले प्रकारको भ्रष्टाचार भइरहेको छ ।
अन्त्यमा, वीपी कोइरालाको एउटा भनाइ स्मरण गर्नु सान्दर्भिक हुनेछ । वीपीले भनेका थिए, राजाहरु आफैं नैतिकवान् बन्न सक्दैनन्, उनीहरुलाई जनताको बलले मात्रै नैतिकवान् बनाइराख्न सक्छ ।’
यही भनाइ अब नयाँ राजाहरुका हकमा पनि लागू हुन थालेको छ । विमान चढेर एउटा भवन उद्घाटन गर्न हिँड्ने यी नयाँ चौराजाहरुलाई पनि जनबलले मात्रै नैतिकवान् बनाउन सक्छ, उनीहरु आफैंभित्रबाट नैतिकवान हुन सक्दैनन् । भ्रष्टाहरुबाट घेरिएका साधु सुशील कोइरालाका हकमा पनि यही कुरा सत्य हो ।

