वीपीले नसकेको काम प्रचण्डले गर्न सक्छन् ?
 हरिवोल गजुरेल
संविधानको मस्यौदा जनता माझ छलफलमा गइरहेको  विशिष्ट परिवेशमा अध्यक्ष प्रचण्डको भारत भ्रमण तय भएको छ । यो भ्रमण  सबैका लागि चासोको विषय बनेको  छ किनकी यो भ्रमणको सफलता वा असफलताले नेपाली राजनीतिमा दुरगामी प्रभाव पार्नेछ ।
फाइल तस्वीर
भ्रमणका विषयमा सकारात्मक र नकारात्मक प्रतिक्रिया आइरहेका छन् । बहुसंख्यक यो भ्रमणको पक्षमा देखिए पनि कतिपयले यो उपयुक्त समय होइन समेत भनिरहेका छन् । तर, प्रचण्ड आत्मविश्वासका साथ भारत प्रस्थान गर्नुभएको छ ।
विसं. २००७ सालदेखि थाति रहेको सविधानसभालाई मूर्त रुप दिने काम प्रचण्डको नेतृत्वमा सम्पन्न भएको हो । एमाओवादी शक्तिका हिसाबले वर्तमानमा कमजोर जस्तो देखिए पनि एजेण्डाका हिसाबले अझै पनि शक्तिशाली नै छ । नेपालको राजनीति एमाओवादी वरिपरि घुमिरहेको छ । अध्यक्ष प्रचण्डले जोखिम मोलेर सोह्र बुँदे सम्झौता गरी सविधान निर्माणको काम अगाडि बढाएको घटनाले यसको पुष्टि गर्दछ ।
दश बर्षको जनयुद्ध र झण्डै दश बर्षको शान्ति प्रक्रियाको उतार चढावको अनुभव संगालेका प्रचण्डको भ्रमणले संविधान निर्माणको बाँकी कार्यभार पूरा गर्न सहज बनाउँछ भन्ने आशा नेपाली जनताले गरेका छन् ।
सुगौलि सन्धीपछि नेपालको हरेक राजनीतिक परिवतर्नमा भारतको भूमिका जोडिन पुगेको छ ।  नेपालमा भारतको सकारात्मक भूमिका मात्र देख्ने वा भारतको नकारात्मक भूमिका मात्र देख्ने प्रवृत्तिले राजनीतिको गाँठो फुकाएर देशलाई अग्रगति दिन सकेको छैन । यसै गरी भारतको सम्बन्धमा चाइना कार्ड र चीनको सम्बन्धमा भारतीय कार्ड प्रयोग गर्ने नेताहरु अन्ततः असफल हुने गरेका छन् ।
अन्तरराष्ट्रिय सवालमा चीन र भारतसंग सन्तुलित सम्बन्धको डाइलेटिक्स मिलाउन जसले सक्छ, त्यो नै नेपालको राजनीतिमा सफल हुन्छ भन्ने कुरा अब बुझ्न गाह्रो छैन ।
नेपालको सम्बन्धमा भारत र चीनको मुख्य चासो राष्ट्रिय सुरक्षा  हो, यसमा आर्थिक पक्ष पनि जोडिन पुगेको छ । ‘हिजो एउटा हिङ नभए भागै नबस्ने र अर्को हिङ भए भागै नबस्ने’ जस्तो थियो । तर, आज चीन र भारतको आपसी आर्थिक निर्भरता बढेकाले नयाँ परिवेशमा उनीहरु बीचको सम्बन्धलाई परिभाषित गर्नु जरुरी छ । लिपुलेक नाका प्रयोग गर्न उनीहरु बीच बनेकोे समझदारीबाट यो कुरा सहजै बुझ्न सकिन्छ ।
नेपाली जनताले प्रचण्डबाट यो प्रश्नको सकारात्मक जवाफ मात्र होइन कि ठोस परिणाममा अनुदित भएको हेर्न खोजेका छन्
द्वीपक्ष सम्बन्धमा सदैव दुबैको हित एउटै कुरामा नहुन सक्छ । कतै एउटा पक्षलाई फाइदा हुन्छ भने कतै अर्को पक्षलाई हुने गर्दछ । केही पाउन केही गुमाउनैपर्ने हुन्छ । यसको सन्तुलन मिलाउनु आवश्यक छ, जुन त्यति सहज छैन । नेपालका नेताहरुले आजसम्म यो गाँठो फुकाउन सकेका छैनन् ।
नेपाल भूगोलमा मात्र सानो होइन, आर्थिक र मनोवैज्ञानिक रुपमा पनि सानै छ । हाम्रा छिमेकीले स्वभाविक कोल्टे फेर्दा पनि नेपाल राष्ट्र थिच्चिने हो कि भन्ने डर हुन्छ । सानो बच्चालाई ठूलो मान्छेले माया गरेर धाप मार्दा पनि मार्का पर्छ भने उनीहरुले नजानिँदो गरी थिच्न खोजे नेपालको हालत के होला ? सहजै अनुमान गर्न सकिन्छ ।
जंगबहादुरले अंग्रेज (भारत) सामु समर्पण गरेर पनि केही दिएर केही लिए । यो कुरा त्यो बेलाको नेपाली जनताको चेतनाको स्तर अनुरुप थियो । तर, कसैले आज त्यसको नक्कल गर्‍यो भने नेपाली जनताको साथ पाउने छैन ।
वीपी कोइरालाले आफ्नो राजनीतिक निष्ठामा आघात नपर्ने गरी अन्तरराष्ट्रिय समुदायसँग सामञ्जस्यता राख्न ‘केही दिएर केही लिन’ खोजेकै हुन् । तर, सफल हुन सकेनन् । अस्थायी रुपमा केही सफलजस्तो देखिए पनि अन्ततः उनी असफल रहे । अब प्रश्न उठ्छ, वीपीले गर्न नसकेको काम प्रचण्डले गर्न सक्छन् ?
नेपाली जनताले प्रचण्डबाट यो प्रश्नको सकारात्मक जवाफ मात्र होइन कि ठोस परिणाममा अनुदित भएको हेर्न खोजेका छन् । भीमसेन थापादेखि जंगबदहादुरसम्म र वीपीदेखि प्रचण्डसम्मका प्रचुर अनुभव संगालेका ‘पुष्पकमल दाहाल’ले यो दुरुह काम सफल गर्न सक्नु पर्दछ  । नेपाली जनता यो सुखद दिनको ब्यग्र प्रतीक्षामा  छन् ।

