सरकारले किन थप्न सकेन २५ जनजाति ?
बागमान कुलुङ
‘आदिवासी जनजाति उत्थान राष्ट्रिय प्रतिष्ठान ऐन २०५८’ जारी भई नेपालका आदिवासी जनजातिहरुको उत्थान र विकासका लागि नेपाल सरकारको एकमात्र निकायका रुपमा आदिवासी जनजाति उत्थान राष्ट्रिय प्रतिष्ठान गठन गरिएको हो ।
यस ऐनको अनुसुची १ मा नेपालका आदिवासी जनजातिहरु भनी ५९ जातिलाई सुचीकरण गरिएको छ । दफा २५ मा प्रतिष्ठानको सञ्चालक परिषद्को सिफारिसमा मन्त्रिपरिषदले उक्त सुचीमा हेरफेर गर्न सक्ने प्रावधान राखिएको छ ।
त्यस्तै ऐनको दफा २ (क) मा छुट्टै भाषा, छुट्टै संस्कृति, छुट्टै सामाजिक संरचना र लिखित वा अलिखित इतिहास भएको समुदायलाई आदिवासी जनजाति भनि परिभाषा गरिएको छ ।

प्रतिठानको गठनसँगै राईभित्र पर्ने गरी सुचीकरण गरिएका बाहिङ, कुलुङ, लोहोरुङ, चाम्लिङ र नाछिरिङले आफुहरु राई नभएको र प्रतिष्ठान ऐनले निर्धारण गरेको छुट्टै भाषा, छुट्टै संस्कृति, छुट्टै सामाजिक संरचना र लिखित वा अलिखित इतिहास आफुहरुसँग पनि रहेको जिकिरसहित छुट्टाछुट्टै जातीय पहिचानको माग सुरु गरेका थिए ।
सुरुको समयमा आदिवासी जनजाति सुचीकरणको माग गर्ने यी समूहलाई ‘बिद्रोही बाकुलोचाना’ पनि भन्ने गरिन्थ्यो । यद्यपि पछिका दिनहरुमा क्रमसः सुचीमा आफुहरु पनि छुट्टनि गएको भन्दै ४५ भन्दा बढी आदिवासी समूहले ‘बाकुलोचाना’को आन्दोलनमा ऐक्यवद्धता र सहकार्यको प्रस्ताव अघि सारेपछि सामुहिक आन्दोलन हुँदै गयो ।
उक्त आन्दोलनका कारण ०६५ सालमा प्रतिष्ठान सञ्चालक परिषद्को बैठकले उक्त माग गर्ने समूहहरुको अध्ययन गरी सुचीकरण गरिनुपर्ने वा नपर्नेबारे आधारसहित सिफारिस गर्न एक उच्चस्तरीय कार्यदल गठन गरियोस् भनी मन्त्रीपरिषद्कहाँ सिफारिस् पठाएको थियो । सिफारिसका आधारमा मन्त्रीपरिषदले मानवशास्त्री डा.ओम गुरुङको संयोजकत्वमा समाजशास्त्री, भाषाशास्त्री र कानूनविद्हरु संलग्न एक उच्चस्तरीय आदिवासी जनजाति सुचीकरण परिमार्जन उच्चस्तरीय कार्यदल गठन गरेको थियो ।
उक्त कार्यदलले यसभन्दा अगाडि सुचीकरण गरिएका ३ वटा जातिलाई सुचीबाट हटाएर २५ वटा नयाँ सामुदाय थप गरी जम्मा ८१ जातिलाई नेपालका आदिवासी जनजातिको रुपमा सुचीकरण गरिनुपर्ने भनी सिफारिस गर्‍यो । करिब ७ वर्ष पहिले सिफारिस गरिएको कार्यदलको उक्त प्रतिवेदन आजसम्म किन कार्यान्वयन हुँदैन ? यसका केही भित्री कारणहरु छन् :
१) कानूनी प्रक्रियामा विवाद :
कार्यदलले सुचीकरणका लागि सिफारिस गरेका नयाँ २५ वटा जातिहरुमा अधिकांश जाति पहिले नै सुचीकरण गरिएका जातिहरुबाट छुट्टएिकाहरु छन् । जस्तै-नयाँ जातिका रुपमा सिफारिस गरिएका कुलुङ, लोहोरुङ, याम्फु र आठपहरिया यसभन्दा अगाडि राईभित्र कार्मारोङ जाति, मुगालीभित्र र रानाथारु जाति थारुभित्र सुचीकरण गरिएका थिए । यसलाई सुचीकरण सिफारिस गरिएकाहरुले ओझेलमा परेको आफूहरुको भाषा संस्कृतिले पहिचान पाएको अर्थ लगाउँछन् भने राई, थारु र मुगाली जस्ता मूल जातिकाहरुले जातीय फुटका रुपमा लिएका छन् ।
बागमान कुलुङ
यसबाहेक मगरभित्र खाम, नेवारभित्र ज्यापु, गुरुङभित्र घले र तामाङभित्र पनि त्यस्तै समूहका धेरथोर भाषा र संस्कृति फरक भएका समूहहरु रहेको हुँदा उनीहरुले समेत भविष्यमा यस्तै प्रकारले जातीय सुचीकरण माग गर्लान् कि भनेर ती अन्य जातिहरुभित्र समेत चिन्ता बढ्न थालेको छ । यद्यपि जे जस्तो भए पनि वर्तमान प्रतिष्ठान ऐनअनुसार प्रतिष्ठानको सञ्चालक परिषदको सिफारिसमा मात्र मन्त्रिपरिषदले त्यस्ता सुची परिमार्जन गर्न सकिने प्रावधान रहेका कारण ती चिन्ता गर्नेहरुको आर्शिवादले मात्र नयाँ सुचीकरण हुने भएकाले धेरै हदसम्म उनीहरु ढुक्क पनि छन् र सक्दो आफ्नो जातिबाट नयाँ समूह चोइटिन नदिन उनीहरु नया सुचीकरण रोक्न लागिपरेका छन् ।
किनभने वर्तमान प्रतिष्ठान ऐनमा जातीय सुचीमा अगाडि नै सुचीकरण गरिसकेका हरेक जातीय संस्थाका प्रतिनिधिहरु उक्त प्रतिष्ठानको सञ्चालक परिषदको पदेन सदस्य हुने प्रावधान रहेको छ । यो अवस्थामा आफ्नो समूहबाट चोइटिएर जाने सुचीकरणले आफुहरुको जातीय फुट निम्त्याउँछ भन्नेहरुको ठूलो समूह हालको सञ्चालक परिषदमा रहेको हुँदा नयाँ सुचीकरण जहिले पनि ओझेलमा परेको छ र यो ऐनको दफा २५ परिमार्जन नहुन्जेलसम्म परिरहने छ ।
मन्त्रिपरिषदबाट निर्णय भई स्थानीय विकास मन्त्रालयबाट नियुक्ती लिएको हुनाले उक्त कार्यदलले आˆनो प्रतिवेदन पनि स्थानीय विकास मन्त्रालयमा नै पेश गरे । यसरी मन्त्रालयमा पेश गरिएको प्रतिवेदन सिधै मन्त्रिपरिषदमा पेश गरिए त्यसलाई सञ्चालक परिषदको सिफारिसमा पेश गरिएको मानिन्छ कि मानिँदैन भन्नेमा विवाद सिर्जना भयो । नयाँ सुचीकरणको माग गर्नेहरुले परिषदकै सिफारिसमा कार्यदल गठन भएकाले उक्त कार्यदलको काम पनि परिषदले सिफारिस गरेकै मानिन्छ भनी तर्क गरे तर अगाडि सुचीकरण भई सकेर सुचीकरण नचाहनेहरु यसलाई आफु सदस्य रहेको सञ्चालक परिषदमा ल्याएर आफु अनुकुल उचित समयमा उचित निर्णय लिन चाहन्थे । यो टकराबले करिब ७ वर्ष उक्त प्रतिवेदन मन्त्रालयमै बिना कार्यान्वयन बस्यो ।
तर, पछिल्लो समयमा उक्त प्रतिवेदन मन्त्रालयबाट परिषदमै फिर्ता हुनुपर्छ भन्नेहरु एकाएक शक्तिशाली र मन्त्रिपरिषदमा सिधै पेश गर्नुपर्छ भन्नेहरु एकाएक कमजोर भई उक्त प्रतिवेदन परिषदमै फर्कियो । यसका तीन कारणहरु छन्ः
१.१ बिज्ञ र कानूनविद्हरुको तर्क :
मन्त्रिपरिषदले विज्ञ टोली गठन गर्दै सञ्चालक परिषदको सिफारिस बिना आदिवासी जनजातिको सुची परिमार्जन गर्दै जाने हो भने हाल आदिवासी जनजाति बाहेककाहरुले समेत आफुहरु पनि आदिवासी जनजाति भएकाले सुचीकरणको माग गर्दै आएको अवस्थामा सरकारले जो पायो त्यहीलाई आदिवासीको रुपमा सुचीकरण गर्न बाटो खुल्ने नजिर बस्न सक्ने भएकोले जसरी भए पनि यसलाई आदिवासी जनजातिहरुको जातीय संस्थाहरु सदस्य भएको सञ्चालक परिषदको बैठकमा ल्याई त्यहाँबाट पारित गरेर मात्र सुची परिमार्जन गरिनुपर्ने तर्क आदिवासी विज्ञ तथा कानूनविदहरुले पेश गरे ।
अन्यथा यसरी मन्त्रालयबाट सिधै मन्त्रिपरिषदमा पेश गरेर पारित गरिए उक्त निर्णय खारेज गर्न अदालत जान सकिने समेत उनीहरुले तर्क गरे । यसमा कतिपय सुचीकरणका लागि सिफारिस गरिएकाहरुले समेत चित्त बुझाए । यसले आदिवासीभित्र सञ्चालक परिषदमा फाइल फिर्ता गर्नुपर्छ भन्नेहरु बलियो हुँदै गए ।
१.२ सुचीकरणमा छुट्टएिकाहरुको चाहनाः 
कार्यदलले सुचीकरणको माग गर्नेहरु सबैलाई सुचीकरणका लागि सिफारिस गरेन । यसरी कतिपय सुचीकरणमा छुटिएकाहरुले आफुहरुसँग पनि सिफारिस गरिएका समुदायजस्तै छुट्टै भाषा, छुट्टै संस्कृति, छुट्टै सामाजिक संरचना र लिखित वा अलिखित इतिहासहरु भएर पनि सिफारिस गर्दा विभेद गरिएको तर्क गरिरहेका छन् ।
यसै सन्दर्भमा मन्त्रालय पुगेको सुचीकरणको उक्त फाइल सिधै मन्त्रिपरिषद्मा पेश गरिए सिफारिस भएका ८१ वटा मात्र पारित हुने निश्चित छ । तर, यसका अलवा यो प्रतिवेदनलाई खारेज गरेर वा नगरेर, अर्को समिति गठन गरेर वा सञ्चालक परिषद्मा पुनः छलफल गराएर नयाँ आधारमा निर्णय गरिए आफुहरुको समेत सुचीकरण हुने सम्भावना बढ्न सक्ने अवस्था थियो र छ । यसर्थ सुचीकरणमा छुट्टएिकाहरु समेत मन्त्रालयको फाइल सिधै पारित हुनुभन्दा सञ्चालक परिषदमै फिर्ता गर्न चाहन्थे । यसले सञ्चालक परिषदमा फाइल फिर्ता गर्नुपर्छ भन्नेहरु झन् बलियो हुँदै गए ।
१.३ सुचीकरणको सिफारिसमा परेकाहरुको आफ्नै कारणः 
सुचीकरणको सिफारिसमा परेका कतिपय समुदायका मान्छेहरु काठमाडौंमा बस्दै बस्दैनन् त कतिपय थोरै संख्यामा मात्र बस्छन् । तर सुचीकरणको अधिकांश आन्दोलन काठमाण्डौंमा हुन्छ । यो बाध्यताले पनि सुचीकरण हुनुपर्छ भन्ने आन्दोलनमा सबै जातिका मानिसहरु भन्दा पनि केही समुदायका मानिसहरु बढी सकृय हुने गर्दछन् र हुँदै आएका छन् । उनीहरुले एकताबद्व भएर मन्त्रालयबाट मन्त्रिपरिषदमा उक्त निर्णय पारित गरिनुपर्छ भनेर माग गर्नुपर्नेमा फलानाको सुचीकरण भएको दिन मेरो पनि हुन्छ । त्यसैले उसले आन्दोलन गरिरहन्छ र मेरो पनि काम हुदै जान्छ भन्ने रणनीति लागु भयो । यसले अन्तमा यो समूह कमजोर भयो ।
यसका साथै यो समूहका नेतृत्वकर्ताले आफुहरुको बिरुद्व यती बलियो शक्ति निर्माण हुदैछ भन्ने कल्पना समेत गरेनन् ।
२. सञ्चालक परिषदको नियतः 
यी माथिका कारण लगायतले गर्दा मन्त्रालयबाट सिधै मन्त्रिपरिषद्मा पेश भई पारित हुन सकिने फाइल प्रतिष्ठानको सञ्चालक परिषदमा फिर्ता भयो । सञ्चालक परिषदबाट पारित भई मन्त्रिपरिषदमा सिफारिस गरिने अपेक्षा गरिएको विज्ञ टोलीको उक्त प्रतिवेदनलाई त्यसो नगरी पुनः अध्यायन गरेर मात्र सिफारिस गर्न अर्को महाविज्ञ टोली गठन गरियो ।
गत माघ महिनामा गठन गरिएको उक्त टिमले अध्ययन गरेर पारित गरियोस् भनी सञ्चालक परिषदको असारको बैठकमा पेश गर्ने र उक्त सञ्चालक परिषदको बैठकले मन्त्रिपरिषद्मा सिफारिस गर्ने अपेक्षा गरिएको थियो । तर, सञ्चालक परिषदको बैठक हुन जब एक हप्ता बाँकी थियो, ती महाविज्ञ टिमले त प्रधानमन्त्री र स्थानीय विकास मन्त्रीकहाँ गएर यो विवादित विषय भएकाले अहिलेलाई थाती राख्न पाउँ भनी बिन्ती पत्र पो पेश गरे । उनीहरुको व्यवहार हेर्दा ती सुचीकरण गर्ने टिम होइनन्, बरु रोक्ने टिम होजस्तो देखिन्छ । तर, हाल उनीहरुकै हातमा सुचीकरण निर्णयको अधिकार गएकोले यो सुचीकरण ढिलो हुने वा नहुन पनि सक्ने सम्भावना छ ।
३. सुचीकरणको पहल गर्ने नेतृत्वको अदुरदर्शिताः 
सुचीकरणको पहल गर्ने नेतृत्व असाध्यै सकारात्मक सोच भएका तर यो सुचीकरण प्रक्रिया षड्यन्त्रै षड्यन्त्रका बीच अगाडि बढ्दै गइरहेको छ ।
माघको सञ्चालक परिषदको बैठकले कार्यदलको प्रतिवेदन चेक गर्ने अर्को कार्यदल गठन गर्दा सुचीकरणको पहल गर्ने नेतृत्वले न आफ्नो प्रतिनिधित्व सुनिश्चिताको माग गरे, न उक्त कार्यदल गठनमा आफुहरुको असहमती रहेको उद्घोष नै गरे । यसले सुचीकरण सिफारिस गरिएका टिमको उक्त टोली गठनमा मौन समर्थन रहेको देखिन्छ ।
कुनै पनि आदिवासीलाई दुरगामी असर गर्ने कुनै पनि निर्णय लिँदा त्यस आदिवासीको प्रतिनिधी वा परम्परागत संस्था मार्फत उनीहरुलाई उक्त निर्णयबारे प्रष्ट बुझाइ उनीहरुको अगि्रम मञ्जुरी लिनुपर्ने कानूनी प्रावधान नेपाल पक्ष राष्ट्र भएका अन्तर्राष्ट्रिय कानूनहरुमा छन् । यसलाई स्वतन्त्र, पूर्व सुसुचित मञ्जुरीको अधिकार पनि भनिन्छ ।
सुचीकरणको निर्णयका लागि गठन गरिएको उक्त महाविज्ञ टिमको बिरोध नगर्दा त्यसको मौन समर्थन गरेको अर्थ लगाई ती समुदायलाई उक्त अधिकार प्रयोग गर्न दिइएको देखिन्छ । यस्तो अवस्थामा उक्त टिमको निर्णय समेत आफुले स्वीकार गर्नुपर्ने नैतिक दबाव सिर्जना हुन्छ । नेतृत्वले विश्वास गरेको उक्त टिमले प्रधानमन्त्री र स्थानीय विकास मन्त्रीकहाँ गएर सुचीकरण रोकिपाऊँ भन्ने बिन्ती पत्र बुझाएपछि नेतृत्वको कमजोर विश्लेषण शक्ति र अदुरदर्शिता प्रष्टै देख्न सकिन्छ ।
यसरी सतही अवस्थाको सही विश्लेषण गरेर सही निर्णय सही समयमा लिन सकिएन भने सुचीकरण लम्बिन वा नहुन पनि सक्छ ।
४. बेकारमा चुनाबी नारा 
प्रतिष्ठान सञ्चालक परिषदको अध्यक्ष प्रधानमन्त्री र सहअध्यक्ष स्थानीय विकास मन्त्री रहन्छ भने उपाध्यक्ष पनि राजनीतिले नियुक्त गरेको व्यक्ति रहने प्रावधान छ । तर, यी ३ जना राजनीतिक बाटोबाट आउने सञ्चालक परिषदको बैठकमा ५९ जना आदिवासी जनजाति सामुदायको प्रतिनिधि सदस्य मिसिएर बसेको परिषदको बैठकले यो सुचीकरणको मुद्दा छिनोफानो गर्ने हो ।
धरातलीय परिस्थिति यस्तो भएता पनि संखुवासभा र सोलुखुम्बु लगायतका केही जिल्लाहरुका पार्टीका संसद उम्मेदवारहरुले सुचीकरण सिफारिस गरिएका सामुदायको सघन बसोबास रहेको मौका हेरी आफु र आफ्नो पार्टीले सुचीकरण गरिदिने आश्वासन दिँदै भोट माग्ने गरेका थिए र छन् ।
संखुवासभाका वर्तमान संविधानसभाका सदस्य तारामान गुरुङले संखुवासभामा कुलुङहरुलाई सुचीकरण गरिदिने चुनावी नारा राखेको स्वीकार गर्नुहुन्छ । राजनीनिक पार्टीहरुले यसरी सुचीकरणलाई चुनावी नारा बनाउनुमा स्थानीय त्यही समुदायका कार्यकर्ताहरुको ठुलो भूमिका रहेको हुन्छ ।
तर, यसरी चुनावी नारा बनाएका सभासदले पार्टीमा आफ्ना कार्यकर्तालाई निर्देशन गरेको जस्तो र राजनीतिको मातहतमा रहेको कर्मचारीहरुलाई निर्देशन दिए जस्तो जातीय संस्थाबाट आउने प्रतिनिधिहरुलाई निर्देशन दिन सक्दैन र मिल्दैन यो कुरा नबुझेसम्म चुनावी नारा बनाउँदै जित्ने जित्दै गर्ला तर, उसको जितले सुचीकरणसँग खासै सम्बन्ध राख्दैन । अहिले भइरहेको पनि यही हो ।
५. भावी संवैधानिक प्रावधानः 
संविधानको नयाँ मस्यौदामा आदिवासी जनजाति उत्थान राष्ट्रिय प्रतिष्ठान रहने वा आदिवासी आयोग गठन गरिनेबारे कुनै कुरा प्रष्टसँग उल्लेख गरिएको छैन ।
यस्तो अवस्थामा प्रतिष्ठान नै खारेज भई सुचीकरणको औचित्य समाप्त भएको भनी डा. ओम गुरुङको प्रतिवेदन खारेज गर्ने सम्भावना पनि रहन सक्छ ।

