बहस : चाँडो हैन, राम्रो संविधान चाहियो !
अनिलकेशरी शाह
छ सय एकजना  सभासदज्युहरुले  ८  बर्ष  लगाएर तयार पारेको नमूना संविधानका बारेमा  आफ्नो  विचार  ब्यक्त गर्नका लागि   ३ करोड  जनतालाई केवल  केही  दिन  मात्रको  समय  प्रदान  गरिएको  छ, जुन  आफैंमा  एक  छलफल  को  विषय  हो ।
देश  पुनर्निर्माणमा  गएको समयमा  आउन   लागेको  संविधानप्रति मेरो बुझाइ एवम विचार  निम्न  प्रकारको  छ, जसको  छलफलका  लागि यहाँ  लेखेको  छु  |
जनताबाट सिधै निर्वाचन मार्फत छानिएको व्यक्तिमात्र संसद भवनमा निर्वाचित हुने प्रावधान हुनु पर्दछ | अहिले प्रस्ताब गरिएको, समानुपातिक प्रणालीबाट रोजिएकाहरु केवल उनीहरुलाई रोज्ने पार्टी बिशेष नेताप्रति मात्र जवाफदेही हुन्छन् | तर, जनताबाट सिधै छानिएर आएकाहरु सम्पूर्ण जनता एवम देशप्रति उत्तरदायी हुन्छन्  ।
यो प्रावधानले जनतालाई आफ्नो सरकार आफै छान्ने अधिकारबाट पनि टाढा राखिएको प्रस्ट हुन्छ | सरकारमा को राख्ने, को नराख्ने भन्ने सत प्रतिशत जिम्मा जनतामा निहित हुनुपर्छ, नत्र केवल केही व्यक्तिको निर्देशनका भरमा सरकारमा जोकोही पनि पस्न सक्छ भने त्यो सिधै जनताको अधिकारमा हस्तक्षेप हो |
यदि  संबिधानसभाले  सबै  महत्वपूर्ण   निर्णय  भविश्यमा  गर्ने  भनेर छुट्याउने हो भने तर संबिधान चै अहिले  नै  ल्याउन  खोज्छ  भने  त्यो  संबिधान  अपुरो  मात्र  हैन, नेपाल  एवम  नेपालीको  हित  र  चाहना  विपरीतको हुनेछ | आज  कठिनाइको  बाटो  खुलाउने निहुँमा सम्पूर्ण  बाधा  एवम  निर्णय  भोलिका  लागि  थुपार्दै  जाने  हो  भने, भोलि  त्यसको  समाधान  झन्  गार्हो  हुन्छ  |
उदाहरणका लागि  मानौं  हामीसँग  संविधान  छ ।  तर,  प्रदेशहरुको  नाम  राख्ने   समय  आउँदा  फेरि  अर्को   द्वन्द  निम्त्यो  भने ? मेरो  बिचारमा, स्वर्गीय  डा. हर्क  गुरूङले  अगाडि  सार्नुभएको  उत्तर  दक्षिण  नेपाल  सीमांकन  जसमा  ५  मुख्य  प्रदेशको  नाम  त्यही  राज्य  भएर  बग्ने  नदीको  नाममा  राखिने  पद्दति  सबैभन्दा  उत्तम  हुन्छ | यसले  हिमाल, पहाड, तराईको  मर्मलाई  जीवित  राख्दै, नेपालीलाई  प्रदेश  छुट्टै  भए पनिसँगै  बाँधेर  राख्न  सक्षम  हुन्छ |
प्रदेशहरुको  निर्माण  हाम्रो  विविधतालाई  महत्व  दिएर  गर्नुपर्दछ  ताकि हाम्रा  सन्ततिहरु बीच  पनि  प्रदेशको  मामलामा  झगडा  नहोस् |
 जनताबाट सिधै निर्वाचन मार्फत छानिएको व्यक्तिमात्र संसद भवनमा निर्वाचित हुने प्रावधान हुनु पर्दछ
सरकार प्रमुख छान्न पाउने अधिकार पनि प्रतक्ष्य रुपमा जनतामै हुनुपर्दछ, चाहे त्यो प्रधानमन्त्रीका रुपमा होस् वा रास्ट्रपति | साथै जनताको भोट जितेर भएका सरकार प्रमुखले आफ्नो क्याबिनेट आफैले छान्न पाउनु पर्छ | यसो गर्दा राजनीतिमा प्रवेश गर्ने प्रत्येक व्यक्ति पार्टी नेतालाई हैन, जनतालाई खुसी पर्न बढी जोड दिनेछन् |युवा अवस्थामै राजनीतिमा प्रवेश गर्नेहरुले पनि राजनीति भनेको पार्टी बिशेष नभएर सम्पूर्ण देशका लागि हो भन्ने सिक्दछन् | देश प्रमुख छान्ने प्रतक्ष्य अधिकार जनतामा भए, हाम्रोलार्इ होइन, राम्रोलार्इ प्राथमिकताको जन्म हुनेछ |
हामी अहिले  देश चलाउने संविधान निर्माणको  प्रक्रियामा छौं, कुनै  एक  नियम  वा  कानून  निर्माणमा  हैन । समस्त  नेपाली  जनताले  यस  पलका  लागि  धेरै  प्रतिक्षा गरेका  छन्  तसर्थ  संबिधान  बनाउने  जिम्मा पाएकाहरुलाई  संबिधान  छिटो  हैन, राम्रो  बनाउन  आग्रह  गर्दछु | देशभित्र  भएका  मात्र नभएर  विदेशमा  बस्ने  नेपालीहरुको  पनि  संबिधानप्रति  उही  आश रहेको  छ | प्राकृतिक  विपत्तिको  आड  लिएर  राम्रोभन्दा  चाँडो  आउने  संबिधानमा  जोड  दिनु  कुनै  पनि  तवरबाट  जायज  हैन ।

