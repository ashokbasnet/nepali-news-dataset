चिया खाँदाखाँदै फुर्‍यो- आफ्नो गाउँ आफैं बनाऔं !
भरतमोहन अधिकारी, पूर्वअर्थमन्त्री


मध्यावधि निर्वाचन ०५१ मा  हाम्रो नेकपा एमाले पार्टी सबैभन्दा ठूलो दल  भयो । प्रतिनिधिसभाका कुनै दलको बहुमत आएन । एमाले प्रतिनिधिसभामा ठूलो दलका रुपमा स्थापित भयो । चुनाबमा पराजय भएकाले गिरिजाप्रसाद कोइरालाले प्रधानमन्त्रीबाट राजीनामा गर्नुभयो । काँगे्रसको संसदीय दलको नेताबाट पनि राजीनामा गर्नुभयो । शेरबहादुर नेपाली काँगे्रसको संसदीय दलको नेता चुनिनुभयो ।
शेरबहादुरजीले राष्ट्रिय प्रजातन्त्र पार्टीसँग मिलाएर आफ्नो नेतृत्वको संयुक्त सरकार बनाउन निकै प्रयत्न गर्नुभयो । तर, उहाँ सफल हुनुभएन । अब संबिधानको व्यवस्था अनुसार ठूलो दलको हैसियतले एमालेले सरकार बनाउने मौका पायो ।
यही बिषय लिएर तत्कालीन महासचिब माधब नेपालले पार्टीको स्थायी कमिटीको बैठक बोलाउनुभयो । बैठकमा उहाँले एमालेको नेत्तृत्वमा सरकार बन्ने सम्भावना बढेको छ, पार्टी अध्यक्ष मनमोहन अधिकारीलाई सबैले प्रधानमन्त्रीमा स्वीकार गर्न तयार देखिन्छन् भन्नुभयो । उहाँले एमाले नेत्तृत्वको सरकारमा मनमोहन अधिकारीलाई प्रधानमन्त्रीमा प्रस्ताव गर्नुभयो ।
बैठकमा बामदेव कमरेडले महासचिव माधव नेपाल सरकारमा उपप्रधानमन्त्री भएर जानुपर्छ, पार्टी अध्यक्ष वृद्ध हुनुहुन्छ त्यसैले उहाँलाई सहयोग गर्न र सरकारलाई प्रभाकारी बनाउन महासचिब नै उपप्रधानमन्त्री भएर जानुपर्छ भन्नुभयो ।
महासचिब माधव नेपालले सरकारमा अरु मन्त्रीहरुमा केपी ओली र सीपी मैनालीको नाम प्रस्ताब गर्नुभयो । पार्टी हेर्ने जिम्मा बामदेब गौतमजीलाई दिने प्रस्ताव भयो ।
मतिर पुलक्क हेरेर माधव नेपालले भन्नुभयो, भरतमोहनजी तपाई यसपालि सरकारमा नजानुहोस्, पार्टी संगठनमा काम गर्नुहोस् ।
राधाकृष्ण मैनालीले आफू किन सरकारमा नपर्ने भनी कुरा उठाउनुभयो ।
माधव नेपालको निबासमा गएँ । उहाँले यसले भ्रष्टाचार बढाउँछ कि भन्नुभयो, उहाँको चित्त बुझाउन सकिँन र त्यहाँबाट फर्किएँ
त्यो दिनको बैठकबाट के स्पष्ट भयो भने पार्टी अध्यक्ष मनमोहन अधिकारीको नेत्तृत्वमा मुलुकमा एमालेले पहिलो कम्युनिष्ट सरकार बन्ने भयो । त्यो सरकारमा म संलग्न नहुने भएपछि ढुक्क भएर राति घरमा मैले मेरी श्रीमतीलाई मनमोहन दाइ प्रधानमन्त्री बन्ने कुरा सुनाएँ । उनी खुसी भइन् ।
पहिलो एमालेको सरकार त्यसमा आफ्नै दाइ प्रध्ाानमन्त्री, यो त खुसी हुने कुरा नै भयो । अनि मैले उनलाई यसपालि आफू सरकारमा सामेल नहुने कुरा पनि बताएँ । यसरी म ०५१ सालमा एमालेको सरकारमा सामेल नुहने कुरामा ढुक्कै थिएँ ।
फेरि केन्द्रीय कमिटीको बैठक बस्यो । बामदेव कमरेडको नेत्तृत्वमा मन्त्री छनोट गर्ने कमिटी बन्यो । त्यसको केही दिनपछि डा. डिल्लीराज खनालको घरमा एक दिन बिहानको खाना पनि खाने र छनौट कमिटीले तयार पारेको नाम पनि स्थायी कमिटीको बैठकमा प्रस्तुत गर्ने भनेर डीआर खनालको घरमा स्थायी कमिटीको बैठक बस्यो ।
त्यहाँ बामदेव कमरेडले मन्त्रिमण्डलमा सामेल हुने मन्त्रीको प्रस्ताब गर्न सुरु गर्नुभयो । प्रधानमन्त्री मनमोहन अधिकारी, उपप्रधान, परराष्ट र रक्षा मन्त्री माधव नेपाल, त्यसपछि गृहमन्त्रीमा केपी शर्मा ओली, स्थानीय बिकास मन्त्रीमा सीपी मैनाली, अर्थमन्त्रीमा भरतमोहन अधिकारी भन्नुभयो ।
म त छक्कै परें । म त सरकारमा पर्दिँन भन्ने ढुक्कै थिएँ । यो कसरी भयो ? पहिलो कम्युनिष्ट सरकारको अर्थमन्त्री हुँदा अत्यधीक खुसी पनि लाग्यो । तर, सँगसँगै ठूलो जिज्ञासा पनि भयो । महासचिवले तपाई सरकारमा नजाने भनेपछि पनि मेरो नाम कसरी आयो ?
मेरो यो जिज्ञासा मेट्न कोसिस गर्दा थाहा पाएँ छनोट समितिका सबै कमरेडहरुले एक मतले अर्थमन्त्रीमा भरतमोहन हुनुपर्छ भनेका रहेछन् । उहाँहरुको यस्तो दृढ प्रस्तावले म अर्थमन्त्री हुन पाएँ ।
म ०४८ सालदेखि संसदमा आर्थिक मामिलामै बोल्थें । कांग्रेसको बजेटको पनि मैले आलोचना गथेर्ँ । त्यसैले साथीहरुलाई त्यस्तो निष्कर्षमा पुग्न मद्दत गर्‍यो होला । जे होस् नेपालको पहिलो कम्युनिष्ट सरकार त्यो पनि नेपालको सर्वाधिक लोकप्रिय सरकारको अर्थमन्त्री हुने मौका पाएँ । यसकारण एमालेप्रति अनुगृहित छु ।
आफ्नो गाउँ आफै बनाऔं कार्यक्रम
म ०५१ साल मंसिर १५ गते अर्थमन्त्री भएँ । १६ गतेदेखि अर्थमन्त्रालयमा काम गर्न सुरु गर्न थालें । ०५१/५२ को आर्थिक बर्षका लागि कांगे्रस सरकारका अर्थमन्त्री महेश आचार्यले अध्यादेश बजेट पेश गर्नुभएको थियो । मेरा सामु त्यो अध्यादेश बजेटलाई के गर्ने, बजेटमा कसरी अघि बढ्ने भन्ने प्रश्न थियो ।

मनमोहनले जिब्रो काढ्दै यत्रो रकम कहाँबाट ल्याउँछस् भन्नुभयो, उहाँबाट पनि कुनै उत्साह नपाई खिन्न भई आफ्नो डेरामा फर्किएँ

अर्थमन्त्रालयका कामु सचिव मेरो कोठामा आउनुभयो र भन्नुभयो, मन्त्रीजी अध्यादेश बजेट आएको पनि ६ महिना हुन आँटिसक्यो । बाँकी ६ महिनाका लागि यही बजेटलाई निरन्तरता दिऔं । प्रधानमन्त्रीको निर्वाचन क्षेत्र र हजुरको निर्वाचन क्षेत्रका लागि म केही रकम खोज्छु, अहिले नयाँ कुरातिर नलागौं, राम्रो पनि देखिँदैन । आगामी बर्षका लागि हजुर र हजुरको पार्टीको बिचारबमोजिम बजेट बनाउँला । उहाँले यस्तो सुझाब दिनुभयो ।
मैले सचिबलाई भनें, म यस विषयमा दुई दिनमा सोचेर, बिचार गरेर निर्णय दिन्छु । अब सचिवको प्रस्तावले मेरो मन घुम्न थाल्यो । रामबिनोद भटराईजीले भनेजस्तो गर्ने हो भने यो ६ महिना त्यसै जाने भयो र कांगे्रसकै बजेट कार्यान्वयन गर्नुपर्ने भयो । आफ्नो त केही कुरा नजाने भए । आफ्नो कुरा लैजान ६ महिना पर्खनुपर्ने भयो । हाम्रो सरकार अल्पमतको सरकार छ । यसबीचमा सरकार ढल्यो भने त केही नगरी जाने भइयो । एमालेको सरकार आयो, केही नगरी गयो भन्ने बहुत नराम्रो सन्देश जाने भयो ।
अनि मैले मनमा अठोट गरेँ, होइन यो अध्यायदेश बजेट मान्दिँन । ६ महिनाका लागि पूरक बजेट बनाउँछु ।
म अब बजेटमा के राख्नुपर्छ भन्नेतिर सोच्न थालेँ । मैले कामरेड पुष्पलाल मदन भण्डारीलगायत हाम्रा दिवंगत नेताहरुलाई सम्झें । ००८ सालमा मोरङका गाउँहरुमा किसान आन्दोलन सरिक हुँदा लगाएका नाराहरु सम्झें । त्यसपछि मनले अठोट गर्‍यो, यो पहिलो कम्युनिष्ट सरकार हो, यस्तो बेला जनताले सम्झने गरी केही काम गर्नुपर्छ । फेरि यो सरकारले पाँच बर्षको समय पाउने कुरा होइन । अहिले नै मैले केही गर्नुपर्छ भन्ने लाग्यो ।
यही सोचका क्रममा नेपालमा भएका गाउँ बिकास समितिहरुलाई आफ्नो स्थानीय बिकास गर्न केही रकम दिने सोच बनाउन थालें । त्यसबेला निर्वाचित गाउँ बिकास समितिहरु थिए । अधिकांशमा काँगे्रसको बहुमत थियो । केहीमा मात्र एमालेको बहुमत थियो । केही गाउँ बिकासमा म आफैं जाँदा देखेको थिएँ, उनीहरुको सामान्य कार्यालय खर्च गर्नेसमेत स्रोत साधन थिएन । गाविसहरु छन्, तर स्रोतविहीन छन् । सोझै यिनलाई ५ लाख रुपैयाँ दिइयो भने यिनले गाउँघरका जनताको चाहना अनुसार विकास गर्लान् भन्ने लाग्यो । अनि मैले मनमा सोचें, अब यसपालिको बजेटबाट प्रत्येक गाविसलाई ५ लाख बजेट दिन्छु ।
यसमा मेरा सामु दुईवटा समस्या आए । एउटा, नेपालमा गाबिसहरु कोही ठूला छन्, कोही साना । कुनै आर्थिक रुपमा राम्रै छन्, कुनैको आयस्रोत नै छैन । यो समाधान कसरी गर्ने त ? यसको समाधान बैज्ञानिक ढंगले गर्नुपर्ने थियो । तर, मसँग समय थिएन । त्यसैले मैले सोचेँ, यसपटक सबैलाई ५ लाख दिन्छु । त्यसपछि बिभिन्न आधार बनाएर त्यसअनुसार थप्ने काम गरौला । तर, अहिले यो अभियान थालौं भन्ने लाग्यो ।
अर्को समस्या भनेको एमालेको बजेट बन्दैछ । धेरैजसो गाबिसमा कांगे्रसको स्थानीय नेत्तृत्व छ । तर, यसलाई मैले धेरै महत्व दिइँन । मैले दृढ प्रतिज्ञा गरंे, म कुनै हालतमा ५ लाख रुपैयाँ दिन्छु ।
अब यो अभियानको नाम के राख्ने भन्ने कुरा सोच्दै थिएँ । एक दिन यही कुरा सोचेर चिया खाइरहेको थिएँ । अचानक मेरो मनमा फुर्‍यो । ‘आफ्नो गाउँ आफै बनाऔं’ । मन प्रफुलित भयो । कति दिनदेखि मनमा कुरा खेलिरहेको थियो । मनले एउटा सुन्दर निकास पायो ।
यो बिचार मनमा आउने पृष्ठभूमि के हो भने ०४८ सालदेखि मैले संसदमा बारम्बार गाउँलाई हेर्नोस् । गाउँको बिकासमा ध्यान दिऔं भनेर कुरा उठाइरहेको थिएँ । मेरो दृढ मान्यता के हो भने लोकतन्त्रलाई चिरायु गर्ने हो भने यसले गाउँका जनतासँग नाता जोड्नैपर्छ । लोकतन्त्रले गाउँको जीबनमा सुधार ल्याउनैपर्छ ।
आफ्नो गाउँ आफैं बनाऔं भन्ने कार्यक्रममा ५ लाख रुपैयाँ प्रत्येक गाबिसलाई दिने र त्यसका लागि २ अर्ब यसपालिको बजेटमा छुटयाउने बिचार बनाएर यो कार्यक्रम ल्याउने अनुमति लिन म पाार्टीका महासचिब र सरकारका उपप्रधानमन्त्री माधब नेपालको निबासमा गएँ । उहाँलाई यो कार्यक्रमको सबिस्तार बताएँ । उहाँले यसले भ्रष्टाचार बढाउँछ कि भन्नुभयो । उहाँको चित्त बुझाउन सकिँन । म त्यहाँबाट फर्किएँ ।
तर, मेरो मनले यो कार्यक्रम ल्याउनैपर्छ भन्ने लागिरहेको थियो । अब के गर्ने ? पार्टी अध्यक्ष, प्रधानमन्त्रीलाई पनि गएर भन्छु । म उहाँकहाँ गएँ र सबिस्तार यसबारेमा बताएँ । मनमोहनले जिब्रो काढ्दै यत्रो रकम कहाँबाट ल्याउँछस् भन्नुभयो । उहाँबाट पनि कुनै उत्साह नपाई खिन्न भई आफ्नो डेरामा फर्किएँ ।
पार्टी र नेताको अनुमति नपाई कार्यक्रम ल्याउन सकिँदैन । अब पार्टीका केन्द्रीय कमिटीका नेताहरुसँग कुरा गर्छु भन्ने लाग्यो । यसै क्रममा केशब बडालसँग भेट भयो । उहाँलाई भनें । उहाँ त अति उत्साहित हुनुभयो । तपाई कार्यक्रम अघि बढाउनुहोस्, अध्यक्ष र महासचिबको समर्थन ल्याउने काम मेरो भन्नुभयो ।
त्यसपछि गुरु बरालसँग भेट भयो । उहाँलाई पनि भनें । उहाँले पनि यो कार्यक्रम छोड्न हुँदैन, म अध्यक्ष र महासचिबकोमा जान्छु भन्नुभयो ।
उहाँहरुको प्रयत्नबाट पार्टी नेत्तृत्वबाट मैले यो कार्यक्रम बजेटमा राख्ने अनुमति पाएँ । यसैकारण मैले भन्ने गरेको छु । आफ्नो गाउँ आफै बनाऔं कार्यक्रको परिकल्पना मैले गरेको हो । तर, यसलाई बजेटमा ल्याउनमा केशब बडाल र गुरु बरालको भूमिका छ ।
पार्टीमा अनुमति पाएपछि बजेटमा यो कार्यक्रम राख्न अघि बढाएँ । सोबमोजिम अर्थमन्त्रालयमा निर्देशन दिएँ ।
बजेटको आखिरी दिन अन्तिम बजेट बनाउँदा रातको १२ बजे रामबिनोद मेरो च्याम्बरमा आउनुभयो । ५ लाख त नपुग्ने भयो, यो बजेट ६ महिनाको भएकाले ४ लाख गर्नुपर्ने भो भन्नुभयो । रातिको अढाइ बजे योजना आयोगका सदस्य डा. डीआर खनालले ४ लाख पनि नपुग्ने भयो के गरौं कमरेड भन्नुभयो । मैले त्यसो भए ३ लाख लेख्नुहोस् भने । यसरी ०५१ साल पुस ११ गते मैले प्रस्तुत गरेको बजेटमा प्रत्येक गाबिसलाई ६ महिनाका लागि ३ लाख रुपैयाँ अनुदान दिने बजेटमा घोषणा गरें, जसलाई ०५२ सालको बजेटमा ५ लाख पुर्‍याएँ ।
अंग्रेजी सम्बत २००४ को रिपोर्टमा वल्र्ड बैंकले नेपालको ५० बर्षको इतिहासमा बिकासको सबैभन्दा राम्रो कार्यक्रम भनेको छ । आज नेपालमा यो अत्यधीक लोकपि्रय छ । आफ्नो गाउँ आफैं बनाऔंको कथा यो हो ।

