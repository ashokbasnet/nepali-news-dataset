प्रधानन्यायाधीशको प्रश्न : पञ्च भलादमीले न्याय दिने कहाँ गयो ?
अरुण बराल
छोटो समयका लागि सर्वोच्च अदालतको जिम्मेवारी सम्हालेका प्रधानन्यायाधीश कल्याण श्रेष्ठ न्यायालयको छवि सुधार्ने कसरतमा लागेका छन् । अदालतमा सामान्य सुधार मात्रै होइन, ‘क्रान्तिकारी परिवर्तन’ नै गर्ने श्रेष्ठको जमर्को छ ।
प्रधानन्यायाधीश कल्याण श्रेष्ठ र न्यायाधीश सुशीला कार्की पत्रकारसँग अन्तरक्रियामा
ललितपुरको होटल समिटमा आइतबार साँझ प्रधानन्यायाधीश श्रेष्ठकै पहलमा आयोजित न्यायपालिका र सञ्चारकर्मीवीचको अन्तरसम्वाद कार्यक्रममा उनले केही क्रान्तिकारी विषयवस्तु प्रस्तुत गरे ।
यतिबेला अदालतले थाती रहेका मुद्दाहरुको संख्या घटाउने अभियान चलाइरहेको छ । १८ महिनाभन्दा पुराना मुद्दाहरु सल्टिँदै गएको न्यायाधीहरुको दाबी छ । न्यायालयले युएनडीपीसँगको सहकार्यमा न्यायको बाह्य पहुँच (आउटरिच) कार्यक्रम सञ्चालन गरिरहेको छ ।
न्यायालयलाई जनतासँग जोड्ने र जनआस्था वृद्धि गर्ने अभियानका रुपमा दातासँग मिलेर अदालतले ‘डलरे कार्यक्रम’ सञ्चालन गरिरहेको छ । तर के मुद्दाको संख्या घटाउने र ‘आउटरिच’ कार्यक्रमले मात्रै न्यायालयको छविमा सुधार आउला ?
प्रधानन्यायाधीशको स्वीकारोक्ति
सञ्चारकर्मीले उठाएको जिज्ञासामा प्रधानन्यायाधीश श्रेष्ठले नेपालको न्याया प्रणालीमा सैद्धान्तिकरुपमै त्रुटी रहेको स्वीकार गरेका छन् । सर्वोच्च अदालतको नेतृत्वमा रहेर नेपालको कानूनी प्रणालीमै त्रुटी रहेको स्वीकार गर्नु प्रधानन्याधीश श्रेष्ठको क्रान्तिकारी महानता हो ।
‘हामीले पूर्वीय न्याय पद्दति प्रयोग गर्न पाएको भए हुन्थ्यो । पूर्वीय प्रणालीमा रहेको विवाद समाधानको स्थानीय पद्दतिलाई प्रयोग गर्न पाएको भए हुन्थ्यो,’ प्रधानन्यायाधीश श्रेष्ठले सम्पादकहरुसँगको छलफलमा अन्तरआत्मादेखि भने,’पञ्च भलादमीले न्याय दिने पद्दति कहाँ गयो ?’
नेपालको कानूनी प्रणालीमा न्यायाधीशले ‘मूर्ति’ जसरी बस्नुपर्ने पद्दतिको पनि श्रेष्ठले आलोचना गरे । पक्ष-विपक्षलाई ल्याउने, प्रमाण माग्ने र झिल्ली झार्ने काम न्यायाधीशहरुले गरिरहेको भन्दै प्रधानन्यायाधीश श्रेष्ठले फ्रान्स र जर्मनीमा न्यायाधीशले अन्वेषणात्मक विधि अपनाउने गरिएको बताए ।
‘हाम्रोमा पनि त्यस्तै अन्वेषणात्मक पद्दति थियो, ०१७ सालभन्दा अघिसम्म अदालतबाटै डिठ्ठा विचारी पठाएर घटनास्थलको मुचुल्का गरिन्थ्यो,’ प्रधानन्यायाधीशले भने,’सरकारी मुद्दा सम्बन्धी ऐन आएपछि न्यायाधीशहरु यो स्थितिमा पुगेका हुन् ।’
अब बन्ने संविधानमा नेपालको कानूनी प्रणालीका बारेमा कुरा उठाउन र यो विधिशास्त्रीय बहसमा सहभागी हुन प्रधानन्यायाधीशले सञ्चारकर्मीसमक्ष आग्रह गरेका छन् । ‘संविधान र ऐन कानूनबमोजिम हामीले काम गर्नुपर्छ,’ उनले भने-‘यो विषय संविधानमा उठाउनोस् ।’
न्यायाधीशहरुले संविधान र कानूनले निश्चित गरेको कानूनी प्रणालीमा रहेर काम गर्नुपर्ने भएकाले कस्तो कानूनी प्रणाली अपनाउने भन्ने विषय संविधान र कानूनले नै टुंगो लगाउनुपर्ने स्पष्ट पारे ।  तर, नेपाली समाजमा विगतमा अपनाइने गरेका स्थानीय कचहरी, पञ्च भलादमीको चौतारी एवं स्थानीय मेलमिलापका विभिहरु हराउँदै गएकोमा प्रधानन्यायाधीशमा स्पष्ट चिन्ताभाव देखिन्थ्यो ।
सरकारी मुद्दासम्बन्धी ऐनले न्यायालयलाई जनतासँग कटाएको र एक्ल्याएकोमा श्रेष्ठ असन्तुष्ट देखिए ।
नेपाली मूलको विधिशास्त्र
नेपाली समाजमा आहानै छ, न्याय नपाए गोरखा जानु । गोरखामा अहिले पनि रामशाह चौतारो देख्न पाइन्छ । तत्कालीन राजा राम शाहले खुल्ला चौतारोमा इजलास सञ्चालन गरेर न्याय निसाफ गर्थे ।

त्यसैगरी पूर्वी नेपालमा विशेषगरी लिम्बु संस्कृतिमा आफ्नै तरिकाले न्याय निसाफ गर्ने प्रचलन थियो । त्यस्ता स्थानीय न्यायिक मान्यता र प्रक्रियाहरु अहिले नेपाली समाजमा विलोप भइसकेका छन् ।
हिन्दु समाजमा पनि तामो तुलसी छुवाउने लगायतका तरिका अपनाएर जनस्तरबाटै विवादहरु छिनोफानो गर्ने चलन थियो ।
पञ्चायत काल र बहुदल कालमा पनि गाविस र वडा कार्यलयका प्रतिनिधिहरुले जनताका विवाद सुल्झाउँथे र अदालतसम्म मुद्दाहरु कमैमात्र पर्थे । यस्ता कचहरीहरुलाई पञ्च भलादमी बसेर विवाद समाधान गर्ने भनिन्थ्यो ।
प्रधान न्यायाधीशको भनाइ छ, ‘अदालतबाट पनि दौडाहा टोली खटेर गाउँ गाउँमा गई मुद्दा मामिला हेर्ने हामीकहाँ प्रचलन थिए । दौडाहा टोलीले कतिपय तमसुकहरु त्यहीँ च्यातेर आउँथ्यो, कतिपय ठाउँमा ज्याति हुन्थ्यो होला, कुनै कुनै ठाउँमा पर्थ्यो ।’
बेलाइते कानूनबाट दिक्क
प्रधान न्यायाधीश श्रेष्ठको अभिव्यक्तिले के स्पष्ट पारेको छ भने नेपालको न्याय प्रणालीमा कस्मेटिक सुधारमात्रै होइन, विधिशास्त्रीय दृष्टिकोणबाटै परिमार्जन-क्रान्ति)को खाँचो छ ।
जर्मन र फ्रान्सको जस्तै न्यायाधीशहरुले अन्वेषणात्मक भूमिका पाउनुपर्ने खाँचो छ । नाकको डाँडीमा चश्मा अड्याएर घुरेर हेर्ने डरलाग्दो न्यायाधीश अब जनतासँग घुलमिल हुने, जनताजस्तै देखिने गरी परिवर्तन हुनुपर्छ भन्ने प्रधानन्यायाधीश श्रेष्ठको अभिव्यक्ति छ ।
नेपालले अभ्यास गर्दै आएको बेलाइते कानूनी प्रणालीबाट वाक्क भएको तर्फ संकेत गर्दै प्रधानन्यायाधीशले जर्मनी र फ्रान्सेली कानूनी प्रणालीका राम्रा कुराहरुबाट हामीले पनि सिक्नुपर्ने बताए । ‘ज्ञान दर्शनको मालिक कोही पनि हुँदैन, त्यो मानवजातिको सम्पत्ति हो’ प्रधानन्यायाधीश भन्छन्-‘कार्ल मार्क्सले कम्युनिष्ट सिद्धान्त मेरो मात्रै हो भनेर हुन्छ ? ज्ञान र दर्शन सबैको साझा सम्पत्ति हुन्छ, यो कसैको हुँदैन ।’
उखान टुक्काले चल्दैन
नेपालको न्यायालयका विषयमा प्रयोग गरिने केही उखान टुक्काप्रति प्रधानन्यायाधीश श्रेष्ठले चित्त दुखाए । ‘गरीबलाई ऐन, ठूलालाई चैन’, ‘न्यायका नौ सिंह’ यस्ता उखान टुक्काका आधारमा होइन, गुण-दोषका आधारमा न्यायालयको मूल्यांकन गरिनुपर्छ’ प्रधानन्यायाधीशको भनाइ छ,’यस्ता उखान टुक्का बनाउन सकिन्छ, पत्रकारका पनि उखान बन्न सक्छन् ।’
पहिलो गाँसमै ढुंगो
प्रधानन्यायाधीश बन्नासाथ अदालतमा मुद्दाको चाङ घटाउने अभियानलाई तीब्रता दिएका श्रेष्ठले भनेका छन्-‘जिल्ला अदालत र पुनरावेदन अदालतको प्रगतिबाट म हौसिएको छु, सर्वोच्च अदलतमा म निराश छु ।’
सर्वोच्च अदालतमा करिब २२ हजार मुद्दाहरुको चाङ छ । तर, न्यायाधीशको संख्या ११ मात्रै छ । न्यायपरिषदमा हुने विवादले न्यायाधीशको नियुक्ति हुन सकेको छैन । प्रधान न्यायाधीश श्रेष्ठको यात्रामा यो अवरोधलाई ‘पहिलो गाँसकै ढुंगा’ को रुपमा लिन सकिन्छ ।
यद्यपि न्ययाधीशहरु नियुक्त हुन नसक्नुमा आफ्नो भन्दा बढी न्यायपरिषदको गल्ती देख्छन् प्रधानन्यायाधीश श्रेष्ठ । उनी भन्छन्-‘जहाँसम्म यसमा राजनीतिकरणे प्रश्न छ, न्यायाधीशको नियुक्ति अदालतले गरेको होइन, न्यया परिषदले हो , पोलिटिसाइजेसनको प्रतिरोध गर्न सक्ने नसक्ने जिम्मा न्यायपरिषदले लिने हो ।’
पुराना सारथी लिएर नयाँ महाभारत ?
प्रधान न्यायाधीश श्रेष्ठ अलातमा विकृतिविरुद्ध नयाँ महाभारत लड्न तम्तयार देखिए पनि उनका सारथीहरु पुरानो मानसिकताका छन् भन्ने कुराको छनक आइतबार समिट होटलको कार्यक्रममै देखियो ।
पुनरावेदन अदालतका न्यायाधीश तिलप्रसाद श्रेष्ठले ‘आउटरिच’ कार्यक्रमबारे बताइरहँदा जनता र पत्रकारले अदालतलाई नबुझेको र उनीहरुलाई यसबारे सिकाएर अदालतको जनआस्था वृद्धि गर्न सकिने तर्क गरिरहेका थिए ।
तर, उनले अदालती प्रक्रियामा ढिलो मुद्दा छिन्नु कानूनी प्रक्रिया हो भन्न निकै जोड लगाए । यसले के देखाउँथ्यो भने प्रधानन्यायाधीश कल्याण श्रेष्ठका कार्यकर्ताहरु आफू सच्चिन र जनताबाट सिक्न तयार छैनन् । पुरानै मानसिकतामा उनीहरु परम्परा र कानूनी रुढीवादको प्रचार-प्रसारमा जोड दिइरहेका छन् ।
त्यसैगरी कार्यक्रममा सर्वोच्च अदालतका निमित्त रजिष्ट्रार श्रीकान्त पौडेलले ‘न्याय पालिकाले सञ्चारमाध्यमबाट अपेक्षा गरिएका विषय’ मा प्रकाश पारे । पौडेलले आफ्नो प्रस्तुतीमा सञ्चार माध्यमले न्युज र भ्युज मिसाएर दिएकोमा सम्म गुनासो गर्न भ्याए । अदालतका बारेमा समाचार पहिलो पेजमा छापिनुपर्नेदेखि नकारात्मक कुराहरु नलेखिदिए हुन्थ्यो भन्ने पौडेलको आग्रह र गल्ती औंल्याइदिए हुन्थ्यो भन्ने प्रधानन्यायाधीशको आग्रहवीच तादाम्य नमिल्दा त्यति राम्रो धून आएन ।
अन्त्यमा,
प्रधानन्यायाधीश श्रेष्ठका दुईवटा भनाइ विचारणीय छन् : एक- मिडिया र न्यायालय समानान्तर निकाय होइनन् र अन्तरविरोधी निकाय पनि होइनन् । यी दुई संस्थाहरु जोगी र भैंसी होइनन् । सत्यमाथिको सत्यको खोज तपाईहरु (पत्रकार) को क्षेत्राधिकार हो । मेरा विरुद्ध नलेखिदिए हुन्थ्यो भन्ने मलाई लाग्न सक्छ, तर कठोर हुने अधिकार तपाईहरुको हो, त्यसलाई प्रयोग गर्नुहोस् । प्रशासन भनेको दयामायाको भीख दिने कुरा होइन ।
र, दोस्रो- ‘देखिएजति सबै साँचा होइनन्, साँचामात्रै साँचा हुन् । हामीले आदर्श काम गरेका छौं भनेर दाबी म गर्न सक्दिँन, मलाई यहाँहरुको सहयोग चाहिन्छ । हामी न्यायाधीशहरु डरलाग्दा होइन, जनमैत्री बन्न चाहन्छौं । परिस्थिति त्यति सहज छैन, यसलाई प्रयासका रुपमा हेरिदिनुहोला ।’
आफ्नो दायाँवाँया हुनेवाला प्रधानन्यायधीशलाई राखेर मिडियासँग क्रान्तिकारी ढंगबाट प्रस्तुत भएका प्रधानन्यायाधीश श्रेष्ठले ठीकै प्रश्न सोधेका हुन्- ‘यसरी यतिधेरै न्यायाधीशहरुले पत्रकारका वीचमा बसेर खुल्लारुपमा छलफल गरेको संसारको कुन देशमा छ ? सक्नुहुन्छ भने एउटा फोटोसम्म देखाइदिनोस् !’

