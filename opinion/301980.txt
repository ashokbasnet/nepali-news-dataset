संविधानमा धर्मलाई अफिम बनाउने कि अमृत ?
मात्रिका पौडेल
संविधानको प्रारम्भिक मस्यौदामा नुवाकोटका बिभिन्न गाउँमा जनताको राय सुझाव बुझेपछि अर्थमन्त्री एवम् कांग्रेस नेता डा.रामशरण महतले भने-धर्म निरपेक्षताको विपक्षमा जनमत देखियो ।
मात्रिका पौडेल
संविधानको प्रारम्भिक मस्यौदामा जनमत बुझ्ने क्रम चलिरहेका बेला धर्म निरपेक्षताका साटो हिन्दू राज्यको माग गर्ने राप्रपा नेपालले चाहिँ यो प्रक्रिया नै बहिस्कार गरेको छ । तर, पनि हिन्दू राज्य हुनुपर्ने वा धर्म निरपेक्षता भन्ने शव्द हटाउनुपर्ने आवाज आइरहेको छ ।
संविधानको मस्यौदामाथि आएका सुझावमा धर्म निरपेक्षताको साटो धार्मिक स्वतत्रता भन्ने शब्द राख्न धेरै सुझाव आएको भनिएको छ । धर्म निरपेक्षताको विपक्षमा आएका सुझाव नियोजित हुन् कि स्वस्फूर्त ? गम्भीर प्रश्न उठेको छ ।
पहिलो दिनको जनमत संकलनपछि अर्थमन्त्री महतले मंगलबार बिहानै ट्वीट गर्दै भने-निरपेक्षताको बदला धार्मिक स्वतन्त्रताको पक्षमा जनमत बढ्दै ।
कांग्रेसकै ओखलढुंगा २ का सभासद रामहरी खतिवडाले पनि लेखेका छन्-धर्म निरपेक्षताको विपक्षमा बढी जनमत आएको छ ।
एमाले अध्यक्ष केपी शर्मा ओलीले बैशाख १२ गते विनाशकारी भूकम्पको धक्का आउनुभन्दा करीब दुई घण्टाअघि नै धर्म निरपेक्षता भन्ने शव्द अनुचित भएको भन्दै नयाँ संविधानबाट त्यो शब्द हटाउने आश्वासन योग गुरु रामदेवलाई दिएका थिए ।
तर, ओलीको त्यो अभिव्यक्ति मिडियामार्फत जनतामा पुगिनसक्दै भूकम्पले धक्का दिएकाले ओलीको बोलीमा बहस हुन पाएन । तर, पाँच दिनअघिमात्र ओलीले त्यही आशयको ट्वीट गरेका छन् ।
ओलीले भनेका छन्- धर्म निरपेक्षता भन्ने शव्द उपयुक्त अनुवाद होइन, त्यसैले निरपेक्षता नराख्दा नि हुन्थ्यो भनेको हुँ । आ-आफ्नो धर्म मान्ने स्वतन्त्रता रहनेछ । ओलीले त्यसको लगत्तै अर्को ट्वीट गर्दै भने-पूर्वी दर्शन,सभ्यता,इतिहास र गौरबको हामी संरक्षण गर्छौं, त्यो हामी बिर्सन सक्दैनौं ।
अंग्रेजी शब्द सेकुलरको अनुवाद गर्दा धर्म निरपेक्षता भनिए पनि त्यो उपयुक्त शब्द नभएको ओलीको बुझाइ छ । ‘त्यो शब्द नराख्दा हुन्थ्यो, धार्मिक स्वतन्त्रता भन्ने शब्द उपयुक्त हुन सक्थ्यो’ ओलीले अनलाइनखबरसँग केही दिनअघि भनेका थिए ।
संविधानमा धर्म निरपेक्षता कसले राख्यो ?

धर्म निरपेक्षता भन्ने शब्द नेपालको अन्तरिम संविधानमा माओवादी वा अन्य आन्दोलनकारी शक्ति वा विदेशी शक्तिले राख्न लगाएका होइनन् । यो त कांग्रेस र एमालेको प्रचण्ड बहुमत रहेको पुनस्र्थापित प्रतिनिधिसभाले २०६३ जेठ ४ गतेको ऐतिहासिक घोषणामै लिपिवद्ध भएको हो ।
के त्योबेला कसैको इशारा वा दबावमा कांग्रेस र एमालेले नेपाललाई हिन्दू राज्यबाट धर्म निरपेक्ष राज्य घोषणा गरेका हुन् ? अनि अहिले आएर तिनै पार्टीका शीर्ष नेताहरु किन त्यसबाट ब्याक हुन अन्य शब्दजालको प्रयोग गरिरहेका छन् ? यो प्रश्न अहिलेसम्म अनुत्तरित छ ।
देशलाई प्रतिगमनतिर फर्काउन मिल्छ ?

नेपाल संघीय लोकतान्त्रिक गणतन्त्रतात्मक धर्म निरपेक्ष राज्य घोषित भइसकेको अवस्थामा नयाँ संविधान के त्यो घोषणाबाट पछि हट्न सक्छ ? जानकारहरु भन्छन्-क्रान्ति वा आन्दोलनबाट प्राप्त भएका उपलब्धीलाई अर्को त्यस्तै क्रान्ति वा आन्दोलन बाहेक जनमत संकलन वा सुझाव संकलनबाट उल्ट्याउन मिल्दैन ।

जनआन्दोलनको कसीमा स्थापित भएको गणतन्त्रलाई जनमत बुझ्ने नाममा जनमत संग्रह वा सुझाव संकलनको कसीमा हाल्न मिल्छ ?

जनआन्दोलनमा जनताले माग्दै नमागेको धर्म निरपेक्षतालाई जसले प्रतिनिधिसभा घोषणा मार्फत लाद्ने प्रयास गरे, आज तिनै दलका कार्यकर्ताहरु जनता बनेर संविधानबाट धर्म निरपेक्षता हटाउन सुझाव दिइरहेका छन् ।
यदि धर्म निरपेक्षतामा जनमतको सम्मान गर्दै धार्मिक स्वतन्त्रता शब्दजालतर्फ जाने हो भने संघीयता, गणतन्त्र जस्ता विषयमा पनि जनताको ठूलो हिस्साले विपक्षमा मत दिएका छन् । के अब ती कुरालाई पनि समावेश गर्ने हो ? कतिपयले राजतन्त्रको पक्षमा पनि मत दिएका छन्, त्यसलाई पनि मान्ने ? जनआन्दोलनको कसीमा स्थापित भएको गणतन्त्रलाई जनमत बुझ्ने नाममा जनमत संग्रह वा सुझाव संकलनको कसीमा हाल्न मिल्छ ?
परिवर्तनका म्यान्डेड दुई प्रकारका हुन्छन् ? एउटा क्रान्ति वा जनआन्दोलन र अर्को निर्वाचन वा जनमत संग्रह । जनआन्दोलन वा क्रान्तिले स्थापित गरेर संसदमार्फत संविधानले वैधानिकता दिइसकेका विषयलाई फेरि अल्पमत र बहुमतको टोकरीमा हालेर परख गर्न खोज्नु प्रतिगमन हो कि अग्रगमन ? यो गम्भीर बहसको विषय हो ।
सुझाव संकलनको अर्थ

संविधानसभा अध्यक्ष सुवास नेम्वाङका अनुसार जनताबाट आएका सबै राय सुझावलाई प्रशोधन गरेर थप छलफल र परिमार्जनका लागि संवैधानिक राजनीतिक संवाद तथा सहमति समितिमा पठाइनेछ । बाबुराम भट्टराई नेतृत्वको समितिले धर्म निरपेक्षता विरुद्ध आएको ठूलो अभिमतलाई कसरी व्यवस्थापन गर्छ ? अर्को प्रश्न उब्जिएको छ ।
मेचीदेखि महाकालीसम्मका जनताले प्रत्यक्ष निर्वाचित कार्यकारी राष्ट्रपति वा प्रधानमन्त्री हुनुपर्छ भनेर सुझाव दिएका छन् । संविधानसभा सचिवालयमा आएका र जनताले दिएका सुझावको प्रारम्भिक अवस्था हेर्दा पनि ९० प्रतिशत जनताले स्थानीय र केन्द्रका सरकार प्रमुख आफैंले चुन्न पाउनुपर्ने माग गरेका छन् ।
जनताको अभिमत सम्मान गर्छौं भन्ने कांग्रेस नेताहरु जनताले प्रत्यक्ष निर्वाचित प्रधानमन्त्री माग्दा सुनेको नसुन्यै गरिरहेका छन् । तर, धर्म निरपेक्षताको विपक्षमा आएका अभिमत सुन्न उनीहरु कान ठाडा पारेर बस्नुले मस्यौदामाथिको जनमत नौटंकी हो भन्नेहरुलाई बल पुगेको छ ।
यदि जनमत संकलन नौटंकी होइन र बहुसंख्यक जनताको राय अनुसार संविधानको मस्यौदामा परिमार्जन गर्ने प्रतिबद्धता नक्कली होइन भने शासकीय स्वरुपमा प्रत्यक्ष निर्वाचित कार्यकारी प्रमुखको व्यवस्था गर्न जनताले दलहरुलाई म्याण्डेट दिएका छन् । कांग्रेस एमालेका नेताहरु के यो प्रत्यक्ष निर्वाचित प्रणाली मान्न तयार छन् ?
मार्क्र्सवादीहरु धर्मलाई अफिम भन्थे । अफिम भनेको लागु औषध हो । लागु औषध समाजका बिग्रिएका सीमित व्यक्तिले प्रयोग गर्छन् । तर धर्म असीमित मान्छेहरुको आस्था हो । त्यसैले यसलाई अफिम होइन, अमृत बनाउने हो भने धर्मलाईलाई राजनीतिक मुद्दा बनाइनु हुँदैन । धर्मलाई राजनीतिकबाट अलग राख्नुपर्छ ।
जाति, भाषा ,धर्म जस्ता जनताको भावना गाँसिएका विषयलाई राजनीतिक रंग दिएर अनेक शब्दजाल निकाल्नु जरुरी छैन । नेपाल धार्मिक स्वतन्त्रतासहितको राज्य हुनेछ भन्ने शब्द राखे हुन्छ । तर, त्यसो गर्दा अन्य धर्म र सम्प्रदायका मान्छेहरुले शंका गर्न थाले भने झन् ठूलो विवाद सिर्जना हुन सक्छ ।
आन्दोलन र ठूला परिवर्तनले व्यवस्थित गरिसकेका संवेदनशील विषयहरुलाई कोट्याउनु दलहरुकै लागि घातक हनु सक्छ भन्ने करा नेताहरुले बुझ्न नसकेका हुन् कि नियोजित रुपमा विवादमा ल्याउन खोजेका हुन् ?
नेपालमा केही राजनीतिक दलहरुले धर्म, जाति, भाषा र सम्प्रदायलाई नै भविश्यमा आफ्नो राजनीतिको रोटी सेक्ने टुल्सका रुपमा प्रयोग गर्न खोज्दैछन् । संविधान बन्नै लाग्दा केही दलहरु त्यसको बिरोधमा उभिनुको कारण एउटै हो कि, संविधान जारी भएको भोलिपल्टैदेखि यिनै टुल्स बोकेर राजनीति टिकाउनुछ ।
जनतालाई जाति, भाषा, धर्म र सम्प्रदायका आधारमा बिभाजित गरेर राजनीति गर्ने कि यस्ता मुद्दालाई संविधानमै टुंग्याएर साम्प्रदायिक राजनीति गर्नेहरुको खेती बन्द गर्ने ? जिम्मेवार हौं भन्ने दल र नेताहरुका लागि अझै पनि मौका छ । जनमतलाई पाण्डोराका बाकस नबनाऊ ।

