गाडी चलाउनेलाई योग्यता ! देश चलाउनेको खोई योग्यता ?
-राजु पौडेल
यातायात व्यवस्था विभाग वा उसले तोकेका निकायमा गाडी चलाउने अनुमतिपत्रको आवेदन दिँदा पेश भएका शैक्षिक लब्धांक पत्रहरु मध्य प्रवेशिका परिक्षा उतिर्ण भएका वाहेक अन्य किन चाहियो भनेर फिर्ता हुन्छन् ।
नागरिकको सामान्य बुझाइले गाडीको लाइसेन्सका लागि न्युनतम शैक्षिक योग्यता एसएलसी वा सो सरह हो रहेछ भनेर बुझ्नु पर्‍यो । खासमा गाडी चलाउने सीपले हो क्षमताले होइन । यद्यपि, विभागको उक्त निर्णयलाई आम नागरिकले स्वागत नै गरेका छन् । यो सरकारी निकाय अन्तर्गतको एउटा सानो अंग हो, जसले देशभरको यातायात व्यवस्थापनलाई अनुगमन र नियन्त्रण गर्दछ । विभागको ऐनमा व्यवस्था भएको यस्तो निर्णयलाई कसैले चुनौती दिएको छैन ।
म यो देशको सामान्य नागरिक असार २२ गते बसेको संबिधानसभाको बैठकले जारी संबिधानको बिधेयकको पहिलो मस्यौदालाई राजपत्रमा प्रकाशित गरी सार्वजनिक गरियोस् भन्ने प्रस्ताव पारित गरेपछिको त्यही दिनदेखि मेरो पहुँचमा नेपालको संविधान, २०७२ को प्रारम्भिक मस्यौदा आएको छ । समय मिलाएर यसको अध्ययन गरिरहेको छु । जहाँ जहाँ देश चलाउनेको नीतिगत व्यस्थापन देख्छु , नेताहरूले कर्मचारीतन्त्र हावी भएर सोचेअनुरुपको कार्य सम्पादन गर्न नदिएको भन्ने पटकपटकका आरोपहरु सम्झना हुन्छ ।
यस्तो आरोप लगाउनेमा निगाहमा राजनीतिक लाभको पद प्राप्त गर्नेदेखि पटकपटक कार्यकारी प्रमुख भएका समेत छन् । प्रारम्भिक मस्यौदाको भाग- ७ र ८ अन्तर्गत संघीय कार्यपालिका र व्यवस्थापिकाको गठन, अधिकार र सदस्यको योग्यताको विषयमा व्यवस्था गरिएको छ । राज्यका अंगहरु मध्य चालु संबिधान लागु भएपछिका सर्वशक्तिमान अंग यिनै हुनेछन् । तर, विडम्बना यसमा संलग्न हुने व्यक्तिको शैक्षिक योग्यता र कार्यानुभवको कहिँ कतै उल्लेख गरिएको छैन ।
त्यही प्रारम्भिक मस्यौदाको भाग-११ अन्तर्गत न्यायपालिकाको व्यवस्था गर्न बनेको बिधेयककोधारा १३३ को उपधारा ४ मा प्रधान न्यायाधीश तथा सर्वाेच्च अदालतका अन्य न्यायाधीशको योग्यता र कार्यानुभवको उल्लेख यसरी गरिएको छ । कानुनमा स्नातक उपाधि प्राप्त गरी उच्च अदालतको मुख्य न्यायाधीश वा न्यायाधीशको पदमा सात वर्ष काम गरेको वा कानुनमा स्नातक वरिष्ठ अधिवक्ता वा अधिवक्ताको हैसियतमा कम्तिमा पन्ध्र वर्ष निरन्तर वकालत गरेको वा कम्तिमा पन्ध्र वर्षसम्मन्याय वा कानुनको क्षेत्रमा निरन्तर काम गरेको वा न्याय सेवाको राजपत्रांकित प्रथम श्रेणी वा सोभन्दा माथिल्लो पदमा कम्तिमा १२ वर्ष काम गरेको नेपाली नागरिक सर्वोच्च अदालतको न्यायाधीशको पदमा नियुक्तिका लागि योग्य मानिनेछ ।’
आम नागरिकले अहिलेसम्म राजनीतिलाई सवै नीतिको नीति नै भनेर बुझेका र त्यही अनुरुपको सम्मान पनि गरेका छन् । तर, दलीय राजनीतिक अभ्यासको विगत २६ वर्षे अवधिमा त्यो सम्मानमा उल्लेख्य ह्रास आएको छ । नागरिकको सहनशीलताले धानिएको सम्मान यस्तो विभेदकारी नीति निर्माणले अव छोपिने छैन ।
जीवनमा सफल हुन पढ््नै पर्छ भन्ने छैन । तर, असल हुन पढ््नैपर्छ । शैक्षिक लगाव भएको मान्छेको उठबस, सर-संगत, वानी-व्यवहार, लवाइ-खुवाइ र चिन्तनसमेत परिस्कृत तर, साझा हुन्छ । जनप्रतिनिधिको हैसियतले राज्यका प्रमुख अंग कार्यपालिका र व्यवस्थापिकामा प्रतिनिधित्व गर्दा यी कुराहरु आवश्यक हुन्छन् कि हुँदैनन् ?
राजनीतिले दिएको आमूल परिवर्तनको नारामा लामो समय नागरिक लडे । राज्यको संरचनादेखि सदियौंदेखिको आस्था र विश्वास माथि नागरिकको चहाना विपरीत निर्मम प्रहार भएको छ । मेरो जनप्रतिनिधि असल होस् भन्ने मान्यतालाई मापन गर्ने आधारभूत शैक्षिक ल्याकतलाई राज्यको मूल कानुन संबिधानमा नै नीतिगत व्यवस्था गरोस् भन्ने आम नागरिकको मागलाई किन सम्बोधन गरिएन ? यस्तो प्रकृतिको संकीर्ण निर्णय आम नागरिकको ईच्छालाई हृदयंगम गर्दै संशोधन गरिनुपर्छ ।
न्यायकर्मीलाई त्यतिका अनुभव र शैक्षिक प्रमाणपत्र आवश्यक पर्दा समुदायको तल्लो निकायबाटै समुदायका सदस्यको दुख सुखमा साथ दिने राजनीतिकर्मीलाई किन छुट ?
राजनीतिको संरचना अदालतको संरचना भन्दा तल्लो निकायसम्म पुगेको छ । राष्ट्रपति, उपराष्ट्रपति, प्रधानमन्त्री, सभामुख र विभागीय मन्त्री हुनलाई गाउँ विकास समिति, नगरपालिका, जिल्ला विकास समिति वा संघीय प्रदेशमा घटीमा १० वर्ष जनप्रतिनिधि रही सेवा गरेको कम्तिमा स्नातक उतीर्ण नेपाली नागरिक नियुक्तिमा लागि योग्य हुनेछन् भनेर मूल कानुनमा समावेश गर्न परेको अप्ठ्यारो के हो ? यी योग्यताका अतिरिक्त जनप्रतिनिधि छनोट भई आएको व्यक्तिले मात्र प्रधानन्यायाधीशलाई सपथ खुवाउने हैसियत राख्दछन् ।
जनप्रतिनिधिको शैक्षिक पृष्ठभूमिले उसको सामाजिक सम्बन्धलाई समेत जनाउँछ । अतःराजनीति एउटा समाज कल्याणको पेशा हो । लोककल्याणकारी कार्यमा हमेशी व्यवधान उत्पन्न हुन्छन् । समूहको लागि काम गर्नु साँचो अर्थमा जटिल कार्य हो ।
जनप्रतिनिधि भएर समाजको बहुआयामिक विशेषता बुझ्न सकिएन भने त्यो प्रतिनिधित्व प्रतिफल विहीन निरन्तरता मात्र हो । राजनीतिलाई कर्मचारीतन्त्रले फनफनी घुमाउने कारण समेत यही हो । यसमा चलाखी अपनाउनु भनेकै शैक्षिक स्तर उठेको जनप्रतिनिधित्व बढाउनु हो ।
पछिल्लो समयमा राजनीतिमा धन, दौतल, पहुँच र पैसा हावी भएको राजनीतिक र गैरराजनीतिक दुवै क्षेत्रले स्वीकार गरिसकेका छन् । राजधानीमा बस्ने शक्तिकेन्द्र धाउने र पार्टीको कोटा हत्याएर मन्त्री वा अन्य राजनीतिक लाभको पदमा पुग्ने राजनीतिमा भित्रिएको पछिल्लो रोग हो ।
यस्तो प्रवृत्तिका बहुआयामिक घाटा छन् एउटा त पार्टीका लागि तल्लो एकाईदेखि नै क्रियाशील निष्ठावान कार्यकर्ताहरु पदीय लाभको राजनीतिमा पछि पर्छन् । अर्को यस्तो अवसर छोपेर आउने व्यक्ति त्यहाँसम्मको अप्रत्यासित यात्राप्रति मात्र जिम्मेवार हुन्छ ।
पार्टी राजनीति, राष्ट्र, राष्ट्रियता उसको लागि गौण हुन्छ । उल्लेखित योग्यताको परिधिभित्र कार्यपालिका र व्यवस्थापिकाका सदस्यलाईबाँधिदिने हो भने बाहुबलको राजनीति अन्त्य हुन्छ । राजनीति आर्थिक उपार्जनको माध्यम बन्दैन । सदनमा आएर कुर्सी तोडफोड गर्ने जनप्रतिनिधि गाउँमै थन्किन्छन् । स्थानीय उत्पादकत्वमा बृद्धि हुन्छ । थोरै भए पनि आयात घट्छ ।
हामीले देखेका भोगेका छौँ, आगोको झिल्को आगोबाट उदाउँछ । नेतृत्व प्राप्त गर्न आनुवांशिकता, दार्शनिकता र निर्देशनात्मकता गरी तीन गुण आवश्यक हुन्छन् । यी तीन गुणले नेतृत्व गर्ने क्षेत्रसमेत अलग-अलग हुन्छन् । यद्यपि, राजनीतिमा सवै गुण आवश्यक मानिन्छन् । त्यसैले राजनीतिलाई सवै नीतिको नीति भनिएको हो र त्यही अनुरुपको जिम्मेवारी र सम्मान प्रदान गरिएको हो ।
विद्यमान राजनीतिक अभ्यासमा यी कुनै पनि कुराको स्थान छैन । फलत, राजनीतिप्रति समाजमा वितृष्णा पैदा हुँदै गएको छ ।
भरोसा गुमाउँदै गएको राजनीतिलाई सही दिशामा ल्याउनुको विकल्प समेत छैन । त्यसैले आम चासोको विषयलाई सम्बोधन गरिनुपर्छ । मुलुकको मूल कानुन संविधानमा योग्यताको निर्धारण यसको थालनी हुनेछ ।
पैयूँथन्थाप-०६,बाग्लुङ, हाल-काठमाडौं

