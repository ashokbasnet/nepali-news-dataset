सूचना प्रवाहको हक देऊ ! आयोगलाई संवैधानिक बनाउ !
कृष्णहरि बाँस्कोटा
हाल संविधान निर्माणको प्रक्रिया अगाडि बढेको छ । यस सन्दर्भमा राष्ट्रिय सूचना आयोगले हालको सूचनाको हकलाई बढवा दिनुपर्ने र राष्ट्रिय सूचना आयोगलाई संवैधानिक हैसियत दिनुपर्ने मुद्दा अगाडि सारेको छ । यसमा सूचनाको हकका अभियन्ता, पूर्व आयुक्त र कानून विदहरुले पनि ऐक्यवद्धता जनाएका छन् ।
नेपालको संवैधानिक इतिहासलाई केलाउँदा यस मुलुकका जनताले सदैव संविधानद्वारा मौलिक हकको उपयोग गरीआएका छन् । २०४७ सालको संविधानमा ‘सार्वजनिक महत्व’ को विषयमा जनताले सूचना पाउने हक पहिलोपटक संविधानमा मौलिक हकका रुपमा स्थापित भएको थियो भने नेपालको अन्तरिम संविधान, २०६३ मा ‘प्रत्येक नागरिकलाई आफ्नो वा सार्वजनिक सरोकारको कुनै पनि विषयको सूचना माग्ने र पाउने हक’ को व्यवस्था गरिएको छ । हाल प्रस्तावित संविधानमा पनि यही व्यवस्थालाई निरन्तरता दिईएकाले आयोगले संशोधन प्रस्ताव अगाडि बढाएको हो ।
लोकतन्त्रको मापकका रुपमा रहेको सूचनाको हकलाई संविधानमा जति महत्व दिन सक्यो, सूचनाको हकसम्बन्धी ऐनले जति बढी नागरिकलाई सूचनाको हकको प्रत्याभूति गर्‍यो र व्यवहारमा यो हकको जति बढी प्रचलन हुन सक्यो, लोकतन्त्र सोहीअनुरुप सुदृढ र मजबुत हुने कुरामा आयोग विश्वस्त छ ।
यही कुरालाई मनन गरी आयोगका तर्फबाट प्रस्तावित संविधानमा प्रत्येक नेपाली नागरिकलाई आफ्नो वा सार्वजनिक सरोकारको कुनै पनि विषयको सूचना माग्ने, प्राप्त गर्ने र प्रवाह गर्ने हक हुनेछ भन्ने व्यवस्था समावेश गर्न पहल गरिएको छ ।
यस अतिरिक्त सूचनाको हकसम्बन्धी ऐनको कार्यान्वयनमा द्विविधा आउन नदिन आयोगले प्रस्तावित संविधानको सूचनाको हकसम्बन्धी धारामा सूचनाको हकसम्बन्धी कानूनबमोजिम गोप्य राख्नुपर्ने सूचनाको जानकारी दिन कसैलाई वाध्य पारिने छैन भन्ने प्रावधान राख्न समेत सुझाव दिएको छ ।
हालको संविधानमा कानुनबमोजिम गोप्य राख्नुपर्ने कुरा दिन वाध्य हुने छैन भन्ने भावले क्षेत्रगत कानुनहरुले गोपनियताको प्रावधान राखी सूचनाको हकसम्बन्धी ऐनको कार्यान्वयनमा बाधा पुगेको महसुस गरिएको छ । यसलाई हटाउनु पर्ने अभियान सञ्चालन भएको छ ।
जहाँसम्म राष्ट्रिय सूचना आयोगलाई संवैधानिक अंगको हैसियतमा राख्नुपर्ने कुरा छ यसमा आयोग ०६५ साल बैशाख २५ गते गठन भएको र तत् पश्चात नेपालको अन्तरिम संविधान, ०६३ जारी भएकाले अन्तरिम संविधानमा छुट हुन गएको हो । यस आयोगको वाषिर्क प्रतिवेदन अन्य संवैधानिक आयोगसरह संसदमै पेश हुने व्यवस्था छ । साथै यस आयोगका आयुक्तहरुलाई पदबाट हटाउने पनि संसदले नै हो ।

कानूनी हिसाबले माल्दिभ्स र बंगलादेश भन्दा नेपालको अवस्था राम्रो हुँदा हुदै पनि चौथो स्थान हुनुको कारण यही संवैधानिक बन्न छुट्नु हो

तर, सभामुखज्यूको अध्यक्षतामा गठित सिफारिश समितिको सिफारिशका आधारमा नियुक्ति हुने आयोगका आयुक्तहरु राष्ट्रपतिबाट नियुक्ति हुनुको सट्टा मन्त्रिपरिषद्बाट नियुक्ति हुने र राष्ट्रपतिसमक्ष सपथ ग्रहण गर्नुको सट्टा प्रधानमन्त्रीसमक्ष सपथ ग्रहण गर्ने व्यवस्था हुनुमा तत्कालीन परिस्थिति जिम्मेवार रहेको छ । सो बखत प्रधानमन्त्री पदमा गिरिजाप्रसाद कोइराला हुनुहुन्थ्यो र उहाँ नै राष्ट्राध्यक्षसमेत हुुनुहुन्थ्यो ।
लोकतन्त्रका सूचकहरु (आधारस्तभ) प्रेस तथा अभिव्यक्ति स्वतन्त्रता, सुशासन, पारदर्शिता, सहभागिता, जवाफदेही तथा उत्तरदायी शासन प्रणाली र नागरिक सशक्तीकरण हुन् भने यी ६ वटा आधारस्तम्भको महासूचक जनताको सूचनाको हक हो । अर्थात सूचनाको हक लोकतन्त्रको सूचक हो ।
जनताको सूचनाको हक प्रत्याभूति गर्ने सूचनाको हकसम्बन्धी ऐन, ०६४ बमोजिम यसको संरक्षण, सम्बर्धन र प्रचलन गर्ने दायित्व राष्ट्रिय सूचना आयोगको हो । यस्तो आयोग संवैधानिक निकायको स्थानमा रहनुले जनताको सर्वोच्चता स्वीकार गरेको प्रष्ट हुन्छ । सूचनाको हकसम्बन्धी छुट्टै ऐन विश्वका १०४ वटा मुलुकमा विद्यमान छ भने ५९ वटा मुलुकमा सूचनाको हकलाई संविधानमै मौलिक हकका रुपमा व्यवस्था गरिएको छ । १०४ मध्ये करिब ९० प्रतिशत मुलुकमा सूचना आयोगका पदाधिकारी राष्ट्रप्रमुखबाट नियुक्ति गर्ने ब्यवस्था छ । यसको अर्थ हो, विश्वका प्रायः सबै मुलुकमा सूचना आयोग संवैधानिक आयोगको रुपमा रहेको छ ।
नेपालमा पनि आयोगका पदाधिकारी संसदबाट हटाउने ब्यवस्था छ भने आयोगको प्रतिबेदन संंसदमा प्रस्तुत गर्ने ब्यवस्था रहेको छ । यसको अर्थ नेपालको सन्दर्भमा पनि संवैधानिक मान्यता दिने उद्देश्य सहित ब्यवस्था गरियो, तर त्यसबेला अन्तरिम संविधान जारी भै सकेको हुनाले छुट्न गएको प्रष्ट हुन्छ ।
पछि संविधान संशोधन हुँदा यसलाई समावेश गर्न कसैले चासो दिएको देखिएन । आयोग पनि दुई वर्ष पदाधिकारी विहिन हुन पुग्यो । नेपाल संघीय शासन प्रणालीमा जाँदा हरेक प्रदेशमा स्वतन्त्र सूचना आयोग बनाउनुपर्ने भएकाले केन्द्रीय आयोगलाई संवैधानिक नबनाई संघीय संरचनामा जान सकिदैन । संसारका १०४ वटा सूचनाको हकसम्बन्धी छुट्टै कानून जारी गर्ने मुलुकमध्ये सूचनाको हकसम्बन्धी कानूनको उत्कृष्टतामा नेपाल २२ औं स्थानमा छ । तर सार्कमा भारत, माल्दिभ्स र बंगलादेशपछि नेपाल चौथो स्थानमा रहेको छ ।

हाम्रो समाजको विकासक्रमलाई हेर्दा राष्ट्रिय सूचना आयोगलाई संवैधानिक निकायको स्थान नदिँदा आयोगको आदेशको कार्यान्वयनमा मनोवैज्ञानिक प्रतिकूल असर पर्ने प्रष्टै छ

कानूनी हिसाबले माल्दिभ्स र बंगलादेश भन्दा नेपालको अवस्था राम्रो हुँदा हुदै पनि चौथो स्थान हुनुको कारण यही संवैधानिक बन्न छुट्नु हो ।
शक्ति सन्तुलन र नियन्त्रणको सिद्धान्त अनुसार नेपालमा कार्यपालिका, व्यवस्थापिका र न्यायपालिका बीच आपसी सम्बन्ध र दूरी दुवै कायम गरिएको छ । संवैधानिक निकायहरु स्वतन्त्र रहेका छन् । यी संवैधानिक निकाय बीच पनि शक्ति सन्तुलन कायम हुन जरुरी छ । यसका लागि सूचनाको हक बमोजिम सबै संवैधानिक निकायले लोकतान्त्रिक पद्दति अनुरुप निश्पक्ष भएर विधि र कानून सम्मत् ढंगले काम गर्नुपर्छ ।
कुनै निकायले आफूसँग भएको अधिकार दुरुपयोग गरी पक्राउ गर्नु पर्नेलाई पक्राउ नगर्ने, पक्राउ गर्नु नपर्नेलाई पक्राउ गर्ने वा मुद्दा चलाउनु पर्नेलाई मुद्दा नचलाउने र मुद्दा नचलाउनु पर्नेलाई चलाएमा वा असुली गर्नुपर्ने वेरुजूलाई राफसाफ गरिदिएमा वा राफसाफ गर्नुपर्ने वेरुजूलाई केही नगरी राखेमा त्यसको जानकारी लिन सक्ने राष्ट्रिय सूचना आयोगलाई संवैधानिक निकाय सरह समानस्तरमा नराखी शक्ति सन्तुलन र नियन्त्रणको सिद्धान्त कार्यान्वयन हुन नसक्ने देखिन्छ ।
मूलभूत कुरा, लोकतन्त्रको महत्वपूर्ण आधारस्तम्भ भनेकै वाक तथा प्रकाशन स्वतन्त्रता, सूचनाको हक, विधिको शासन, पारदर्शिता, जनसहभागिता भएकाले सूचनाको हकको संरक्षण, सम्बर्द्धन र प्रचलन गराउने राष्ट्रिय सूचना आयोगलाई संवैधानिक निकायको स्तरमा राख्ने विश्वव्यापी स्थापित मान्यता नै हो ।
लोकतन्त्रको हिमायती नेपाल राष्ट्रले नयाँ संविधान निर्माण गर्दा साविकका संवैधानिक आयोगमा कुनै पनि नयाँ आयोगलाई थप गरी संवैधानिक आयोगको संख्या वृद्धि गर्दा पहिलो नम्बरमा राष्ट्रिय सूचना आयोगलाई राख्नुपर्छ । यसोगर्दा हाम्रो लोकतन्त्र प्रतिको प्रतिबद्धता मुखरित हुन्छ । तर, अन्य निकायहरु संवैधानिक आयोगको स्थानमा थप हुने तर राष्ट्रिय सूचना आयोग संवैधानिक आयोगको रुपमा नसमेटिएमा ठीक विपरित सन्देश गई सूचनाको हकको प्रचलन कमजोर हुन पुग्नेछ ।
शक्ति सन्तुलनको सिद्धान्तअनुसार मुलुकमा संवैधानिक निकायको व्यवस्था हुने, त्यसमा राष्ट्रिय सूचना आयोग संवैधानिक निकाय भित्र नअटाउँदा आयोगहरुलाई लोकतान्त्रिक पद्धतिअनुरुप आचारणमा राखी राख्न स्वतः वाधा पुग्नेछ ।
हाल सूचनाको हक अपेक्षित रुपमा प्रचलनमा आउन सकेको छैन । जसका कारण एकातिर सरकारले राम्रै काम गरे पनि आलोचना भैरहने अवस्था छ भने अर्कोतिर सूचनाको हक प्रभावकारी  हुन नसक्दा मुलुकमा भ्रष्टाचार बढेर जाने आकंलन गर्न सकिन्छ । सूचनाको हकसम्बन्धी ऐन बमोजिमका सार्वजनिक निकायलाई सूचना दिनु भनी आदेश गर्नुपर्ने राष्ट्रिय सूचना आयोग नै संवैधानिक निकाय नहुनुले अन्तर्राष्ट्रिय स्तरमा नेपालको लोकतन्त्र प्रतिको प्रतिवद्धतामा प्रश्न वाचक चिन्ह खडा हुन पुग्दछ ।
मूल कुरो, हाम्रो समाजको विकासक्रमलाई हेर्दा राष्ट्रिय सूचना आयोगलाई संवैधानिक निकायको स्थान नदिँदा आयोगको आदेशको कार्यान्वयनमा मनोवैज्ञानिक प्रतिकूल असर पर्ने प्रष्टै छ । आयोग सूचना प्रवाह गराउन गठित निकाय हो, यसले आफ्ना आदेश पालना भएन भनेर नकरात्मक दिशामा आफूलाई व्यस्त राख्नु त्यति शोभनीय नहुन सक्छ । यिनै कुरालाई मनन गरी आयोगका तर्फबाट केन्द्रमा संघीय राष्ट्रिय सूचना आयोग गठन गर्न र हरेक प्रान्तमा सूचना आयोग गठन गर्न संविधान सभा समक्ष आफ्नो सुझाब प्रस्तुत गरेको छ ।
हालको सूचनाको हकमा ‘प्रवाह’ शब्द थप गर्ने, गोप्य राख्नुपर्ने व्यवस्थाहरु अन्य कानूनमा नराखी सूचनाको हकसम्बन्धी कानूनमै राख्ने र राष्ट्रिय सूचना आयोगलाई संवैधानिक हैसियतमा राख्ने सुझावको कार्यान्वयनले सूचनाको हकमार्फत मुलुकलाई प्रगतिको पथमा उन्मुख गराउने कुरामा ढुक्क हुन सकिन्छ ।
(सूचना आयोगले संविधानसभासलाई दिएको सुझावमा आधारित)

