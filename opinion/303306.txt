संविधानमा सुझाव संकलन र ‘नीलो स्याल’ को कथा
अरुण बराल
झलनाथ खनालले पार्टी अध्यक्षको जिम्मेवारी सम्हालिराखेका बेला एमालेभित्र ओली पक्षले उनीमाथि आरोप लगाउने गरेको थियो कि खनाल माओवादीपरस्त हुन् । वामदेव गौतममाथि पनि यस्तै आरोप थियो । पार्टीको आन्तरिक जमघटमा ओलीले खनाल र गौतमलाई इंगित गर्दै नीलो स्यालको कथा सुनाएको ओली पक्षधर नेताहरु अहिले पनि सम्झन्छन् ।
ओलीले कार्यकर्तालाई सुनाएको कथा-

एकादेशमा एउटा स्याल थियो । एक दिन कुखुरा चोरी खान पाइन्छ कि भनेर त्यो स्याल गाउँतिर लागेछ । एउटा घरको छेऊमा ठूलो ड्रममा नीलो रंग घोलेर राखेको रहेछ । स्याल दुर्घटनावस त्यो ड्रममा पसेछ । बाहिर निस्कँदा उसको रुप पुरै नीलो भएछ र त्यतिकै जंगलतिर लागेछ ।
जंगलमा पुग्दा बाघको एउटा बाघले अचम्मको जन्तु देखेपछि सोधेछ- ‘तँ के होस् ? तँलाई त अहिलेसम्म मैले देखेकै थिइँन ।’ छट्टु स्यालले भनेछ- ‘म विशेष प्रजातिको बाघ हुँ ।’
आफ्नै जातिको बन्धु भेट्टाएको ठानेर बाघहरु भेला भएछन् उसलाई आफ्नो ओढारमा राखेछन् । बाघले आफैं शिकार ल्याएर नीलो स्याललाई खुवाउन थालेछन् । तर, एकदिन अचानक खोल्सीमा स्यालको आवाज आएछ । छेउमा स्याल कराएको सुनेपछि नीलो स्याल पनि आफ्नो जातीय विषेषता अनुसार चूप बस्न सकेनछ र ठूलो स्वरले कराएछ, जसले गर्दा बाघका सामु उसको पोल खुलेछ ।
एमालेजनका अनुसार ओलीले खनाल र गौतमलाई संकेत गर्दै त्यसबेला भन्ने गरेका थिए, हाम्रा केही साथीहरु पनि उतातिर माओवादी करायो भने यताबाट ठूला स्वरमा हु-हु गर्न थालिहाल्छन् ।’
कमल थापाको रंग
ओलीले प्रयोग गरेको नीलो स्यालको मिथक अहिले झलनाथ खनाल र वामदेव गौतममा चरितार्थ हुँदैन । खनाल र गौतमको रंग केपी ओलीसँग ठ्याक्कै मिल्न थालिसकेको छ । तर, यो मिथक पछिल्लो समयमा कमल थापामा चाँहि चरितार्थ हुन थालेको प्रतीत हुन्छ ।

पञ्चायतकालीन पृष्ठभूमिबाट राजनीतिमा आएका कमल थापाले आफूलाई प्रजातन्त्रप्रति प्रतिवद्ध बताउने गरेका छन् । संविधानसभामा प्रजातन्त्रका विषयमा उनले सारगर्भित मन्तव्य पनि दिने गरेका छन् । मृदुभाषी थापाको भाषण निकै कर्णप्रीय हुने गरेकाले धेरैले मन पराउँछन् ।
राप्रपा नेपालका अध्यक्ष थापाले संविधानसभामा आफ्ना असहमतिलाई मतदानको प्रक्रियामा लगिए आफूहरुले प्रक्रियालाई विरोध नगर्ने बारम्बार बताउँदै आएका थिए । यही प्रजातान्त्रिक अभिव्यक्तिका कारण उनको दल लोकतान्त्रिक जस्तो देखिएको थियो । आखिर उनको पार्टी विप्लवको जस्तो संविधानसभा बाहिरको शक्ति पनि होइन ।
अन्तरिम संविधानअनुसार सपथ खाएरै कमल थापा संविधानसभामा सहभागी रहँदै आएको अवस्था हो । संविधानको मस्यौदामा सुझाव संकलन गर्ने प्रक्रियामा राप्रपा नेपालको पनि सहमति थियो । संविधानभभाले प्रक्रिया निश्चित गर्दासम्म राप्रपा नेपालको कुनै असहमति थिएन ।
तर, जब मस्यौदामा जनताको सुझाव संकलन सुरु भयो, कमल थापाको पार्टीले एकाएक पञ्चायतकालीन मण्डलेको जस्तो रंगरुप देखायो ।
प्रजातन्त्र र प्रक्रियाको कुरा गर्दै आएका कमल थापा र उनका कार्यकर्ताहरुले एकाएक स्याल हुइँयामा कुर्सी तोडफोड गरे । जनताले सुझाव दिइरहेका ठाउँमा गुरिल्ला शैलीमा प्रवेश गरेर हिन्दुहरु संयमित हुन्छन् भन्ने मान्यताको समेत धज्जी उडाए ।
के साउन ४ र ५ गते राप्रपा नेपालभित्रको वास्तविक स्याल नै कराएको हो त ? अन्यथा किन प्रक्रियालाई मानेको पार्टीले विप्लव माओवादीभन्दा अघि सरेर जनताको वीचमा हुलहुज्जत गर्न पुग्यो ?
कमल थापाले भन्ने गरेका छन् कि जनताले हिन्दु धर्मका पक्षमा जनमत दिएका छन् । तर, थापा स्वयं र उनका कार्यकर्ताले चाँहि तिनै जनतामाथि कुर्सी हानेर कसको पक्षमा अभिमत दिएका हुन् ? उनीहरुले गरेको यो हर्कत आफ्नै पूर्वमान्यता विपरीत छ कि छैन ?
अनि हिन्दुधर्म र धार्मिक सहिष्णुताको कुरा गर्ने दलले यस्तो तामसी चरित्र देखाउनु कत्तिको शोभनीय होला ? राप्रपा नेपालमाथि गम्भीर प्रश्न उठेको छ ।
राप्रपा नेपालको अप्रजातान्त्रिक एवं ‘मण्डले व्यवहार’ देखेपछि संसद सचिवालयका एक अधिकारी भन्छन्- ‘यो घटनाले कमल थापा ‘एक्स्पोज’ भएका छन् । राप्रपा नेपालमा प्रजातान्त्रिक संस्कार प्रष्फुटित भइसकेको रहेनछ र पुरानै आवाज रहेछ भन्ने उजागर भएको छ ।’
धर्म निरपेक्षताको ठाउँमा धार्मिक स्वतन्त्रता हुनुपर्छ भन्ने अधिकांश जनताको अभिमत पाएपछि राप्रपा नेपालले संयमित भएर त्यसलाई स्वागत गरेको भए हुन्थ्यो । तर, उसले असहिष्णु व्यवहार देखायो ।
अन्ततः संसद सचिवालयका अधिकारीको अनुभूतिजस्तै प्रजातान्त्रिक रंगको ड्रमभित्र डुबेको राप्रपा नेपालको प्राकृतिक रंग देखियो पुरानो मण्डले शैलीकै रुपमा ।
क्रान्तिकारी ‘राता स्याल’हरु
संविधानको मस्यौदामाथि जनताले सुझाव दिइरहेका बेला कमल थापासँगसँगै विप्लव माओवादीका कार्यकर्ता पनि सडकमा देखा परे । उनीहरु र कमल थापाका कार्यकर्तामा अघोषित सहकार्यजस्तै देखियो । यसमा खुमबहादुर खड्का निर्देशित कार्यकर्ताहरुको ‘ब्याकिङ’ थियो । मधेसमा सिके राउतको ‘ब्याकिङ’ थियो ।
संविधानसभाको प्रक्रियामै असहमत विप्लवका कार्यकर्ताले नेपाल बन्दसम्मको घोषणा गर्न पुगे । उनीहरुले सुझाव संकलन कार्यक्रमस्थलमा मन्तव्य दिएर पनि आफ्ना कुरा राख्न सक्थे । तर, त्यसो गरेनन् र राप्रपा नेपालकै शैलीमा उत्रिए ।
आफूलाई लोकतन्त्रको मसिहा एवं क्रान्तिकारी शक्ति बताउने मधेसवादी दलका कार्यकर्ताले पनि तोडफोड र ढुंगा हानाहानकै शैली अपनाए । यी घटनाले तत् तत् दलहरुमा लोकतान्त्रिक संस्कारको कुरा गर्नु बेकार रहेछ भन्ने देखाएको छ ।
स्यालको बिगबिगी अन्यत्र पनि
संविधानको मस्यौदामा सुझाव संकलन भइसकेपछि आफूलाई प्रोफेसनल भन्ने केही बुद्धिजीवी एवं लेखकहरु पनि धमाधम ‘एक्स्पोज’ भइरहेका छन् । आफ्नो निश्पक्षता र व्यवसायिकतालाई बिर्सेर कतिपय पेशागत विद्वानहरु जनतालाई नै पट्यारलाग्दो अर्ति दिन थालेका छन् ।
बहुसंख्यक जनताले प्रत्यक्ष निर्वाचित कार्यकारी सरकार चाहिन्छ भनेका छन् । तर, उनीहरुलाई सम्झाउँदै केही विद्वानहरु आफ्नो पुरानै स्वर झिकिरहेका छन् । जनताले प्रत्यक्ष निर्वाचित सरकार प्रमुख चाहिन्छ भन्ने सुझाव दिँदा कैंयौं विश्लेषकहरुको निद्रा हराएको छ, जसले गर्दा उनीहरु नीलो स्यालजस्तै आफ्नो पुरानै लवज निकालेर कराउन थालेका छन् ।
यो कुरा प्रमाणित नै भइसकेको छ कि नेपालमा संसदीय शासन प्रणाली जनउत्तरदायी हुन सकेको छैन र यसलाई सुधार गर्न जरुरी छ । तर, राजनीतिशास्त्रले भन्छ, प्रत्यक्ष निर्वाचित प्रणाली पनि दोषरहित व्यवस्था होइन ।
तथापि नेपालमा संसदीय प्रणालीलाई सुधार गर्नका लागि दुई वर्षसम्म अविश्वासको प्रस्ताव राख्न नपाइने प्रावधान जसरी संविधानमा राख्न खोजिएको छ, त्यो सुधार हैन, बिगार हो । कुनै लेण्डुप दोर्जी प्रधानमन्त्री बन्यो र दुई वर्षभित्र देशै बेच्यो भने उसलाई कहिले अविश्वासको प्रस्ताव ल्याउने ? अविश्वासको प्रस्तावमाथि समयावधि तोकिनु संसदवादको सुधार नभएर विकृतीकरण एवं भ्रष्टीकरण हो । संसदवादको विकृतिलाई टाल्ने दुश्प्रयास हो ।
लोकतन्त्र भनेको जनताको अभिमतको कदर हो । बहुसंख्यक जनताले जे विचारलाई रुचाउँछन्, त्यसलाई मान्नैपर्ने हुन्छ । जनताले धर्म निरपेक्षताको ठाउँमा धार्मिक स्वतन्त्रता भन्छन् भने त्यसलाई स्वीकार्दिन भन्नु अलोकतान्त्रिक चरित्र हो । बहुमत जनताले संसदीय प्रणालीलाई अस्वीकार गर्दछन् भने कसैले रुँदैमा संसदवादलाई नै टिकाउनुपर्छ भन्न मिल्दैन ।
आफूलाई प्रोफेसनल भन्नेहरुले जनताको अभिमत आफूले सोचेजस्तो नआउँदा चिच्याउनु भनेको नीलो स्याल ‘स्क्सपोज’ भएजस्तै हो ।
लोकतन्त्रमा बहुमत नै निर्णायक हुन्छ । अल्पमत नै ठीक छ भन्ने दार्शनिक सुकरातको स्थान लोकतन्त्रमा अमान्य हुन सक्छ । आफूलाई मन परे बहुमत मान्ने र नपरे नमान्ने भन्न सुहाउँदैन ।
यो जनमत संग्रह होइन
स्यालहरुको विशेषता नै यही हो कि खोल्सीमा एउटा करायो भने अर्कोले पनि उत्तेजित प्रतिक्रिया नदिइरहन सक्दैन । अहिले संविधानसभाले लिएको सुझाव संकलनपछि नेपाली राजनीतिमा यस्तै भइरहेको छ ।
सुझाव संकलन भनेको कुनै जनमत संग्रह होइन । जनमत संग्रह भइदिएको भए बहुमतको निर्णय बाध्यकारी हुन्थ्यो । अहिलेको सुझाव संकलनले बहुमत-अल्पमतको निर्णय गर्ने हैसियत राख्दैन, केवल नैतिक-वैधता मात्र दिन्छ । त्यसैले यसमा आत्तिइहाल्नुपर्ने र विगतका सहमति एवं मान्यताबाट विचलित भइहाल्नुपर्ने अवस्था होइन ।
उत्तेजनामा आएर कमल थापाले हिन्दु राष्ट्र र राजतन्त्र फर्काउने अवस्था पनि छैन । र, विप्लवले समाजवादी क्रान्ति छेडिहाल्ने अवस्था पनि छैन । यो जनमत संकलन एउटा औपचारिकता मात्रै हो । यसलाई पूर्वपञ्च, मधेसवादी दल, आदिवासी जनजाति र उग्र कम्युनिष्टले वारपारको लडाइँका रुपमा लिने जुन प्रयास गरे, त्यो स्याल हुइँया मात्र हो ।
चार दलको गृहकार्य
संविधानको मस्यौदामा सुझाव संकलनको कार्य सम्पन्न भइसकेपछि यतिबेला चार दलका नेताहरु त्यसलाई कसरी सम्बोधन गर्ने भन्ने गृहकार्यमा जुटेका छन् । सुझावहरुले बाध्यकारी नभई नैतिक दबाव दिएको पृष्ठभूमिमा अब संविधानसभाले जे निर्णय लिन्छ, त्यो नै बैधानिक निर्णय हुनेछ । दलका शीर्षनेताहरु यसका ‘कर्ता’ मात्रै हुन् । ‘भगवान’ चाँहि संविधानसभा नै हो ।

