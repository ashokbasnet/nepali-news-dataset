जनताका जायज सुझाव संविधानमा समेटिन्छन् त ?
हरिबोल गजुरेल
संविधानसभाले तयार गरेको मस्यौदामा जनताको राय सुझाव लिने प्रक्रिया पूरा भएको छ । सुझाव दिने क्रममा जनताले, ‘यो मस्यौदा जनता माझ प्रक्रिया पूरा गर्न मात्रै आएको हो कि हाम्रा सुझावलाई  संविधानमा समेटिन्छ ?’ भनेर सभासदहरुसँग प्रश्न गरेका थिए । जवाफमा हामीले भनेका थियौं, ‘राष्ट्र र जनताको पक्षमा आएका सुझावलाई समेटिन्छ, ढुक्क हुनुहोस्’ । तर, अहिले कतिपय नेताको कुरा सुन्दा जनताको नजरमा हामी अबुझ भइने हो कि भन्ने खतरा देखिरहेका छौं ।
लोकतन्त्रमा जनता सर्वोपरि हुन्छन्, जनताका कुरा नसुन्ने र कदर नगर्ने नेता कसरी लोकतान्त्रिक हुन्छ ? तर, कतिपय वृत्तका मानिस सकारात्मक कुरा उठाएर नकारात्मक उद्देश्य हासिल गर्न खोजिरहेका छन्, यसप्रति भने चनाखो हुनै पर्छ ।
समय र परिस्थिति घटनाका अभिन्न अंग हुन् । दुई वर्षमा सक्नु पर्ने काम ६ बर्ष हुन लाग्दा पनि अधुरै छ, कतै ‘रात रहृयो अग्राख पलायो’  हुने त होइन ?
संक्रमणकाल जति लम्बिन्छ, परिवर्तनका एजेण्डा उति नै कमजोर हुन्छन् । अब कति अलमल गरिरहने ? तर, छिटो संविधान जारी गर्ने नाममा जनताका जायज सुझावको उपेक्षा  गर्दा उनीहरुले संविधानप्रति अपनत्व महसुस नगर्ने खतरा रहन्छ । यसो भयो भने निराश जनतालाई परिवर्तन विरोधीहरुले उपयोग गर्न सक्छन् । कसैले भन्न सक्छ, जनताले अभिमत संविधानसभाको निर्वाचनमा दिइसकेका छन्, अहिले आएका जनताका सुझाव मान्नै पर्छ भन्ने के छ र ? यसो भन्ने हो भने सुझाव संकलनमा एक अरब भन्दा बढी खर्च किन ? आफुले चुनेको सभासदमाथि जनताले निगरानी राख्न र उनीहरुले गल्ती गरेमा औंला ठड्याउन पाउँदैन र ? यस सन्दर्भमा निम्न विषयमा ध्यान पुर्‍याउनु पर्दछ ।
१) संविधानसभा- १ का सहमति कायम राख्नैपर्छ, यसमा दायाँ वायाँ गर्न मिल्दैन किनकि संविधानसभा-२ ले संविधानसभा-१ को स्वामित्व ग्रहण गरिसकेको छ ।
२)  संविधानसभा-२ को निर्वाचनमा एमाओवादी, एमाले, फोरम लगायतका दलहरुले प्रत्यक्ष निर्वाचित कार्यकारी प्रमुखका पक्षमा मत मागेका थिए । निर्वाचन परिणाम यसैको पक्षमा आयो । निर्वाचनको मत र सुझावको मत मात्र होइन नेपाली कांग्रेसका कतिपय पाका र युवा नेता प्रत्यक्ष निर्वाचित कार्यकारी प्रमुखको पक्षमा उभिएका छन् । यसर्थ यति ठूलो जनमतलाई नकार्न मिल्दैन ।

जनताका सुझाव मान्नै पर्छ भन्ने के छ र ? यसो भन्ने हो भने सुझाव संकलनमा एक अरब भन्दा बढी खर्च किन ?

३) नागरिकताको विषयमा  राजनीतिक संवाद समितिको सहमति अनुरुप मस्यौदामा ‘बाबु वा आमाले’ नराखि ‘बाबु र आमा’ राखिएकोमा आशंका बढदै गएको छ । मुख्यतः मधेसका जनता भडकिउन र संविधान जारी हुन नसकोस् भनेर जानाजान संवाद समितिको सहमति उल्ट्याउने काम भएको त होइन भन्ने प्रश्न उठिसकेको छ ।
४) धर्मनिरपेक्षताको सवालमा कतिपयले बुझेरै र कतिपयले शब्दको अर्थ नबुझेर धार्मिक स्वतन्त्रताको कुरा गरिरहेका छन् । राज्यले कुनै एक धर्मको पक्षपोषण गर्दैन, सबै धर्मप्रति समान सदभाव राख्दछ भन्ने अर्थमा धर्मनिरपेक्षता शब्द मस्यौदामा प्रयोग गरिएको हो । धर्मनिरपेक्षताको अर्थ धर्म मान्न पाइँदैन भन्ने जसरी कतिपयले प्रचार गरेपछि सामान्य मानिसमा समेत भ्रम पर्न गएको देखिन्छ । धर्मनिरपेक्षको अन्तर्वस्तु कायम रहने गरी यसलाई मिलाउन सकिन्छ । तर, हिन्दु राज्यको वकालत गरेर ०६२/६३ को आन्दोलनको मुख्य एजेण्डा गणतन्त्रलाई उल्ट्याउने कुरालाई किमार्थ छुट दिन सकिँदैन ।
५) स्वायत्त प्रदेशको सीमांकन पहिले नै हुनुपर्छ भन्ने विषयमा प्रायः सबैले सुझाब दिएका छन् । यस अर्थमा आठ प्रदेशको मोटामोटी खाका तयार गरेर ठोस सीमांकन आयोगले पछि गर्ने गरी मोटो सीमांकन  टुङ्ग्याउनु नै उत्तम हुन्छ । तर, कहिले काहीँ सबै बिषय टुङ्ग्याएर राम्रो गर्छु भन्दा संघीयताको सम्वेदनशीलताका कारण परिस्थिति प्रतिकूल बनेर झन् नराम्रो परिणाम निस्कन सक्छ भन्ने कुराको हेक्का भने राख्नैपर्छ ।

धर्मनिरपेक्षताको अर्थ धर्म मान्न पाइँदैन भन्ने जसरी कतिपयले प्रचार गरेपछि सामान्य मानिसमा समेत भ्रम पर्न गएको देखिन्छ

संघीय राज्यको संख्या र सीमानामा कुरा नमिलेपछि संविधानसभा-१ विघटन भएको होइन र ? सीमांकन र नामांकन नटुङ्ग्याई संविधान जारी गर्नै हुन्न भन्ने हो भने संविधानसभा-१को नियति जस्तै सविधानसभा-२को पनि हुन सक्छ  ।
०६९ साल जेठ २ गते ११ प्रदेशमा मुख्य दलहरुबीच सहमति भएपछि सुदुर पश्चिममा भड्केको साम्प्रदायिक दंगा र पूर्वमा लागेको उत्तेजक नाराजुलुसले संविधान निर्माणमा नकारात्मक प्रभाव पार्‍यो । अहिले नै प्रदेशको  सीमाना टुङ्ग्याउँदा कतै यस्तै भएर संविधान नबन्ने दिशा पक्डने त होइन ? कमसेकम पहिचान र सामथ्र्यको  स्पष्ट राजनैतिक एवं सम्बैधानिक कार्यादेशका आधारमा आठ प्रदेशको सीमांकन आयोगबाट र प्रदेश सभाले नामांकन टुङ्ग्याउने कुराले भविश्य आ-आफ्नो पक्षमा सुरक्षित हुने आशामा विभिन्न तप्काका र समुदायका जनताले धैर्यता गर्न सक्छन् भन्ने हेक्का भने हामीले राख्नैपर्छ ।
जनताले छिटो तर यथेष्ट सहमतिमा राम्रो संविधान खोजेका छन् । जनमतलाई सम्मान गर्नैपर्छ । १६ बुँदे सहमतिको जग नखल्बलिने गरी चार दलले निकास दिनै पर्छ । फेरि एकपटक प्रमुख चार दलले जनताले अभिव्यक्त गरेको सच्चाइको पक्षमा उभिने साहस गर्नै पर्छ ।
(गजुरेल एनेकपा माओवादीका कोषाध्यक्ष हुन् )

