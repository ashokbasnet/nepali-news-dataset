शिक्षा, सफलता र एक आयामिक ‘करोडौं कस्तुरी’
–   डा. धर्मागत भट्टराई
नेपालको शिक्षा पद्धति, पाठ्यक्रम हेर्दा उदेकलाग्दो छ तर देसको दर्दनाक हालत, संक्रमण काल अनि सम्पूर्ण क्षेत्र अस्तव्यस्त भएको बेला हामी यही `कानो मामा’ स्वीकार गरेर बस्न तयार छौं।
हामीकहाँ डेरामा बस्ने कुनै युवाले कविता सुनाए भने बेकार भन्ने, अनि तेसैलाई `कुनै चर्चित कविको कविता’ भनिकन सुनाउन लागे सबको वाहवाही  पाउने चलन छँदैछ। नोबेल बिजेता डेस्मोन्ड टुटुले भनेथे-“नोबेल नपाउँदै मैले केही भने कसले लेख्थ्यो र? अब त मैले बोलेका सब शब्द मोतीजस्तै हुनेछन्।”
माहोल थियो- शिक्षा/सफलताको बारेमा चर्चा गरेको एक पुस्तक `करोडौं कस्तुरी`को । साधारणतया साहित्यमा नउठाइने बिषयको पुस्तक आएछ भनेर अत्यन्तै खुशीसित पुस्तकमा डुबें म पनि । मदन पुरस्कार पाइसकेका लेखकको पुस्तक हुनाले बजारमा चर्चा नहुने नि कुरै भएन । ठाम ठाममा लेखकका विचार आए । खै कता कता जकडिएको समाज, परिवर्तन नभएका पिढीहरुमाझ एक आयाममात्रै समेटेको  करोडौं कस्तुरीले पस्केको संकुचित भाग्यवादले गर्दा मलाई पुस्तक अन्त्यसम्म पुरै मन अमिलो भयो । अनि नेपालको बेहाल शिक्षा पद्धति, हाम्रा सफलताका परिभाषा, चिनेर पनि उजागर नहुने विनाको चर्चा गर्न मन लाग्यो ।
`करोडौं कस्तुरी` भन्दोरहेछ- हामीले आफूभित्रको विना आफैं चिनेर आफै अन्वेषण गर्नुपर्छ । मलाई एक्कासी `तारे जमीन पर’ चलचित्र अनि थुप्रै नेपाली र भारतीय शिक्षाविद्हरुको भनाइ याद आयो । के यहाँ आफ्नो क्षमता चिन्नासाथ सफल भइन्छ त ? के गाउँ बेसीमा कुना कन्दरामा आफुभित्र गायन क्षमता भएका थुप्रै उत्कृस्ट प्रतिभा छैनन् ? बिचराहरु बजारसम्म, मानिसको भिडसम्म पुग्न अवस्थाले नदिएर थन्किएकाछन् । अनि अहिले पनि हाम्रो समाजमा बाबा आमाको चाहनाको लागि डाक्टर इन्जिनीयर पढ्न बाध्य कस्तुरी छैनन् ? के कसैको छोरो गजब क्रिकेट बलिंग गर्छ भने स्पोर्ट कलेज जान र जीवन धन्न पाउने वातावरण छ हामीकहाँ ? ति सबै कस्तुरी यहिँ या कतारमा थन्किएकाछन् । तिनीहरु विना नचिनेर थन्किएका होइनन् । न त तिनीहरुको जीवन सारशुन्य नै छ।
सबै कलाकार हरिबंश या अमिताभ हुनैपर्छ र ? विना नै त्यही चुचुरो हो भन्नु कती सान्दर्भिक हो ? आफ्नो प्रतिभा उजागर गर्न कुनै बाटो नमिलेकाको जीवन धन्य बन्नै सक्दैन त ? कुचो बढार्नेदेखि जहाज खोलेर बनाउने सबै आफ्ना ठाउँमा सम्मानयोग्य र सफल हुन् । सफल हुन देसबिदेसले चिन्नैपर्छ/चर्चामा आउनैपर्छ भन्ने छैन ।
प्रथमत: विना चिनेर पर्याप्त छैन । हाम्रा ती कुना कुनामा अवसर, ती प्रतिभाहरुलाई मौका दिने हातको/उज्यालोको खाँचो छ । अर्को कुरा, हामीले सुनेकै कुरो त हो, कति ठाममा अयोग्य छस् भनेर फ़्यल्दिएको व्यक्ति पछि कति प्रगति गरेको छैन ? तर, हाम्रो प्रगतिको परिभाषा नै अनौठो छ । हरेक मान्छे भित्र एक खुबी हुन्छ । तर, गरिवी, कम्जोर शासन अनि समयको मागसित आफुलाई ढाल्न नसकेको हाम्रो समाजमा विना चिन्दैमा कस्तुरी चर्चामा आउँदैनन् ।
आफ्नो स्कुले समकक्षिलाई सम्झिन्छु । ऊ अत्यन्त राम्रो पेन्टिंग गर्थ्यो । त्यो उसको प्यासन थियो, `तारे जमीन पर’ को इशानझैँ । तर, तारे जमीन परमा एउटा `राम सर’ आएर त्यो बच्चाको `विना’ प्रस्तुत हुन पायो तर त्यो गाउँको मनोज जिन्दगिसित गासबास कपासको लडाई लड्दै रुमल्लियो । गरिब बाउआमा मेलापात गर्दैछन् । ऊ चाहिँ दुबईमा काम गर्दैछ । उसले आफ्नो `प्यासन’ पेन्टिंगको लागि धेरै प्रयास गर्यो ।
धेरैसँग मद्दत माग्यो, तर उसको पेन्टिंग कलेज भर्ना हुने इच्छासमेत पुरा भएन । उसले आफ्नो विना चिनेर के भो खै ? तर एउटा `प्यासन’ को शिर्षविन्दु नभेट्दैमा त्यो व्यक्ति अर्को संघर्षमा सफल हुन सक्दैन र ? छिमेकको एक ठिटो थरिथरिका फेसनमा खुब मन दिन्थ्यो । तर, उसको पारिवारिक स्थितिले गर्दा ऊ फेसन पढ्छु भनेर घरमा भन्न पनि सक्दैनथ्यो । बरालिँदै गर्दा उसलाई एक परदेसिएको नेपालीले दिल्लीमा कसैको घरमा काम सघाउने जागिर लगाइदिए । उसको मालिकको छोराले उसको कपडा सजावट डिजाईनिंग कपालमा स्टाइल ल्याउनेमा अति रुची र केही गजब आइडिया देखेर उसले बाबुलाई भन्यो । दयालु मालिकका कारण त्यो मेरो छिमेकीले फेसन डिजाइनिंग पढ्न पायो र ऊ अहिले मुम्बैमा करियरको लागि संघर्ष गरिरहेकोछ ।
त्यसकारण `विना` चिन्दैमा हाम्रो परिवेसमा कोही प्रसिद्ध बन्दैन । तर, अप्रसिद्ध बन्दैमा असफल हुदैन । हर्मन हेसको `सिद्धार्थ’को एक पात्र सिद्धार्थले नदीसंगै जीवन भेटेर मुक्त अनुभव गरेको थियो । अर्नेस्ट हेमिंगवेको “बुढो मान्छे र समुद्र”को पात्रले समुद्र किनारमा बितेको जीवनमा आफुलाई धन्य महसुस गर्छ । हाम्रा सफलताका परिभाषाहरु फरक छन् । कसैको लागि टिभीमा देखिनु सफलता होला कसैलाई बोलाउदापनि पर्दामा देखिन चाहन्नन् । कसैलाई नाच्न हुरुक्क होला, कसैलाई बकवास लाग्ला । कसैको लागि चालक बन्नु सफलता होला कसैलाई फोटोग्राफर । हाम्रो हेर्ने नजरमा दोष छ । कुनै पनि काम यसै ठुलो सानो हुन्न । तर, हाम्रो कस्तुरीको पछि लाग्ने समाजलाई आफ्नै आडका बेल या बिस्कुन सब बेकार लाग्छन् । यसमा त्यो बालक या युवाको के गल्ती ?
गाउँ/सहरको कुनामा बसेर कपाल काट्ने कला जसमा छ ऊ उत्तिकै सफल हो जति यहाँ दुनियाले चिनेको मान्छेमात्र सफल मान्ने गन्यमान्यहरु आफुलाई मान्छन् । सफल हुन कसैको नाम पुरा दुनियाको दिलमा हुनुपर्दैन । सफल ऊ हो जो अर्काको अधिकार हनन नगरी आफ्नै सिप/कला, पसिनाले आफ्नो जीविका आफ्नो मन खुशी हुने पाराले चलाउँछ । जे गर्छ उसले आफ्नो मन खुशी हुनेगरी गर्छ। नाच्नमा प्यासन भएकालाई इन्जिनियर बन्नुपर्दा खुशी नआउला जति आउनुपर्ने, तर जीवन ब्यर्थ हुन्न । तसर्थ ऊ असफल होइन ।
तेसैले उसको जीविका चलेको हुन्छ र देसले केही पाएको हुन्छ । कर्णालीको खोंचमा बिहान बेलुका निबेक गरि खाने युवाले सहि क्षमता थाहा पाए`नि बिहान बेलुकाको छाक टार्न’ नि उसलाई हम्मे पर्छ । अनि हराउँछ विनाको कथा । साक्षरता दर ४६% भएकाबेला बिपन्न नेपाली छोरीहरु कसरि आफ्नो विना चिन्लान् साहुको मेला र घाँसपात अनि भान्सा घरभित्र लुटपुटिएर? उनीहरुलाई दैनिक जोहो गर्ने धौ छ । सबै जना दालभात डुकु समस्या भएर`नि शाकुन्तल/मुनामदन लेख्ने हुनैपर्छ भन्नु अहिलेको समयमा सान्दर्भिक छैन ।
मेरो दुर्गम पोस्टिंगको बेला एउटा पहाडी ठिटाले खुब मद्दत गरे । बेलुका मैले एरिक भ्यालीको `हनी हन्टर’ देखाएको थिएँ । उनले आफ्नो घरबाट थुप्रै दुख गरेर खिचेका, धुलाएका अन्वेषणयुक्त फोटो देखाए । मलाई साच्चै गजब लाग्यो । कति राम्रा थिए ती फोटाहरु-कोण मिलाएका कला भरेझैँ प्राकृतिक, मन छुने । अनि उनले भने- “डक्टर ! म नि मह काढ्नेका जस्तै गाउँ कुनाकाप्चामा कसैले थाहा नपाएका कुरामा वृतचित्र बनाउन चाहन्थें । बिदेशी आएर बनाउछन् ।”
मैले तिनका फोटा ई-मेल गरिदिएँ- एक प्रसिद्ध पत्रिकामा उनको नाममा । अफसोस ति कुनै छापिएनन् । पछि पाखो बेचेर आफ्नै गाउँमा फोटो स्टुडियो खोले भन्ने थाहापाएको हुँ । अब कसरी विना चिनेर चमत्कार हुन्छ भनुं म ? राजमार्गमा मज्जाले गीत गाउने एक बालक धेरै समय पछि कसैले अवसर दिएर एक चलचित्रमा गायक बनेको कुरा सर्वविदित छ ।
अनि शिक्षा भनेको पढ्ने र पढाउने फिल्ड मात्रै हो र ? अहिले त उत्पादक मुलक शिक्षाको पो जमाना छ त । कसले चिन्यो चिनेन हैन उसले आफ्नो गन्तब्य आफ्नो १०० % निकाल्ने अवसर, यो परिबेस समाजले त्यो बालक या युवालाई दियो कि दिएन, त्यो महत्वपुर्ण हो ।
लोकप्रिय हुनलाई कहिँ बसेर `विना चिन’ भनेर लेखिदिनु र सामाजिक परिवर्तन पाउनु आकाश पाताल फरक कुरा हुन् । सक्छौं भने हामी उत्पादक शिक्षा प्रदान गरौं । अनि डाक्टर, पाइलट, इन्जिनीयर, कलाकार, नेता, शिक्षक मात्रै सफल हैनन् गाउँमा कुला खन्ने, कपाल काट्ने, बढार्ने, चोक सफा गर्ने सब सफल हुन् यदि त्यो काम उसले भित्रि मनदेखि खुशी भएर गरेको छ भने । हो, हामी ति ओझेलमा परेका क्षेत्रमा परिवर्तन ल्याउन आधुनिकिकरण गर्ने, नया  उपकरणको प्रयोग गर्ने गर्न सक्छौं तर कुनै पेशा आफैंमा सफल या कुनै पेशा आफैंमा असफल भन्न सक्दैनौ । सबैको समाजमा उत्तिकै योगदान छ ।
अहिले थुप्रै वर्ष बितिसक्ता पनि हाम्रो सामान्य पाठ्यक्रम युग सुहाउदो परिमार्जित छैन । हाम्रै छिमेकी देस हरुको तुलना गर्ने हो भनेपनि उनीहरुको पाठ्यक्रममा गरिएको परिवर्तन धेरै अगाडी छ हाम्रो भन्दा । जति भएको छ, त्यसमा पनि प्रवेशिकाको नतिजा हेर्यौं भने उत्साहित हुने ठाउँ छैन, न त साक्षरता प्रतिशत बाटै उत्साहित हुने ठाउँ छ ।
कानुनमा जेसुकै लेखिए पनि तितो यथार्थ हालत हाम्रा सामु बिगत थुप्रै दशक बाट ज्युँ का त्यूँ छ। हाम्रो उच्च शिक्षा, स्नातक, स्नातकोत्तर त झनै कम प्रभावकारी छ । स्नातकोत्तर पढीसकेर फेरी कसैलाई पढाएर या त्यो विषय बाहिरको अर्कै काम गर्न बिदेसिन पर्छ भने त्यो शिक्षालाई प्रभावकारी भन्न सकिन्न । यो परिस्थितिमा हामी विना चिन्ने, नचिने बर्बाद हुने निराशाजनक धारले अगाडी बढ्न टेवा पुर्याउदैन- कमसेकम दसकौदेखि यथा-स्थितिमा रहेको हाम्रो अविकसित अनि सिमित साधन स्रोत भएको परिवेसमा ।
(लेखक पेडीयाट्रीसियन कन्सल्टेन्ट हुन्)

