अखण्ड मध्यपश्चिम प्रदेश : हाम्रो ‘बटम लाइन’
प्रकाश ज्वाला
प्रदेशहरुको सीमांकनसहितको सहमतिको प्रस्ताव शीर्षनेताहरु रहेको विशेष समितिबाट अघि बढाइएपछि संविधानसभाबाट नयाँ संविधान आउने आधार निर्माण भएको छ । जनताका अधिकाँश राय सुझावहरुलाई समेटेर संवाद समितिले प्रतिवेदन संविधानसभामा पेश गरेपछि सिघ्र संविधान जारी हुने सुनिश्चितता देखिएको छ । यो सकारात्मक कुरा हो र यो प्रक्रियालाई निश्कर्षमा पुर्‍याउन सबैको योगदानको आवश्यकता छ ।
‘पहिलो गाँसमा ढुङ्गा’ भनेझैं संविधान आउने सुनिश्चिततासँगै सीमांकनको विषयले कतिपय ठाउँमा जनतालाई आक्रोशित बनाएको छ । विशेष समितिले प्रस्तावित गरेको सीमांकनका सवालमा धेरैहदसम्म समर्थन नै देखिएको छ ।
प्रदेश नं १, २ र ३ मा खासै असन्तुष्टि देखिएको छैन भने सुदूर पश्चिम पनि खुशी नै छ । प्रदेश नं २ ले मधेसलाई मात्र एक प्रदेशमा राख्ने कुराले यो ‘सुख्खा क्षेत्र’ भयो भन्ने दुखेसो छ । त्यसो हो भने सकेसम्म चीनको सीमानासम्म, सो सम्भव नभए केही पहाडी जिल्लाहरु मिलाउँदा सो प्रदेशको समस्या हल हुनेछ । बाग्लुङलाई नटुक्राएर धवलागिरी, गण्डकी र लुम्बिनीसहितको एउटा प्रदेश बनाउँदा उचित हुन्छ । यति भएपछि समस्या मध्यपश्चिममा मात्र रहन्छ ।
मध्यपश्चिम क्षेत्रलाई क्षतविक्षत र छिन्नभिन्न बनाइएको छ । त्यहाँ क्षेत्र, अञ्चल र जिल्लासमेत फुटाउने काम गरिएको छ । राप्ती टुक्रिन हुँदैन भनेर हामीले निरन्तर आवाज उठाइरहेको सन्दर्भलाई ध्यान नदिएर यसलाई विभाजित गरेर दाङ, प्युठान, रोल्पा र आधा रुकुमलाई लुम्बिनीतिर फ्याँकिएको छ भने रुकुमको आधा भाग र सल्यानलाई सुदूरपश्चिमतिर ठेलिएको छ ।
उता कुनै रहन-सहन, भाषा संस्कृति नमिल्ने गरी भेरीका दैलेख, जाजरकोट, सुर्खेतलाई सुपमा फालिएको छ भने कर्णालीलाई अझ अप्ठेरो पर्नेगरी सुपमा पारिएको छ । यो सीमांकन र रेखाङ्कन न बैज्ञानिक छ, न त व्यवहारिक । यो गलत छ, अन्यायपूर्ण छ, त्यसैले अस्वीकार्य र विरोधयोग्य छ ।
यो सीमांकनका विरुद्ध मध्यपश्चिमका जनता यतिबेला सशक्त आन्दोलनमा छन् । सो क्षेत्रका सबै जिल्लामा भएका आन्दोलनको एउटै मूख्य माग हो ‘मध्यपश्चिम, एक प्रदेश’ । त्यसअन्तर्गत कणर्ालीका जनताले मध्यपश्चिम प्रदेशअन्तर्गत ‘कर्णाली विशेष स्वायत्त क्षेत्र’ मागिरहेका छन् । थारु बहुल क्षेत्रमा थारुको विशेषाधिकार माग भएको छ । मगर बाहुल्य राप्तीका पहाडी जिल्लामा विशेष संरक्षित क्षेत्रको आवश्यकता छ ।
सल्यान र रुकुममा राप्ती टुक्रिन नहुने माग छ । सुर्खेतमा मध्यपश्चिम एक प्रदेश हुनुपर्ने र त्यहाँ प्रादेशिक राजधानी हुनुपर्ने आवाज छ । आन्दोलनमा तीनजनाको ज्यान गइसकेको छ भने थुपै्र घाइते भएका छन् । यो आन्दोलनको कसरी संबोधन हुन्छ, अहिलेको प्रमुख सवाल यो हो ?
यतिबेला आन्दोलनलाई अराजकता र हिंसातिर मोड्ने प्रयत्नहरु पनि भइरहेका छन् । हिजोका पञ्चायती पे्रतहरु आज धमिलो पानीमा माछा मार्न खोजिरहेका छन् । जनताले स्वतस्फूर्त रुपमा आफ्ना सरोकार र मागहरु उठाइरहदा त्यसमा घुसपैठ गर्ने, आन्दोलनलाई हिंसात्मक बनाउने निकै कसरत गरिरहेका छन् । त्यस्ता तत्वहरु राजनीतिक दलका कार्यालयहरुमा वा व्यक्तिका घरहरुमा आगो लगाउने, सवारी साधन तोडफोड गर्ने काम गरिरहेका छन् ।
त्यतिमात्र होइन, जनताबाट निर्वाचित जनप्रतिनिधि वा संभासदहरुलाई बदनाम गर्ने, आरोपित गर्ने, उनीहरु विरुद्ध विभिन्न झुठा प्रचारवाजीहरु पनि गरिरहेका छन् । त्यस्ता तत्व र हरकतहरुबाट जोगिँदै आन्दोलनलाई शान्तिपूर्ण तरिकाले अघि बढाउनुपर्दछ । जनतालाई पिडा दिनेखाले बन्द, आम हड्तालजस्ता कार्यक्रम गर्नुभन्दा राजनीतिक दल र शिर्ष नेताहरुको ध्यानाकर्षण गराउने गरी आन्दोलनका शान्तिपूर्ण रुपहरु अपनाउनु जरुरी छ ।
नेताहरुले कार्यकर्तालाई दमकल लिएर आन्दोलनको आगो निभाउन निर्देशन दिईरहदा खालि दमकल लिएर कसरी जान सकिन्छ ? नेताहरुले दमकलमा पानी भरेर पठाउनु पर्‍यो । तब नै आन्दोलनको आगो निभाउन सकिन्छ । यसको अर्थ यतिबेला उठेका आवाजहरु र मागहरुलाई संबोधन गरेमा हामी आन्दोलन रोक्न जनतावीच जानेछौं । त्यसैले यथासिघ्र आन्दोलनका मुद्धाहरुलाई संबोधन गर्नेगरी दलका शिर्ष नेताहरुले उचित निर्णय गर्न जरुरी छ ।
यतिबेला मध्यपश्चिमको समस्या संबोधन गर्नका लागि विभिन्न विकल्पहरु अगाडि आएका छन् । कर्णाली अञ्चल, भेरीका पहाडी जिल्ला र राप्तीका सल्यान र रुकुम जिल्ला मिलाएर अर्को प्रदेश बनाउने विकल्पमा पनि बहस भइरहेको छ ।
मध्यपश्चिम एक प्रदेश हुनुपर्दछ भन्ने त्यस क्षेत्रका जनताको साझा आवाज हो । मध्यपश्चिम एक प्रदेश नहुने अवस्थामा राप्ती टुक्रिन हुँदैन भन्ने जनताको जोडदार आवाज छ । किन मध्यपश्चिम एक प्रदेश हुने भन्ने कुराका पछाडि महत्वपूर्ण आधारहरु छन् । मध्यपश्चिमका जनता कतै शरणार्थी बन्न जान सक्दैनन् । त्यस क्षेत्रको आफ्नै भूगोल छ, आफ्नै भाषा, संस्कृति र नाता छ । ऐतिहासिक दृष्टिले पनि त्यस क्षेत्रका जनता विगत लामो समयदेखि मिलेर बसेका छन् । जसले गर्दा उनीहरुको विचमा आत्मिय सम्बन्ध जोडिएको छ । आर्थिक अन्तरसम्बन्ध र अनन्य सामाजिक साँस्कृतिक सम्बन्ध छ । अर्कोतिर प्राकृतिक साधन श्रोतको हिसाबले वा भौतिक पूर्वाधारको दृष्टिले पनि मध्यपश्चिम एक रहनुपर्ने अवस्था छ ।
तराई, पहाड, हिमालको अटूट निरन्तरता यो क्षेत्रका लागि गौरव हो र भावी विकासका लागि आधार पनि हो । उत्तरतिर चीनसँगको निकास र दक्षिणतिर भारतसँगको निकासले यो क्षेत्रको विकासमा ठूलो टेवा पुग्ने देखिन्छ । त्यसकारण मध्यपश्चिम जुनसुकै अवस्थामा पनि एक प्रदेश रहनुपर्दछ । जनताको यो आवाजलाई राजनीतिक दलहरुले सम्बोधन गर्नै पर्दछ ।
राजधानीका सम्बन्धमा अहिले विवाद गरिरहन परेन । यतिबेला मध्यपश्चिम आन्दोलित हुनुको कारण राजधानीको अन्योल पनि हो । प्रदेश नं ५ को राजधानी दाङ र ६ नं को राजधानी सुर्खेत हुँदैन कि भन्ने आशंकाले त्यो क्षेत्र उद्धेलित भएको हो ।
यता दाङ र उता सुर्खेत दुबै ठाउँमा प्रदेशका राजधानी नहुने हो भने मध्यपश्चिम क्षेत्रमा एउटा पनि राजधानी नपर्ने खतरा देखिन्छ । राप्तीका सल्यान र रुकुमको आधा भाग ६ नं मा राख्दा राप्ती कमजोर हुने र राजधानी राप्तीको दाङमा नरह नसक्ने र कर्णाली, भेरीका केही जिल्ला तथा सल्यान र रुकुमलाई सुदूर पश्चिममा लिएर गाभिदिँदा सुर्खेत राजधानी हुने सम्भावना पनि कम हुने आँकलन गर्नु स्वाभाविक पनि हो ।
अहिले नै राजधानीको तय भएको त छैन, तर मध्यपश्चिमलाई जसरी छिन्नभिन्न पारियो यसबाट यो क्षेत्रमा एउटा पनि राजधानी हुन नदिने योजना हो कि भन्ने कुराले जनतालाई आक्रोशित बनाएको हो ।
मध्यपश्चिमका जनता कुनै पनि अवस्थामा यो क्षेत्र बाहिर शरणार्थी बन्न जान तयार देखिँदैनन् । सकेसम्म दुई नत्र कम्तिमा एउटा प्रादेशिक राजधानी त मध्यपश्चिम क्षेत्रमा पर्नैपर्छ । त्यहाँका जनता एउटै मध्यपश्चिममा रहन चाहन्छन् । ऐतिहासिक, आर्थिक, सामाजिक सांस्कृतिक अन्तरसम्बन्ध र भावानात्मक एकताको कारणले मध्यपश्चिमका सबै जिल्ला एउटै प्रदेशमा रहनु पर्छ । यतिबेलाको समस्या समाधानको सबैभन्दा उत्तम विकल्प र जनताको आन्दोलनलाई सम्बोधन गर्ने सही कडी यही नै हो ।
(लेखक सभासद एवं नेकपा एमालेका पोलिटब्यूरो सदस्य हुन्)

