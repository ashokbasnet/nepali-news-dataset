संविधान बनेपछि प्रचण्डका सम्भावित तीन विकल्प
अरुण बराल/ विश्लेषण
ठूलै उपद्रो भएन भने आगामी केही सातामै संविधान जारी हुने सम्भावना बढेको छ । संविधान बन्ने सम्भावनासँगै एमाओवादी पार्टी फुट्छ भन्ने चर्चाले पनि यतिबेला राजधानी एकाएक गर्माएको छ ।
आशंकाका ६ आधार

संविधान बनिसकेपछि एमाओवादी फुट्ने आशंकाका पछाडि केही आधार छन् । ती आधारलाई यसरी सम्झन सकिन्छ :
१. एमाओवादी नेतृत्व (प्रचण्ड र बाबुराम) ले ६ प्रदेशको सीमांकनमा सहमति जनाएपछि पार्टीभित्रका मधेसवादी नेता रिसाएका छन् । थारु पनि रिसाएका छन् । सप्तरीका एकजना थारु नेताले त तत्कालै पार्टी छाडेका छन् । कार्यकर्ताहरु निराश एवं तितर-वितरको अवस्थामा पुगेका छन् । यो संकट सामान्य प्रकारको छैन, निकै गम्भीर र एमाओवादीको इतिहासमा अभूतपूर्व छ ।
२. विगतमा प्रचण्डलाई अत्यन्तै साथ दिँदै र पार्टीभित्र प्रचण्ड बहुमत कायम गर्ने भूमिका खेल्दै आएका नेताहरु कोही पलायन भइसकेका त कोही असन्तुष्ट बनेका छन् । जस्तो कि रुकुमका नेता लोकेन्द्र विष्ट राजीनामा दिएर हिँडिसकेका छन् । प्रचण्डपथको वकालत गर्ने हेमन्तप्रकाश वली निराश भएर दोस्रो विवाह गरी गाउँतिर लागिसकेका छन् । गोपाल किराती प्रचण्डको प्रशंसा गर्दै, तर राजनीतिमा निश्क्रिय बनेर भोजपुरतिर लागेका छन् ।
पछिल्लो समय ६ प्रदेशमा सहमति जनाएपछि प्रचण्डका दायाँ हात मानिने वर्षमान पुन, नन्दकिशोर पुन र जनार्दन शर्मा अनि गणेशमान पुनहरुले पनि लिखितरुपमै असन्तुष्टि पत्र बुझाइसकेको अवस्था छ । जनयुद्धको उदगमस्थल रुकुम-रोल्पाकै होनहार नेताहरुले प्रचण्डसँग सशंय गर्न थालेको यो अवस्था एमाओवादीभित्रको सामान्य परिघटना होइन ।
३. प्रचण्डकै क्याम्पमा रहेका नेताका वीचमा पनि मेल हुन नसक्नुले एमाओवादीलाई थप कमजोर पारेको छ र पार्नेछ । जस्तो-महासचिव कृष्णबहादुर महरा र वर्षमान पुनकै वीचमा बेमेल छ । रुकुम र रोल्पाका एमाओवादी नेताहरु आपसमा कहिल्यै नमिल्ने गरी झगडामा फसेका छन् । यही विवादका कारण हेटौडा महाधिवेशनले पदाधिकारी चुन्न नसकेको हो ।
हिजो जनयुद्ध हाँक्ने मूलशक्तिमै यसरी धमिरा लागेका कारण अब संविधान बनेपछि प्रचण्डको शक्ति अत्यन्तै क्षीण बन्ने देखिन्छ । एकातिर मधेसीले साथ छाड्ने अवस्था आउनु, थारुलगायतका जनजातिहरु पार्टी छाड्ने वा पलायन हुने स्थितिमा पुग्नु र जनयुद्ध हाँकेको कोर टिम नै प्रचण्डको विकल्प खोज्ने स्थितिमा पुग्नुजस्ता परिघटनाले एमाओवादी अब एक ढिक्का रहन नसक्ने आशंकालाई मलजल गरिरहेको छ ।
४. प्रचण्ड र बाबुराम दुबै नेताहरु संविधान निर्माणमा गम्भीरतापूर्वक लागेका छन् । मुलुकको राजनीतिक संक्रमणलाई चाँडो टुङ्याउने विषयमा प्रचण्ड र बाबुराम अहिले एक मत देखिएका छन्, जुन सकारात्मक पक्ष हो । तर, के प्रचण्ड र बाबुरामको यो एकता संविधान बनिसकेपछि पनि कायमै रहला ?
संविधान बनेपछि पार्टीको नेतृत्व बाबुरामलाई सुम्पने कि प्रचण्डले नै लिने भन्ने शक्ति संघर्षको सम्भावना टड्कारो छ । यो स्थितिमा रोल्पा रुकुमको समूहले बाबुरामलाई असहयोग गर्ने निश्चित छ । तर, त्यस्तो बेलामा भत्केको घरजस्तो खण्डहर बनिसकेको पार्टीमा बसेर यो कोठा कि ऊ कोठा रोज्ने भन्दै किचकिच गर्ने पक्षमा डा. भट्टराई नरहन सक्छन् । त्यस्तो अवस्थामा डा. भट्टराईले पार्टीभित्रैबाट खेदो खनियो भने अब डा. भट्टराईले नसहने र ‘नयाँ शक्ति’ वा नयाँ पार्टी बनाउने बाटो समात्ने सम्भावनालाई अस्वीकार गर्न सकिँदैन ।
डा. भट्टराईले बनाउने नयाँ पार्टी कस्तो होला र त्यसले गरी खाला कि नखाला ? यो अर्को विश्लेषणको विषय हो । तर, अहिले चाँहि यतिमात्रै भन्न सकिन्छ कि आजको मितिसम्म कायम रहेको प्रचण्ड-बाबुरामवीचको एकता सम्भवतः संविधान घोषणा नहुञ्जेलका लागि मात्रै हुन सक्छ । (बाबुरामको सम्भावित भविश्यबारे अर्को लेखमा चर्चा गरिनेछ)
५. प्रचण्डले बाबुरामलाई पार्टीको सिंगै नेतृत्व हस्तान्तरण गर्न भित्रैदेखि तयार भएको वा सहयोगै गरेको अवस्थामा चाहिँ यी दुई नेताको सहकार्य महाधिवेशनसम्म तन्किन सक्छ ।
तर, यो कुरा पनि त्यतिकै निश्चित छ कि प्रचण्डले पार्टीको समग्र नेतृत्व बाबुरामलाई नै जिम्मा लगाए भने पनि सतीदेवीको अंगपतन हुनबाट डा. भट्टराईले एमाओवादीलाई जोगाउन सक्दैनन् । उनी सतिदेवीको लास बोकेर हिँडेका शिवजीजस्तै बन्नेछन् । मधेसमा एमाओवादीको अंगपतन हुनेछ । थरुहटमा हुनेछ र जनजातिहरुमा हुनेछ ।
पार्टीबाट ‘पतन’ हुँदै एमाओवादीका मझौला अंगहरु धमाधम क्षेत्रीय शक्ति निर्माणमा मिसिने सम्भावना छ । कोही विप्लव र वैद्यतिर आफ्नो भविश्य खोज्ने प्रयासमा लाग्नेछन् भने कोही राजनीतिबाटै निश्क्रय बन्नेछन् ।
६. संविधान बनेपछि पूर्वएकताकेन्द्र समूहले पनि प्रचण्डलाई काँध थाप्ने स्थिति देखिँदैन । संविधान बनेपछि उपाध्यक्ष नारायणकाजी श्रेष्ठ नयाँ शक्तिको खोजीमा लाग्नेछन् । तर, उनको पूर्वगुट पनि भत्किएको अवस्था छ ।
पूर्वएकताकेन्द्रबाट माओवादीमा गएका नेताहरुलाई काजीले आफ्नो विश्वासमा राख्न सकेका छैनन् । जस्तो अमिक शेरचन, घनश्याम शर्मा पौड्यालहरु निश्क्रिय छन् । गिरीराजमणि पोखरेल र लीलामणि पोखरेल लगायतले प्रचण्डलाई भन्दा नारायणकाजीलाई नै साथ दिने सम्भावना सकिएको छैन । तर, नारायणकाजीसँग उनीहरुलाई समेटेर अघि बढ्ने कुनै पूर्वयोजना देखिँदैन । प्रचण्डसँगै बस्ने मन पनि मर्दै गएको छ ।

तथापि प्रचण्डको मूल्यांकन गर्दा नेपाली जनताले यो पनि भुल्नु अन्याय हुनेछ कि उनले गणतन्त्र स्थापनामा योगदान पुर्‍याएकै हुन् । अहिलेसम्मको इतिहासको रचनामा उनले गरेको योगदान वापत राष्ट्रले प्रचण्डमाथि न्याय गर्न जरुरी छ ।

नारायणकाजी र बाबुराम भट्टराई मिलेर अगाडि बढ्न उनीहरुको ‘नेचर’ र पूर्वसम्बन्धले दिँदैन । भोलि मिले भने बेग्लै कुरा ।
संविधान घोषणा भएपछि नारायणकाजीले के गर्लान् भन्ने अहिले नै बताउन सकिँदैन । तर, केचाँहि अहिल्यै बताउन सकिन्छ भने संविधान बनिसकेपछि जसरी प्रचण्डलाई जनयुद्धकालीन टीमले छाड्ने छ, नारायणकाजी र पूर्व एकताकेन्द्रको ठूलो टीमले पनि छाड्ने छ, जसले गर्दा प्रचण्ड इतिहासमै सबैभन्दा कमजोर बन्ने खतरा छ ।
प्रचण्डका तीन उपाय
संविधान बनिसकेपछि प्रचण्डको भविश्य के होला ? समग्र माओवादी आन्दोलनमा चासो राख्ने मानिसको मनमा उब्जेको प्रश्न हो यो ।
अनलाइनखबरमा यो पंक्तिकारले ०७१ साल चैत २४ गते प्रचण्डबारे विश्लेषणात्मक टिप्पणी लेखेको थियो । प्रचण्डको दुविधा :  ट्रेजेडी अफ सुपर पावर शीर्षकको सो लेखमा उल्लेख गरिएका तीन विकल्प मध्ये प्रचण्डले संविधानसभा छाडेर ०५२ सालको बाटो रोजेनन् । उनी संविधान निर्माणमा खरो एवं प्रतिवद्ध भएरै उभिए । तर, थप दुई विकल्पहरु उनको जीवनमा परीक्षित हुन बाँकी छन् ।
चैत्रमा उठाइएका विषयलाई समेत संश्लेषण गर्दै यदि परिस्थितिलाई निश्पक्ष भएर हेर्ने हो भने अब प्रचण्डका सामु तीनवटा सम्भावित विकल्प खडा भएका छन् :
१. पहिलो : राजनीतिका ‘चतुर खेलाडी’ मानिने (अहिले त्यो चतुरता काम लागेन) प्रचण्डले पार्टीभित्रको असन्तुष्टिलाई थामथुम या साम्य पार्नु र आफ्नै नेतृत्वमा एमाओवादीको पुनर्गठन सम्भव तुल्याउनु उनको पहिलो विकल्प हुनेछ ।
स्थानीय, प्रान्तीय एवं केन्द्रीय चुनावका लागि पार्टीलाई तयार बनाउँदै कांग्रेस र एमालेको विकल्पका रुपमा एमाओवादीलाई उभ्याउनु उनको पहिलो सुरक्षित गन्तव्य हुनेछ । नेपालको राजनीतिमा यो स्पेस खाली पनि छ ।
तर, यो सम्भावनालाई बचाउनका लागि प्रचण्डले बाबुरामलाई नै नेतृत्व सुम्पने वा अनेकन उपाय (जस्तै वैद्य विप्लवसँग एकता आदि) गर्दा पनि अब पार्टीभित्रको चरम निराशा र युद्धबाट हारेको मानसिकतामाथि विजय प्राप्त गर्न कठिन छ । एमाओवादीको क्षयीकरण रोक्ने सम्भावना निकै क्षीण बनिसकेको छ या ढीलो भइसकेको छ । एउटै चिजमात्रै बचेको छ, प्रचण्डले असम्भवलाई पनि सम्भव तुल्याउन सक्छन् भन्ने मानिसहरुको विश्वास या भ्रम ।
२. दोस्रो : अहिले हल्का चर्चामा आउन थालेको तर, मानिसहरुले पत्याइनसकेको अर्को पनि विकल्प खडा हुनेछ प्रचण्डसँग । त्यो के हो भने नेकपा एमालेसँग पार्टी एकता गरेर एउटै ‘कम्युनिष्ट पार्टी’ निर्माण गर्ने र कांग्रेससँग प्रतिस्पर्धा गर्ने ।
प्रचण्डले बिराटनगरमा पेश गरेको राजनीतिक दस्तावेजमा एमालेलगायतका दलहरुसँग पार्टी एकता गरेर एउटै कम्युनिष्ट पार्टी बनाउने लेखेकै थिए, पछि त्यसलाई सच्याइयो र एमालेभित्रका क्रान्तिकारीहरुसँग भन्ने व्याख्या गरियो ।
प्रचण्ड डाइनामिक सोचाइ भएका नेता भएकाले उनले भविश्यमा एमालेसँग एकताको प्रस्ताव राख्लान् भनेर नपत्याउनु हाम्रो मूर्खता हुनेछ । अहिले केपी ओलीसँग जोडिएको कुमलाई हेरेर पनि मानिसहरुले यसमा राजनीतिक अर्थ खोज्ने प्रयास गरिरहेका छन् । एउटै कम्युनिष्ट पार्टी निर्माणको कुरा बेलाबेला दुबै दलका नेताहरुले गर्दै आएका छन् ।
एमाले र एमाओवादीको एकताले जनयुद्धको औचित्यमाथि नै प्रश्न उठ्न सक्छ । तर, यस्तो निर्णयले प्रचण्डको राजनीतिक सुरक्षाको चाँहि ग्यारेण्टी गर्नेछ । जुन इतिहासले आफ्नो बचाऊ गर्दैन, त्यसैलाई समातेर प्रचण्ड किन बस्छन् ? बस्दैनन् ।
यद्यपि यो हल्लामा टेकेर अहिल्यै यो विषयमा हवाइ फायर गर्नु ‘हाइपोथेटिकल’ बहस हुन सक्छ । साथै यो दोस्रो विकल्पभन्दा प्रचण्डका लागि पहिलो विकल्प नै कठिन भए पनि स्वाभिमानी ठहरिन सक्छ । तर, पहिलो विकल्पमा जान खोज्दा अर्कैतिर चिप्लिने गम्भीर परिस्थिति पनि उत्तिकै बढेको छ ।
३. तेस्रो : प्रचण्डले अपनाउन सक्ने वा अपनाउन बाध्य हुने तेस्रो विकल्प हो- नयाँ सीपी मैनाली भन्ने । अर्थात, पार्टी सानै भए पनि हिङ बाँधेको टालो समातेरै बसिरहने ।
झापा आन्दोलनका कमाण्डर (त्यसबेलाका प्रचण्डजस्तै) मानिने सीपी मैनाली अहिले पनि पूर्वमालेको टालो समातेर बसिरहेकै छन् । विगतमा मैनालीले हुर्काएको ए-माले पार्टीचाहिँ यतिबेला केपी ओलीका हातमा छ ।
प्रचण्डले पनि अब यसैगरी ए-मामाओवादी नामको (चित्रबहादुर केसीको जत्रै) पार्टी बनाएर त्यसैको नेता बनिरहने विकल्प पनि छ ।
तर, सीपी मैनाली बन्न प्रचण्डलाई दुई चिजले दिँदैन : एक- उनको महत्वाकांक्षी चरित्र र दोस्रो- जनयुद्धको ठूलो बलिदानीबाट उत्पन्न ‘रिस्क फ्याक्टर’ । यी दुबै परिस्थितिले प्रचण्डलाई सानो पार्टीको नेता बनेर बसिरहन दिँदैन । यसो गर्नु उनका लागि असुरक्षित हुन सक्छ । सीपी मैनालीमा यस्तो ‘सुरक्षा चुनौती’ थिएन ।
अन्त्यमा,
यसो गर्दा पनि नहुने, उसो गर्दा पनि नहुने ? के गर्दा चाहिँ सजिलो होला त ?
स्वाभावमा ज्यादै सरल भए पनि ‘प्रचण्ड’ एउटा जटिलताको नाम हो । आत्मसमर्पण गर्दिन भनेर पनि अब उनका लागि बलिदान गर्ने जमीन छैन । कहाँ बलिदान गर्ने ? केमा बलिदान गर्ने ? यथास्थिति प्रचण्डको शब्दकोषमा छैन ।
इतिहासमा महत्वाकांक्षी नेताहरुको उत्थान ‘करिस्म्याटिक’ र अवसान बडो ‘ट्रयाजिक’ हुने गरेको छ । अन्तरराष्ट्रिय राजनीतिमा यसैलाई भनिन्छ ‘ट्रेजेडी अफ सुपर पावर ।’ जुन ‘ट्रेजेडी’ अहिले ज्ञानेन्द्रले भोगिरहेका छन्, आफ्नै कमजोरीले ।
कसैले सोचेको थिएन कि ज्ञानेन्द्र यसरी सामान्य नागरिक भएर गुमनाम बस्न सक्छन् । तर, परिस्थितिले थचक्कै बसायो ।
तथापि प्रचण्डको मूल्यांकन गर्दा नेपाली जनताले यो पनि भुल्नु अन्याय हुनेछ कि उनले गणतन्त्र स्थापनामा योगदान पुर्‍याएकै हुन् । अहिलेसम्मको इतिहासको रचनामा उनले गरेको योगदान वापत राष्ट्रले प्रचण्डमाथि न्याय गर्न जरुरी छ । बाँकी उनले सकेनन् भने युवापुस्ताले गर्ला । देश प्रचण्डले ‘लिज’मा चलाएको होइन र त्यसरी एउटै नेताको जिम्मामा चल्दैन पनि ।

