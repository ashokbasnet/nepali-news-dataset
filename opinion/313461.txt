रेमिट्यान्सलाई लागेको विलासिताको आरोप
-राजु पौडेल
त्योबेला गाउँघरमा कटुवाल प्रथा प्रचलनमा थियो । गाउँका मुखियाले कटुवालको अख्तियारी प्राप्त व्यक्तिलाई निर्देशन दिन्थे-फलानो दिनमा, फलानो समयमा, फलानो ठाउँमा पन्च भेला बोलाइदेउ । कटुवाल गाउँको अग्लो डाँडामा उक्लिन्थे, आफ्नो भएभरको शक्ति लगाएर चिच्याउथे । यसलाई स्थानीय भाषामा ‘घोक’ हाल्नु भनिन्छ । मुखियाको अह्रन खट्नमा कटुवालले भट्टयाएको घोक सुने बमोजिम पन्च भेला सम्पन्न हुन्थे।
अहिले समाज परिवर्तन भएको छ । त्यो बेलामा मुखियाको काम गर्ने मान्छेलाई अचेल सामाजिक अगुवा भनिन्छ । कटुवालको काम मोबाईलले गर्छन् । सामाजिक अगुवा कुनामा जान्छन र हत्केलाले छेकेर मोबाईललाई प्रकाशमय बनाउदै फोन नम्बर डायल गरेर हेल्लो हेल्लो… भन्छन् । भेला पनि भनिदैन अचेल, बैठक सम्पन्न हुन्छन् । विगत दुई दशकमा भएको समाज परिवर्तनको सानो नमुना हो यो । विज्ञले भन्दै आएका छन्, नेपालमा २००७ सालसम्मको समाज परिवर्तनको गतिभन्दा त्यसपछिका सात दशकको गति बढी रफ्तारको छ ।
सामाजिक आर्थिक गतिविधिमा अग्रगतिको परिवर्तन समुदायले थेगिरहेका छन् । माथि उल्लेखित प्रचलित मान्यताको परिवर्तनमा राजनीतिक आन्दोलनले स्थापित गरेको स्वतन्त्रता एवं बढ्दो भूमण्डलीकरण मुख्य कारक हुन् । विज्ञान र प्रविधिको अभुतपुर्व विकाससँगै भित्रिएको प्रविधिप्रेमि वातावरण समुदायको तल्लो निकायसम्म विस्तारित भएको छ ।घरका सवैको हातहातमा मोवाईल छ, मेरो मात्र छैन ! भनेर गुनासो सुनाउनेमा धेरै ८० काटेका पुजनीय पुस्ता हुनुहुन्छ ।
हामी काम गर्ने र कमाउनेलाई लाग्छ, सवैको छ भने एउटा थप्दा के जान्छ ? नेपाली समुदायका सदस्यको उदार दिल यसरी नै पग्लिन्छ । आवश्यकताका क्षेत्रमा खुम्चिन नजान्ने हाम्रो दिलको चारित्रिक विशेषता हो । जुन दिलको विश्वमा मुक्त कण्ठले प्रशंशा हुन्छ ।
हामी नेपाली, राजनीतिक स्वतन्त्रताका लागि लामो लडाईं लडेका छौं । आर्थिक स्वतन्त्रताको माग कुनै पनि राजनीतिक आन्दोलनमा छुटेको छैन । केन्द्रिकृत सामन्ती संरचनाको समुल नष्ट भएको छ । राजनीतिक स्वतन्त्रताका लागि नेपाली जनताले फ्याँक्नु पर्ने औपचारिक बन्देज बाँकी छैनन् । ती तमाम आन्दोलनका बावजुद पनि अनौपचारिक सामन्ती धरणा र व्यक्ति केन्द्रित राजनीतिले नागरिकको आर्थिक स्वतन्त्रताको मागलाई दिग्दभ्रमित तुल्याईदिएको छ ।
जसलाई अप्रिय भाषामा राजनीतिक अकर्मण्यता भनिन्छ । राजनीतिक इच्छाशक्तिको अभावमा देशको सीमाभित्र आय-आर्जनको अवसर प्राप्त नहुँदा न्युनतम आर्थिक स्वतन्त्रताका लागि समेत अन्तर्राष्ट्रिय श्रम बजारमा भर पर्नु अधिक नेपाली घरधुरीको बाध्यता हो । यो वाध्यताले दैनिक गुजाराका लागि रेमिट्यान्स प्राप्त गर्ने घरधुरीको संख्यामा उल्लेख्य बढोत्तरी ल्याएको छ ।
वैदेशिक रोजगारीमा समुदायका मूलतः तल्लो र उपल्लो निम्न मध्यम बर्गको वाहुल्यता छ । स्वभावत, रेमिट्यान्सको आप्रवाह समेत त्यतै बढी हुन्छ । अर्को कमजोरी पनि छ, रेमिट्यान्सको पैसा सिधै आश्रतिको हातसम्म पुग्छ ।मितव्ययीतामा हाम्रो कम ज्ञान छ । मितव्ययीता वित्तीय अनुशासनसँग सम्बन्धीत विषय हो जुन राज्यका नागरिकलाई कसैले सिकाउने चेष्टा गरेकै छैन ।
साहु -ऋणी, धनी-निर्धन र टाठोबाठो -निर्धो यी नेपाली समाजमा बिधमान सदियौंका वर्गीकरण हुन् जुन जुनकुनै जाती, भाषा, धर्म र क्षेत्रमा व्याप्त छ । राज्यले संरक्षण दिन नसकेका र राज्यका निकायमा पहुँच नभएका एवं समाजमा हेपिएको बर्गले रेमिट्यान्सको उपभोग गरिरहेको छ ।
राज्यको संरक्षण पाएका र पहुँच भएका टाठाबाठा बर्गका मानिसलाई ती वर्गको दैनिकीमा आएको परिवर्तन खपी खानु भएको छ । राज्यशक्तिका श्रोतमा पहुँच हुनेले रेमिट्यान्सले विलासिता बढाएको देख्नु स्वाभाविक हो । नीति निर्माण र पहुँचको क्षेत्रमा उनीहरुकै बर्चश्व छ । भित्री पाटो उदांगो पारेर हेर्ने तीनको हैसियत उहिल्यै देखि गुमेको छ । अनि समतामुलक समाज निर्माणको परिकल्पना अलपत्र पर्छ कि पर्दैन? विश्लेषण गरौँ । लेखेर मात्रै हुने भए, उन्नतीशील राष्ट्रका लागि निर्वाध श्रम पोख्न सक्षम झन्डै ४० लाख उर्वर युवा देशको भूगोल छाडेर किन जान्थे र ?
अहिले सार्वजनिक संस्थानको विश्वसनीयता शहरमा मात्र होइन गाउँगाउँमा समेत गुमेको छ ।सार्वजनिक विधालय गरिवका बच्चा-बच्ची तोर्नेखोर जस्तै भएका छन् । स्थानीय स्वास्थ्य एवं उपस्वास्थ्य चौकीमा सिटामोल दिन सक्ने सहायक मात्र डियुटीमा भेटिन्छन् । अरु काजमा ! ती विचराले सर्पदंशको उपचार कसरी गर्ने ?
ठुल्ठुला सरकारी अस्पताल त विपद्का बेला मात्र काम लाग्ने रहेछन् भन्ने गत वैशाखको भूकम्पीय विनासले पुष्टि गरिदिएको छ । यी संरचानामा भर पर्ने जनसंख्या भनेकै रेमिट्यान्समा आश्रति जनसंख्या हो । हातमा पैसा भएपछि आफ्ना बच्चा-बच्चीलाई टाई लगाएर नीजि विधालय पठाईदिन्छन् । मौसमी विरामीले थालिएका परिवारका सदस्यलाई महँगो नीजि अस्पताल पुर्‍याउछन् । दीर्घकालीन ब्यथाले च्यापेका आफन्तलाई सुविधा सम्पन्न अन्तर्राष्ट्रिय अस्पताल पुर्‍याउछन् ।
राज्यले पन्छाउदै पन्छाउदै गएका नागरिकले अन्तर्राष्ट्रिय श्रम बजारमा आफ्नो बाहुबल बेचेर आर्जन गरेको रेमिट्यान्सले स्तरीय जीवन बाच्न पाउने कि नपाउने ? आफ्नो बच्चासँगै गरिवको बच्चा टाई लगाएर नीजि विधालय जाँदा रेमिट्यान्सको फुर्ती-फार्ती देख्ने वर्गले शिक्षा जस्तो आधारभुत क्षेत्रमा समानता किन स्थापित गर्न सकेन ?
माथि उल्लेखित पृष्ठभूमिले मूलतः राजनीतिक स्वतन्त्रताको प्राप्तिपछि परिवर्तन भएको सामाजिक मान्यता, विज्ञान र प्रविधिको अभुतपुर्व विकास र व्यक्ति व्यक्तिको चेतनाको स्तरलाई प्रतिनिधित्व गर्दछन् ।
यत्रो राजनीतिक लडाईं लडाएर समाजको कुनै निर्धो मान्छेलाई कटुवालको जिम्मेवारी दिएर डाँडामा गएर चिच्याउ भन्न मिल्छ ? सामाजिक अगुवाले मोबाइल प्रयोग गर्छन । आफुले समाज परिवर्तनको लागि काम गरेका छन्, हावाको खर्च बालाबैंशको छोरोले विदेशबाट पठाएको रेमिट्यान्सले भुक्तान गर्छन् । यो विलासिता हो कि आवश्यकता ? एक पटक ती विज्ञहरुसंग चौपारीमा बसेर बहस गर्न मन छ ।
समाजवादी अर्थनीति लागु गर्छौं भनेर पटक पटक जनताबाट अनुमोदित हुने तर, गरिवलाई झन्झन् गरिव बनाउने उदार नीजिकरण र खुल्ला बजार अर्थनीति कार्यन्वयनमा ल्याउने ? राज्यको नियन्त्रणमा भएका संस्थानको स्वामित्व परिवर्तन भएर कुनै धनाड्य व्यक्तिको नियन्त्रणमा पुग्दा उसले चौडा निधार भएको, टटपट अग्रेजी बोल्ने र लवाई-खुवाई आधुनिक भएको व्यक्तिलाई आˆनो कारिन्दार रोज्छ ।
त्यस्तो जनशक्ति नीजि क्षेत्रले मात्र उत्पादन गर्न सक्छ भन्ने खालको अर्थनीति बनाउने अनि गरिवको बच्चा बच्ची नीजि विधालयमा पढ्न गयो भने रेमिट्यान्स उम्ल्यो भन्ने ? गरिबीले पिल्सिएको दुनियाँलाई रेमिट्यान्सले राहत दिएको छ । यद्यपि, कतिपय अवस्थामा रेमिट्यान्सको पैसालाई उत्पादनशील क्षेत्रमा लगाउने सम्भावनामा समेत ध्यानपुर्‍याउनु पर्छ जसको विस्तारमा चर्चा गर्दै जाउँला ।

