रामेछापका बाहुन कसरी पुगे जनकपुर ?
विमल पोखरेल
नेपालमा संघीय प्रदेशहरुको सीमांकन सम्वन्धी दलहरुको सहमति सार्वजनिक भएसँगै जनताहरु आ-आफ्ना प्रदेशका विशेषता, साँस्कृतिक पहिचान, आर्थिक सामथ्र्य र सम्भाब्य राजधानीको अवस्थितिलाई आधार बनाएर अनेकन क्रिया प्रतिक्रियामा ब्यस्त छन् ।
मधेस प्रदेशका समस्या
खासगरी प्रदेश २ को सीमांकनले समग्र मधेसी नागरिकहरुलाई अरुको तुलनामा अलि बढी नै झस्काएको प्रष्ट हुन्छ । जब मधेसवादी दलका नेताहरुकै माग वमोजिम २ नं. प्रदेशको संरचना तयार भयो, त्यतिवेला मात्र आम मधेसी जनताको आँखा खुल्न पुग्यो कि एकात्मक समाज र समथर भुभागको पट्यारलाग्दो प्रदेशले आर्थिक समृद्धि दिनै सक्दैन ।
विमल पोखरेल
प्रदेशको यस्तो संरचनाले प्राकृतिक स्रोतहरुको पहुँच नपाउने तथ्य त प्रष्ट छँदैछ, त्यसमाथि दैनिक उपभोग्य वस्तुको प्राप्तिमा समेत अन्तरनिर्भरताको अभाव खड्किने अवस्था छ । २ नं. प्रदेशमा उल्लेखनीय ठूला खोलानाला नहुँदा यसले विद्युत र पानीको प्राप्तिमा अन्य प्रदेश सरकारसँग समस्या झेल्नुपर्ने हुन सक्छ ।
एकात्मक समाजले गर्दा वाह्य आकर्षण स्वाट्ठै घट्ने छ अन्ततः यो भूभाग वाँकी प्रदेशहरुका अगाडि विचरा भन्न लायक हुनसक्छ । यो सबै चिज परिणाममा देखिने वेलासम्म यस क्षेत्रका जनताले ठूलै सास्ती ब्यहोरिसकेका हुने छन् । यदि यही सीमांकन कायम रहेमा प्रदेश नं. २ प्रशासनिक र राजनैतिक भ्रष्टाचारको खरो अखडा पनि बन्ने छ । यसखालको प्रदेशमा राजस्वका स्रोतहरु समेत न्यून हुनेछन् । नेता र प्रशासन भ्रष्ट भएको अवस्थामा जनतालाई कर तिर्न उत्प्रेरणा हुने छैन ।
आजकोभन्दा पहाड मधेसको विभेद अझै वढेर गयो भने यहाँ बसिरहेका अन्य समूदायका मानिसहरु क्रमशः अरु नै प्रदेशतर्फ बसाइँ सरेर जानेछन् । अनि समाजमा विविधता कमजोर भएर माग घटेपछि घरजग्गाको मूल्य तिब्र दरमा घट्ने छ । जनताका उत्पादनको विक्री वितरणमा कमी आउने छ । यस्तो प्रदेशको सरकारले साधारण खर्च धान्न नसकेर अन्य प्रदेशमा गरिने निकासीमाथि करका दर बढायो भने बाहिरी प्रदेशले समेत यहाँको उत्पादन किन्न छोड्नेछ ।
एकात्मक समाजको प्रतिछायामा उद्योगी र ब्यापारीहरु समेत विकषिर्त हुनेछन् । विगतकै उदाहरणलाई हेर्ने हो भने राजविराजमा खोलिएको औद्योगिक क्षेत्र किन बन्द अवस्थामा पुग्यो ? जनकपुरको विमानस्थल किन प्रभावकारी हुन सकेन ? मलंगवा, गौर वा कलैयाका बजारहरु किन सुक्दै गए ? यहि स्थिति रहे अहिलेको वीरगञ्ज कोरिडरको आर्थिक गतिविधि समेत केही वर्षमा कमजोर हुने सम्भावना छ ।
मधेस प्रदेश वाह्य समाजप्रति जति असहिष्णु बन्दै जान्छ, त्यहाँ अन्यत्रका मानिसहरुको आवत जावत घटेर होटेल ब्यवसाय समेत कमजोर हुनेछ । जहाँ बाहिरी दुनियाँप्रति आत्मीयता हुँदैन, त्यस्तो भूभागमा तीर्थयात्रीको ओहोर-दोहोर कम भएका उदाहरण संसारभर देखिन्छन् । यस अवस्थामा मधेसवादी नेताहरुले भनेजस्तो जानकी मन्दिरमा भेटी चढाउनेको संख्या समेत हिजोको भन्दा कम हुनेछ ।
एकात्मक समाजमा बसेर आफ्ना सन्तानको समृद्धि हुँदैन भन्ने कुरा मधेसका वुद्धिजिवीहरुले बुझिसकेका छन् । उनीहरु आज सरकारी आरक्षण, सरकारी जागिर, केन्द्रीय सत्ताको हिस्सेदारी जस्ता क्षणिक स्वार्थका लागि मात्र बुझीबुझी मधेस प्रदेशको नारामा साथ दिइरहेका हुन् । बेथिति मौलाउदै जाँदा स्वयं मधेसी संभ्रान्तहरु समेत प्रदेश २ को बसाइबाट क्रमशः भाग्नेछन्, जसले गर्दा दक्ष मानव संशाधनको उपलब्धतामा समेत कमी हुने सम्भावना छ ।
अलग्गै मधेस प्रदेशका योजनाकारहरु अधिकांशको घरबार काठमाण्डौं या विदेशमा जमिसकेको छ । तर, मधेसकै भूमिमा स्थायी वसोबास गर्नेहरुलाई अलग मधेशले निरीह र कमजोर बनाउन थालिसकेको छ ।
एकात्मक समाजको पहिलो मार मधेसका स्थानीय ब्यापारीहरुलाई परिसकेको छ । बाहिरी दुनियाँको आउजाउ कम हुँदा लहानका फेन्सी पसल बन्द भए, जनकपुरको होटेल ब्यवसाय कमजोर भयो, जलेश्वर र मलंगवामा घरघडेरीको भाऊ घटेर रातारात मानिसहरुको आर्थिक हैसियत खस्कियो । यति हुँदासम्म त्यहाँका मानिसहरुको घैंटोमा थोर बहुत घाम लागेको होला, नत्र भने अबका १-२ वर्षमा भ्रमको घैंटो फुट्नेमा शंका छैन ।
आर्थिक विकास र समृद्धिका प्रमुख आधार भनेको मिश्रति समाज हो । बाह्य दुनियाँप्रति उदार भएर मात्र उद्योग, ब्यापार, शिक्षा र संस्कृतिको उन्नति हुनेछ । यसका लागि नेपालको सन्दर्भमा प्रशासनिक र विकासका दृष्टिले पनि पहाड तराई अन्तरसम्बन्ध अनिवार्य शर्त हो ।
केही दृष्टान्तहरु
निकटको इतिहासलाई मात्र हेरौं, वीरगञ्जमा काठमाण्डौंका नेवारहरुको यत्रो संख्या कसरी पुग्यो ? भैरहवा बुटवलमा मुस्ताङका थकालीहरु कसरी जम्न पुगे ? जनकपुरमा रामेछापका ब्राम्हणहरु कसरी उछिटिएर पुगे ? अनि तत् शहरहरुको आर्थिक विकासमा आगन्तुकहरु कसरी सक्रिय भए ? उपरोक्त प्रश्नहरुको उत्तर नै अन्तर भौगोलिक अन्तरक्रिया मार्फत आर्थिक विकासको उपलब्धी हो ।
आज नेपालगञ्जका बासिन्दाले कणर्ाली र भेरीका पहाडी भेगहरु आफ्नो प्रदेश राख्नु आवश्यक ठानेका छैनन् । तर, यसको प्रत्यक्ष असर संघीय नेपालमा नेपालगञ्जले आफ्नो ब्यापारमा काफी मन्दी खेपेर मूल्य चुकाउनुपर्नेछ ।
भेरी कर्णालीका जिल्लाहरु पहाडको छुट्टै प्रदेशमा पुगेपछि त्यहाँका मानिसहरुले विस्तारै नेपालगञ्जको आफ्नो रासोबासोलाई अन्यत्रै सार्नेछन् ।
यार्चागुम्बाका चाइनिज ब्यापारी नेपालगञ्जको सट्टा धनगढी वा सुर्खेत पुग्न नसक्ने के छ र ? केही वर्षभित्र नेपालगञ्ज एअरपोर्टको विकल्प अन्यत्रै खडा हुने छ । फलस्वरुप त्यहाँको होटेल ब्यवसायमा भारी गिरावट आउने प्रष्ट छ ।
नेपालगञ्जमा यत्रतत्र खडा भएका दातृनिकायका अफिसहरु हाम्रा मायाले बसेका हैनन् भन्ने यथार्थ नेपालगञ्जवासीले राम्ररी बुझेको खण्डमा मात्र यिनीहरु भेरी र कर्णालीको पहाडसगै आफ्नो प्रदेशको सीमांकन गर्नुपर्ने मागमा पुग्नेछन् ।
मध्यपश्चिमको पहाड र तराई मिलेर मात्र त्यहाँको विकास सम्भव छ, अनिमात्र नेपालगञ्ज, सुर्खेत र जुम्लाको त्रिकोणीय एवं प्रतिश्पर्धी विकास हुनेछ ।
आज पनि वीरगञ्ज पथलैया क्षेत्रको उत्पादन खपत हुने वजार काठमाण्डौं हो । प्रादेशिक विभाजनमा यदि वीरगञ्ज काठमाण्डौंबाट छुटि्टयो भने त्यसको प्रत्यक्ष असर त्यहाँको आर्थिक गतिविधिमा तुरुन्तै पर्नेछ । काठमाण्डौंले चितवनको चुरे क्षेत्रबाट वा आफ्नै प्रदेशको सीमाबाट भारतसँगको ब्यापारका लागि प्रयास गर्नेछ । काठमाण्डौंको ब्यापारमा दोस्रो विकल्पका रुपमा भैरहवाको उपयोग हुनेछ किनकि भैरहवाले बहुसांस्कृतिक समाजलाई स्वीकार गरिसकेको छ ।
यसर्थ वीरगञ्जको सम्वृद्धि काठमाण्डौंसँगको ब्यापारिक सम्वन्धमा अडेको छ, जसको निरन्तरता यी दुबै शहर एउटै प्रदेशमा रहेमा मात्र सम्भव हुनेछ । अन्तराष्ट्रिय विमानस्थल, पेट्रोलियम पाइपलाइन, काठमाण्डौं तराई द्रुतमार्ग, काठमाण्डौं हेटौंडा सुरुङमार्ग यी सवै प्रस्तावित पूर्वाधार तथा ऐतिहाँसिक अमलेखगञ्ज भीमफेदी सडक, त्रिभुवन राजपथ आदिका सम्वन्धले गर्दा पनि काठमाण्डौंसँग वीरगञ्ज जोडिनै पर्छ । यसका लागि साविकको पर्सा र बारा जिल्ला मध्य प्रदेशमा राहनु वाञ्छनीय छ ।
सम्वृद्ध प्रदेश बन्ने सम्भावना
अब रह्यो मध्य तराईका जिल्लाहरुको सन्दर्भ । विगतमा जनकपुर अञ्चलको पहाड तराई सांस्कृतिक अन्तरक्रिया तथा उत्तर-दक्षिण ब्यापार अन्यन्त कमजोर थियो । तर, आज सुनकोशी पुलको निर्माणले जनकपुरबाट ६ घण्टाको आरामदायी यात्रामा हिमाली शहर चरिकोट पुगिन्छ । जनकपुरबाट मिर्चैया कटारी हुँदै ७ घण्टामा सोलु-सल्लेरी पुगिन्छ । यस सन्दर्भमा अब मध्य तराई पहाडसँग मिलेर प्रदेशको सीमांकन गरिएमा आर्थिक सामथ्र्य अन्य क्षेत्रको भन्दा कम हुने छैन भन्ने देखिन्छ ।
यसका लागि मध्य तराईका ५ वटा जिल्लाहरु रौतहट, सर्लाही, महोत्तरी, धनुषा र सिरहालाई पहाडका सिन्धुली, रामेछाप, दोलखा, आखलढुंगा, सोलुखुम्बु र उदयपुरको पश्चिमी कटारी घुर्मी बेल्टलाई समेत जोडेर प्रदेश निर्माण गर्न सकेको खण्डमा भरपुर सामथ्र्य र मिश्रति समाजको स्थापना हुनेछ ।
यस प्रदेशको राजधानी सिन्धुलीको भित्रीमधेश क्षेत्रमा कायम गरिएमा प्रस्तावित प्रदेशभित्रका सबै जिल्लाहरु दुरी र पहुँचका हिसाबले लाभान्वित हुनेछन् । दक्षिणको समथर मैदानमा सोलुखुम्बुको पर्यटन र दोलखा र रामेछापको जलस्रोत मिसाउन सक्यो भने यस प्रदेशले विकासमा रोमाञ्चकारी फड्को मार्ने छ ।
यस्तो भएमा रामेछाप र ओखलढुंगाले ट्रान्जिट ब्यापारको भरपुर फाइदा उठाउने छन् । हिमालसँग जोडिएका दोलखा र सोलुखुम्बुलाई पनि यस्तो संरचनाले पर्याप्त लाभ प्रदान गर्नेछ । यसको पहिलो फाइदा राजधानी काठमाण्डौं माथिको अधिक निर्भरतालाई घटाउने छ भने दक्षिण तर्फबाट आन्तरिक एवं भारतीय पर्यटकहरुको प्रवाहमा ब्यापक वृद्धि हुनेछ ।
भिट्टामोडदेखि जलेश्वर बर्दिबास मन्थली हुँदै उत्तरी सिमाना लामाबगरबाट चीनको सीमानासम्मको अन्तरदेशीय ब्यापारको फाइदा उल्लेख्य हुनेछ । किनकि यो प्रदेशको विकासको लाइफलाइन नै यो कोरिडर बन्न पुग्ने छ ।
सल्लेरी र चरिकोटले उत्तरी क्षेत्रको प्रशासनिक एवं पर्यटकीय केन्द्रको भूमिका अझै सशक्त ढंगले निभाउनेछन् । यसै पनि ४० वर्षअघि पक्की सडकले जोडिएर विकासमा फड्को मारिसकेको दोलखा अनि संसारमै पर्यटनका दृष्टिले प्रसिद्धि कमाएको सोलुखुम्बुले अबका दिनमा तराईका जिल्लाहरुप्रति शंकाको भावले हेर्नु हुँदैन ।
अबका दिनमा यी जिल्लाहरुको दायित्व आफ्ना लागि विकासको याचना गर्ने हैन, गरिवी र सामाजिक पछौटेपनमा पिल्सिएका मध्य तराईका असंख्य वस्तीहरुलाई विकासको उन्नत विधि सिकाउने हुनुपर्दछ ।
उपरोक्त तथ्यहरुमा आधारित रहेर हेर्दा साविकको प्रस्ताव मध्ये प्रदेश नं. १ मा तराईको सप्तरी जिल्ला थपिएर सोलुखुम्बु र ओखलढुंगा हट्ने, प्रदेश २ मा सप्तरी, बारा र पर्सा हटेर सोलु, ओखलढुंगा, सिन्धुली, रामेछाप र दोलखा थपिने, प्रदेश ३ मा रामेछाप, सिन्धुली, दोलखा र चितवन हटेर पर्सा र बारा थपिने, प्रदेश ४ मा चितवन थपिने गरी प्रदेशहरुको पुनसीमांकन गर्न सकेको खण्डमा मध्य तराईमा भूगोल, जनसंख्या र आर्थिक सामथ्र्यको समानुपातिक उपलब्धता हुनेछ ।

