महाभूकम्पसँगै इसाइमाथि षडयन्त्र
-रायन लाम्गादे 
बैशाख १२ गते गएको महाभूकम्पले सम्पूर्ण देशलाई नै क्षतविक्षत बनायो । हजारौंको ज्यान गयो । लाखौं घाइते एवं घरबारविहीन भए । सम्पूर्ण मुलुक आँशुमा डुब्यो । यो कमजोरपनको फाइदा उठाउँदै केही अराजक व्यक्तिहरु देश कमजोर भएको मौका पारेर चोरी, डकैती, लुटपाट, बलात्कार, हत्या एवं चरित्र हत्या गर्ने जस्ता कुकर्म मा लागे । यस्ता षड्यन्त्रपूर्ण खेलहरु मध्ये अल्पसंख्यक इसाइहरुलाई बदनाम गर्ने खेलसमेत भयो ।
बिभिन्न पत्रपत्रिकामा इसाइहरुलाई बदनाम गर्ने उद्देश्यले प्रायोजित ढंगले समाचारहरु छापेर सामाजिक सञ्जालहरु मार्फत छ्याप्छ्याप्ती प्रचार-प्रसार गर्ने काम भयो ।
विभेदले भरिएको धर्म परित्याग गर्दै जब मानिसहरु सच्चा मुक्तिको बाटो खोज्ने क्रममा इसाइ धर्म अंगाल्ने प्रक्रिया बढ्यो, त्यसबाट उकुस-मुकुस भएकाहरुलाई असहय हुनु स्वाभाविक थियो ।
इसाई बन्ने उर्लंदो क्रमलाई रोक्ने सुनियोजित षड्यन्त्र मुताबिक कहिले मण्डलीमा प्रार्थना गरिरहेको बेला भुकम्प आँउदा ईशाईहरुले राम राम र नारायण, नारायण भन्दै भागेको भन्ने समाचार छापियो त कहिले इसाईहरुले राहतको बोरामा धर्म परिवर्तन गरी इसाई भएमा घर बनाइदिन्छौं भनी चिट लेखिएको भन्ने खबर सन्सनी छायो ।
कहिले राहतको बोरामा बाइबल राखेर पठाएको भन्ने समाचारहरुले व्यापकता पायो । कहिले भूकम्प आउँदा मण्डलीको पाश्चरले नभाग भन्दै ढोका लगाइदिएको भन्ने जस्ता हास्यास्पद समाचारहरु पनि आए ।
जहाँसम्म इसाइहरु भूकम्पआउँदा राम राम र नारायण, नारायण भन्दै भागे भन्ने प्रचार छ, यसमा दुईवटा तथ्य हुन सक्छन् । एउटा तथ्य के हुन सक्छ भने मण्डलीमा इसाइहरु ब्ााहेक उनीहरुका आफन्तजनहरु, साथीभाइहरु जसलाई इसाइ धर्मको बारेमा चासो छ, ती व्यक्तिहरु भूकम्प गएका बेलामा मण्डलीमा हुन सक्छन् । दोस्रो कुरा, राम, राम र नारायण, नारायण भनेको प्रमाण खै कहाँ छ त ? यदि साँच्चै नै भनिएको हो भए किन मोबाइल फोनमै भए पनि रेकर्ड गरेर समाचारसँगै सम्प्रेषण गरिएन ?
कुनै व्यक्तिले मुक्तिको बाटो रोजेर जब इसाइ बन्छ, तब त्यो ब्यक्तिको हृदयमा केवल परमेश्वरले मात्र बास गरेको हुन्छ र भूकम्प त के, प्रभु येशूको नाम उच्चारण गरेमा गोली ठोक्छु भने पनि उसले परमेश्वरबाहेक अरु कसैको नाम उच्चारण गर्दैन । त्यसकारणले यस्ता भ्रामक कुराहरु ईसाइहरुबाट हुनै सक्दैन ।
जहाँसम्म धर्म परिवर्तन गरी इसाइ बनेमा घर बनाइदिन्छौं भन्ने चीट राहतको बोरामा भेटिएको भन्ने कपोलकल्पित आरोप छ, त्यो केवल इसाइहरुलाई बदनाम गर्न बुनिएको सुनियोजित षड्यन्त्र हो । यदि त्यस्तो चीट भेट्टाइएको भए किन तुरुन्तै त्यसको फोटो खिचेर समाचारसँग राखिएन ? इसाइ धर्मप्रति बढ्दै गएको आकर्षणलाई निर्मूल पार्नका निम्ति यस्ता हास्यस्पद षडयन्त्रहरु बुन्नु आफैंमा टीठलाग्दो छ ।
वास्तवमा भन्ने हो भने संसारमा सबैभन्दा शान्तिपूर्ण धर्म इसाइ हो । अमेरिकालगायत विश्वका विकसित र शक्तिशाली मुलुहरुमा इसाइ धर्मको बाहुल्यता हुनुले इसाइ धर्म मानवीय र बैज्ञानिक भएको प्रमाणित गरेको छ ।
इसाइ धर्मवालम्बीहरु आफ्ना शत्रु र अपराधीहरुलाई समेत माफ गर्ने भनेर संसारमा चिनिएका छन् । यसको प्रमाण यहाँ पेश गर्न चाहन्छु ।
जुन १९ तारेख २०१५ का दिन अमेरिकाको साउथक्यारोलिनास्थित इमान्यूअल अफ्रिकान मेथोडिस्ट चर्चमा बाइवल अध्ययन गरिरहेको समयमा डीलन स्टोर्म रुफ नामको एकजना बन्दुकधारीले अन्धाधुन्ध गोली चलाई ९ जना व्यक्तिको हत्या गर्‍यो । कतिले आफ्नो जीवनसाथी गुमाए, कतिले आफ्ना छोराछोरी गुमाए त कतिले आफन्त, हितैषी मित्रहरु गुमाए । आखिर त्यो अपराधीलाई सबैजनाले आफ्नो तर्फबाट माफी दिए ।
इसाइहरुको कोमल मुटु छ, मानवीयता छ । देशप्रति मोह छ, भावुकता छ । देशमा यस्तो संकट परिरहेका बेलामा यस्ताखालका वाहियात कुराहरु गरेर बस्ने फुर्सत छैन । नेपालमा मात्रै नभएर देशविदेश सबैतिरका इसाइहरुले रातदिन राहत संकल गरेर सबै नेपाली भूकम्पपीडितहरुलाई समान ढंगले वितरण गरिएको छ । यस्ता सत्य तथ्य र सकारात्मक समाचारहरु आउन चुकेका छन् । तर, नाजायज र भ्रामक समाचारहरु बेला बेलामा आइरहन्छन् ।
त्यसो त यो महाभूकम्प गएको बेलामात्र नभएर बर्षौंदेखि इसाइ धर्ममा आयो भने पैसा दिन्छन् भन्ने भ्रमहरु जताततै फैलाइएको छ । त्यस्तै गरी इसाइ धर्म त तल्लो जातका मानिसहरुको लागिमात्रै होे किन कि त्यहाँ छुवाछुत हुँदैन भन्नेहरु पनि कम छैनन् ।
जहाँसम्म इसाइ भयो भने पैसा पाइन्छ भन्ने कुरा छ, त्यो भ्रम हो । सत्यता के हो भने इसाइहरुले प्रत्येक हप्ता आफ्नो हैसियत र कमाइअनुसार दश प्रतिशत भेटी उठाउने चलन छ । उक्त भेटीले अत्यन्त कठीन आर्थिक अवस्था हुनेहरुलाई र आफ्नो मण्डलीका सदस्यको परिवारमा आपत विपत परेमा सहयोग गर्ने चलन रहेको छ ।
किनकि परमेश्वरका सन्तानहरुलाई आफ्नै घरपरिवार सरह ठान्ने चलन छ, इसाइहरुमा । यही परम्परालाई गलत अर्थ लगाई इसाइ बनेमा पैसा पाइन्छ भन्नु महा झुट हो । जहाँसम्म इसाइ धर्म दलितहरुको मात्र धर्म हो भन्ने आरोप छ, त्यो केबल ठूलो जात हो भनेर घमण्ड गर्ने हिन्दुवादी सोच र पराजित मानसिकताको ज्वलन्त उदाहरण मात्र हो । किनकि इसाइ धर्म मुक्तिको बाटो रोज्ने हरेक मानव जातिको निम्ति हो ।
पवित्र बाइबल (उत्पत्ति २:४-३:२४) का अनुसार परमेश्वरले यस संसारमा आदम र हब्बा भन्ने एक पुरुष र एक महिला गरी दुई जातको मात्र सृजना गर्नुभएको हो । जहाँ मानव मानवबीच धनी,गरीव, कालो, गोरो, ठूलो जात, सानो जातजस्ता कुनै पनि खालको भेदभाव हुँदैन । यदि कसैले इसाइहरुबीच जातपातको कुरा गर्नु भनेको पवित्र धर्मग्रन्थ बाइवलको विरुद्धमा वकालत गर्नु हो । जुन कुरा परमेश्वरबाट क्षमा हुने छैन ।
यही पीडालाई खप्न नसकेर इसाइ विरोधीहरु रातदिन विभिन्न जालझेल र षडयन्त्रको तुनाहरु बन्दै बदनाम गराउन खोज्नु पराजित मानसिकताको उपज हो ।
त्यति मात्र नभएर अहिले नेपालमा बन्न लागेको नयाँ संबिधानमा नेपाललाई धर्म निरपेक्ष मुलुकको अलावा हिन्दु राष्ट्र हुनुपर्छ भनी एकथरी उछृंखलहरुको जमात लागिपरेको छ । राजनीतिक रुपमा आफू पतीत भएपछि धार्मिक खुड्किलो चढेर अघि बढ्ने योजना बनाएका केही व्यक्तिहरुको षड्यन्त्रपूर्ण खेल हो यो ।

