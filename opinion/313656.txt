संघीयता हाम्रो हातबाट ‘सीज’ भयो, हामीले सकेनौं !
कृष्ण खनाल
प्राध्यापक कृष्ण खनाल नेपालमा संघीयता चाहिन्छ भनेर लविङ गर्ने प्रारम्भिक अभियन्ता हुन् । तर, यतिबेला उनी संघीयतालाई अर्कैले अपहरण गरेर आफ्नो हातबाट फुत्काएको गुनासो गर्ने अवस्थामा पुगेका छन् ।
खनालको विश्लेषणमा पहिलो संविधानसभा ताका संघीयतालाई जातिवादी कोणबाट अपहरण गरिएको थियो । अहिले चाँहि संघीयता नै नचाहने तत्वहरुले संघीयतालाई ‘सीज’ गरे । खनाल भन्छन्- ‘संघीयता हाम्रो हातबाट सीज भयो, हामीले सकेनौं ।’
संघीयताबारे खनालको विश्लेषण उनकै शब्दमा :

  
म यसरी फेरिएँ
हामी ०४६ सालको परिर्वतनपछि ०४७ सालको संवैधानिक प्रणालीमा प्रवेश गर्‍यौं । त्यसबेला मेरो राजनीतिक सोचाइ र पृष्ठभूमि हेर्दा खासै असन्तोष थिएन । ०४७ सालको संवैधानिक प्रणालीकै आधारमा अगाडि बढ्न पर्याप्त छ र सकिन्छ भन्ने लागेको थियो । हाम्रा राजनीतिक मत मतान्तर फरक भए पनि यसले एउटा ठाउँ दिन्छ र अगाडि बढ्न सकिन्छ भन्ने बुझाइ थियो ।
तर, क्रमशः शासन प्रणालीको अभ्यासका क्रममा समस्याहरुलाई सही रुपमा सम्बोधन गर्न सकेनौं र संकटतिर उन्मूख भयौं । जस्तो, प्रतिनिधित्वको कुरा गर्‍यो भने संधैभरि एकल सांस्कृतिक र एकल जातीय हावी भयो । प्रतिनिधिसभाको ०४८ सालको बनोट हेर्नुभो भने पहाडिया बाहुन क्षेत्रीको बर्चश्व रहृयो । ठीक छ, त्यो बेलामा कसैले गुनासो पनि गरेको थिएन । तर, ०५१ मा आउँदा झन बढ्न थाल्यो, ०५६ मा झन बढ्यो ।
नेपालीमा समाजमा विविधिता छ, लोकतन्त्र भनेको निर्वाचित प्रणाली हो, जनप्रतिनिधिको प्रणाली हो । प्रतिनिधि त समाजको रुपको पनि प्रतिनिधित्व हुनुपर्ने हो । समाजमा विविधता छ भने प्रतिनिधित्वमा पनि देख्नुपर्‍यो । तर, त्यो हुन छोड्यो । दलित कोही पनि नआउने । जनजातिका प्रमुख जातिहरु त त्यति पछाडि थिएनन्, जस्तो राई, लिम्बु, गुरुङ खासै पछाडि थिएनन् ।
के रहेछ भने चुनावको अंक गतिण हुन्छ । अलिकति सघन रुपमा बसेको ठूलो समुदाय छ भने प्रत्यक्ष निर्वाचन प्रणालीमा तिनीहरु आउँछन् । मतदातालाई हेरेर पार्टीहरुले उम्मेदवार बनाउनुपर्छ र आउँछन् । जस्तो लिम्बुहरुको प्रतिनिधित्व कहिल्यै कम भएन । अझ अगाडि नै थिए ।  राईको पनि कम भएन । गुरुङ सालाखाला आइपुग्थे । नेवार अगाडि नै हुन्थे । अलि पछाडि तामाङ र थारु हुन्थे । योखालको अवस्था थियो ।

मलाई सम्झना छ एकातिर बाबुरामजीले पूर्ण लोकतन्त्र भनेको गणतन्त्र हो भन्नुहुन्थ्यो भने अर्कातिर सुशील कोइरालाजीले गणतन्त्र कहाँ लेखेको छ र भन्नु हुन्थ्यो

तर, हामीकहाँ त १० हजार, २० हजार ५० हजार अर्थात एक लाखभन्दा कम जनसंख्या भएको थुप्रै ससाना समूह थिए । जसको भाग खासगरी ठूलो समूह बाहुन क्षेत्रीमा गयो र असन्तुलित प्रतिनिधित्व थियो । त्यसमा सुधार आवश्यक भयो । केबल सनातनी संसदीय प्रणालीको पछि लागेर मात्रै चलेन ।
म डेमोक्रेट भएका कारणले मैले मेरा अगाडि अग्रजहरुले देखाएको पनि बेलायतको संसदको ढाँचाको थियो । मैले अध्ययन गर्दा पनि त्यसलाई नै सेन्टरमा राखे र आफ्नो देशको परिर्वतन पनि त्यही प्रणालीमा भएपछि पुग्यो नि त भन्ने सोचाइ थियो ।
तर, आफ्नै मुलुकमा किन राजनीतिक गति लिन सक्दैन ? किन समस्या बल्झिरहन्छन् ? अझ चर्को भएर आउँछ भनेर अध्ययन गर्न क्रममा म बेलायतभन्दा पर हेर्न थालेँ युरोपमै पनि । संसदीय प्रणाली नै भए पनि अन्त फरक पनि छ । त्यहाँको आफ्नो राजनीति, ऐतिहासिक पृष्ठभूमिले गर्दा सबै युरोपियन मुलुकमा बेलायती ढाँचा छैन ।
स्वीट्जरल्याण्डमा फरक छ, नर्बे, स्वीडेनतिर फरक छ । पुराना प्रतिद्वन्द्वी शक्ति भएकाले फ्रान्सले एकले अर्कोको नमान्ने बेग्लै इतिहास होला । तर, आमरुपमा बेलायतको संसदीय ढाँचाको संसदीय प्रणाली त थोरै देशमा छ । यो सबैको अध्ययन गरेपछि हामी कहाँ पनि केही पुनर्विचार हुनुपर्छ भन्ने लाग्यो  ।
माओवादीको ९ प्रदेशमा संघीयता थिएन
हामी संसदीय प्रणालीमा जान सक्छौं भनेर प्रतिनिधित्वबारे आफ्नो दृष्टिकोण परिर्माजन गर्न थालेँ  । त्यही बीचमा नेपालमा जातिका कुरा बढ्न थाले । माओवादीको पनि प्रभाव होला । माओवादीले ९ प्रदेशको स्वायत्त क्षेत्रको ढाँचा लिएर आयो । त्योभन्दा अगाडि गोविन्द न्यौपानेले नेपालको जातीय प्रश्न भनेर किताब लेख्नुभो । वामपन्थी विचारधारामा यो कुरा बढी आउन थाल्यो तर, उहाँहरु कहीँ पनि संघीयता भन्नुहुन्थ्यो ।
माओवादीले प्रस्ताव गरेको ९ स्वायत्त क्षेत्रमा पनि संघीयताको कुरा छैन । लेनिनको दृष्टिकोणमा आधारित भएर आएको थियो । स्वायत्त क्षेत्र त चीनमा छ ।
एउटा कार्यक्रम थियो । एकजना वामपन्थी पृष्ठभूमिका जनजाति अधिकारकर्मीको लेेख चाइनाको कपी गरेर आयो नेपाललाई यसरी स्वायत्त बनाउनुपर्छ भनेर । मलाई पनि बोलाइएको थियो । त्यो हेरेपछि उहाँलाई पनि अप्ठ्यारो नपरोस् भनेर यो तपाईले भनेको चीनको प्रणाली हो, चीनमा वहुदलीय प्रतिस्पर्धा छैन । त्यसैले तपाईले प्रस्ताव गरेको प्रणाली बहुदलीय प्रतिस्पर्धामा टेष्ट भएको छैन । यसले के रिजल्ट दिन्छ, म भन्न सक्दिँन, त्यसैले तपाईहरुले खोजेको स्वायत्तताको कुरा हो र मैले खोजेको प्रतिस्पर्धाको राजनीति हो भनें । स्वायत्तता र प्रतिस्पर्धा दुबैमा सँगै जान सक्ने प्रणाली संघीयता हो भनेर मैले व्याख्या गरें ।
थाहा छैन, पछि यो कुराले उहाँहरुलाई पनि अपील गर्‍यो कि के हो, क्रमशः संघीयताको वरिपरि घुम्न थाल्यो । ०६२/०६३ को आन्दोलनपछि त माओवादीले स्वायत्त क्षेत्र होइन, संघीयता नै भन्न थाल्यो ।
त्यसबेला मेरो वामपन्थीसँग बैचारिकरुपमा असहमति थियो । एकदलीय प्रतिस्पर्धामा स्वायत्त क्षेत्र नाम मात्रको हुन्छ, जसले जेसुकै भने पनि चीनमा कम्युनिष्ट पार्टीकै बोलावाला हुन्छ । कम्युनिष्ट पार्टी सेन्ट्रल कमाण्ड छ । त्यसकारण तिब्बतको कम्युनिष्ट पार्टीले मात्र के गर्न सक्छ र ?
नेपालको संविधान निर्माणको सन्दर्भमा बाबुरामजीले संवैधानिक समितिमा वहुलवादको कुरा आउँदा हामी वहुलवाद मान्दैनौं भन्नु भो । तर्क दिनुभो, हामी कम्युनिष्ट हौं र कम्युनिष्टहरु त एकत्ववादी हो । सैद्धान्तिकरुपमा सही कुरा गर्नु भएको हो । त्यसकारण यो त डरलाग्दो सम्झौता भयो । सिद्धान्तत एकत्ववादी, काम गर्नुभयो बहुलवादी । बहुदवादविना संघीयता टिक्दैन ।
संघीयता भनेको भौगोलिक, सांस्कृतिक र राजनीतिक रुपमा बहुलवाद हो । हामीकहाँ राजनीति गर्नेहरुको बीचमा यस्तोखालको सैद्धान्तिक अन्तरविरोध छन् । म त्यतातिर जान्न  ।
नेपालमा संघीयता किन ?
नेपालको विविधता हेरेपछि यसलाई व्यवस्थापन गरेनौं भन्ने द्वन्द्वलाई व्यवस्थापन गर्न सक्दैनौं । अन्तराष्ट्रिय राजनीतिको अध्ययन गर्दा ९० को दशकयताको द्वन्द्वहरुमा जातीयताको मिश्रण व्यापकता छ । एकल जातिमा जातीय द्वन्द्व हुँदैन । जब वहुजाति हुन्छ, अनि द्वन्द्वको कारक बन्न सक्छ । हामीकहाँ त एकल जातीय होइन । यसलाई हामीले राज्यको व्यवस्थामा सहीरुपमा सम्बोधन गर्न सकेनौं भने द्वन्द्वको निवारण सम्भव छैन भन्ने मेरो बुझाइ हो ।
विविधतालाई भाषिक नीति, प्रतिनिधित्व र राज्यको संरचनाबाट सम्बोधन गर्न सकिन्छ । राज्यको संरचना संघीयता हो ।
सुरुको मेरो राज्यको संरचनासम्वधी लेखमा संघीयताको चर्चा गरेको छैन । ०५८/०५९ तिर होला, १४ वटा निर्वाचन क्षेत्रलाई आधारमा मानेर समाुनपातिक निर्वाचन प्रणालीको मोडल कोरेको थिएँ । मैले ०५६ सालसम्मको चुनाव हेरेँ र यसले हाम्रो प्रतिनिधित्व पूर्ण हुँदैन भनेर त्योखालको मोडल अंग्रेजीमा लेखका रुपमा आएको थियो ।
द्वन्द्व चलिरहेको थियो । एउटा कार्यक्रममा कांग्रेस, एमालेका नेताहरुका साथै सदभावनाका हृदयेश त्रिपाठी पनि थिए । मैले त्यो लेख हेर्नुस् न, काम लाग्छ भनेर सबैलाई दिएको थिएँ । उहाँ (हृदयेश) ले भोलिपल्ट नेपालीमा बनाइदिनुस् न, एकदमै सान्दर्भिक लाग्यो भन्नुभो । मैले समय छैन भनेपछि उहाँले म हिन्दीमा अनुवाद गर्छु र हाम्रो पार्टीले छाप्छ भन्नुभो ।
तर, मलाई बर्बाद गर्न लाग्नुभो, म माथि सदभावनाको छाप लाग्छ, हुँदैन भने । तर, उहाँको कुराले मलाई मैले यो गर्नु पर्नेरहेछ भनेर उक्सायो । लामो समय लगाएर मैले ५०/६० पेजको राज्यको पुनःसंरचना एक प्रस्ताव भनेर छापेपछि ब्यापक चर्चा भयो । यहाँ १४ वटा निर्वाचन क्षेत्र भनेर नक्सा पनि थियो । जब संघीयताको नक्सा बाँड्ने चलन आउँदा धेरैले के कृष्ण खनालको संघीयताको मोडल भने । मैले त्यहाँ संघीयता आवश्यक छ भन्नेसम्म मात्र लेखेको थिएँ ।
छलफलबाट आउनुपर्ने संघीयता सडकबाटै
०६२/६३ को जनआन्दोलनमा हामी सोझै एकैपटक संघीयतामा छिर्‍यौं । हामी बहस नै नगरी संविधानसभामा पुग्यौं । गणतन्त्र सडकबाटै टुङ्गो लाग्छ, हामीले सदनमा लग्यौं । संघीयतामा ठण्डा दिमागले बहस गरेर पुगिन्छ तर, हामीले सडकबाटै घोषणा गर्‍यौं ।
पहिला अन्तरिम संविधान बनाउँदा संघीयतालाई स्वीकार नगरेको त सत्य हो । राज्यको पुनःसंचना गर्ने भनियो । एकात्मक राज्य प्रणालीको अन्त्य गर्ने भनियो तर, त्यसको ठाउँमा के आउँछ भनिएन । कसैलाई संघीयता हो भन्ने लाग्यो, कसैलाई लागेन ।
जस्तै १२ बुँदेको पूर्ण लोकतन्त्र जस्तै भयो । माओवादीले पूर्ण लोकतन्त्र भनेको गणतन्त्र हो भन्यो भने अरुले कहाँ गणतन्त्र भनेको छ, लोकतन्त्र भनेपछि पूर्ण भइहाल्यो नि भन्ने बहस भएको थियो ।
मलाई सम्झना छ एकातिर बाबुरामजीले पूर्ण लोकतन्त्र भनेको गणतन्त्र हो भन्नुहुन्थ्यो भने अर्कातिर सुशील कोइरालाजीले गणतन्त्र कहाँ लेखेको छ र भन्नु हुन्थ्यो ।
तर, अन्तरिम संविधानमा संघीयतालाई लेखिएन । मधेस केन्द्रित दलहरुले आन्दोलन गर्दा संघीयतालाई पनि एउटा कारण बनाए । तर, मूल कारण प्रतिनिधित्व थियो, जुन गलत पनि थियो । उनीहरुको सँधै गुनासो के थियो भने मधेसमा जनसंख्या धेरै छ, त्यसको आधारमा प्रतिनिधित्व थोरै छ । तर, हामीले ०६३ सालमा पनि ०४८ कै जनगणनालाई नै आधार बनायौं । त्यसले मधेस विद्रोहलाई उर्जा पनि दियो होला । पछि मधेस आन्दोलनको महत्वपूर्ण मागका रुपमा संघीयता आयो र अन्तरिम संविधान आएको दुई महिना पनि नपुग्दा संशोधन गरेर संघीयता हुन्छ भनेर स्वीकार गर्‍यौं ।
नेतामा संघीयताको मानसिकता भएन
एउटा दबावका कारणले नेताहरु संघीयता मान्न बाध्य भए । तर, संघीय मानसिकता भएन । संघीयता चाहिन्छ, चाहिँदैन भन्ने बहस भइरहृयो । ठूलो भाषामा संघीयता चाहिँदैन कहाँ भनेका छन् र भने ।
तर, संघीयताका लागि चाहिने मानसिकता नभए पछि त्यसको अभ्यास गर्न सकिँदैन । कांग्रेस र एमालेको ठूलो समस्या हो यो । एमालेमा एउटा प्रवृत्ति थियो फेरि माक्र्सवादी पार्टी भएका हुनाले लेनिनवादको प्रभाव पनि थिए । एमालेका कलम चलाउनेहरुले लेख्दा जातिका आधारमा यसरी प्रदेश बनाउनुपर्छ भने । तर, नेतृत्वले यो कुरालाई स्वीकार गर्न सकेको थिएन ।
पछिल्लो पटक संविधानसभामा आइपुग्दा १५ प्रदेशको चर्चा भएको थियो । एमालेले गृहकार्य पनि गर्‍यो । मलाई पनि केही मिटिङमा बोलाउनुभएको थियो । शीर्षनेताहरु नै बस्नु भएको थियो ।
त्योखालको अभ्यास पछि कांग्रेसमा पनि भयो । गोपालमान श्रेष्ठको संयोजकत्वमा समिति नै बनेको थियो । त्यसअघि म पार्टीमा हुँदा रामवरण यादवको संयोजकत्वमा राज्य पुनःसंरचना समिति बनेको थियो । मैले १०/१२ पेजको अवधारणा नै बनाइदिएको थिएँ । त्यसका दुई कुरा मिश्रति निर्वाचन प्रणाली भए हुन्छ र  राज्य पुनःसंरचना हचुवा पाराले हुँदैन विज्ञहरुको आयोगबाट गर्नुपर्छ भन्ने कुरा अन्तरिम संविधानमा पुग्यो पनि ।
तर, पछि अनिच्छुक मानसिकतामा संघीयताको डिजाइन कोर्ने मानिसहरु धेरै भए । बीचमा माओवादी अलि बढी दोषी पनि छ । थाहा छैन, उनीहरुको आन्तरिक मूल्यांकन कसरी भयो । तर, अघिल्लो संविधानसभामा उनीहरुको जातीय नक्सा बोकेर आयो । पहिलो पार्टी भयो र लाग्यो होला हाम्रो एजेण्डा सेल भयो । तर, चुनावलाई त्यसरी मात्र हेर्न मिल्दैन, धेरै फ्याक्टर हुन्छन् । हामीकहाँ अहिलेसम्म एजेन्डाले प्रभाव पार्ने चुनाव भएको छैन । एजेण्डा जनता कहाँ पुग्दै पुग्दैन । केही पार्टीका इमेज र इम्प्रेसनले प्रभाव पार्छ । मलाई लाग्छ, त्यो बुझाइमा कलिकति कमजोरी भएको हो ।
संघीयता हाम्रो हातबाट ‘सीज’ भयो

संघीयतामा हाम्राजस्ता विचारहरुले काम गर्न छोडे । जाति राजनीति गर्नेहरुले संघीयता हाम्रो एजेण्डाबाट ‘सिज’ गरे । हाम्रो हातबाट खोसे र हाम्रो केही लागेन

संघीयतामा हाम्राजस्ता विचारहरुले काम गर्न छोडे । जाति राजनीति गर्नेहरुले संघीयता हाम्रो एजेण्डाबाट ‘सिज’ गरे । हाम्रो हातबाट खोसे र हाम्रो केही लागेन ।
कस्तो भयो भने मेरो संस्कृति, जातिका कारणले म संघीयताको कुरा गर्न योग्य भइँन । संघीयताको कुरा गर्न कि त जानजाति हुनुपर्‍यो कि मधेसी हुनुपर्‍यो कि त माओवादी हुनुपर्‍यो । योबाहेक अरुले संघीयताको कुरा गर्नु भनेको अयोग्य विज्ञ हो भन्नेजस्तो मान्छेको बुझाइ भयो । यसरी संघीयतालाई हामीले राजनीतिको गलत प्रयोगमा संघीयताको अवधारण नै प्रदुषित हुन थाल्यो ।
पार्टी, सरोकार समूह र एक्टिभिस्टहरुले आफ्नैखालको एजेण्डामा सीमित गरे । मधेसीहरु पनि यसमा नै पर्छन् ।
हाम्रो भूमिका क्रमशः कमजोर भयो । संघीयताबारे विज्ञका रुपमा कुरा गर्ने अत्यन्त थोरै मानिस छन् । पार्टी र जातिको आग्रहबाट मुक्त भएर मुलुकको वस्तुगत स्थिति, अन्तराष्ट्रिय अभ्यास, यसका आधारभूत सिद्धान्तमा टेकेर संघीयताको कुरा गर्ने मानिसहरु अन्यन्तै न्यून छ ।
मैले यी पृष्ठभूमि किन विस्तारमा चर्चा गरेको भने यसले संघीयताको बुझाइमा मद्दत गर्छ भन्ने हो । यो बीचमा मेरो प्रयन्त के रहृयो भने संघीयताका बारेमा साझा बुझाइ निर्माण गर्नुपर्छ । जनजाति, मधेसी, माओवादी, कांग्रेसी, खस आर्यको बुझाइ भएर हुँदैन, संघीयतामा सबैमा नहोला तर, न्यूनतम कुरामा साझा बुझाइ चाहियो । हामीले साझा बुझाइ निर्माण गर्न अहिले पनि सकिरहेका छैनौं ।
संघीयतामाथि दोस्रो ज्यादती
केही कुरा पहिलो संविधानसभामा ज्यादती भयो । अहिले अर्को ज्यादती हुन थालेको छ । हिजो एक्टि्रम जातिको कुराले ज्यादती भयो । आज त्यसलाई पुरै पन्छाउने हिसाबबाट गयो ।
हामीले अलिकति नेपालको जातीय, भाषिक र क्षेत्रीय विविधिता, जसलाई अर्को शब्दमा पहिचान पनि भनिन्छ, यसमा न्यूनतम कुरालाई पनि सम्बोधन गर्दैनौं भने नेपालमा संघीयता चाहिँदैन ।
नेपालमा के कारणले संघीयता चाहियो भन्ने बस्तुगत रुपमा प्रवेश नगरी संघीयताको डिजाइन गर्नु भनेको व्यर्थको अभ्यास मात्र हो । म माओवादीका कारण मात्र पनि भन्दिँन । मधेसीहरुका कारण पनि भन्दिँन, मैले अघि पनि भनें कि विविधतालाई ठीक ढंगले सम्बोधन गर्न सकिएन भने द्वन्द्व ल्याउँछ । विविधताको सम्बोधन गर्ने एउटा माध्यम संघीयता हो भन्ने पुष्टि भइसकेको छ ।
भारतमा नै हरौं न, हाम्रा जस्ता अन्तरिक द्वन्द्व तीन/चार ठाउँमा चलिरहेका हुन्छन् । कहिले दमनमा जान्छ, कहिले सम्झौतामा जान्छ । तर, भारतको प्रणाली काम नलाग्ने भएर कोल्याप्स भएको छैन । अघि पनि बढिरहेको छ ।
हाम्रो त माओवादी विद्रोह ०६० सालमा पुग्दा सबै सिस्टम कोल्याप्स भइसकेको थियो । सदरमुकाम भन्दा बाहिर बसेको राज्यको संयन्त्र सबै फिर्ता लिनु परेको थियो । हाम्रो संघीयताको आवश्यकता भूगोल ठूलो भएर होइन, विविधिताका कारण हो ।
दोस्रो संविधानसभामा आइपुग्दा अघिल्लोपटक जसरी माओवादीले आफ्नो मतको उच्च मूल्यांकन गर्‍यो, जसको वस्तुगत आधार कम थियो । आज कांग्रेस र एमालेले पनि दोस्रो संविधानसभामा पाएको मतको उच्च मूल्यांकन गरेका छन्, जसको वस्तुगत आधार कम हुन सक्छ । त्यसैले के गर्ने, के नगर्ने दुविधाको अवस्था रहृयो ।
माघ ८ मा संविधान नबन्नुको एउटा कारण संघीयता पनि थियो । अहिले १६ बुँदेमा आइपुग्दा नयाँ परिस्थितिको विकास भएको छ । केही राम्रा कुरा पनि छन् । पार्टी सानो भयो, चुनावमा पराजित भयो र माओवादीले आफ्नो ग्राउण्ड रियालिटी हेर्‍यो । तर, पोलिटिकल म्याण्डेट मात्र सबै कुरा होइन । विवेकका कुरा पनि आउँछन् ।
अहिले धेरै कुरा एमाओवादीले छोडेको देखिन्छ । यसले कांग्रेस एमालेको एजेण्डा स्थापित गर्न सजिलो त भयो । तर, त्यसका गम्भीर त्रुटी छन् ।
(६ प्रदेशको सीमांकनबारे खनालको विश्लेषण बुधबार प्रकाशन हुनेछ)

