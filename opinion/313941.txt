शेष घलेको युरोप भ्रमणले दिएका सन्देश

वसन्त रानाभाट
‘तपाईहरु जे काम गर्नुहुन्छ खुल्ला मनले गर्नुहोला । मैले अष्ट्रेलियामा सबैखाले काम गरे । होटलका रुमहरुको बेड बनाएँ, त्यसैले मलाई अहिले पनि फाईदा भइरहेको छ । बिहान उठ्ने बित्तिकै हरेक दिन म आफै बेड बनाउँछु । म च्याम्पियन छु बेड बनाउन । आखिर जीबन सिक्ने प्रक्रिया रहेछ, हरेक दिन तपाईले नयाँ कुरा सिक्न सक्नुहुन्छ । केहि कुरा सिक्नु भयो भने त्यो तपाईलाई नै फाईदा हुन्छ त्यसैले हरेक काम गर्दा मनदेखि नै गर्नु होला जीवनमा अबश्य सफल भइन्छ ।’
‘तपाईहरु हाँसी रहनु हुन्छ किन होला ? जति बेला पनि हाँसी खुशी नै भएको देख्छु । एउटा मौसमले पनि होला, साह्रै घमाईलो रमाईलो ठाँउ लाग्यो । पेरिसमा छँदा साथीहरुले होटल हायत रिजेन्सीमा बुक गरिदिनु भएको रहेछ । त्यहाँ गएर सेभिङ मागेको टुथ ब्रस पो लिएर आइदिनु भयो, फेरि आईरन मागेको १० फलोरमा जानुहोस् त्यहाँ आईरन रुम छ भन्नु भयो ।’
‘तर यहाँ तपाईहरुले लोकल होटल बुक गरिदिनु भएको रहेछ । कार्यक्रममा आउने तयारी गर्दा सेभिङ् मागेको हाँस्दै ल्याइदिनु भयो र फेरि आईरन पनि हाँसेर नै ल्याईदिनु भयो । जतिबेला पनि हाँसीरहने बातावरण पनि रमाइलो घमाइलो भएर पो हो कि ? मलाई त धेरै पछि गाउँमा आए जस्तो लाग्यो । तपाईहरुलाई खुशी पार्न अहिले मैले भनेको होइन । तपाईहरुमा सरलता पाएँ, सहयोग गर्नु हुन्छ त्यो तपाईहरुसँग भएर होइन, तपाईहरुले चाहेर हो ।’
‘गाउँमा पुग्दा पनि गाह्रो, छोडेर आउन पनि गाह्रो । हाम्रा गाउँ घरमा यस्ता मान्छेहरु पनि फेला परे, बस्ने एउटा घर छैन, बच्चा काखमा लिइराखेका छन्, केहिँ पकाउने भाँडो पनि छैन तर फेरि भन्छन् पख्नुहोस्, चिया त खाएर जानुहोस् । त्यस माथि अनुहारमा हाँसो त छँदै छ, बिपतको बेलामा पनि मन कत्ति कमजोर देखिँन ।’
माथि उल्लेखित सबै कुराहरु गैर आवासीय नेपाली संघ अन्तराष्ट्रिय समन्वय परिषदका अध्यक्ष शेष घलेले ब्यक्त गरेका हुन् । गत अगष्ट १२ तारिक बार्सिलोनामा एनआरएनहरु बीच छलफल र अन्तरक्रिया हुँदा घलेले यी सबै कुराहरु ब्यक्त गरेका हुन् । अझ उनले सुनाएका धेरै कुराहरु यहाँ लेख्न छुटेका छन् ।
पहिलो बुँदामा उल्लेखित कुराले मलाई साह्रै प्रभावित पारेको छ । त्यसैले घलेको शब्दलाई फेरि दोह्रोउन मन लाग्यो । ‘तपाईहरु जे काम गर्नुहुन्छ खुल्ला मनले गर्नु होला । मैले अष्ट्रेलियामा सबैखाले काम गरें । होटलका रुमहरुको बेड बनाएँ, त्यसैले मलाई अहिले पनि फाइदा भइरहेको छ । बिहान उठ्ने बित्तिकै हरेक दिन म आफै बेड बनाउँछु । म च्याम्पियन छु बेड बनाउन ।’
वसन्त रानाभाट
यी सबै कुराहरु सुनेपछि यस्तो लाग्यो काम सिकेर मात्र हुँदो रहेनछ त्यसलाई दैनिक रुपमा प्रयोग पनि गर्न सक्नु पर्ने रहेछ । कति धेरै हामी यस्ता हुँला काम जानेर वा सिकेर पनि त्यसलाई दैनिक जीवनमा प्रयोग गर्न सकिरहेका छैनौं । तर घलेका ति बिचारहरुले मलाई लाग्दछ हामी सबैलाई व्यहवारीक बन्न प्रेरित गरेको छ । आशयले यता पनि अर्थ लाग्ला चिया पकाउन आउँछ भने, कुरेर बस्नु पनि बेकार नै रहेछ ।
स्पेनको नेपाली समुदायलाई अलि फरक ढंगले हेर्नुको पछाडि पनि यहाँका नेपालीहरुको मनको कारणले नै हो जस्तो लाग्छ । यहाँका नेपालीहरुको जीवनस्तर निकै सरल छ । धेरै पीडा, चोट, हन्डर, ठक्कर खाएर यता भित्रिने भएर पनि होला, यहाँको नेपाली समुदाय परेको बेला खटिएर नै लाग्छ । हो साँच्चै यहाँ भएर सहयोग गर्ने कम छन् तर चाहेर गर्ने धेरै भेटिन्छन् । भूकम्प पीडित सहयोगार्थ स्पेनमा १ लाख ३ हजार युरो भन्दा बढी संकलन गरेका होईनन्, मनदेखि चाहेर नै सहयोग गर्नाले रकम जुटेको हो ।
खादाले भरिएको लगेज गुडाउँदै युरोप छिरेका घले
युरोप भ्रमणको क्रममा जर्मनी, नेदरल्यान्ड्स, बेल्जियम, लक्जम्बर्ग, फ्रान्सका एनआरएनहरुलाई घलेले खादाहरु लगाइदिएको थुप्रै तस्वीरहरु देखेको थिएँ । मलाई लागेको थियो ति सबै आयोजकहरुले नै उपलब्ध गराएका थिएँ ।
तर बार्सिलोनामा गुडेको घलेको लगेजले फेरि अर्कै छाप छोडेको छ । खादाहरुले लगेज भरिएको थियो । आकाशे निलो रंगको खादामा एनआरएनको लोगो सहित लेखिएको छ, ‘महाभूकम्प ०७२ -अमूल्य सहयोगका लागि सम्मान’ । ति सबै गैर आवासीयहरुलाई धन्यवाद र आभार प्रकटका लागि भन्दै आफैले लिएका आएका थिए घलेले ।
भलै अध्यक्ष घले चाहेर पनि समयका कारण सबै ठाउँहरुमा पुग्न सकेनन् होला । युरोपका ६ मुलुकमा पुग्न सके तर सन्देश भने सबै गैर आवासीयहरुलाई छाडेका छन् । ‘हिजो दुःखमा गाउँलेले हात थाप्दै केहि राहत पाएको थिए भने यो तपाईहरुको कारणले नै हो,’ भन्दै आफू गाउँ पुग्दा भोगेका अनुभवहरु किन नहोस् कतै जटिलताका, कतै कठिनाईका यथार्थ परक घटनाक्रम बताईदिँदा घलेले झन् गैर आवासीयहरुको विश्वास जितेका छन् ।
एनआरएनहरुलाई झन् जिम्मेबार बनाइदियो
देश पुनर्निर्माणको चर्चा चलिरहेका बेला गैरआवासीय नेपालीहरुको भूमिका महत्व र जिम्मेवारी बढेको देखिएको छ । घले आफैले भनेका छन् ,’बिपतमा गरेको सहयोगका कारण गाउँगाउँमा आशा बढेको छ, यो काम निकै जटिल काम हो, त्यसैले सचेत हुन जरुरी छ । पुनर्निर्माणमा गल्ती गरे, अहिलेसम्म गरेका सबै उपलब्धी गुम्ने हुँदा काम गर्दा निकै सचेत हुनुपर्छ ।’
यति भन्दै गर्दा घलेले यहाँबाट नै प्रत्येक गैर आवासीयहरुलाई सजग गराएका छन् । आकाशे निलो रंगको खादा लगाएर धन्यवाद र आभार मात्र हैन, अझ सजग र जिम्मेबार बन्न प्रेरित गरेका छन् उनले ।
अक्टोबरको बिश्व सम्मेलनलाई मध्यनजर गर्दै युरोपका गैरआवासीयहरुले पटक-पटक नेतृत्व लिनु पर्छ, यहीबाट घोषणा गर्नु पर्छ भनेर भनी रहँदा पनि त्यता तिर नगइ पुनर्निर्माणकै चर्चा गर्नु र सम्झनाउनु घले आफै पनि जिम्मेवार छन् र अरुलाई पनि जिम्मेबार बन्न प्रेरित गरेका छन् भन्ने सन्देश मिल्छ । त्यसैले त उनी भन्छन् , ‘एउटा कुरा म आजै ग्यारेन्टी दिन्छु, एनआरएनको फेरि अध्यक्ष बने पनि नबने पनि आफूले सकेको स्रोत, साधन र समय दिएर देश पुनर्निर्माणमा पूर्णरुपमा लाग्छु ।’
युरोप भ्रमणको सन्देश
शेष घलेले बोलेको अर्को कुरा फेरि जोड्न मन लाग्यो । उनले भनेका थिए, ‘म अगाडि सरें, तर एउटा फेस मात्र थिएँ, पछाडि धेरै मान्छे लागिपरेका हुन्छन् । बिपतका बेला म जस्तै तीन सय बढी गैरआवासीयहरु अहोरात्र खटिएका थिए । यसरी नै प्रवासमा हजारौं गैर आवासीयहरु राहत संकलन लागि अहोरात्र जुटे । तपाईहरुले सहयोग नगरेको भए यो सम्भव थिएन । आज गैरआवासीयको कामलाई कसैले राम्रो ठानेको छ भने यो मेरो कारणले हैन तपाईहरुको कारणले नै हो ।’
उनले आफ्नो मात्रै चर्चा नगर्न पनि अनुरोध गरेका थिए ।
शेष घलेका बिचार, भनाइ र उद्देश्यहरु देख्दा उनी देश पुनर्निर्माणका लागि पूर्णरुपमा चिन्तित छन् र योजनाबद्द रुपमा लाग्न चाहान्छन् भन्ने स्पष्ट हुन्छ । यसकालागि गैरआवासीयहरुको ठूलो सहयोग, साथ र समर्थनको खाँचो छ । सबै आ-आफ्नो ठाउँबाट जिम्मेवार हुन जरुरी छ । घलेले गैरआवासीयहरुलाई धन्यवाद र आभार प्रकट गरेर मात्र युरोप भ्रमण सकेका छैनन्, सबैलाई देश निर्माणमा जुट्न प्रेरित समेत गरेका छन् ।
अझ उनले ल्याएको ‘महाभूकम्प २०७२-अमूल्य सहयोगका लागि सम्मान’ लेखिएको खादाले प्रत्येकको जिम्मेवारी थपिएको छ । फेरि निश्चल मनले राष्ट्रका लागि केहि गर्न हौसला प्रदान गरेको छ । घलेले युरोप भ्रमणसँगै एनआरएनको १ हजार घर बनाउने प्रतिबद्धतालाई मिलेर नै पूरा गर्ने सन्देश छोडेका छन् ।

