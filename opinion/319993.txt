गिरिजाको शालिक ढलाउनेहरुका नाममा
-शशी पौडेल
आजका मुख्य समाचारहरु : लेनिन र सद्दामजस्तै गरी ढल्यो गिरिजाको शालिक, मधेसी आन्दोलनमा भारतीय चलखेल, आन्दोलनमा विभिन्न व्यक्तिको हत्या भएको एवं ठूलो भौतिक क्षति आदि आदि ।
साँचो हो कि नेपालका बिभिन्न ठाँउमा मधेसीहरुबाट हमला भएको छ, कतै कार्यालय आक्रमणमा परेका छन् भने कतै अस्पतालको हाताभित्र अशान्ति छाएको छ । पूर्वप्रधानमन्त्री गिरिजाप्रसाद कोइरालाको शालिक ढालिएको छ । यी घटनाहरु आन्दोलन नभई आतंक फैलाउने कार्य हुन् ।
घोत्लिँदै जाँदा आखिर आतंकको शुरु कहाँबाट भयो र मानिसले आतंक किन गर्छन् ? दिमागभरि प्रश्न उठे । सोचाई अगाडि बढ्दै गयो । थुप्रै प्रश्न आउन थाले । जस्तै के यो लडाइ मुलुकका हितका लागि लडिएको लडाइँ हो त ? यदि त्यसो हो भने साँढेको जुधाई बाछाको मिचाइ किन गर्ने ?
नेपालमै गरिएका यस अघिका आन्दोलनहरुले मुलुको के कति हित गरे ? यसको पनि चित्तबुझ्दो उत्तर भेट्न सकिँन । नेपालमा केही समय अघिसम्म हिन्दु, बुद्धिष्ट, मुसलमान, पहाडे, मधेसी, नेवार एवं सेतामगुराली सबै एकठाउँमा मिलीजुली बस्ने गरेका थिए । आ-आफ्नो दुख-सुख बाँडेर बसेका थिए । एक अर्कामा द्वेष, बैरभाव थिएन । तर, अहिले किन एकअर्कामा ज्यानी दुश्मन भन्ठान्छन् ?
अर्को प्रश्न उठ्यो, के यो वैभव, आधुनिक रमझम र पौराणिक मान्यता, कला र संस्कृति बीचको युद्ध हो यो ? यदि त्यसो हो भने सबै समुदायभित्र आ-आफ्नो कला संस्कृति, पौराणिकता, धर्म मूल्य र मान्यताको दुनियाँ छ । आधुनिकता छ र वैभव छ । आखिर यो केको रिसइवी हो ?
पहाड वा तराईका निरीह नागरिकहरुले के बिराएका छन् र उनीहरुमाथि आक्रमण भयो ? उत्तर सपाट छ, उनीहरुमाथि लक्षित गरेर आक्रमण गरिएको भए पनि यो अरु कसैको फाइदाका लागि रचिएकोे हो । किनभने इतिहासले यस्तै भन्छ ।
अहिलेको इजरायल, प्यालेष्टाइन, सुरिया, असुरिया क्षेत्रमा बेला-बेलामा ईसाई र मुसलमान बीच झडपहरु भइरहन्थे । झडपको बीचमा यहुदीहरु पनि आउने गर्थे र यहुदीहरुले त्यसताका ‘ताक परे तिवारी नत्र गोतामे गर्थे । जस्तै अहिले मधेसीहरुले गरिरहेका छन् ।
जस्तो कि झडपमा इसाई बलियो देखे ईसाइको पक्ष लिने र मुसलमान बलियो देखे मुसलमानको पक्ष लिने । तर एघारौं शताब्दीसम्म त्यति ठूला युद्ध भएको पाइँदैन । जब एघारौं शताब्दीको अन्ततिर रोमका इसाइहरु अथार्त ईसाइ युद्ध नायकहरु संसार चहार्दै र ब्रम्हलुट गर्दै हिँडन् थाले, संसार चाहार्ने क्रममा उनीहरु अहिलेको इजरायल र प्यालेष्टाइन पुगे । तब उनीहरुले थाहा पाए कि त्यो एउटा खोंचमा परेको समुद्रको तट हरतरहले अन्य क्षेत्रमा आक्रमण गर्न उनीहरुका लागि उपयुक्त रहेछ । आक्रमण गरेपछि लुक्न र बिश्वको विभिन्न क्षेत्रमा आवत जावत गर्न सजिलो हुने ठाने । यसरी प्यालेष्टाइन, अर्थात अहिलेको इजरायललाई युद्ध क्षेत्र बनाउन आफ्नो कब्जामा लिए ।
त्यति मात्र होइन, उनीहरुले त्यस क्षेत्रमा बसोेबास गर्ने आदिबासीहरुलाई कलाका असाध्य धनी ठाने । आदिबासीहरुको यो पक्षलाई ती युद्ध नायकहरुले इष्र्याको रुपमा हेर्न थाले । यसरी इस्लामिक धर्मालम्बी र पश्चिमेली इसाइ अर्थात रोमन सभ्यताबीच द्वन्द्व शुरु भयो । यसबीच धर्मका नाममा थुप्रै युद्धहरु भए ।

यो आन्दोलनले मुलुकमा नोक्सान बाहेक कुनै फाइदा हुने छैन । निर्जिव शालिक भत्काएर मरेको बाघको जुँगा उखल्नेहरुलाई भविष्यले माफी दिने छैन

सत्रौं शताब्दीमा, किटेरै भन्दा १६१८ देखि १६४८ सम्म तिसबर्षे युद्ध भयो । यद्यपि यो धार्मिक युद्ध रोमन क्याथलिक र प्रोटेस्टेन्टबीच भएको थियो । ३० बर्षसम्म उक्त युद्धको प्रकार पनि मानिसहरुको समुहमा जाने जथाभावी मान्छे मार्ने । दोषी वा निर्दोष कुनै भेद नछुट्याउने र यसलाई धर्मको रक्षाको निमित्त भन्ने गरियो ।
मुसलमानहरुले थुप्रै कुराहरु इसाइहरुको उक्त युद्धबाट पनि लिए र आत्मघाती बम पड्काउन थाले । धर्मको रक्षाका नाममा आफ्नो आहुती दिन थाले ।
पछि आधुनिक कालमा आएर इसाइहरुले युद्ध लडाकुहरु होइन धार्मिक मिशनहरु गरीव मुलुकमा पठाउन थाले । धर्म प्रचारको रुपमा फरक आयो तर स्थानीय जनतालाई लोभ देखाएर रणभूमीमा झोंस्न भने छोडेका छैनन् । राजनीतिक बिद्रोह गराउन भने क्रियाशील छन् ।
नेपालमा खासगरी १९५० दशकको सुरुदेखि क्रिश्चियन धर्मको प्रचारमा तिब्रता आएको भए पनि १९९०को परिवर्तन पछि भने युरोपियनहरुले धर्म परिवर्तन गराउने काममा अरु तिब्रता ल्याए । उनीहरुले धर्म परिवर्तन गराउने मात्र नभएर नेपालको राजनीतिमा पनि नंग्रा गाढेर नेपालको राजनीतिमा बिष बमन गर्दै नितान्त दुर्गम क्षेत्रका गरीव र अशिक्षित जनताका ब्रेन वास गर्न थाले । १९७०/७१ मा युरोपका बिभिन्न धर्म प्रचारकहरु अध्ययन, अनुसन्धानको बहानामा भारत पुगे । तर, त्यतिबेला इन्दिरा गान्धीले उनीहरुलाई गाउँ गाउँ पस्न प्रतिबन्ध लगाइन् । अनि उनीहरुले खालीहात फर्किनु भन्दा बरु उकालो नेपालतिर लाग्ने निर्णय गरे र नेपालका बिभिन्न गाउँ गाउँमा अध्ययन अनुसन्धानका नाममा गोप्य रुपमा धर्म प्रचार गर्न थाले ।
धर्म प्रचारका क्रममा उनीहरुले खासगरी जातीयताको बहाना अघि सार्दै भने “यस्तो पनि कहीं हुन सक्छ ? मान्छे-मान्छे सबै एक हो । हरेक मान्छेको शरीर काट्यो भने रगतनै आउँछ र सबैको रगत रातै हुन्छ । हिन्दु धर्मका प्रतिनिधि बाहुनहरुले तिमीहरुलाई सानो जात गराएर दुख दिएका छन् ।” भन्दै एक वा दुई सय डलरको चेक काटेर हातमा थमाइदिए ।
राजनीतिक विद्रोह र क्रान्तिबाट संसारमा थुप्रै परिवर्तनहरु भए । तर क्षेत्रीय, जातीय एवं धार्मिक बिद्रोहले कही कतै सकारात्मक परिवर्त हुन सकेको इतिहास छैन । तर, पनि यसकोे राँको कतै पनि निभेन ।
लेवनान र प्यालेष्टाइनमा उठेको धार्मिक विद्रोहको राँकोलेे इजरायलबाट मुसलमानको बीउ पनि उडायो । अन्तत बीसौं शताब्दीको मध्यतिर ‘इसरायल’ नामक एउटा छुट्टै राज्यको घोषणा भयो । यो घोषणा भैसकेपछि झन् पश्चिमेली सरकारले द्वन्द्वको आगोमा घिउ थप्दै आउन थाले ।
इतिहासले भन्छः जातीय, क्षेत्रीय र धार्मिक लडाइ लड्नेहरुले कहिल्यै पनि मित्रताका निम्ति हात बढाएनन् । कसैले आफ्नो वैभवको हठ गरेर निचोर्ने प्रयास गरे भने कसैले आफूसँग भएको श्रोत र साधन बन्द गर्ने धम्की दिएर । यति नीच र तुच्छतापूर्ण व्यवहार एक आपसमा हनु थाल्यो कि आफ्नो कठपुतली भैरहँदासम्म राम्रो र आदेश दिएअनुसार नाच्न छाडेमा नाच्ने मञ्च नै भत्काइदिने देखि लिएर तह लगाउनेसम्म काम हुँदै आए ।
बीसौं शतााब्दीको अन्तिम दशकको शुरुमा फेरि एकपटक पुरानो दुश्मनीपूर्ण व्यवहार खुलासा हुन थाल्यो । कुवेतमा उत्पादित इन्धन कुवेती जनतालाई समेत उपलब्ध नगराइकन टेक्सास पुर्‍याउने चाहना बिफल भएपछि इराकको तेलले लपेटिएको राज्यमा आगो लगाइयो । उक्त आगो अहिलेसम्म पनि इराक र अफगानिस्तानमा निभेको छैन ।
आतंक भनेको यस्तो चिज हो कि आतंक गराउनेहरु पनि आतंकित भएरै गराउँछन् । आतंक गर्नेहरु पनि आतंकित भएर नै गर्ने हुन् । आतंकमा पर्ने व्यक्तिहरु त स्वत: नै आतंकित हुने भए । युद्ध र आतंकले जित कसैको पनि हुँदैन । यद्यपि लडाकुहरुले युद्ध जितेको अफवाह फैलाउन चाहन्छन् । कुनै पनि उद्देश्य प्राप्तिका निम्ति एक पक्षले अर्काे पक्षलाई आतंकित गराउँछ ।
दोस्रो विश्व युद्धपछि यस्तो अवस्था थियो कि जुलुस, नारा, बन्द र हड्ताल गरेर सरकार पक्षलाई आतंकित गराउने र आफ्नो उद्देश्य अनुसारको कदम चाल्ने । अशान्तिपूर्ण र हातहतियारसहितको युद्ध छाडेर नाराजुलुस गर्ने परम्परा भारत स्वतन्त्रताका निम्ति भएका आन्दोलनहरुमा सफल भएको पाइन्छ । किनभने गान्धीले हातहतियार सहितको क्षतबिक्षतको लडाई नलडेर शान्तिपर्ण लडाई लड्न सिकाए । यो पनि उनको अंग्रेजका तर्फबाट भारतीय जनताको नृशंश हत्या भएको देखेर सकभर त्यस्तो नहोस् भन्ने चाहना हो भनिए पनि उनको भित्री आशयचाहिँ अंग्रेज पक्षको पनि ठुलो नोक्सान नहोस् भन्ने बुझ्न असजिलो छैन ।
जे होस् यसको श्रेय उनलाई जान्छ । तर, अर्काे पक्षको भनाइ के छ भने ईंटको जवाफ पत्थरले दिनुपर्छ भन्ने । तर, यसरी जवाफ दिँदा जसलाई जवाफ दिन खोजिएको हो ऊचाहिँ उम्कने र निरीह, निर्दोष जनताको हत्या हुने अवस्था हुन्छ । जसरी रामायणको कथामा रावणको शक्ति र सम्पत्तिको अहं र स्त्रीलिप्साका कारण हजारौं लंकाबासी जनताले ज्यान गुमाए । राजा वलीको हत्या भयो । न्याय र अन्यायको फैसला गर्ने अधिकार हामीलाई नभए पनि बली राजाको हत्यामा न्याय भएको देखिँदैन ।
त्यसरी नै सद्दाम हुसेनको पद र शक्तिको अहं, ओसामा बिन लादेनको सम्पत्ति र शक्तिको अहं र जर्ज बुसको राज्य शक्तिको अहंले आज विश्वलाई आतंकित बनाएको छ । लडाइका पक्ष बिपक्षले सर्वसाधारण जनतामाथि शक्तिको दुरुपयोग गरेर रगतको खोलो बगाएका छन् । विश्व ग्लोबलाइजेसनका कारणले नेपालमा अहिलेसम्म पनि यसको छिटा परिरहेको छ । यही अवस्था नेपालमा पनि गराउने संकेत देखिएको छ ।
भारतले महात्मा गान्धीको मन्त्र शान्ति शान्ति जप्न छोडिसकेको छ । अझ छिमेकीको सवालमा त उ शान्तिको अगाडि ‘अ’ थप्न माहिर छ । त्यति मात्र नभएर मधेसीहरुको यो आन्दोलन क्षेत्रीय त हुँदै हो, त्यसबाहेक जात र धर्मको गन्ध पनि मिसिएको छ । यो आन्दोलनले मुलुकमा नोक्सान बाहेक कुनै फाइदा हुने छैन । निर्जिव शालिक भत्काएर मरेको बाघको जुँगा उखल्नेहरुलाई भविष्यले माफी दिने छैन ।

