मधेसी मोर्चाको सम्झौताहीन संघर्ष र एमालेको कौरव प्रवृत्ति
-हरिवोल गजुरेल
नेपाल मधेसी, थारु, जनजातिको बाहुल्यता देश हो । यी समुदायको राजनीतिक, आर्थिक, साँस्कृतिक र भाषिक अधिकारको प्रत्याभूति संघीयतामार्फत मात्रै गर्न सकिन्छ ।
शासन-सत्तामा लामो समयदेखि हालीमुहाली गरिरहेको ब्राह्मणवादी प्रवृत्ति यी समुदायलाई अधिकार सम्पन्न बनाउन चाहान्न । त्यसैले उत्पीडित समुदायलाई पहिचान दिने सवालमा यो पुरातन सोच बाधक बनिरहेको छ ।
मधेसी, थारु र जनजातिलाई पहिचानसहितको स्वायत्तता दियो भने देश विभाजन हुन्छ भनेर त्रास फैलाइएको छ । यो प्रवृत्तिले केन्द्रीकृत सत्ताको अभ्यास गरेर विगतमा खाईपाई आएको सुविधा यथावत रहोस् भनेर पहिचानसहितको संघीयताको विरोध गरिरहेको छ भने मधेसी, थारु र जनजाति आफ्नो गुमेको अधिकार प्राप्तिका लागि २००७ साल वरिपरिदेखि लगातार संघर्ष गरिरहेका छन् । आधुनिक नेपालका प्रथम सहिद लखन थापा हुनुले पनि यसको पुष्टि गर्दछ । यतिखेर यो टकरावको केन्द्रविन्दु तराई-मधेस बनिरहेको छ ।
तीन दलबीच ०७२ भाद्र १९ गते अन्तिम सहमति भयो । तर, यो सहमतिमा पनि थारुको पहिचान सम्बोधन भएन । मगर र मधेसीको क्लस्टर टुक्र्याइयो र समावेशी र समानुपातिक प्रतिनिधित्वको व्यवस्थालाई कमजोर बनाइयो । दलित, महिला, मुस्लिम, किसान-मजदुरलगायत विपन्न समुदायलाई सम्बोधन गरिएन भन्ने आवाज हरेक पार्टीमा आवद्ध उत्पीडित समुदायलाई गहिरोसँग परेको छ ।
तर, आन्दोलनरत मधेसी मोर्चा वार्तामा बोलाउँदा पनि नआएर शंकाको घेरामा पर्‍यो । यो दुःखद कुरा हो ।
ज्ञानेन्द्र र कमल थापा प्रवृत्ति संविधानसभालाई असफल पार्न धराप थापेर बसेका छन् । वैद्य र विप्लव माओवादीले संविधानसभाबाट संविधान बन्न नदिनुमा नै आफ्नो भविश्य देखेका छन् ।
एकीकृत माओवादीले उत्पीडनमा परेका समुदाय र वर्गको पक्षमा अन्तिमसम्म संघर्ष गरिरहृयो । कांग्रेस लक्पकायो, आफुलाई कम्युनिष्ट भन्ने एमाले उत्पीडनमा परेका वर्ग र समुदायको विरुद्धमा उभियो । असहृय भएपछि गच्छदार सहमतिको प्रक्रियावाट नै अलग भए । यसबाट संविधानसभा भित्र र बाहिरको संघर्षमा सबै प्रकारका सकारात्मक र नकारात्मक प्रवृत्ति उजागर भयो ।
मुख्य दलबीचमा सहमति भएर सापेक्षिक प्रगतिशील संविधान बन्ने कुराले जनतामा उत्साहसँगै यसको कार्यान्वयन नहुने हो कि भन्ने चिन्ता छ । संविधानप्रतिको असन्तुष्टिको कसरी प्रतिरोध गर्ने भन्नेमा एमाले अलमलमा छ, कांग्रेस तराई मधेसको जनआधार खुम्चिन्छ कि भन्ने चिन्तामा छ, एमाओवादी पहिलो संविधानसभादेखि नै सहयात्रामा रहेका पहिचानवादीलाई छाडेर अगाडि बढनु परेकोमा गम्भीर भएको छ । तर, उसँग अगाडि बढनुको विकल्प छैन ।
मधेसी मोर्चाभित्रको संविधानसभाबाट संविधान नबनोस् भन्ने पक्ष गच्छादारको बर्हिगमनले उत्साहित भएको छ भने संविधान बनाउन चाहने पक्ष चिन्तित छ । आफूलाई अब्बल दर्जाको क्रान्तिकारी भन्नेहरु र प्रतिगमनको पक्षमा क्रियाशील शक्ति संविधान बन्ने हो कि भन्ने डरले मुठभेड बढाउन दाउपेच गरिरहेका छन् । यस्तो विषम परिस्थितिबाट देश गुजि्ररहेको छ । यस्तो बेला संंविधानसभाबाट संविधान बनाउन सबभन्दा आवश्यकता जसलाई छ उसैले संयम भएर मात्र पुग्दैन, कालकुट विष पनि पिउन तयार हुनुपर्दछ ।

तीन दलबीच ०७२ भाद्र १९ गते  अन्तिम सहमति भयो । तर, यो सहमतिमा पनि थारुको पहिचान सम्बोधन भएन । मगर र मधेसीको क्लस्टर टुक्र्याइयो र समावेशी र समानुपातिक प्रतिनिधित्वको व्यवस्थालाई कमजोर बनाइयो

एमाले र कांग्रेसलाई संघीयता, समानुपातिक एवं समावेशी प्रतिनिधित्व चाहिएकै होइन, उनीहरुका लागि त ०४७ सालको संविधान नै उत्कृष्ट थियो । गणतन्त्र र धर्म निरपेक्षता उनीहरुको रोजाइ होइन । एमाओवादीलाई १० वर्षको जनयुद्धका उपलब्धि सस्थागत गर्नु छ, मधेसवादी, थारु र जनजातिहरुलाई आन्दोलनका उपलब्धिको रक्षा गर्नुछ । आज प्रदेशको स्वरुप सोचेजस्तो नभए पनि संघीयताको मान्यता स्थापित भएको छ । पहिचानका पक्षधरको वर्चश्व रहेको पहिलो संविधानसभाले गरेका कामको स्वामित्व वर्तमान संविधानसभाले लिएको छ ।
मधेसवादीले नबुझेको कुरो
कांग्रेस र एमालेसँग सहमति नगरी दुई तिहाइ पुग्दैन, एउटा ढोकाबाट ब्वाँसोलाई लखेट्छु भनेर एकोहोरो लाग्दा अर्को ढोकाबाट बाघ पस्दैछ भन्ने कुरा बुझ्न जरुरी छ । भूकम्पका बखत बाघ पस्न खोजेको थियो, त्यसलाई एमाओवादीले पहल लिएर रोकेको प्रष्टै छ ।
आन्दोलनका सबै उपलब्धि गुमाउनुपर्ने गरी संघर्ष गर्नु उपयुक्त हुन्न भन्ने सोचेर एमाओवादीले १६ बुँदे सहमति गरेको हो । तर, मधेसवादी दलहरुले इतिहासबाट शिक्षा लिन सकेनन्, उल्टै एमाओवादीलाई गाली गर्दै ३० दलबाट बाहिरिए ।
एमाओवादीले कांग्रेस र एमालेलाई दवाब दिएर वार्तामा बोलाउन पहल गर्छ, तर मधेसी मोर्चा सहमति हुन्छ कि भन्ने डरले वार्ताबाट भाग्छन् ।
यस सन्दर्भमा एउटा कथा यसमा जोड्दा सान्दर्भिक नै हुन्छ । एउटा महाजन हाट-बजारबाट ब्यापारको हप्ता असुली गरेर बेलुकी अटैंची बोकेर घर फर्कंदैरहेछ । आधा बाटोमा सानो जंगल पर्दो रहेछ । ऊ एकसुरले हिँडिरहेको थियो, जंगलबाट एउटा नांगो खुकुरी बोकेको महसुर व्यक्ति कछाड बाँधेको अवस्थामा फुत्त अगाडि निस्केर भनेछ – ‘बेला हेर् बखत हेर् तँलाई हेर् मलाई हेर् । तेरो अटैंची मलाई दे !’
महाजनले केही नबोली खुरुक्क अटैंची दिएछ । अर्को दिन महाजन अर्को हाट बजारमा घुम्दै हप्ता असुलि गरिरहेको रहेछ । उही लुटेरा महाजनबाट लुटेको अटैंची बोकेर त्यतै किनमेल गरिरहेको रहेछ । हुनु के थियो, बजारमा दुबैको अकस्मात जम्काभेट भयो ।
महाजनले लुटेरालाई भनेछ, ‘बेला हेर् बखत हेर् तँलाई हेर् मलाई हेर । मेरो अटैंची दे !’, लुटेराले केही नबोली अटैंची दिएछ ।
यो कथाको शिक्षा हो, परिस्थतिको ख्याल गर, अनावश्यक हठ नगर । मधेसवादी दलका नेताले परिस्थिति र परिणाम ख्याल गरेको देखिएन । युद्ध र आन्दोलनमा सफलता हासिल गर्न अगाडि/पछाडि, दायाँ-बायाँ गर्न सिपालु हुनैपर्छ ।
खास अवस्थामा सम्झौता नेताहरुले गर्नैपर्ने हुन्छ । तर, सम्झौता गर्दा पूरै ढोका बन्द हुने गरी गर्नु हुन्न, अगाडि बढ्ने सानो भए पनि बाटो भने राख्नैपर्छ । यसो गर्नु आत्मसमर्पण हुँदैन । संविधान निर्माणको यो घडीमा सम्झौताहीन संघर्षको बाटो नेपाल र नेपालीको पक्षमा हुन सक्दैन । किनकि सम्झौताविना यो संविधानसभाबाट संविधान बन्दैन, संविधान नबने के हुन्छ, भनिरहनुपर्दैन ।
त्यसैले अगाडि जाने सानो बाटो राखेर मधेसवादी दलले सम्झौता गर्नैपर्छ, एमाले र कांग्रेसले पनि हेपेर कौरवको जस्तो अहंकार राख्नु हुन्न ।

