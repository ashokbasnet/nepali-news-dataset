मधेस आन्दोलनको विभाजित मनोविज्ञान
रामरिझन यादव

संयुक्त लोकतान्त्रिक मधेसी मोर्चाका घटकहरुको हातमा झण्डा देखेर एकजना भन्दै थिए- पार्टीको झण्डा लिएर आन्दोलन गरुन्जेलसम्म हामीलाई सहभागी बन्न अप्ठ्यारो भैरहेको छ, झण्डा हटाउनु होस् र हेर्नुस्, कति मधेसी सडकमा ओर्लिन्छन् ?
यो प्रतिक्रिया हो -सिरहाको । विगत तीन साताभन्दा बढी समयदेखि आन्दोलन गरिरहेका संयुक्त लोकतान्त्रिक मधेसी मोर्चाको जुलुस प्रत्येक दिन पंक्तिवद्ध रुपमा निस्किँदै आएको छ । जुलुसमा कहिले पाँचसय त कहिले सात सयको सहभागिता रहन्छ । एक हजार नाघ्न मोर्चालाई हम्मे परेको छ ।
किनकि दलितको जुलुस अलग्गै हुन्छ भने नागरिक समाज पनि मोर्चाको जुलुसमा मिसिन चाहन्नन् । कहिलेकाहीँ त सदरमुकाम सिरहामा एकै दिनमा कैयौं जुलुस निस्किन्छन् । तर, ती सबै बेग्लाबेग्लै ।
अब त विजय गच्छदारले गठन गरेको मोर्चा पनि सडकमा ओर्लेको छ । आखिर ती सबैका माग एउटै भए पनि जूलुस किन बेग्लै निस्किन्छन् भन्ने कुरा बुझिनसक्नु छ । त्यसैले सडकमा ओइरिएको जनमानस जबसम्म एकीकृत हुँदैन, तबसम्म काठमाण्डौले टेर्दैन भन्ने वोध आन्दोलनकारीलाई भए पनि यस सम्वन्धमा कुनै प्रयास भएको देखिन्न ।
शवयात्रा बाहेक अहिलेसम्म कहीँ कतै १०/२० हजारको जुलुस निस्केको देखिन्न । यसले गर्दा एकातिर मधेसको जायज माग कमजोर बन्न पुगेको छ भने अर्कोतर्फ द्वन्दग्रस्त मनस्थितिमा रहेका सामान्य जनता घरबाट निस्कन सकेका छैनन् ।यसको मूल कारण के हो ? किन जनता सडकमा निस्कन हिच्किचाइरहेका छन् ? के मोर्चाले उठाएको मागसँग जनताको विमति छ ? जस्ता प्रश्नहरु मधेसीहरुको मन मस्तिष्कमा नखेलिएका होइनन् ।
वास्तवमा मधेसी जनता आफ्नो मुक्ति चाहन्छन् । यसका लागि उनीहरु बलिदान दिन रतिभर पछि हटेका छैनन् । अहिलेसम्म यस आन्दोलनमा दुई दर्जनले ज्यान गुमाइसकेका छन् । अर्कोतर्फ मधेसी जनताले नेतृत्व पंक्तिलाई मौका पनि नदिइएका होइनन् । तर, विगतमा देखिएका नेताहरुको लाभको राजनीतिप्रतिको आशक्तताले अहिले आन्दोलनमाथि केही हदसम्म नकारात्मक प्रभाव पारेको छ ।

शवयात्रा बाहेक अहिलेसम्म कहीँ कतै १०/२० हजारको जुलुस निस्केको देखिन्न । यसले गर्दा एकातिर मधेसको जायज माग कमजोर बन्न पुगेको छ भने अर्कोतर्फ द्वन्दग्रस्त मनस्थितिमा रहेका सामान्य जनता घरबाट निस्कन सकेका छैनन्

जनताले आफ्नो पेट वाँधेर एक महिनासम्म दोकान खोलेका छैनन् । उद्योग कलकारखाना सबै बन्द गरेका छन् । करोडौं करोडको क्षति व्यहोरेका छन् । तर, जनताले खोजेको र चिताएको नेतृत्व अहिलेसम्म भेटाएका छैनन् । मूलतः असल, सुयोग्य तथा क्षमतावान नेतृत्वको खोजीमा छन् मधेसका जनता ।
जनताले चाहेको र इच्छाएको नेतृत्व भेटाए भने भोलिदेखि मधेसमा एउटा सियो पनि छिर्न सक्दैन । ०६४ सालको मधेस आन्दोलनमा एउटा मोटरसाइकल छिर्न नसकेको अवस्थामा अहिले सैयौं बस, ट्रक स्कटिङ्ग गरेर लगिन्छ ।
अस्ति राति मात्र सप्तरीमा प्रहरीले सधैंजसो स्कटिङ्ग गरेर लगिरहेका बस र ट्रकलाई आन्दोलनकारीले रोक्न खोज्दा ठूलो झडप भएको छ । कैयौं घाइते भए भने एकजनाले शहादत प्राप्त गरे । मूलतः सवल, सक्षम तथा इमान्दार नेतृत्वको अभावमा यो परिस्थितिको सिर्जना भएको हो । नत्र अहिले एक महिनाको बन्दमा सिंगो मुलुक ठप्प भैसकेको हुन्थ्यो ।
अहिलेसम्म कार्यकर्ता र केही शुभचिन्तकबाहेक आन्दोलनमा सामान्य जनताको स्वस्फूर्त तप्का भेटिएको छैन । काठमाण्डौ नडराएको मूल कारण नै यही हो ।
अहिले मुलुकका कर्ताधर्ताहरुले मधेसमाथि जुन ज्यादती गरेका छन्, त्यसले मधेसी समुदायलाई आक्रोशित मात्र तुल्याएको होइन, उसको रगत तताएको छ । मधेस आफू सप्तरीदेखि पर्सासम्ममा मात्र सीमित रहन चाहन्न । मधेस भनेको झापादेखि कञ्चनपुरसम्मको भूभाग हो भन्ने पूर्खाले सिकाएको, पढाएको सामान्य ज्ञान हो । शासक वर्गले पनि मधेस र मधेसीलाई यसरी नै व्याख्या गर्दै आएका छन् ।

विद्वान नेता ज्ञवालीलाई थाहा हुनुपर्ने हो, केपी शर्मा ओली २२ सालतिर झापा झरेका हुन् । उनी झापाका धरती पुत्र होइनन्

तर, जब अधिकारको प्रश्न आउँछ, त्यतिबेला शासक वर्गको कान ठाडा हुन्छन् । भद्र भलादमी कहलिएका एमालेका प्रदीप ज्ञवाली जस्ताले जनमत संग्रहको हुँकार लगाउँछन् । विद्वान नेता ज्ञवालीलाई थाहा हुनुपर्ने हो, केपी शर्मा ओली २२ सालतिर झापा झरेका हुन् । उनी झापाका धरती पुत्र होइनन् । शोषित पीडितको पक्षमा राजनीतिको ढोङ्ग गर्ने एमालेको यो काइदाले झपाका आदिवासी संथालको मुक्ति सम्भव छैन । त्यसैले एमाले ट्रेडमार्क हो भन्ने मानमोहन अधिकारीको प्रसङ्ग यहाँ सान्दर्भिक हुन्छ ।
एमाओवादीको कमजोरी

कांग्रेस, एमाले र माओवादीको त्रिकोणात्मक वैचारिक राजनीति संविधान निर्माणको प्रक्रियामा एकाकार हुनु पक्कै पनि सकारात्मक सन्देश हो । यसलाई धेरैले अन्यथा लिएको छैन । तर, तराई मधेसको सवर्ण जातिमा सबैभन्दा शोषित पीडित थारुप्रति अपनाइएको वक्रदृष्टिकोणले संविधान निर्माणको प्रक्रियालाई यस्तो मोडमा ल्याइपुर्‍याएको छ, जहाँ यी पार्टीहरु घरका न घाटका भएका छन् ।
तुलसीदासको रामचरित्रमानसमा उल्लेखित एक दोहा जस्तै भए साँप छुछुन्दर केरी जस्तो यी पार्टीहरु भएका छन् । त्यसमा पनि माओवादीको अवस्था अत्यन्तै जटिल छ । पार्टीको संगठनात्मक शक्तिमा ह्रास आएका बेला तराई मधेसको यत्रो ठूलो फाँटको राजनीतिलाई धरातलीय यथार्थसँग जोड्न नसक्नु वा चट्टाने अडान लिननसक्नु नेतृत्व पक्षवाट ठूलो कमजोरी हुन गएको छ । यसको दीर्घकालीन प्रभावप्रति पार्टी सचेत र सजग रहनै पर्छ ।
कांग्रेसको वर्गीय आधार र एमालेको वर्षौंदेखिको संगठनात्मक शक्ति सञ्चयको तुलनामा माओवादी कमजोर रहेको अवस्थामा उसले आˆनो धरातललाई बिर्सनु हुँदैनथ्यो । यसले आज सिंगो पार्टी पंक्तिलाई निराश पारेको छ । तर, पार्टीले आˆनो भातृसंगठन मधेसी राष्ट्रिय मुक्ति मोर्चा नेपाल (क्रान्तिकारी) लाई मधेसमा आन्दोलन गर्न दिइएको अनुमतिले मधेसवादीद्वारा दुश्प्रचारित छविलाई धेरैहदसम्म सच्याएको छ । र, शायद त्यसैले होला मधेसभरि कांग्रेस/एमाले कार्यालय धू-धू जलिरहेका अवस्थामा माओवादीतर्फ कसैले औंला ठड्याएका छैनन् ।
बरु कतिपय ठाउँमा मधेसवादीभन्दा पहिलेदेखि माओवादीहरुले आन्दोलन गरिरहेका छन् । सिरहामा यो पंक्तिकारले सुरु गरेको आन्दोलन यसको ज्वलन्त उदाहरण हो ।
तर, मधेसवादी र माओवादीको वेग्लावेग्लै झण्डावाल जलुससप्रतिको दृष्टिकोण भने मधेसी जनतामा सकारात्मक छैन । जनता विना झण्डाको एकाकार जुलुसका पक्षमा देखिन्छन् । मधेसवादीले यो वास्तविकतालाई अंगाल्न नसक्नुको प्रमुख कारण एकातिर माओवादीप्रति अविश्वास हो भने अर्कोतर्फ मोर्चाका नेताहरुको अहंकार हो, जसलाई मातृका यादवले जमन्दारी प्रथा भनिसकेका छन् ।
मधेसलाई ध्यान दिऔं

अहिले मधेस विविध प्रकारको राजनीतिबाट जेलिएको छ । यसले मधेसलाई अत्यन्तै संवेदनशील बनाएको छ । एक अर्थमा भन्ने हो भने मधेस संकटग्रस्त अवस्थावाट गुज्रिरहेको छ । मधेसको भूपरिस्थिति पनि यस्तै छ । यस्तो घडीमा मधेसप्रति ध्यान पुर्‍याउनु प्रत्येक नेपालीको कर्तव्य हो ।
केवल मधेसीहरु मात्र मधेसको हकमा लड्नु मुलुकमा वौद्विकता र संवेदनशीलतामा खडेरी आउनु हो । असंवेदनशील हुनु हो । तर, आज नढाँटी भन्ने हो भने जो नहुनु पर्ने हो, त्यही भैरहेको छ । ०६४ सालमा मधेस विद्रोह केवल तराई मधेसका लागि मात्र भएको थिएन । यस संघर्षवाट प्राप्त संघीयता तराई मधेसमा मात्र लागु भएन, सिंगो मुलुक लाभान्वित हुन पुग्यो ।
तर, २८ दिनसम्म चलेको यो आन्दोलनमा एक दिन पनि दमक, इटहरी लगायत तराई मधेसमा पहाडी समुदायको बर्चश्व भएको इलाका बन्द भएन । चितवन बन्द भएन । त्यस्तै आज ढल्केवर बन्द भए पनि ६ कि.मि.दूरीमा रहेको बर्दिबास खुल्ला छ । यसको एउटै कारण छ -त्यहाँ पहाडी समुदायको वर्चश्व छ । दाङ्गमा थारुको राम्रो पक्कड छ । तर, लमही बन्द छैन । किनकि त्यहाँ थारुको केही चल्दैन ।
त्यसैले यो अधिकारको लडाइ हो, जातीय लडाइँ होइन । खगेन्द्र संग्रौला र सीके लालहरुले गर्ने गरेको प्रदर्शनमा यिनै मौलिक हकको प्रश्न अन्र्तनीहित रहेको पाइन्छ । यो कुरा प्रायः धेरैले बुझेका पनि छन् तर व्यवहारमा भने लागु गर्दा उसको जातीय अहंकारले दिँदैन ।
शेरबहादुर, भीम रावल, लेखराज भट्ट लगायतका थुप्रै नेतामा देखिएको यो जातीय अहंकार विहारको लालुप्रसाद यादवभन्दा रत्तिभर कम छैन । टीकापुरमा मारिएका प्रहरी सबै पहाडी मात्र थिएनन् । थारु पनि थिए । किनकि यो जातीयभन्दा अधिकारको लडाइँ हो । त्यसैले यो युगान्तकारी संघर्षमा सचेत समाजले थारुको अधिकारको लागि अगाडि आउनैपर्छ । लमही बन्द गर्नै पर्छ । किनकि पहाडी समुदाय थारुभन्दा कैयौं पुस्ता अगाडि छन् । अहिलेको यो आन्दोलन अधिकारको आन्दोलन हो भने १० वर्षसम्म माओवादीले जुन जातीय राजनीतिलाई वर्गीय मुक्तिसंग जोडेको थियो, त्यसले मूर्तरुप धारण गरेको अवस्था हो यो । कांग्रेस/एमालेले माओवादीमाथि लगाउँदै आएको आरोपको खण्डन हो यो ।
किनकि माओले भनेजस्तै जनताले कहिल्यै गल्ती गर्दैनन् । नेपालको इतिहासमा पहिलोपटक थारु जागेका हुन् । उनीहरुले गल्ती गरेका होइनन् ।
त्यसैले मधेसदेखि थरुहट आन्दोलनसम्मको अवस्थालाई संश्लेषण गर्ने हो भने आन्दोलनमा जनताको मनस्थिति विभाजित भए पनि आन्दोलनप्रति चिन्ता र चासो सबैका समान छन् । र, हुनुपर्ने पनि त्यही नै हो ।
(यादव एमाओवादीका केन्द्रीय सदस्य हुन्) 

