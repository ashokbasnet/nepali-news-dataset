मधेस आन्दोलनवारे प्रश्नहरु
उमेश धिताल
१. क्रान्ति कि परिवर्तन
गोरखाको उत्तरी भागमा हुर्केको हुँ, तसर्थ माओवादी युद्धकाल नजिकबाट नियालेको छु । थुप्रै मेरै उमेरका साथीहरु ‘क्रान्ति’मा होमिए, अन्याय, र असमानताको अन्त्य गर्ने सपना पालेर । कोहि नेताकै आसपास पुगेकाहरुको अपवाद बाहेक धेरै त आज खाडिमा छन् या पश्चतापमा ।
प्राप्ति केहि नभएको होइन । राजतन्त्रको अन्त्य र गणतन्त्रको स्थापना भयो । शासन प्रणाली रातारात परिवर्तन भयो । तर, समाज भएन । जात जात बिचको, धनी र गरिव बिचको खाडल रातारात पुरिएन । प्रणाली परिवर्तनले यसमा सहयोग पुर्‍याउन सक्छ तर समान्य जनताले देख्ने गरी परिवर्तन आउन समय लाग्छ ।
उमेश धिताल
परिवर्तन नै चाहने हो भने मधेसमा अहिले पनि गर्नु पर्ने र गर्न सकिने अरु धेरै कामहरु छन्, आन्दोलन बाहेक पनि । आन्दोलनले मागेको पुरै माग पुरा हुँदा पनि मधेसका समस्या समाधान हुन्नन्, असमानता मोटिँदैनन् ।
सबैभन्दा धेरै भेदभाव र क्रुरता मधेसभित्रकै समुदाय भित्र यद्यपि छँदैछन्, दलित, दाइजो र प्रेमका बाहनामा ।
जहाँसम्म मधेसका नेपाली दाजुभाई दिदी बहिनीलाई ‘भारतीय’ भनिन्छ वा नेपाली हो भन्नेमा शंका गरिन्छ भन्ने प्रश्न छ, त्यो ज्यादै संवेदनशील पनि छ । अघिल्लो मधेस आन्दोलन पछि म नवलपरासीको सुस्ता पुगेको थिएँ । भारतीय प्रहरीसँग जुधेर, मर्न तयार भएर सीमामा उभिएका मधेस समुदायका मानिसहरु देख्दा, हामीले बोकेको नेपालको राष्ट्रिय झण्डा वारपर भेला भएका बालबाच्चाहरु देख्दा, साँच्चैको नेपाली त्यहाँ भटेको अनुभुति भएको थियो ।
तर, रंग र भाषाको आधारमा ‘नेपाली’ भएकोमा शंका गरिने कुराको समाधान संबिधानमा भन्दा मस्तिष्कमा लेखेर खोज्नु पर्ने हो । बिशेषत पहाड, हिमालका हामी शिक्षित बर्गले महत्वपुर्ण भुमिका खेल्नुपर्छ । पछिल्लो आन्दोलनको हिंस्रक स्वरुपले यो समस्या झन थपिएला भन्ने डर बढेको छ ।
२. नेता कि शहिद
मधेसी समुदायको राज्यका अन्य निकायमा प्रतिनिधित्व उल्लेख्य नभए पनि राजनीतिमा, सरकारमा र नीति निर्माण गर्ने संसदमा उसले प्रतिनिधित्व कहिल्यै कम रहेन । प्रतिनिधित्व गर्नेले साँच्चै काम गरेको भए, मधेसका धेरै समस्या आज पनि उस्तै रहिरहने थिएनन् । मधेसका नेताहरुका मात्र कमजोरी देखाउन खोजिएको होइन । तर, बढि समस्या भएका हिसाबले समाधानको बढि प्रयास उनलै गर्नुपथ्यो ।
र अब आन्दोलनमा समर्थन गर्नेहरु सामु एउट प्रश्न छ, उत्तेजनामा आएर ‘शहिद’ पनि बन्न तयार हुने कि बुद्धिमतापूर्वक ‘नेता’ बन्ने प्रयास गर्ने ? के अहिलेका चल्तीका नेताहरुले जसरी मुल्य नै तोकेर ‘शहिद’ बन्न प्रोत्साहित गरेका छन्, त्यसैगरी ‘नेता’ बन्न प्रेरित गरेका छन् ? छैनन्, किनकी त्यो उनिहरुकै लागि खतरा हो ।
मोरा थुप्रै साथीहरु, मधेस आन्दोलनका पक्षमा सकेसम्मका तर्क, तस्बिर र तरिकामार्फत वकलात गर्नुहुन्छ । यदि समस्याको समाधान राजनीतिक तरिकाले नै खोज्ने हो भने, तपाई पनि राजनीति आउने प्रयास गर्नुस् । कम्तिमा म चाँहि वर्तामान मधेस केन्दि्रत राजनीति र नेताले साँचो अर्थमा मधेसको हितमा काम गर्छन् भन्नेमा विश्वास गर्दिन ।
३. भोट कि भाटा
संविधानकै लागि भनेर दुई दुई पटक निर्वाचन गरियो । अति सामन्य छिटपुट घटना बाहेक निर्वाचन शान्तिपुर्ण रह्यो । नागरिकता बिहीन मधेसका जनताको मताधिकार छुट्ला भन्ने डरले थुप्रैका बिरोधका बिच पनि नागरिकता बितरण गरेरै निर्वाचन गराइयो । आफ्ना समास्या समाधान गर्ने, माग सम्बोधन गर्ने व्यक्ति र पार्टीलाई चुन्ने यो भन्दा सुन्दर कुनै उपाय नै हुन्नन् । तर, किन निर्वाचनको परिणाम अर्को आउँछ । मुद्धा चाँहि मधेसवादी दलका अनि मत चाँहि, ‘पार्टी कार्यलय नै जालाउनु पर्ने’ खालका पार्टीहरुलाई ! अथवा मतचाँहि तिनलाई अनि मुद्धा चाहि यीनका ?
शान्तिपुर्ण ढंगले अनेक विकल्प रोज्न पाउने आवसरमा तपाईँले दिएका मतको विश्वास गर्ने कि, आन्दोलनको नाममा भाटा र तरावार बोक्ने हातको ? आखिर मधेस पनि लोकतन्त्र चाहन्छ, त्यसका लागि संघर्ष गरको छ । तर लोकतन्त्रको सबैभन्दा ठूलो आधार निर्वाचन हो, र निर्णय भोटले गर्छ भन्ने स्वीकार गर्नु पर्दैन ?
४. पाहड चाहिने, पाहडी नचाहिने ?
देशले मधेसको भूभाग चाँहि ओगट्यो । तर, मधेसीलाई चाँहि स्वीकार गरेन भन्ने आरोप लाग्ने गर्छ । अनि माग चाँहि फेरि ठ्यम्मै उस्तै राख्ने ? अर्थात पहाड चहिने तर, पहाडी नचाहिने !
जस्तो सुनसरी, मोरङ्ग, झापा मधेस प्रदेशमा राख्नुपर्छ भन्ने माग छ, के त्यहाँ को जनता त्यसका लागि तयार छन् ? जसरी मधेसको छुट्टै पहिचान छ, छुट्टै प्रदेश चहिन्छ भनियो उसैगरी सुनसरी, मोरङ्ग, झापा वा अन्य कतैका पहाडी समुदायको बहुल्यता रहेको ठाँउले, हाम्रो पहिचान मधेसी समुदायको भन्दा बेग्लै हो, भने तीनको कुरा सुन्ने कि नसुन्ने ?
यहाँ नेर चाँहि बढि गल्ति ठूला दलका ठूला नेताहरुको देखिन्छ । शिद्धन्तत संघीयता स्वीकार गरिए पछि, जोडिन पाउनुपर्छ अर्थात ‘अखण्ड’ भन्नेहरु भन्दा छुट्टनि पाउनुपर्छ अर्थात ‘स्वयत्त’ भन्नेहरु धेरै  हदसम्म सहि छन् । तर, अखण्ड माग्दै हिड्नेसँग मुस्कुराउने, खुसी हुने, तत्काल माग सम्बोधन गर्ने तर, हामी हाम्रो बाहुल्यता भए तिर जोडिन्छौ भन्नेलाई तड्पाई राख्ने मुख्य नेताहरुको नीति पूर्णत खोट पुर्ण छ ।
जस्तो कैलालीको थारु बा हुल्य भूभाग, बाँके, बर्दियातर्फ जोडिँदा केहि फरक पर्ने थिएन । सुदूरपश्चिमको विकासमा त्यसले केहि हानी पुर्‍याउने थिएन, आखिर देश नै छुट्टै मागिएको थिएन ।
५. मधेस मात्रै कि जनजाति पनि ?
मधेसले माग गरेको छ, जनसंख्याको आधारमा निर्वाचन क्षेत्र । अहिले पनि केहि हदसँम्म त्यो कायम नै छ । तर, पुर्ण रुपमा त्यसो गरिँदा मार पर्ने अर्को पछि परेको समुदायमा नै हो, अर्थात जनजाति समुदाय । जानजातिहरु विशेषत हिमाल, पहाडमा, ठूलो भेगमा थोरै थोरै छरिएर बसेका छन् । जनसंख्याको आधारमा प्रतिनिधित्व गर्दा जनजाति समुदायको प्रतिनिधित्व घट्ने निश्चित छ, के राज्यले त्यसबारे सोच्नु पर्दैन ?
अन्यमा
कान सुन्ने र आँखा देख्ने सरकार बन्न छाडिसके देशमा । जनता नमारिँदासम्म समाधानको पहल गरिँदैन र अहिले त थुप्रै मारिँदासम्म पनि गरिएन । स्वर्थका लागि जो, जसरी पनि बोलिदिन्छ । हिजो हज्जारौं मारिदा, अझ निर्दोषहरुलाई एम्बुसमा पारिँदा, विद्यालायका शिक्षकको निर्ममतापूर्वक हत्या गरिँदा अनेक तर्कद्वारा त्यसको पुष्टि गर्ने बाबुराम भट्टराईले तराईमा मान्छे मारिए भनि चुहाएको ‘गोहिको आँशु’ एउटा उदाहरण हो ।
आन्दोलन आँफैमा नाजायज हुन्नन् । ‘धोती’ शब्दमा गौरव गछौं भनेर धेरै साथीहरुले महात्मा गन्धी र गौतम बुद्धले ‘धोती’ लगाएको प्रसंग जोड्नु भयो । तर, आन्दोलनको क्रममा थोरै गान्धी र थोरै बुद्धलाई सम्झिदिएको भए, सायद मधेसका माग समाधान गर्न चौतर्फी दबाब पर्न सक्थ्यो र धेरैको ज्यान पनि जोगिन्थ्यो । आवेगमा आएर मर्न तयार हुनु भन्दा, बिवेक पुर्‍याएर समाधान गर्न तयार रहौं ।
अनि प्राप्त हुने उपलब्धीको रक्षा र सदुपयोगका लागि राजनीतिक रुपमै पनि हस्तक्षेप गर्न तयार रहनुस् । सचेत मधेस समुदायप्रति यहि अनुरोध छ । र, नबिसौर्ं राजनीतिक रुपमा उपलब्ध हुने अधिकार त सहायक मात्र हुन, साँचो रुपमा त परिवर्तन सामाजिक स्तरमा जरुरी छ ।
गोरखा, हालः कुपाण्डोल

