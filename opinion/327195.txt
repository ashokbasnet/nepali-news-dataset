मधेस आन्दोलनको जड : नेचर, नियत र सिग्नेचर
सुभाषप्रसाद साह
संविधानसभाको प्रचण्ड बहुमतले नेपालको संविधान पारित गरिसकेको छ । आउँदो असोज ३ गते आईतबारका दिन साझ ५ बजे ‘संघिय लोकतान्त्रिक गणतन्त्र नेपालको संबिधान २०७२’ घोषणा हुदैछ । कुनै महासंकट वा महाप्रलय नभए असोज ३ गते नेपाली नागरिकले संबिधान पाउँने निश्चित भईसकेको छ । नेपाली जनताका प्रतिनिधिले लेखेको संविधान जारी हुँदा जनता खुसी हुनु स्वाभाविक हो । तर संबिधान सभाबाट संबिधान घोषणा हुने निश्चित भईसकेको अवस्थामा दिपावली गर्नुपर्ने समयमै राज्यको महत्वपुर्ण क्षेत्र मानिने तराई मधेस आन्दोलित रहेको छ । संघीय प्रदेशको सीमांकनसहित सरकार र मधेसी मोर्चाबीच भएका बिगतका सहमति सम्झौता कार्यन्वयन गर्नुपर्ने माग गर्दै मधेस केन्दि्रत राजनीतिक दलले तराई मधेसमा बिगत एक महिनादेखि आन्दोलनमा होमिएका छन् ।
नेपाली काँग्रेस, नेकपा एमाले, एकीकृत नेकपा माओवादीसहित केही साना दलसँग आवश्यक दुई तिहाई भन्दा बढी संख्या रहेको छ । त्यसकै बलमा संविधान पारित भइसकेको छ । संविधानसभाबाट संविधानको बिधेयक पारित भइरहेका बेला देशको महत्वपूर्ण हिस्सा मधेश बलिरहनुले राम्रो संकेत गरेको छैन । संविधानको कुनै पनि धारा परिवर्तन गर्न वा गराउनको लागि आवश्यक बहुमत मधेस केन्द्रित राजनीतिक दलसंग छैन् । तर पनि मधेस केन्दि्रत दलले मधेसी मोर्चा र सरकारबीच भएका सहमति सम्झौता कार्यन्वयन गर्नुपर्ने भन्दै आन्दोलनमा उत्रेपछि यतिबेला तराई मधेसको अवस्था अस्तव्यस्त भएको छ । यसलाई संविधानसभाले वास्तै नगरि संविधान पारित गरेको छ ।
वार्ता सहमति एवं सहकार्यबाटै तराई मधेसको समस्या समाधान गर्ने कार्य पनि नभएका होइनन् । तर मधेसबादी राजनीतिक दललाई फेरी बिगत जस्तै सहमति गर्ने तर कार्यन्वयन नगर्ने आशंकामा बार्ता सम्भव हुन सकेन् । आन्दोलनकारी मधसीलाई राज्यले ताकीताकी छातीमा गोली ठोकिरनु पनि बार्ता नहुनु मध्यको एक कारण हो । मधेश आन्दोलनकारीले विगतकै सहमति कार्यन्वयन होस भने पनि ठूला दलले चाहेनन् । अन्नतः मधेस जलिरहन्छ, संविधान पनि आउँछ अवस्था यस्तै छ । तर मधेस जलिरहेकै अवस्थामा आउने संबिधान कार्यन्वयन हुन्छ कि हुदैन ? अहिले यो प्रश्न मधेसमा उठेको छ ।
आत्मनिर्णयको अधिकार सहितको स्वायत मधेस प्रदेश कार्यन्वयन नहोला । तर कार्यान्वयन गर्नैपर्ने अन्य मुद्दा भने कार्यन्वयन गर्नुपर्छ । प्रमुख राजनीतिक दलका नियत, नेचर र सिग्नेचर बदलिएकै कारण मधेसमा आगो बलिरहेको छ । जसको बलमा संघियता आयो त्यसैलाई बाहिर राखेर ल्याएको संबिधान कतिको बलियो होला ? यो अर्को प्रश्न हो । प्रमुख राजनीतिक दलले संबिधान घोषणासँगै मधेसी मोर्चा र सरकारसँग बिगतमा भएका सबै मुद्दा कार्यान्वयन गर्न नरुचाएको अवस्थामा मधेसवादी राजनीतिक दलको अगामी योजना के हुन सक्छ ? यस्तो अवस्थामा मधेसी मोर्चाले दुईटा उपाय अपनाउन सक्छन् । कि त हाम्रा केही मुद्दा सम्बोधन भइसके भन्दै संविधान स्वीकार गर्ने, कि आन्दोलन सशक्त बनाउने । यी दुई विकल्प बाहेक उनीहरुसँग अरु चारा छैन । संविधान जसरी पनि कार्यन्वयन गराउनको लागि सरकारले यतिबेला तराई मधेसका जिल्लामा निषेधज्ञा, कर्फ्यू घोषणा गर्दै सेना पनि परिचालन गरेकै छ । बिगतका जनआन्दोलन होस वा मधेस आन्दोलन त्योबेला यस्तो थिएन । त्यतिबेला भन्दा फरक शैलीमा सरकार मधेस र मधेसी जनतालाई दमन गर्न अग्रसर भएर सेना परिचालन भइरहेको छ ।
सरकार मुर्दा शान्ति कायम गर्न भने सफल भएको छ । यस्तो अवस्थामा तितरबितर भएर आन्दोलित बिभिन्न मधेसी राजनीतिक दल एकीकृत हुनुपर्छ । बिभिन्न मोर्चा बनाई आन्दोलन गरिरहेका मधेसी दल जबसम्म एकीकृत भएर आन्दोलन गर्दैनन् तबसम्म आन्दोलन निष्कर्षमा पुग्दैन । मधेसवादी राजनीतिक दलकै फुटका कारण बिगतमा पनि उनीहरुको शक्ति कमजोर भएको हो र अहिले पनि फुटकै कारण शक्ति कमजोर भईरहेको नेतृत्वले बुझ्नुपर्छ । तराई मधेसमा मधेसी मोर्चाले गरिरहेको शान्तिपुर्ण आन्दोलनको माग सरकारले पुरा गर्ने तर्फ ध्यान नदिदा ठूलो दुर्घटना हुने सम्भावना पनि देखिन्छ ।

मधेसी मोर्चाले दुईटा उपाय अपनाउन सक्छन् । कि त हाम्रा केही मुद्दा सम्बोधन भइसके भन्दै संविधान स्वीकार गर्ने, कि आन्दोलन सशक्त बनाउने । यी दुई विकल्प बाहेक उनीहरुसँग अरु चारा छैन

निश्चय पनि मधेसवादी राजनीतिक दलसंग आफ्ना मुद्दा पुरा गराउन सक्ने शक्ति छैन तर त्यसै आधारमा बहुमत भएकाहरुले पेल्दै जाने हो भने यो पनि निश्चित छ कि राज्यले अकल्पनीय क्षति व्यहोर्नुपर्ने हुन सक्छ । आज पहिचान माग्दा समृद्धीको कुरा झिक्ने गरिन्छ । समावेशीकरणको माग उठाउँदा योग्य र क्षमतावान माथि योग्यता र क्षमतामा प्रश्न उठाइन्छ । सीमान्तकृतहरुको पक्षमा बोल्ने माथि सामाजिक सदभाव खल्बलाएको हौवा फैलाउने काम बन्द गर्नुपर्छ ।
एकल जातीय राज्यको पुनसंरचनाको बारेमा बोल्दा जातीय राज्य सञ्चालन गर्नेहरुले जातीय कुरा गरेको आरोप लगाउने काम रोकिनुपर्छ । मधेसी समुदायको बदलिँदो मनोविज्ञान बुझनुपर्ने ठाउँमा बिखण्डनकारीको आरोप लगाएर घृणित पात्रको रुपमा चित्रित गर्ने काम रोकिनुपर्छ । त्यसैले समय छदा नै सोचौं र ठूलो क्षति हुनबाट राष्ट्रलाई जोगाउँ । सचेत भएर राष्ट्रलाई जोगाउन प्रमुख राजनीतिक दलका साथै आन्दोलनरत पक्ष पनि त्यतिकै जिम्मेवार हुन आवश्क रहेको छ । हैन भने संविधान घोषणा गरेर दिपावली मनाउने चाहना पहाडमा त पुरा होला तर मधेसमा दिपावली मनाउने चाहना अधूरो हुन्छ ।
(साह बाराका क्रियाशील पत्रकार हुन्)

