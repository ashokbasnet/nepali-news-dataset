करणसिंह आउँदा केही भएन, जयशंकरले के गर्लान् ?
अरुण बराल

नेपालको संविधानसभाले आफ्नो भारी मतले नयाँ संविधान पारित गरिसकेपछि भारतीय कूटनीतिज्ञको पछिल्लो सक्रियतालाई लिएर केही प्रश्न उठेका छन् । भारतीय राजदूत रञ्जित राय दिल्ली पुगेको भोलिपल्टै अर्थात् आज शुक्रबार भारतीय विदेशसचिव एस. जयशंकर नरेन्द्र मोदीको दुतका रुपमा प्रधानमन्त्री सुशील कोइराला, राष्ट्रपति डा. रामवरण यादव लगायतलाई भेट्न काठमाडौं आउनु नेपालको राजनीतिमा सामान्य परिघटना होइन ।
करणसिंह र राकेश सुदको असफलता

भारतीय विदेश सचिव जयशंकरको काठमाडौं आगमनलाई ०६२/०६३ को जनआन्दोलन उत्कर्षमा पुगेका बेला तत्कालीन भारतीय प्रधानमन्त्री मनमोहन सिंहका दूतका रुपमा काठमाडौं आएका करण सिंहसँग दाँज्नु शायदै अन्यथा होला ।
तत्कालीन राजा ज्ञानेन्द्र र जनआन्दोलनकारी शक्तिवीच मिलाप गराउन आएका करण सिंहको त्यो भ्रमणले नेपाललाई हेर्ने भारतको ‘दुई खम्बे विदेश नीति’को रक्षा गर्न सकेन । तत्कालीन भारतीय राजदूत राकेश सुद र प्रधानमन्त्रीका दूत नेपाल मामिलामा असफल भए ।
अन्ततः भारतको दुईखम्बे नीति पनि ढल्यो र करण सिंहको सुझाव विपरीत बैसाख ८ मा ज्ञानेन्द्रको वक्तव्यका बावजुद पनि जनआन्दोलन अघि बढ्यो । र, बैशाख ११ गते ज्ञानेन्द्रले सात दलबाट गरिएको ड्राफ्ट बाचन गरेपछि अन्दोलनले बिश्राम लियो ।
त्यसबेला भारतीय प्रधानमन्त्रीका दूत करण सिंहले खेलेको भूमिका, उनले दिएको वचन र त्यसपछि आफूले पाएको ‘धोका’ बारे पूर्वराजा ज्ञानेन्द्रले भारतसँग गुनासो पोख्दै आएका छन् । राजाले संसद पुनस्थापना गरेको खण्डमा संवैधानिक राजतन्त्र बचाउने जिम्मा आफ्नो भएको करण सिंहले वचन दिएका थिए भन्ने राजावादीहरुको तर्क छ । ज्ञानेन्द्रका निकटस्थहरुका अनुसार त्यसबेला रामचन्द्र पौडेलले लेखेको चिठी ज्ञानेन्द्रसँग अहिलेसम्म सुरक्षित छ ।
तथापि नेपाली जनताले गरेको गणतन्त्रमा जाने निर्णयलाई भारतले स्वागत गर्न बाध्य भएको छ र नेपाललाई हेर्ने उसको दुई खम्बे विदेश नीति (संवैधानिक राजतन्त्र- बहुदलीय प्रजातन्त्र) यतिबेला एकखम्बे नीतिमा परिवर्तन भइसकेको छ । मनमोहन सिंहका पालामा बदलिएको भारतको विदेश नीति मोदीका पालामा ‘ब्याक’ हुने स्थिति देखिँदैन ।
अहिलेसम्म नेपालमा के विश्लेषण गर्ने गरिएको छ भने नेपाली जनताले ०६२/०६३ को जनआन्दोलनमा भारतको इच्छा, सुझाव वा ‘हस्तक्षेप’लाई ‘क्रस’ गरेकै हुन् । र, आफ्नो भाग्य एवं भविश्यको फैसला जनआन्दोलनमार्फत जनताले आफैं गरेका हुन् । यद्यपि भारतमा भएको १२ बुँदे समझदारीका आलोचकहरु भने यसलाई मान्न छैनन् ।
नेपालसम्बन्धी नीतिमा भारतको असफलताको चर्चा गर्दा जनअान्दाेलनपछि अाएका तत्कालीन राजदूत राकेश सुदको भूमिकालाई पनि बिर्सन सकिँदैन । एकातर्फ दिल्लीले १२ बुँदे समझदारीमार्फत माओवादीलाई राजनीतिको मूल प्रवाहमा ल्याएको थियो भने सुदले चाँहि माओवादीलाई निरन्तर प्रहार गर्ने नीति लिए ।
माओवादीलाई निरन्तर खेदो गर्ने भारतीय राजदूत सुदको नीतिका कारण भारत-माओवादी सम्बन्ध राम्रो भएन । सुदले नेपालको राजनीतिमा ‘माइक्रो-म्यानेज्मेन्ट’ गर्ने प्रयास गरिरहँदा नेपाल र भारतको सम्बन्धमा अनेकन दरार आए । नेपालमा भारतप्रति शंका गर्ने र विरोध गर्ने जनमत बढ्यो । आखिरमा एमाओवादी भारतविरोध थिएन भन्ने कुरा सम्भवतः उसले बिप्पा सम्झौतादेखि माथिल्लो कर्णालीको पीडीएसम्म आइपुग्दा थाहा पाएकै हुनुपर्छ । मनमोहन सिंहको सरकार ढलेपछि यसकारे दिल्लीमा व्यापक बहस भइसकेको छ र भारतीयहरुले नेपाल- नीतिमा त्रुटी भएको महसुस गरिसकेका छन् ।
नेपाल भारतको सम्बन्ध राम्रो बनाउन र विवादबाट जोगिन न करणसिंह सफल भए, न राकेश सुद । फलतः नेपाललाई जतिधेरै सहयोग गरे पनि यहाँ भारतको विरोध गर्ने परम्पराले मलजल पायो । यो कुरालाई पछिल्लो समयमा भूकम्पका बेला भारतीयहरुले राम्रोसित महसुस गरेकै हुनुपर्छ ।
रञ्जित रायको अर्को गल्ती

पछिल्लो समयमा भारतीय राजदूत रञ्जित रायले पनि केही गल्तीहरु गर्न थालेका छन्, जसले गर्दा यो संविधान निर्माण प्रक्रियामा भारतको भूमिकालाई लिएर नेपालीहरुमाझ नकारात्मक भारवना बढ्ने सम्भावना देखिइसकेको छ ।
जस्तो कि संविधानसभाले संविधान पारित गरिसकेको अवस्थामा उनी हठात् दिल्ली जानु र विदेश सचिवलाई काठमाडौं पठाउन लबिङ गर्नुले राम्रो सन्देश दिएको छैन । नयाँ संविधान बनाएकोमा प्रधानमन्त्री सुशील कोइराला र राष्ट्रपति डा. रामवरण यादवलाई फूल दिन जयशंकरलाई पठाइएको हो भने यसले विवाद नल्याउला, तर उनी कुनै राजनीतिक अभिष्ट बोकेर आएका हुन् भने यसले राजदूत रञ्जित रायको भूमिकामाथि इतिहासमा गम्भीर प्रश्न छाडेर जाने छ ।
बुधबार भारतीय राजदूतले लैनचौरमा केही सम्पादकहरुसँगको छलफलमा जुन कुराहरु गरे, त्यसले अहिले भइरहेको संविधान निर्माण प्रक्रियामा उनको तीब्र असन्तुष्टिलाई प्रकट गरेको छ । अझै अनौठो त के छ भने राजदूतले यही काम एक महिना अगाडि गरेको भए, यसको कुनै अर्थ रहन्थ्यो, संविधान जारी भइसकेपछि भारतको गम्भीर चासो छ भन्नुले भारतको असन्तुष्टिलाई मात्रै छताछुल्ल पार्न सक्छ, परिणाम नआउन सक्छ । यस अर्थमा शायद दिल्लीको आँखाबाट हेर्दा पनि नेपालमा भारतीय राजदूतको भूमिका यतिबेला असफलतातिर र विवाद बढाउनेतर्फ नै देखापर्छ ।
अब के गर्न सक्छन् जयशंकरले ?

भुतले खाजा खाने बेलामा दिल्लीबाट पठाएका मोदीका दूतले काठमाडौं आएर के गर्न सक्छन् ? शायद उनका सामु केही विकल्पहरु छन-
एक -उनले यहाँको परिस्थिति बुझेर नयाँ संविधान बनाएकोमा प्रधानमन्त्री र राष्ट्रपतिलाई धन्यवाद दिन र फुर्सद भए असोज ३ गतेको समारोहमा सहभागी भई मोदीको सकारात्मक सन्देश एवं शुभेच्छा छाडेर जान सक्छन् । रञ्जित रायको ‘बडी ल्याङवेज हेर्दा’ जयसंकर शायदै यस्तो शुभकार्यका लागि आएका हुन् ।
दोस्रो– अहिलेको संविधान निर्माण प्रक्रियामा तीब्र असहमति र असन्तुष्टि रहेको वा मधेसी थारुलाई समेत समेट्नु भन्ने मोदीको सामान्य कूटनीतिक सन्देशलाई छाडेर उनी सरक्कै फर्कन्छन् र नेपालको राजनीति आफ्नै पाराले अघि बढ्छ । यो दोस्रो सम्भावना हो ।
तेस्रो– आन्दोलन गरिरहेका मधेसवादी दलहरु र उनीहरुलाई पेल्न चाहिरहेका दलहरुवीच जयशंकरले वार्ताको वातावरण बनाउने छन्, र नेपालको राजनीतिमा भारतको निर्णायक भूमिका रह्यो भन्ने सन्देश इतिहासमा दर्ता गरेरमात्रै उनी दिल्ली फर्कने छन् ।
यसको परिणामस्वरुप संविधान जारी भइसकेको अवस्थामा पनि मधेसवादीसँग एउटा राजनीतिक सम्झौता हुने छ र पछि त्यसलाई संशोधनमार्फत् संविधानमा प्रवेश गराउने गरी मधेस आन्दोलनलाई तार्किक निश्कर्षमा पुर्‍याइने छ । यो जयशंकरले गर्न सक्ने वा गर्न खोज्ने तेस्रो काम हुन सक्छ ।
चौथो– जयशंकरले केही गर्न सकेनन् भने राष्ट्रियताको चर्को कुरा गरिरहेका केपी ओलीलाई घँडा टेकाउने प्रयास गर्ने अर्को सम्भावना रहन्छ । त्यसका लागि भारतका केही चासो र सरोकारलाई नयाँ सरकारले सम्बोधन गर्ने बचन भारतले केपी ओलीसँग माग्न सक्छ ।
ओली-राष्ट्रवाद गम्भीर परीक्षामा
भारतलाई क्रस गरेर राष्ट्रिय स्वाधीनताका साथ हामीले संविधान बनायौं भनिरहेका तीन दलका शीर्ष नेताहरुको र विशेष गरी अहिलेको प्रक्रियामा ‘ग्लोरिफाइड’ गरिएका भावी प्रधानमन्त्री केपी ओलीको राष्ट्रवादको परीक्षाका रुपमा समेत हेर्न सकिन्छ, अहिलेको भारतीय कूटनीतिज्ञहरुको चलखेललाई ।
विगतमा महाकाली सन्धीको विरोध गर्नेहरुलाई ठेगान लगाएका केपी ओलीले अहिले आफूलाई राष्ट्रवादी र स्वाभिमानी नेताका रुपमा प्रस्तुत गर्ने प्रयास गरिरहेका छन् । तर, यसक्रममा उनले प्रधानमन्त्रीको सम्भावित पदलाई दाउमा राखेर राष्ट्रिय स्वाभिमानको अडान लेलान् ? यसमा ओलीको प्रतिवद्धतामाथि अहिले नै न ढुक्क हुन सकिन्छ, न आशंका नै गर्न सकिन्छ ।
भारतको स्पष्ट सुझाव र दबावलाई तत्काल स्वीकार गर्दै ओलीले हठात मधेसवादीहरुसँग पनि सहमति गर्ने मूढ बनाए भने ओलीको ‘राष्ट्रवाद’ आफैं खण्डित हुनेछ । हिजो संविधानसभाले संविधान नबनाउँदै तीन दल मधेसवादीसँग सहमतिमा गएको भए त्यो आफ्नै विवेकले गरेको गहरिने थियो, अब आएर गरियो भने त्यो भारतको दबावमा गरिएको बुझिन सक्छ ।
केपी ओलीले यतातिर राष्ट्रवादको कुरा गरिरहँदा दिल्लीमा प्रदीप ज्ञवालीलाई आफ्नो दूत पठाएको विषयले पनि अहिले काठमाडौंमा चर्चा पाइरहेको छ । प्रधानमन्त्री हुने बेलामा दिल्लीमा दूत नै किन पठाउनुपर्‍यो ? यसले पनि ओलीको ‘राष्ट्रवाद’माथि प्रश्न उठाउने काम गरेको छ ।
केही अनुत्तरित प्रश्न

बुधबार लैनचौरमा भारतीय राजदूतले विशेष जोड दिएर के भनेका नेपालका नेताहरुले भारतमा जाँदा होस् या नेपालमै भारतीयहरुसँग भेट्दा होस्, मधेसी लगायतका सबै शक्तिलाई मिलाएर संविधान बनाउँछौं भनेका थिए । हामीले अहिले त्यसैलाई स्मरण गरेका हौं र सबैलाई समेटेन भने स्थायित्व हुँदैन भनेका हौं, यो हाम्रो भनाइ होइन, नेपालमै नेताले बारम्बार बोलेको कुरा हो ।
नेपालका नेताले दिल्लीमा गएर बारम्बार यस्तो बोलेका थिए भनेपछि यो भनाइले कांग्रेस नेता शेरबहादुर देउवालाई पनि संकेत गर्छ, जो पछिल्लो समय दिल्ली गएर फर्किएका थिए । त्यस्तै प्रचण्ड, माधव नेपाल र केपी ओलीलाई पनि यसले संकेत गर्छ, जोसँग भारतीय नेता र कूटनीतिज्ञहरुको उठबस भइरहन्छ ।
नेताहरु भारतीयलाई भेट्दा मधेसीलाई मिलाउँछौं भन्ने र बालुवाटार बैठकमा बस्दा थारु र मधेसीहरु अपराधी हुन्, यिनलाई दमन गर्नुपर्छ, रौं पनि दिनुहुन्न भन्दै राष्ट्रवादको चर्को कुरा गर्ने दोहोरो भूमिकामा किन देखिएका होलान् ? जनताका अगाडि राष्ट्रवादी र भारतीयका अगाडि नतमस्तक किन भएका होलान् ? यो प्रश्न भने नेपालको राजनीतिमा लामो समयदेखि अनुत्तरित रहँदै आएको छ । र, अब यो प्रश्न अब सुशील कोइराला, केपी ओली र प्रचण्डतिर सोझिएको छ ।
नेपालमा एकातिर छिमेकी भारतलाई गाली राष्ट्रवादी हुने र अर्कातिर भारतको भक्तिगान गाएर दलाली गर्ने राजनीति देखिँदै आएको थियो अहिले तेस्रो धारका रुपमा बाहिर ‘भारतलाई देखाइयो’ भन्ने र भित्रचाँहि लम्पसार पर्ने तरिका देखापरेको प्रतीत हुन थालेको छ ।

