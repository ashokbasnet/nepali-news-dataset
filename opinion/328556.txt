सकिएकै हो त संविधानको प्रतिक्षा ?
– राजु पौडेल
यी हरफहरु तयार गर्दैगर्दा बानेश्वरमा अवस्थित संबिधान सभा हलको दृश्यले झन्डै एक दशकदेखिको प्रसव बेदनालाई चिरेको छ । यो दृश्यले आफ्ना निर्वाचित प्रतिनिधिमार्फत् आफू बाँधिने देशको मूल कानुन संविधान लेख्ने ६५ वर्षे पुरानो नेपाली जनताको लामो प्रतिक्षाले उन्मुक्ति पाएको छ । देशका प्रत्येक क्षेत्र, भाषा र जातिका लागि छुट्टाछुट्टै संबिधान दिने व्यवस्था संसारको कुनै पनि ईतिहासमा सुरक्षित छैन । मेरा जस्तै अरुका पनि कैयन विमती होलान् । समयानुकुल परिवर्तनका सम्भावना हामीले भोगेका, देखेका र पढेका छौं तसर्थ, तत्कालको राज्यविहीन शुन्यतालाई चिर्ने यो साझा दस्तावेज हो । अर्को संविधानको प्रतिक्षा नगरिकनै यसलाई स्वीकार गर्नु बुद्धिमानी हुनेछ ।
संबिधान सभाको कुल कायम संख्या मध्ये उपस्थित संख्याको पचासी प्रतिशतले यो दस्तावेजलाई प्रमाणित गरेको छ । अन्तरिम संविधान २०६३ को धारा ७० र संविधानसभा नियमावली २०७० मा भएको व्यवस्था अनुरुप दुई तिहाई बहुमत भएको खण्डमा संबिधान पारित हुने प्रावधान छ । विधिको शासनमा विश्वास गर्ने जो कोहिलाई यस दस्तावेजको वैधानिकता माथि प्रश्न उठाउने नैतिक हैसियत समाप्त भएको छ । अव विरुद्धमा मतदान गर्ने २५ लगायत विगत ३४ दिनदेखि तराई मधेशमा हिँसा भड्काएर अनाहाकमा ४४ जनाको ज्यान लिने समुहले समेत यो दस्तावेजको मर्यादालाई उल्लघन गर्न जनताको आदेशको प्रतिक्षा गर्नुपर्ने हुन्छ । जुन मूलतः विधि कै शासन अन्तर्गत पर्दछ । विधिको शासन अहिलेको लोकतान्त्रिक युगमा सर्वस्वीकार्य हुन्छ ।
विश्वमा कतिपय यस्ता सफल देश छन् जहाँ धार्मिक ग्रन्थलाई नै देशको मूल कानुन मानिन्छ । कतिपय यस्ता नमुना राष्ट्र छन्, जहाँ लिखत संबिधान नै छैन । धार्मिक ग्रन्थ हामीसँग पनि नभएका होईनन् । लेखिएको संबिधानलाई बेवास्ता गरेर बल मिच्याई नगरिएको पनि होईन । धार्मिक ग्रन्थको आस्था र विश्वासमा नेपाली समुदाय नचलेका पनि होईनन् । इशापूर्व एक हजारदेखि चार हजारका वीचमा यस्ता प्रचलन अस्तिवमा थिए । जे भएपनि त्यो शास्त्रीय परम्परालाई मूल कानुन मान्ने अवधारणाबाट नेपाली समाज पटकपटक अध्यावधिक हुँदै आएको छ ।
नेपाल सरकारको बैधानिक कानून २००४, नेपालको अन्तरिम शासन विधान २००७, नेपाल अधिराज्यको संविधान २०१५, नेपालको संविधान २०१९, नेपाल अधिराज्यको संविधान २०४७, नेपालको अन्तरिम संविधान २०६३ हुँदै हाम्रो हातमै पर्न थालेको संबिधान २०७२ यसैलाई प्रमाणित गर्ने आधारहरु हुन । सरदर दश वर्षलाई एउटा संबिधान बनाएको ईतिहास रहेछ जुन अत्यन्तै छोटो समय हो । देशको मूल कानुन संविधानको तीव्र परिवर्तन देश र नागरिकको कल्याणका दृष्टिले उपयुक्त मानिदैन । तसर्थ, कुनै पनि राजनीतिक शक्ति वा समुहको संबिधान परिवर्तनको प्रतिक्षालाई निरुत्साहि गरिनुपर्छ ।
हज्जारौं वर्षअगाडि इजिप्सियनहरु प्रन्ध टनसम्मका ढुंगा उचालेर पीरामिड बनाउदै थिए । झन्डै सात सय वर्षअघि चिनियाँहरु झन्डै झन्डै २० हजार किलोमिटर लामो ग्रेटवाल बनाउदै थिए । आज हामीले झन्डै तीन दर्जन भागमा विभाजित झन्डै तीन सय धाराको संबिधानको स्वागतमा दीप प्रज्वलन गर्दैछौं । यो ग्रन्थमा नसमेटिएको कसको के माग र मुद्दा हो ? छलफल गर्दै गरौंला तर, देशलाई अगाडी जाने बाटोमा गरालो तेर्साउने काम बन्द हुनुपर्छ । २१ औं शताब्दीको पिरामिड बनाउन नसकेपनि गत बैशाखको भूकम्पीय बिनासले भत्केको धरहरा निर्माण र यस्तै अन्य महत्वका चिज झन्डै तीन करोड नेपालीको प्रतिष्ठासँग जोडिएको छ ।

प्रतिक्षाको समय लामो प्रतित भएपनि मिठो फल पाइने आशामा प्रतिरक्षारत नेपाल र नेपाली समुदायलाई अव बिमुख बनाईनु हुँदैन

मानवीय सभ्यताको जननी मानिने मिश्र आज त्यहि पीरामिडले विश्व चर्चित छ । आर्थिक रुपान्तरणले अग्रगामी छलांग मार्दा समेत ग्रेटवाललाई चिनियाँ जनताले आफ्नो प्रतिष्ठा सम्झन्छन् । हामी तिव्र राजनीतिक परिवर्तनपछि पनि शासन व्यवस्थामा स्थायित्व ल्याउन नसक्ने नमुना देशमा गनिन्छौं । पीरामिड बनाउन ढुंगा उचाल्दा सायदै संबिधानको खोजि भएहोला । भूकम्पले ढलाएको हाम्रो धरहराको पुनर्निर्माणमा संबिधान नै चाहिन्छ ! सात सय वर्षअघि चिनियाँलाई ग्रेटवाल बनाउदा नपरेको दु:ख अहिले हामीलाई २१ औं शताब्दीमा संविधानको अभावमा सार्वजनिक सडक बनाउन परेको छ । यी सबै देखाउने कुरा हुन् । राम्रो काम गर्नलाई संविधानले छेक्दैनथ्यो तर, अस्थिर राजनीति परिपाटीमा शुन्य समयको बहानामा प्रतिफलमुलक कार्यलाई पन्छाउदै-पन्छाउदै लग्ने कतिपय स्वभाव नीतिगत तहमै पाइन्छ जसको प्रत्यक्ष अप्रत्यक्ष लाभ पहुँचमा भएको वर्ग वा टाठाबाठाले लिएका छन् । बानेश्वरको वैधानिकताले अव त्यो भयबाट नेपाली समाज मुक्त भएको छ । कार्यान्वयनको पक्ष नेतृत्वको दृढ ईच्छाशक्ति र नागरिकको चेतना स्तरमा भर पर्छ । प्रतिक्षाको समय लामो प्रतित भएपनि मिठो फल पाइने आशामा प्रतिरक्षारत नेपाल र नेपाली समुदायलाई अव बिमुख बनाईनु हुँदैन ।
सम्राट अशोकले भारतीय प्रायद्वीपमा जम्मा २८ वर्ष शासन गरे । अशान्तमय उक्त प्रायद्वीपमा उनको २८ वर्षे शासन कालको सर्वाधिक उज्जवल ईतिहास पढेर हामीले ईतिहास शिक्षा उतिर्ण गर्‍यौं। युद्व आतंक र क्रुरताको पर्‍ुखयौली ईतिहासलाई विस्थापित गरेर बुद्व दर्शनको वकालत गरि गरिवका लागि पानी पिउने कुवा खनाए । औषधीय बनस्पति लगाएर त्यसैको छाहारीमा आफ्ना जनतालाई गर्मि छल्न लगाए । ती बनस्पतिको प्रयोगले चिकित्सालय स्थापना गराए । आदिवासी जनजातिको हक हितका लागि मन्त्रालयको स्थापना गर्न लगाए । महिला शिक्षाको प्रवन्ध गरे । साहित्यको चेतना अभिबृद्धिमा उत्साह थपिदिए । त्यो बेलाका सम्राट अशोकको दूरदृष्टि सायदै संविधानले रोकिएको थिएन होला । जो आफ्नो युगभन्दा धेरै अगाडि लम्केका थिए । तर, आजको सयम त्यो हैन । नत सम्राट अशोकको चरित्र धारण गरेको नेतृत्व नै हामीसँग छ नत अवपनि देशलाई अनिर्णयको बन्दी बनाउने सुविधा हामीलाई छ ।
सम्राट अशोकको प्रतिस्थापन नेपाली समुदायको आवश्यकता हो अन्यथा होईन तर, त्यो आदर्श नीति नियमको परिधिमा आउनै पर्ने वाध्यकारी समय हो । त्यो हैसियत हामी मध्यबाट कसैले बनाउने हो । शीतयुद्वकालीन शास्त्रीय परम्पराको राजनीतिक युग समाप्त भएको छ । त्यहि शास्त्रीय द्वन्द्वमा पुन: मुलुक अडि्कने हो भने हाम्रै पुस्ताले अर्को संविधानको ब्यग्र प्रतिक्षा गर्नु पर्नेछ ।

अहिलेसम्म यो संबिधानलाई कसैले उत्कृष्टको उपाधी दिएको छैन । यत्रो समय लाग्ने दस्तावेजको निर्माणमा सवैले आ-आफ्नो सुविधा खोज्दै जाने हो भने हाम्रो कामको प्राथमिकतामा धरहराको पुननिर्माण कहिल्यै पर्नेछैन

नेपाल भुमि यत्रो राजनीतिक चक्रव्यूहमा पर्नुपर्ने कुनै कारण छैन । संसारले नेपालको श्रम र ईमान्दारीताको मुक्त कण्ठले प्रशंशा गर्छ । उत्पादनमा लगाउन मिल्ने प्रर्याप्त जनशक्ति छ । त्यहि जनशक्तिले उपभोग वा उपयोग गर्ने क्षमता राख्दछन् । यो लाभ विदेश स्थित रोजगार दाता कम्पनीहरुले खिचिरहेका छन् । देशको ग्राहस्थ उत्पादनमा योगदान पुर्‍याउने क्षमता भएका साधन र श्रोत अन्यत्र खोज्न जानु पर्दैन । देशका नागरिकलाई यी क्षेत्रमा परिचालन गर्ने ईमान्दार प्रयास भन्दा निहित स्वार्थका लागि स्वतन्त्रताको मागमा बढ्ता अल्झाईयो । नागरिकले कर्म गरेर खानु पर्छ भन्ने कुरा बिर्सदै गए । कर्म गर्नलाई विदेश नै जानुपर्छ भन्ने भएको छ । जतिसुकै राजनीतिक स्वतन्त्रता प्राप्त भएपनि त्यो स्वतन्त्रता उपयोगका लागि आर्थिक पक्ष सवल हुनुपर्छ । त्यो दिशामा केन्द्रित राजनीतिले मात्र झट्टै अर्को संविधानको प्रतिक्षालाई रोक्ने छ ।
संसारकै उत्कृष्ट भनिएको तत्कालिन नेपाल अधिराज्यको संबिधान २०४७ मुस्किलले सोह्र वर्ष टिक्यो । त्यो भन्दा उत्कृष्ट संबिधान बनाउने परिकल्पना एक-एक दशकसम्मको लामो प्रतिक्षापछि बल्ल साकार हुँदै छ । यधपी, अहिलेसम्म यो संबिधानलाई कसैले उत्कृष्टको उपाधी दिएको छैन । यत्रो समय लाग्ने दस्तावेजको निर्माणमा सवैले आ-आफ्नो सुविधा खोज्दै जाने हो भने हाम्रो कामको प्राथमिकतामा धरहराको पुननिर्माण कहिल्यै पर्नेछैन । पीरामिड र ग्रेटवाल निर्माणको ईतिहास पढेर उच्च शिक्षा उतिर्ण गर्ने युवाको ठुलो संख्याले देशको भूगोल छाड्ने छन् । बचेखुचेका आवासीय नेपालीले नियम र परिधिमा बाँधिएको सम्राट अशोक चरित्रको खोजिमा अर्को संविधानको प्रतिक्षा गर्नेछन् ।

