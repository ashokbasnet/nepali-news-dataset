विकासको बाटो खुलेको छ, स्वागत गरौं
करुणा पराजुली
“संबिधान बन्यो भन्छन् बूढी ,अब के हुन्छ र ?साउदीमा भएको हाम्रो  माइलाले नेपालमा फर्केर जागिर पाउँछ ? कान्छी छोरीले फ्रीमा स्कूल पद्न पाउँछे ? अनि विदेशमा जस्तो हामी बूढाबूढीलाई सरकारले पाल्दिन्छ र? त्यसै उफ्रिन्छन् यी केटाकेटी संविधान–संविधान भन्दै”
बूढा झर्किदै थिए सायद हाम्रो कुरा सुनेर । संगठनका साथीहरु बसेर असोज ३ साँझ संविधानको स्वागतमा हुने कार्यक्रमको बारेमा छलफल गर्दा चिया पसलका बाजे-बज्यैको गन्थन सुनिँदै थियो।
हामीले बाजेलाई केही भनेनौ । सायद उनको आठ वर्षदेखिको पर्खाइ र राजीनितिक गतिविधिले उत्पन्न गरेको निराशाले होला उनले त्यसो भनेका ।
हुन पनि विस्तृत शान्ति सम्झौता सम्पन्न भएपश्चात् नेपाली राजनीतिमा अनेकौ  आरोह-अवरोहहरु आए अनि गए पनि। ०६४ साल चैतमा नेपालीहरु निर्वाचनमा सामेल भर्इ सविधानसभाको पहिलो अध्याय सुरु भयो । शासकीय स्वरूप, नागरिकता, संघीयता लगायतका विषयले  माननीयका पनि माननीय “शीर्ष ४” लाई फलामको चिउरा सरह नै भएको थियो ।
कहिले प्रधानमन्त्री बनाउने नाममा त कहिले विपक्षीका अनेक जायज/  नाजायज मागले पहिलो सविधान सभाका गतिविधि अवरूद हुँदै गए ।
यस्तै शृंखला चलिरहँदा केही दलले जनतामा जातीयता,क्षेत्रीयता र धार्मिक विषय जोडेर राज्य दिने आश्वासन पुरा हुने अवस्था नरहेको, पार्टीहरु आफ्नै अडानमा रहेको र सविधान सभाको म्याद थप गर्न सरकार पक्षले जरुरी नठानेकाले पहिलो सविधान सभा तुहियो ।
प्रथम सविधानसभाको असफलताले नेपालीहरु र राजीनितिक दलले धेरै कुरा सिक्ने अवसर पाए । यस पश्चात् २०७१ मंसिरको निर्वाचनबाट जनताको फ्रेस म्यान्डेटसहित दोस्रो सविधानसभाले पूर्णता पायो । यसपालि शक्ति सन्तुलन फरक हुन पुग्यो ।कहिले सासूको पालि त कहिले बुहारीको भने झैँ पहिलो, दोस्रो र तेस्रो हुनेको पद फेरबदल भयो।यो पालि संघीयताले जित्यो, तर यससँगैको जातीयतालाई नागरिकले रुचाएनन् भन्ने कुरा पार्टीले निकालेका घोषणापत्र र तिनको विजयी सीट संख्याले पनि देखाउँछ ।
यसपालि पनि धेरै रस्साकस्सी पश्चात् संबिधान पारित भएर जारी हुँदैछ। कहिले नागरिकताको सवालमा “र” अनि “वा” मा अड्काउने अनि कहिले संघीयताको विषयमा आफ्ना व्यक्तिगत स्वार्थलाई पूरा गर्ने दाउमा माघमा पारित हुने सविधानलाई असोज कुर्नुपर्यो ।
यसवीचमा धेरै अप्रिय घटनाहरु घटे जस्तै कैलालीको “टीकापुर” , जनकपुरको महोत्तरीमा “एम्बुलेन्स”मा मारिएका घटना, राज्य पक्षबाट तराई-मधेशमा तीन दर्जन नागरिक मारिएको घटनाहरुले हाम्रो सद्भभाव खल्बल्यायो । अहिले पनि मधेस र तरार्इका  विभिन्न भूभागहरुमा असन्तुष्टिको आगो बलिरहेको छ । एक नेपालीले अर्को नेपालीलाई   मधेसी, पहाडिया र थारु भनेर गाली गरिरहेको अवस्था छ, भड्किएका छन् नागरिकका मनहरु ।

असन्तुष्ट नागरिकका जायज मागजस्तै पहिचान/सम्मानका विषय, अधिकार, राज्यको मुलधारमा ल्याउने उद्देश्य जस्ता गम्भीर मुद्दालाई विशेष सम्बोधन गर्न सरकार पक्षले वार्ता र छलफलको ढोका खुल्ला राख्नुपर्छ

अनि के यस्तो अवस्थामा सविधान जारी गर्न रोक्ने त?  के मुलुकलाई फेरि अस्थिर बनाएर, हत्या हिंसाका घटना दोहोर्याउने ? अनि के फेरि नेपालीले नेपालीलाई जिउँदै जलाउने र भालाखुकुरी प्रहार गरिरहने ? नेपाली हुँ तर नेपालबाट अलग्गिने अधिकार सुनिश्चित गर भन्ने मुद्धा सम्बोधन गर्ने?
पक्कै पनि यी प्रश्नहरु निक्कै  जटिल  छन् । तर, यसका जटिलतालाई सहजतातिर लैजान पनि  यो नयाँ संविधानलाई स्वागत गर्नुको बिकल्प छैन । हो तराई, मधेसका जनता आक्रोशित हुँदाहुँदै पनि यो संविधान जारी गर्नुपर्ने आवश्यकता छ । तर, संविधान जारी गर्दागर्दै असन्तुष्ट नागरिकका जायज मागजस्तै पहिचान/सम्मानका विषय, अधिकार, राज्यको मुलधारमा ल्याउने उद्देश्य जस्ता गम्भीर मुद्दालाई विशेष सम्बोधन गर्न सरकार पक्षले वार्ता र छलफलको ढोका खुल्ला राख्नुपर्छ ।
संविधान निर्माण, पारित र जारी हुनेबेला राज्यका विभिन्न लिङ्ग, वर्ग, समुदायले आफ्नो अस्तित्व र अधिकारका मुद्दामा आवाज उठाउने कुरा सबैको अधिकार हो र यसलाई  अन्यथा लिनु पनि हुँदैन । तर, अधिकार हो भन्दैमा हामीले नेपालबाट छुट्टिने र  अर्कै देश चाहियो, आफ्नो समुदायबाहेक अरु थिचोमिचो नै गर्छन्,उनीहरु सामाजिक–नैतिक हिसाबले भ्रष्ट छन् भन्नु चाँही रास्ट्र विरोधी कुरा हो र यस्तो कुरा फैलाउने राष्ट्रघाती तत्वलाई राज्यले कारबाही गर्नुपर्छ ।अरु मुलुकमा पनि संबिधान सभाबाट बनेको संविधानलाई संसोधन मार्फत जनताका मागलाई सम्बोधन गरिएका छन् र हाम्रोमा पनि संसोधनको बाटो खुल्ला छ,  हाम्रा जायज माग पूरा हुनेछ भने आशावादी बनेर अघि बढ्नु पर्नेछ ।
यो मुलुकमा  विभिन्न जात, जाति, धर्म, लिंग,समुदायका नेपाली मिलेर, एक अर्कामा सद्भभाव राखेर शान्तिपूर्ण तवरले छलफल गर्ने प्रवृतिका हामी नेपाली बीचमा कोही कसैलाई खेल्न दिन हुँदैन, धमिलो पानीमा माछा मार्न खोज्ने, त्यो नागरिकता लिएकै आधारमा नेपाली नै किन नहोस् त्यसलाई इतिहासले पनि धिकार्ने छ ।
योसंगै संविधानले एकाएक आमूल परिवर्तन गर्ने त होइन, तर यसले परिवर्तनको ढोका खोल्नुपर्छ । यसले सुधार मात्र होइन,  बिकास र निर्माणको जग बसाल्नुपर्छ । आज केही प्रवृत्तिले मधेसी र पहाडिया बीचको दुरी बढाएको छ, यो संविधानले त्यो दुरीलाई निकटतामा बदली भावनात्मक र राष्ट्रियता हिसाब सबैलाई एक बनाउनुपर्छ। अनि यो संविधानका धारा-धाराले कार्यान्वयनको दिशा लिएर हामी युवामा जोश-जागर र सकारात्मक सोच भर्न सक्नुपर्छ । यिनै आशाहरु पूरा गर्न संविधान बाधक छैन । तसर्थ स्वागत गरौ यो नयाँ नेपालको सविधान २०७२ लाई ।
(पराजुली अनेरास्ववियुकी केन्द्रीय सदस्य हुन्)

