कृपया भारतसँग घुँडा नटेक्नुहोला
राजबहादुर बोगटी
नेपाली जनताको ७० दसक अघिदेखिको आफ्नो संविधान आफै बनाउने बहुप्रतिक्षित सपना पूरा भएको छ । नेपाली राजनीतिक दलका नेताले देखाएको अभुतपूर्व एकता, सुझबुझ र साहसिक कदमले कतिपय अवरोध हुँदाहुँदै डा. रामवरण यादवले ०७२ साल असोजको आइतवार अपरान्ह ५ बजेर ५५ मिनेट जाँदा नेपालको संविधान प्रारम्भ भएको घोषणा गरे । यसले नेपालमा युगान्तकारी परिवर्तन मात्र ल्याएन, युगान्तकारी परिवर्तनको सन्दर्भमा बेलाबेलामा देशमा सञ्चालन भएका क्रान्तिका क्रममा सहादत प्राप्त गर्ने सहिदहरुको सपना पनि साकार भएको छ ।
यो ऐतिहासिक घटनाको लगभग ३ करोड नेपालीले खुलेर प्रसंशामात्र गरेनन्, उनीहरुले सडकमा उत्रिएर नेपालको नयाँ संविधानको स्वागतमा नारा जुलुस, दिप प्रज्जलन र सभा समारोह गरेर यसको सफल कार्यन्वयनको शुभकामना समेत दिए ।
हुन त यो संविवधानले आम नेपालीका आकाक्षा पूरा गर्न नसकेको होला, हामी तमाम नेपालीहरुका यसमा केही असन्तुष्टी होलान्, जो सयम क्रमअनुसार परिमार्जित र परिस्कृत हुँदै जाला । तर, अहिलेसम्मको संविधानको इतिहासमा यो नै बढी लोकतान्त्रिक, प्रगतिशील र अग्रगामी संविधान बनेको छ । यसमा भएका कमी कमजोरीहरुलाई आगामी दिनमा सुधार गर्दै लैजानुपर्ने टडकारो आवश्यकता देखिन्छ ।
नेपालको यो ऐतिहासिक विजयको अवसरमा विश्वका विभिन्न राष्ट्रबाट यसको स्वागत भैरहँदा सबै भन्दा नजिक तथा पुरानो सांस्कृतिक सम्बन्भ समेत रहेको भारतले यसको स्वागत नगर्नुले उसले भन्दै आएको असल मित्रको व्यवहारमा कतै खोट त छैन भन्ने शंका उब्जाएको छ ।
वास्तवमा एउटा असल छिमेकीले आफ्नो छिमेकीको प्रगतिमा वा उत्साहमा खुशी साटासाट गर्नु र उसको सकारात्मक कामको प्रशंसा गर्नु उसको कर्तव्य हुन आउँछ । नेपाल र नेपालीले पनि यस्तै व्यवहारको अपेक्षा राखेका थिए । तर, त्यसको ठीक विपरीत भारतले नेपालको यो गौरवपूर्ण जितको खुसियालीमा बारम्बार धम्कीयुक्त वक्तव्यबाजी गरेर उसले आफनो नेपालप्रतिको असली रुप देखाएको छ ।
भारतले श्रीलंकामा आफ्ना भारतीय मूलका तामिलहरु पठाएर त्यस देशलाई गृहयुद्धको भुवरीमा फसाएजस्तै गरी नेपालको खुल्ला सीमाको फाइदा उठाउँदै आफ्ना भारतीय मूलका विहारी र युपीका जनतालाई नेपाल पठाउने र उनीहरुलाई नानाथरिका माग राखेर आन्दोलन गर्न लगाई नेपालको राजनीतिमाथि आफ्नो प्रभाव कायम राख्ने दाउमा भारत केही हदसम्म सफल भएको पाइन्छ ।
यसमा भारतको दोष भन्दा पनि हाम्रै नेताको बढी दोष देखिन्छ । किनभने आफनो मुलुकको समस्या आफै समाधान गर्न नसक्ने सानो सानो मामिलामा छिमेकी गुहार्ने विगतदेखिको क्रियाकलापले भारत आजको यो अवस्थामा आइपुगेको हो ।

सबै नेता सत्ताका लागि भारतका सामु घुँडा टेक्छन् भन्ने आरोपलाई चिर्ने सुनौलो मौका मिलेको छ ।

हिजो आफू सत्तामा जाने दाउमा भारतको ग्राण्ड डिजाइनमा नागरिकता विधेक, संघीयता र जनसंख्याका आधारमा निर्वाचन प्रणर्ाली जस्ता देशलाई दुरगामी प्रभाव पार्ने सम्झौतामा हस्ताक्षर गरियो, जसको प्रभाव अहिले हामीले व्यहोरिरहेका छौ ।
भारतको नेपालप्रतिको नीति कहिल्यै नेपालमैत्री थिएन र हुँदैन पनि । किनभने भारतले नेपालको राजनैतिक स्थिरता, आर्थिक बिकास, सम्बृधि र प्रगति हेर्न चाहँदैन । यसले नेपालको गरिबीमा टेकेर सिंगो नेपाललाई आफ्नो बजार क्षेत्र बनाउन चाहन्छ । आफ्नो आर्थिक बिकासका लागि उसले नेपालजस्ता अल्पविकसित देशहरुलाई आफ्ना उत्पादिदत बस्तुहरुको बिक्रीस्थलका रुपमा निरन्तर बिकास गर्न चाहन्छ । यसले नेपालमा आफ्नो प्रभुत्व कायम गर्न कहिले दरबार, कहिले राजनैतिक दल त कहिले कथित मधेसी दलका आफ्ना एजेन्टहरुको प्रयोग विगत लामो समयदेखि गर्दै आएको छ । यसमा ऊ धेरै हदसम्म सफल पनि भएको छ ।
अहिलेको संविधान जारीपछिको उसको छटपटी र वक्तव्यवाजी यसैको निरन्तरताको उपज हो । नेपालको नयाँ संविधानको निमार्णका सिलसिलामा देशका प्रमुख राजनैतिक पार्टीहरु एक ठाँउमा उभिँदा, देशमा उसको इसारमा भारतको पक्षमा वकालत गर्ने केही कथित ठूला दलका उसका एजेन्ट र देश विखण्डन गर्न चाहने शक्ति कमजोर मात्र भएनन्, उनीहरुको जनमतसमेत रातारात आरालो लाग्यो । यसले अब नेपालबाट आफ्नो प्रभाव कमजोर हुने डरले भारतलाई सताइरहेको छ । उसले मधेसी जनताको अधिकार स्थापनाका नाममा आफ्ना भरौटेहरुलाई तराईका केही सीमित ठाँउमा उफारिरहेको छ ।
यदि साँचै भारतलाई तराई मधेसका जनताको अधिकारको चिन्ता लागेकै हो भने किन विगत लामो समयदेखि तराईको सीमानामा अतिक्रमण गरेर त्यहाँका जनतालाई घर न घाटको बनाउँदै आएको छ ? किन उसले सीमामा कथित सीमा सुरक्षा बलका नाममा मधेसी जनतामाथि बर्बर आतंक मच्चाउँदै आएको छ ? किन तराईलाई डुबान हुने गरी अन्तरराष्ट्रिय नियम विपरीत तराईका सीमानामा बाँध तथा बाटो बनाएर लाखौं लाख तराईबासी जनतालाई मृत्यको मुखमा धकेल्ने काम गर्छ ? किन सीमामा आपराधिक गतिविधि सञ्चानल गर्छ ?

जस्तो संकट पर्छ, त्यो भोग्न हामी सबै देशभक्त नेपाली तयार छौं । सानो देश क्युवाले अमेरिकालाई चुनौती दिन सक्छ भने हामी भारतको सामना गर्न सक्षम छौं

यी सबै प्रश्नबाट के प्रस्ट हुन्छ भने नेपालमा धमिलो पानी बनाएर ठूलै माछा मार्ने दाउमा छ भारत । अहिले उसले भने जस्तो नहुँदा नेपालका राजनैतिक दललाई प्रभावमा पार्न वा दबाव दिन उ एकपछि अर्को वक्तव्य जारी गरी तराई तथा मधेसमा सञ्चालन भइरहेको आन्दोलनलाई मलजल दिइरहेको छ ।
समाचारहरुमा उल्लेख भएअनुसार भारतले आफ्ना नाका सिल गर्नेसम्मका योजना बनाएको छ । आन्तरिक सुरक्षाको कारण देखाउँदै तराईका व्यापारिक नाका सील गरेको समाचारले सबैको ध्यान तानेको छ । भारतले के सबै व्यापारिक सामान सित्तैमा उपलव्ध गराउँदै आएको छ र ? के नेपाली जनताको भलाइका लागि मात्र तराईमा उसले नाका खोलेको छ ? के नाका सिलले नेपाल पक्षलाई मात्र एकतर्फी घाटा हुन्छ ? हो, भारतले तराईका व्यापारिक नाका उसले आफ्नै व्यापार विस्तारका गाली खोलेको हो न कि नेपाली जनताको भलाइका लागि, नाकाबन्दीले नेपाल र नेपाली जनतालाई केही अप्ठेरो पक्कै सिर्जना हुनेछ । तर, त्यसको सयौं गुना ठूलो घाटा स्वयम भारत पक्षलाई हुने देखिन्छ ।
आजको विश्व व्यापारीकरणको युगमा एक देशले नाका सिल गर्दैमा आत्तिहाल्नुपर्ने अवस्था आउने छैन । किनभने अर्को छिमेकी देश चीनले पनि नेपालसँगको व्यापारमा बृद्धि गर्न चाहिरहेको र यसले बेलाबेला नया सुख्खा बन्दरगाह खोल्न नेपाल सरकारलाई अनुरोध गरिरहेको छ ।
नेपाल सरकारले चीनसँगको व्यापारलाई अगाडि बढाउन सक्छ । हामी नेपाली जनताको सबै दलका नेताहरुलाई के आग्रह गर्दछौं भने विगत लामो समयदेखि नेपाली जनताका नजर सबै नेता सत्ताका लागि भारतका सामु घुँडा टेक्छन् भन्ने आरोपलाई चिर्ने सुनौलो मौका मिलेको छ ।
संविधान निर्माणले नेपाली नेता प्रति जनतामा खस्कँदो विश्वास बढाएको मात्र छैन, अब नेपाली नेताले देश विकासमा र निकासमा एकमना एकता देखाउन सक्छन् भन्ने आश पलाएको छ । भारतले नेपाली नेताको एकता खल्बल्याउन जस्तोसुकै कदम चालोस्, त्यसको सामाना गर्ने आँट र साहस देखाउनुहोस् । हामी सबै नेपाली जनताको साथ र सहयोग रहने छ । हामी सबैले जस्तोसुकै विपदको सामना गर्न तयार रहनुपर्छ । भोलि भारतले नाकाबन्दी गरेको खण्डमा हामी नुनै नखानु परेमा पनि तयार छौं, जस्तोसुकै दुःख पनि खेप्न पनि तयार छौं, पेट्रोलको अभावमा हामी वर्षौंसम्म पैदलै हिँडन तयार छौं । तर, विस्तारवादी भारतका सामु कहिल्यै नझुकेको नेपाली शीर झुकाउन तयार छैनौं ।
भारतले आफनो स्वार्थका लागि नेपाली नेताहरुलाई झुकाउने हर सम्भव प्रयास गर्न सक्छ । दवाब दिन सक्छ, त्यसको सामना गर्न सक्नुपर्छ । नेताको नेतृत्वको परीक्षण संकटमा हुने गर्छ । हामी अहिले संकट र सम्भावनाको दोसाँधमा उभिएका छौं । पूर्खाले देखाएको वीरताको रक्षा गर्ने कि आफ्नो सीमित स्वार्थका लागि पूर्खाको गौरवगाथाको लिलामी गर्ने ?
यो विपदको घडीमा नेताहरुको हरेक राष्टभक्तिपूर्ण कदममा हामी सबैको साथ र सहयोग रहनेछ । तपाईहरु एक भएर नयाँ सवृद्ध नेपाल निर्माणका लागि अगाडि बढ्नुहोस् साढे दुई करोड नेपालीको अपार समर्थन छ । कृपया भारतका सामु घुँडा नटेक्नुहोस् । हामी वीर गोर्खाली नेपाल आमाको रक्षाका लागि शरीरमा रगत रहुञ्जेलसम्म लड्न तयार छौं । तर भारतका सामु दयाको भिख मागेको हेर्न तयार छैनौं ।
भारतले राजाका पालामा पनि नाकाबन्दी नगरेको होइन । त्यसताकाका प्रधानमन्त्रीले त चीनबाट नुन ल्याएर भारतलाई लल्कार्न सफल भए भने आजको यो युगका नेपालीहरु भारतको धम्कीबाट डराउनुपर्ने आवश्यकता छैन । बरु मधेसी जनताका जायज मागहरु आफ्नै पहलकदमीमा पूरा गरेर नयाँ नेपाल निर्माणमा हिमाल, पहाड र तराई एक भएर अगाडि बढनुपर्छ ।
अन्तमा, भारतले कडा कदम चालेमा त्यसको जवाफ पनि कडा रुपमा दिनुहोस् । जस्तो संकट पर्छ, त्यो भोग्न हामी सबै देशभक्त नेपाली तयार छौं । सानो देश क्युवाले अमेरिकालाई चुनौती दिन सक्छ भने हामी भारतको सामना गर्न सक्षम छौं । जय देश, जय राष्ट्र ।
(उप-प्राध्यापक, चौतारा बहुमुखी क्याम्पस, सिन्धुपाल्चोक)

