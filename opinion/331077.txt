भारतीय धान चामललाई भन्सार छुट कहिलेसम्म दिने ?

पोषराज पाण्डे (राष्ट्रिय योजना आयोगका पूर्व सदस्य)
भारतले घोषितरुपमै नेपालमा नाकाबन्दी गर्ला भन्ने मलाई लाग्दैन । किनभने सो गर्न विश्व व्यापार संगठन -डब्लुटीओ), दक्षिण एशियाली स्वतन्त्र व्यापार संगठन (साफ्टा) देखि नेपाल र भारतबीचका द्विपक्षीय सम्झौताहरुलाई कुल्चेर जानुपर्ने हुन्छ । तर, उसले अघोषित रुपमा भने बोर्डरमा समस्या खडा गर्न सक्छ र गरिरहेको छ ।
विशेषगरी पेट्रोलियम, खाना पकाउने ग्यास, चामल लगायत अत्यावश्यक वस्तुहरुको आपूर्तिमा अवरोध गरेर नेपाललाई सताउने उसको नियत देखिन्छ ।
स्थिर विनिमय दरले डुबायो 
हाम्रो अर्थतन्त्र पूर्णरुपमा भारतमा निर्भर छ । त्यसका थुप्रै कारण छन् । त्यसमध्ये एउटा हो, स्थिर विनिमय दर । नेपाल-भारत विनीमय दरको नीति पुनरावलोकन गर्नुपर्ने आवश्यकता टड्कारो रुपमा देखिएको छ ।
सन् १९९२ मा नेपाली एक रुपैयाँको भारु एक रुपैयाँ ६० पैसा तय गरिएको थियो । जबकी इन्डियाको र हाम्रो मुद्रास्पिmति दर फरक छ । यसले दुईवटा समस्या उत्पन्न भएको छ । पहिलो नेपालमा उत्पादित बस्तु प्रतिस्पर्धात्मक नहुने भयो भारतको तुलनामा । हाम्रो मुद्रास्पिmति बढी भएपछि हाम्रो पैसा बढी लाग्ने नै भयो ।
अर्को, भनेको व्यापारलाई विविधीकरण गर्न सकेनौं । त्यो स्थिर विनिमय दरले गर्दा हामीकहाँ आउँदा तेस्रो मुलुकको भन्दा भारतको उत्पादन सस्तो हुने भयो । आयात विविधीकरण हुन सकेन । यसबाट भारतप्रतिको निर्भरता झन् भन्दा झन् बढ्दै आयो ।
म एउटा उदाहरण दिन चाहन्छु । सन् १९९२ मा १.६ मा विनिमय दर निर्धारण गर्दा डलरको विनिमय दर ४० कि ४२ रुपैयाँ थियो ।अन्तर्राष्ट्रिय बजारमा १० हजार डलरमा जापाको निशान गाडी आउँथ्यो । त्यतिबेला इन्डियाले निकालेको मारुती गाडीको मूल्य डेढ लाख थियो । नेपाली मूल्यमा मारुती अढाइ लाख पर्न आयो भने निशान ४ लाख जति ।
अब अहिलेको विनिमय दरमा गाडीको मूल्य हेरौं । यदि जापानमा मुद्रास्फिति नै भएन र गाडीको अन्तर्राष्ट्रिय मूल्य १० हजार डलरमै कायम रह्यो भने पनि नेपाली मूल्यअनुसार १० लाख रुपैयाँ पुग्छ । भारतको दुई सय प्रतिशत मुद्रास्पिmति भयो भने पनि डेढ लाखको गाडी तीन लाख हुन्छ र नेपाली मूल्यमा चार लाख ८० हजार हुन्छ । यो हिसाबले हामी भारतीय उत्पादन हाम्रो बजारमा आउँदा सधैं सस्तो र तेस्रो मुलुकको सधैं महंगो हुन जान्छ । त्यसैले विनिमय दर पुनर्निधारण गरेर सन्तुलित बनाइयो भने हामी भारतको सट्टा तेस्रो मुलुकबाट पनि आयात गर्न सक्छौं ।
आत्मनिर्भरताको बाटो 
हामी आत्मनिर्भर बन्न असम्भव छैन, सम्भव छ । तर, यसका लागि हाम्रो सोच र व्यवहारमा परिवर्तन आउनैपर्छ । हाम्रो अर्थतन्त्रमा संरचनात्मक सुधार र पुनःसन्तुलत ल्याउनुपर्नेछ । आयातलाई घरेलु उत्पादनले प्रतिस्थापन गर्नुपर्ने छ । यसका लागि अहिले अनुकूल अवस्था पनि छ ।
रेमिटेन्सको कारणले घरेलु माग बढिरहेको छ । राष्ट्रिय तहमा उत्पादन गर्न नसकेर आयात गर्न बाध्य भएका हौं । यदि स्वदेशमै उद्योगधन्दाहरु विकास गरेर घरेलु उत्पादन छ्यास्छ्यास्ती बनाउने हो भने विदेशबाट आयात गर्नै पर्दैन । त्यसको लागि सही नीति, पूर्वाधार, वातावरण दिनुपर्‍यो ।
सारा शक्ति जलविद्युतमा
भारतबाट आयात गरिने वस्तुको कुरा गर्दा एक नम्बरमा आउँछ इन्धन । इन्धनमा हामी सतप्रतिशत भारतमै निर्भर छौं । त्यही भएर नेपाललाई दबाव दिन इन्धनलाई लाइफलाइन बनाइदिन्छ । हामीले किनेरै ल्याउने हो, तर उसले सित्तैमा दिएझैं गर्छ ।
हामी मासिक १०/१२ अर्बको पेट्रोलियम भारतबाट आयात गर्छौं । भारतले रोकिदियो भने अन्यत्रबाट ल्याउँदा लागत अत्यन्त महंगो पर्न जान्छ । भारतले आफ्नो बाटो भएर तेस्रो मुलुकबाट पनि पेट्रोलियम ल्याउन अवरोध गर्ने छ । चाइनाबाट तिब्बतको बाटो भएर ल्याउन सकिन्छ, तर पर्याप्त ल्याउन सकिँदैन ।
दीर्घकालीन रुपमा हेर्दा यो निर्भरता घटाउनका लागि हामीले पेट्रोलियमकै विकल्पमा जानुपर्ने हुन्छ । विकल्प भनेको बिजुली हो । यदि हामीले पर्याप्त विजुली उत्पादन गर्न सकेको खण्डमा वाषिर्क ५० अर्ब जति पेट्रोलियम आयात कम हुन्छ । अहिले बिजुलीको अभावमा डिजेलबाट बिजुली निकालेर उद्योग चलाउनुपर्छ । त्यसैले खपत आकाशिएको हो । विद्युत छेलोखोलो भएपछि एकातिर पेट्रोलियमको खपत ह्वात्तै घट्छ भने अर्कोतिर उद्योगहरुको उत्पादन लागत पनि कम हुन्छ ।
खाना पकाउने ग्यासको विकल्प पनि बिजुली नै हुन सक्छ । २४ घण्टा बिजुली आयो भने हामी बिजुलीमै खाना पकाउछौं, ग्यासका लागि लाइन लाग्नुपर्दैन । लोडसेडिङ झेल्नका लागि अहिले घर-घरमा इन्भर्टर र ब्याट्री भित्रिएका छन् । यसका लागि पनि ठूलो पैसा विदेश गइरहेको छ । त्यो पनि शून्यमा र्झछ ।
नेपालको आर्थिक विकास गर्ने हो भने सबैभन्दा पहिलो जलविद्युतको विकासमा सारा शक्ति लगाउनुपर्छ । अहिले पाइपलाइनमा भएका आयोजनाहरु समयमा सम्पन्न भए भने २०१८ सम्ममा हामी लोडसेडिङमुक्त हुन सक्छौं । त्यसका लागि राजनीतिक तहमा दह्रो प्रतिवद्धता चाहिन्छ ।
भारतीय उत्पादन पोस्ने नीति
हामी महिनामा २ अर्बभन्दा बढीको चामल भारतबाट आयात गछौर्ं । कृषिप्रधान देश भनिएता पनि कृषिजन्य उत्पादन पर्याप्त हुन सकेको छैन । हाम्रो कृषि उत्पादनलाई प्रवर्द्धन गर्न बाधक बनेको छ नेपाल-भारत व्यापार सम्झौता ।
सम्झौतामा भारतबाट आउने धान-चामललाई नेपालले भन्सार नलिने व्यवस्था छ । जबकि भारतमा अन्नबाली उत्पादनमा सरकारले प्रशस्त अनुदान दिन्छ भने उनीहरुको उत्पादन गर्ने तरिका पनि सस्तो छ । त्यहाँ सिचाईं सुविधा र पूर्वाधार पनि नेपालभन्दा राम्रो छ र उच्चस्तरका बिऊहरु उपलब्ध छन् । यस्तो अवस्थामा नेपाली कृषकहरुले व्यवसायिकरुपमा अन्नबाली उत्पादन गरेर पोसाउँदैन । उनीहरुले भारतबाट भन्सार छुटमा भित्रिने धान-चामलमा प्रतिस्पर्धा नै गर्न सक्दैनन् । यो सम्झौता पुनरावलोकन गर्नैपर्छ । भारतबाट आउने कृषिजन्य उत्पादनमा भन्सार नलगाएसम्म हाम्रो कृषि क्षेत्र माथि उठ्न सक्दैन ।
कृषिजन्य उन्पादनमा घरेलु मागलाई धान्न सक्ने जमीन हामसित छ । देशभरको कृषियोग्य जमीनलाई व्यस्त राख्न सकियो भने लाखौं रोजगारी पनि सिर्जना हुन्छ । रोजगारी खोज्दै विदेशिएको जनशक्ति स्वदेश फर्किनेछ ।
कृषि विकासका लागि सरकारले सिचाईं सुविधा, मल तथा प्राविधिक जनशक्तिको विकास गर्नुपर्छ । दुई तीन वर्षयता कृषिमा सरकारी खर्च बढेको छ । विगत २० वर्षको कुरा हेर्ने हो भने कृषिमा हुने खर्च कम हुँदै गएको छ ।
अन्य उत्पादनको अवस्था 
पेट्रोलियम र अन्नबालीजस्ता अत्यावश्यक वस्तुवाहेक पनि हामी भारतबाट दर्जनौं प्रकारका सामानहरु आयात गरिरहेका छौं । औषधि, विद्युतीय सामान, सवारी साधन, फलामे छड, कागज, नुन, जुत्ता चप्पललगायत कैयन सामान हामीकहाँ आउँछन् ।
औषधिको कुरा गर्दा अहिले ५० प्रतिशतको हाराहारीमा घरेलु उत्पादन छ भने बाँकी आयात हुन्छ । घरेलु उत्पादनलाई बढाएर ६० प्रतिशतको बढीमा ७० प्रतिशत माग धान्न हामी सक्छौं । तर, औषधीमा सतप्रतिशत माग स्वदेशी उत्पादनले पूर्ति गर्न सम्भव छैन ।
भारतबाट सवारी साधन हामी ४२ देखि ४४ अरबको आयात गर्छौं । भारतको साटो जापान वा कोरियाबाट पनि सवारी साधन ल्याउन सकिन्छ । भन्सारको कारणले उपभोक्तालाई अलिकति महंगो पर्छ । तर, देशको आम्दानीका हिसाबले खासै फरक पर्दैन ।
सवारी साधन हामी आफैंले उत्पादन गर्न सक्छौं त भन्ने प्रश्नमा म के भन्छु भने घरेलु बजारलाई मात्रै लक्षित गरेर सकिँदैन । हामीले सवारी साधन नभएर पार्टपूर्जाहरु मात्रै उत्पादन गर्‍यौं भने पनि ठूलो कुरा हुन्छ । केही पाट्सहरु आफैंले उत्पादन गर्ने, केही इन्डियाबाट र केहि कोरियाबाट ल्याएर एसेम्बल गर्‍यौं भने त्यो कम्बिनेसन इन्डियामा बनेको गाडीभन्दा राम्रो हुन सक्छ ।
प्रतिकूलता के-के छन् त ?
उद्योगधन्दा विकासका लागि पहिलो प्रतिकूलता हो, राजनीतिक स्थायित्व नहुनु । एउटा आउँछ, समाजवाद भन्छ । अर्को आउँछ सहकारिता भन्छ । अर्को आउँछ खुला बजार भन्छ । पटक-पटक सरकार परिवर्तन र सरकारपिच्छेका फरक नीतिले गर्दा उद्योगधन्दाको विकास हुन सकेको छैन । यस्तो बेलामा उद्यमीले रिस्क लिन चाहँदैनन् ।
दोस्रो प्रतिकूलता पूर्वाधार हो । हामीसँग उर्जा अभाव छ । यातायात सर्वसुलभ छैन । यसले गर्दा उत्पादन लागत बढेको छ ।
तेस्रो समस्या हो श्रमिक मुद्दा । पछिल्लो समयमा राजनीतिक दलहरुले श्रमिकहरुलाई उचालेर औद्योगिक वातावरण बिगारिरहेका छन् । ट्रेड युनियनका नाममा राजनीति गर्नेहरुले कयौं उद्योगहरुलाई डुबाइरहेका छन् ।
चौथो प्रतिकूलता हो जनशक्ति र प्रविधि । हामीसित अत्याधुनिक प्रविधि छैन । प्रविधि आयो भने भने त्यसलाई सञ्चालन गर्ने जनशक्ति छैन । यहाँको जनशक्ति सस्तो छ भनिन्छ, तर प्रतिइकाइ उत्पादनका हिसाबले सस्तो छैन ।
उदाहरणका लागि एउटा गार्मेन्टको मजदुरले एक दिनमा एउटा कमिज बनाउँछ । त्यसवापत दुई सय रुपैयाँ वा दुई डलर पाउँछ । चाइनिज वा कोरियनले एउटा मजदुरलाई १० डलर दिन्छ । तर, त्यो मजदुरले दिनमा ८ वटा कमिज बनाउँछ । अब कुन मजदुरलाई सस्तो भन्ने ? दक्ष कामदारको अभावमा यो अवस्था आएको हो ।
हाम्रो सामर्थ्य
हाम्रो सामर्थ्यका क्षेत्रहरु पनि थुप्रै छन्, जसलाई हामी सदुपयोग गर्न सकिरहेका छैनौं । अन्तरराष्ट्रियस्तरमा हाम्रो प्रतिस्पर्धात्मक क्षमताका क्षेत्रहरु पहिचान गरेर अगाडि बढेको खण्डमा मात्रै हाम्रो अर्थतन्त्र फस्टाउन सक्छ ।
कार्पेट, पस्मिना, गार्मेन्टमा हाम्रो प्रतिस्पर्धात्मक क्षमता उच्च छ । कृषिजन्य उत्पादनमा चिया कफी, अदुवा लगायतमा छ । त्यस्तै हस्तकला अर्को क्षेत्र हो, जसमा हामी अन्तर्राष्ट्रिय बजारमा प्रतिस्पर्धा गर्न सक्छौं ।
भौगोलिक अवस्थिति हाम्रो प्लस प्वाइन्ट हो । हामी दुईवटा ठूला बजारको बीचमा छौं । भारतको बिहार, युपी, उत्तराञ्चल र पश्चिम बंगालको जनसंख्या मात्रै लगभग युरोपको बराबर छ । त्यति बजारमा पुग्न सक्यौं भने पनि काफी हुन्छ । इण्डियाले यत्रो गाडी बनाएको छ भने हामी गाडीको टायर बनाएर सप्लाई गरौं । चीनलाई हर्न बनाएर बेच्यौं र उनीहरुकोे भ्यालु चेनमा पस्यौं भने हामीलाई धनी हुन धेरै समय लाग्दैन ।
(पाण्डेसित चिरञ्जीवी पौडेलले गरेको कुराकानीमा आधारित)

