नेपाल भारत सम्बन्ध : आवरण असंलग्नताको, आचरण प्रभुत्ववादको
-वरिष्ठ अधिवक्ता गणेशराज शर्मा
नेपाल र भारतका बीचमा उत्पन्न भएको गतिरोध कुनै आकस्मिक घटना मान्न सकिँदैन । नेपालप्रतिको भारतीय दृष्टिकोण कहिले पनि स्पष्ट तवरले निर्धारित हुन नसक्नु यस अवरोधको मुख्य कारण हो । भारतमा बि्रटिस साम्राज्यवादी शासन रहँदाको अवस्थामा उनीहरुले बरु नेपालप्रति एउटा दीगो र स्पष्ट नीति अवलम्बन गरेका थिए । नेपालको सर्वाभौमिक स्वतन्त्रता र क्षेत्रीय अखण्डताप्रति ब्रिटिसहरुले सम्मानपूर्ण व्यवहार नै गरी आएका थिए । नेपालले पनि आफ्नो शासन पद्दति अनुरुप विश्व राजनीतिबाट आफूलाई अप्रभावित राखेर स्वतन्त्र रही आएको थियो ।
शक्तिशालीका अगाडि निहुरिने र कमजोरलाई मिच्ने प्रवृत्तिबाट भारतका उदार प्रतिवद्धतामा राजनीतिज्ञहरु मुक्त हुन सकेनन् । नेपालजस्तो भूपरिवेष्ठित मुलुकमा उनीहरुको हात हरेक कुरामा माथि पनि हुनाले यहाँ उनीहरुले ब्रिटिश साम्राज्यवादले पनि गर्न नचाहेको प्रभुत्वको राजनीतिको थालनी गरे ।
सन् १९५० मा भारतले तत्कालीन राणा सरकारमा आश र त्रासको कूटनीतिक दबाव दिई गरेको शान्ति र मैत्री सन्धिमा एक दोस्रोको सार्वभौमिक स्वतन्त्रता र क्षेत्रीय अखण्डताको प्रतिवद्धता व्यक्त गरेता पनि त्यसमा भारतीय नियत निष्कपट देखिँदैन ।
भारत आफ्नो सुरक्षाको जति तयारी गर्दैछ, उति बढी शस्त्रास्त्रको होजबाजी यस क्षेत्रमा बढ्दैछ र उति नै बढी भारत असुरक्षित भइरहेको छ । भारत जति बढी असुरक्षित महसुस गर्दैछ, त्यसमा त्यति नै बढी अस्थिरताको सिर्जना भइरहेको छ । भारतमा बढ्दो अस्थिरताले छिमेकीहरुको स्थिरता बिथोलिँदै छ ।
कुनै पनि देश विरुद्धको आर्थिक नाकाबन्दी त्यस देश विरुद्धको एउटा आक्रामक कारवाही हो । आज भारतले यस आर्थिक आक्रमक कारवाहीबाट नेपाललाई निहुराउने जुन अठोट देखाएको छ, त्यो भारतका लागि नै भयावह किसिमको आत्मघाती र प्रत्युत्पादक घटना पनि सिद्ध हुन सक्दछ ।
चीनसँग करिब ६ सय किलोमिटरको अनकन्टार हिमाली क्षेत्रमा सीमाना जोरिएको नेपालले भारतसँग मात्र संलग्न भएर त्यसको सुरक्षा व्यवस्थाको अधीनमा बाँच्न सम्भव छैन भन्ने कुरा नेपाललाई स्पष्ट छ । तर, नेपालमा लगातारको भड्काउने खाले कारवाही गरेर कतै भारतले क्षेत्रीय शक्तिहरुको बीचको हुनु नपर्ने टकरावलाई नै त आमन्त्रित गरिरहेको छैन ?
एकपटक पाकिस्तानसँगको टकरावको सम्भावनामा भारतले आफ्नो संरक्षणका लागि १९७१ मा एउटा महाशक्तिसँग सैनिक चरित्रको शान्ति र मैत्रि सन्धि गरेर शीतयुद्धलाई आफ्नो क्षेत्र प्रविष्ट गरायो । अब हुने टकरावको सम्भावनामा भारतले यस क्षेत्रमा के ल्याउन आँट्यो भनी संत्रस्त हुनुपर्ने बेला आएको छ ।
भारत एउटा क्षेत्रीय शक्तिका रुपमा उठ्ने कुनै महत्वकांक्षा राख्दछ भने नेपाल त्यसको प्रतिस्पर्धी हुन सक्दैन । एशियामा अरु पनि राष्ट्रहरु क्षेत्रीय शक्ति बन्ने महत्वकांक्षा राख्दछन् र ती प्रत्येकसँग हुने प्रतिस्पर्धामामा भारतले आफ्नो राष्ट्रिय सीमामा नाघी शक्ति प्रदर्शन गर्नु भारतका साथै सम्पूर्ण क्षेत्रलाई नै खतरामा पार्नु अवश्यम्भावी छ ।
भारतसँगको सुरक्षासम्बन्धी अवधारणामा सहमत पार्न भारतले आफ्नो कुनै पनि साना छिमेकी राष्ट्रहरुमा दबाव दिनु यस खतराहरुलाई निम्त्याउनु हो भन्ने कुरा स्पष्ट छ । क्षेत्रीय शक्ति भइसकेको अहंकारमा नाकाबन्दी अत्यन्त क्रुर र अमानवीय प्रकृतिको र साम्राज्यवादी शैलीको छ ।
सानो भूपरिवेष्टित भए पनि नेपालसँग आफु बाँच्नका लागि अनेकौं विकल्प छन् । यत्रो जनसंख्या भएको देश कुनै हालतमा पनि समाप्त हुन सक्दैन । युरोपका नेदरल्याण्ड, स्वीट्जरल्यान्ड वा अष्ट्रिया कुनै भन्दा पनि जनसंख्यामा नेपाल बढी नै छ । चीन र भारतको च्यापोमा परेको हुनाले ती दुईको तुलनामा नेपाल आफ्नो आकारभन्दा सानो भएको भ्रम हुन्छ ।

कुनै पनि देश विरुद्धको आर्थिक नाकाबन्दी त्यस देश विरुद्धको एउटा आक्रामक कारवाही हो । आज भारतले यस आर्थिक आक्रामक कारवाहीबाट नेपाललाई निहुराउने जुन अठोट देखाएको छ, त्यो भारतका लागि नै भयावह किसिमको आत्मघाती र प्रत्युत्पादक घटना पनि सिद्ध हुन सक्दछ

नेपाललाई भौगोलिक कारणले केही अप्ठेरो छ भने त्यै भौगोलिक स्थितिमा नेपालको सुरक्षाको ग्यारेन्टी पनि भएको छ । चारैतिर समुद्री किनारा भएको श्रीलंका भन्दा दुई विशाल मुलुकहरुबाट भूपरिवेष्टित नेपाल सामरिक रुपले बढी सुरक्षित छ ।
भारतले यस बढ्दो हैकम र प्रभुत्ववादी प्रवृत्तिबाट बाँच्नका लागि नेपालले उत्तिकै शक्तिशाली सुरक्षा छाताभित्र प्रवेश गर्ने एउटा अन्तिम विकल्प हुन सक्दछ भने आफ्नो स्वतन्त्रतालाई अक्षुण राख्न आन्तरिक र बाह्रय जनमतको मद्दत लिनु अर्को श्रेयस्कर विकल्प छ ।
आजको युगमा हात हतियार मात्रै सबै कुरा निर्णायक छैन । सञ्चार माध्यमहरुको बढ्दो प्रभावकारी भूमिकाले साना र कमजोर राष्ट्रहरुमा ठूलो र बलियाले हैकम जमाउन गाह्रो पर्दै गएको छ ।
प्रचारको सामर्थ्य भारतसँग निश्चय नै बढी छ । भारतीयहरु रुनमा पनि सिपालु छन्, रुवाउनमा पनि सिपालु छन् । भारत नेपालसँगको बराबरीको आधारमा व्यापार गर्न चाहन्छ । नेपालमा स्थापित हुने उद्योगबाट भारतीय उद्योगहरुलाई संरक्षण दिनमा भारत निकै कठोर रहँदै आयो । तर, भारतीय उद्योगहरुको प्रतिस्पर्धाबाट नेपाली उद्योगलाई बचाउन नेपालमै कहिल्यै पाएन ।
भारतीयसँग न्यायको दोहोरो मापदण्ड छ । बलियाबाट भारत आफू प्रति जुन चाहन्छ त्यौ न्याय उ आफूभन्दा कमजोरका प्रति गर्न तैयार भने अवश्य नै छैन ।

सारा गाउँले जागा भएमा वा सबैले हल्ला गरेमा नरभक्षी बाघ पनि गाउँमा पस्ने हिम्मत गर्दैन । राष्ट्रहरुको सम्बन्धमा पनि यै युक्ति लागु हुन्छ

तर, आजको विश्वमा ठूला र शक्तिशाली मुलुकहरुमा पनि सीमाहरु छन् । मुलुकहरुको सम्बन्ध केवल हात-हतियारले मात्र निर्धारित हुन सक्तैनन् ।
एउटा गाउँको अनुभवले पनि के देखिन्छ भने सारा गाउँले जागा भएमा वा सबैले हल्ला गरेमा नरभक्षी बाघ पनि गाउँमा पस्ने हिम्मत गर्दैन । राष्ट्रहरुको सम्बन्धमा पनि यै युक्ति लागु हुन्छ । अमेरिकाका भूतपूर्व राष्ट्रपति निक्सनले एउटा किताबमा लेख्नु भएको छ-‘अमेरिकाले भियतनाममा त युद्ध जितिसकेको थियो, उसले त्यो युद्ध त न्यूयोर्क टाइम्स र वासिङ्गटन पोस्टमा हार्‍यो ।’
के भारतले घोषित गरेको पञ्चशील र असंलग्नताको कुनै पक्षमा कुनै आन्तरिक जनमत नै छैन ? के भारतले आफ्नो आकारको रक्षाका लागि छिमेकीहरुलाई निल्ने मत्स्य न्यायकै अनुशरण गर्न बाध्य छ ? हामी नेपालीहरुका यी जिज्ञासाहरुको नैराश्यपूर्ण उत्तर मात्रै अहिलेसम्म प्राप्त हुँदैछन् ।
शायद प्रजातन्त्रको गुण अरु मुलुकहरुमा एउटा र भारतमा अर्कै छ कि ? शायद भारतमा प्रजातन्त्र एउटा पाखण्ड मात्रै भइसक्यो कि ? अथवा असंलग्नताको आवरणभित्र प्रभुत्ववादी आचारणका लागि भारतीय प्रजातन्त्रमा कुनै छेकवार नै छैन कि ? अथवा ऊ अब आफ्नो हित-अहितको विचार पुर्‍याउन नसक्ने गरी कुनै अर्को शक्तिको प्रतिछायाँ मात्रै पो भइसक्यो कि ? यी सान्दर्भिक प्रश्नहरुको आज कुनै उत्तर नदेखिए पनि इतिहास अनुत्तरित अवश्य रहने छैन ।
(४५ सालमा नेपालमाथि भारतले नाकाबन्दी लगाएकाबेला शर्माले लेखेको १४ पृष्ठको बुकलेटबाट लिइएको संक्षिप्त व्यहोरा । त्यतिबेला यो बुकलेट विद्यालयहरुमा समेत वितरण गरिएको थियो ।)

