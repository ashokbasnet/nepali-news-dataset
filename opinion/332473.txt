हामी देशभक्त छौं भने अडिग रहौँ भुमरीमै पनि
डा. धर्मागत भट्टराई
अहिले संबिधान बने पनि तराईको आन्दोलन र भारतको नेपालमाथिको अस्वाभाविक ज्यादतिका कारण देश अशान्त छ। यस माहोलमा हाम्रो देशको स्थिरता नचाहनेहरु हर्षित भए पनि छातीमा देश बोक्ने हरेक नेपालीलाई चासो छ कि अब के हुने हो ?कहीं यो पृथकतापट्टि त जाने होइन ?
यसबीच नेपालीलाई अप्रिय, अपाच्य थुप्रै घटना भए। आशा गरौँ, निकट भविस्यमा बार्ता भएर समाधान पनि होला, तर अहिलेसम्म जे जस्ता घटनाहरु भए, तिनको विश्लेषण गरिनैपर्छ अबको बाटोको सहजता र हाम्रो स्वाभिमान अस्तित्वको लागि।
नत्र अहिलेसम्म भएका घटनाजस्तै परिदृश्य र संकटमा भोलि फेरि देश नबल्झला भन्न सकिन्न। घटनाक्रमहरुलाई यसरी चिरफार गरौँ।
नेताहरुमा ब्याप्त भारतपरस्त हालत
अहिले जसले जसलाई जे दोष लगाए पनि नेपालका लगभग सबै पार्टीका उच्च पदस्थहरु हरेक निर्णयमा अनि हरेक असन्तुष्टिमा भारत धाउने गरेको कुरा हामीलाई नौलो छैन।दशकौंदेखि नेताहरुमा एकताको कमी, राष्ट्रप्रेमको अभाव, अनि हरेक बिन्दुमा आफ्ना दाजुभाई भन्दा ‘लैनचौर र दिल्ली’ नजिक सोचेर लम्पसार पर्न जाने निर्लज्ज बानीले गर्दा आजको हालत आएको हो। नत्र कुनचाँहि सार्वभौम संबिधानमा छिमेकी देशले यति हस्तक्षेप गर्न सक्छ? जति जे हुनु, भयो, तर अब पनि हाम्रा नेताले यो भारत परस्त पराधीन मानसिकता त्यागेनन् भने हामी जतिसुकै लोकतन्त्र या कुनै तन्त्र भने पनि सधै त्यही दास मनोवृतिका शिकार हुनेछौं।
हाम्रा नेताहरुले संबिधान जारी हुनेबेला देखाएको एकतालाई कायम राखे र टुँडिखेलमा उद्घोष गरेको स्वाभिमान बन्द कोठामा पनि सधैंलाई अवलम्बन गरेमात्रै प्रगतिशील संबिधान हामीले अनुभूत गर्न पाउनेछौं नत्र यो सिर्फ कागजी परिवर्तन हुनेछ।
अघोषित नाकाबन्दी र भारतीय रवैया
भारत हाम्रो अभिन्न र युगौंदेखि सम्बन्ध जोडिएको छिमेकी हो। तर, असल छिमेकीले पनि हरेक पारिवारिक मामलामा दखल दिनथाले कुनै परिवारले सहन सक्दैन।

सामाजिक संजालको ‘ब्याक अफ इंडिया’बाहेक अरु कहीं यो रवैयाको अधिकारिक प्रतिकार हुन सकेको छैन। न त डब्ल्युटिओ जस्ता अन्तर्राष्ट्रिय संस्थासंग आफ्नो मत प्रकट गर्न नै अधिकारिक हिसाबले कोही गएको छ

भारतले संबिधान जारी गर्न रोकेर आफुले भनेझैं विश्वमा कहीं नभएका प्रावधान हाम्रो संबिधानमा राख्न नपाएको रनाहामा नेपालमाथि अघोषित नाकाबन्दी गरेको यतिका दिन भैसक्यो। भारतको नेपालप्रतिको हेपाहा प्रवृति थाहा नभएको कुरा होइन।असमान सन्धिदेखि लिएर नेपालका हरेक नीति नियम तथा घटनाक्रममा आफ्नो फाइदा लाद्न खोज्ने भारतले संविधानको बेला छोड्ने कुरै भएन।
फलस्वरूप अंगीकृतलाई उच्च पद, जनसंख्या आधारमा निर्वाचन क्षेत्र जस्ता अत्यन्तै असुहाउँदा र विश्वमै नभएका प्रावधान राख्न एक सार्वभौम देशको सार्वभौम संबिधानसभालाई आदेश दिनपुग्यो। कुनै छिमेकी देशले जेजे भन्यो, त्यही गर्नुपर्ने भए जनताका प्रतिनिधि चुनेर त्यत्रो मिहेनत गरेर सार्वभौम संबिधानसभा बनाउनुपर्ने के जरुरी थियो र ? आफुलाई सबभन्दा ठूलो प्रजातन्त्र भन्ने भारतले आफ्नो छिमेकीमाथि यति निरङ्कुश बन्नु लाजमर्दो बिषय हो, जुन हामीले मात्रै होइन भारतकै नेता तथा विश्लेषकहरुले मनग्गे भनिरहेकाछन्। भारतको अस्वाभाविक आक्रोश, मिचाहा प्रवृति, कुटनितिक मर्यादा बिपरित कदमहरु जम्मैमा उसको छिमेकीप्रति ‘म शक्तिराष्ट्र र मैले भनेको जसले पनि मान्नुपर्छ’ भन्ने विस्तारवादी सोच छ।
अझ अहिले त प्रष्ट भैसक्यो, राष्ट्रसंघ, थुप्रै शक्तिराष्ट्र, अनि संसारका प्रतिष्ठित समाचार च्यानल, पत्रपत्रिका सबैले अत्यन्तै स्वागत गरी शुभकामना दिएको हाम्रो संविधानलाई असह्य बुंदाहरु तेर्स्याएर लाद्न खोज्नु ज्यादतीबाहेक अरु के हुनसक्छ ?
सामाजिक संजालको ‘ब्याक अफ इंडिया’बाहेक अरु कहीं यो रवैयाको अधिकारिक प्रतिकार हुन सकेको छैन। न त डब्ल्युटिओ जस्ता अन्तर्राष्ट्रिय संस्थासंग आफ्नो मत प्रकट गर्न नै अधिकारिक हिसाबले कोही गएको छ।
सात साल अनि पञ्चायतबिरुद्धको आन्दोलनताका या ‘कु’को स्थितिमा बाह्रबुंदे सम्झौता दिल्लीमा भयो भनेर हाम्रा हरेक कदममा आफ्नो निहित स्वार्थवाला धारा लाद्न खोज्नु नेपालीलाई सह्य हुने कुरा होइन। सहयोग हरेक देशले आफ्नो स्वतन्त्रता संग्राममा या संबिधान बनाउने चक्करमा लिएका हुन्छन्।
सन् १७७८ मा अमेरिकी स्वतन्त्रता संग्राममा फ्रान्सले गरेको सहयोगलाई अत्यन्तै निर्णायक भनि ब्याख्या गरिन्छ। तर के त्यसको कारण जमानासम्म फ्रान्सले अमेरिकामाथि आफ्ना विचार लाद्न खोज्यो? सहयोगी देशले सहयोग लिने देशमाथि प्रभुत्व जमाएर उसको सार्वभौमिकतामा सयौं बर्ष दखल दिने हक हुन्न। अनि ब्यापार वाणिज्य नियमअनुसार कुनै पनि भूपरिबेष्ठित देशलाई आफ्नो निहित स्वार्थ पूरा गर्ने दवाबमा घोषित- अघोषित नाकाबन्दी गर्न मिल्दैन कुनै पनि देशले। तर, भारतसित लम्पसार पर्ने हाम्रा नेताहरु अहिले कसैले यसको समाधानको लागि मुख खोल्न नसक्दा अहिले हाम्रो दैनिकी कठिन हुन पुगेको छ।
आसन्न बिहार चुनावमा भाजपाको साख बचाउने दाउमा होस् या सोह्रबुंदे सम्झौता अनि संबिधान जारी हुनुअघि दुतावास र दिल्लीलाई नटेरेको निहुमा होस्, यो कदम हाम्रो स्वाभिमान र अन्तर्राष्ट्रिय मान्यता विपरीत छ, निन्दनीय छ। देशभक्ति छातीमा छ भने आफुलाई नेता भन्ने देश हाँक्नेहरुले अहिले यसको समाधानलाई बोल्नु जरुरी छ भारतीय पक्षसँग। तर, दुखको कुरा कोही बोलेको छैन।
मधेसको आन्दोलन अनि सान्दर्भिकता
सबैले नेताले औपचारिक या अनौपचारिक सबैतरिकाले मधेसी नेतृत्वलाई बार्ताका लागि बोलाएकै हुन्। तर यति दिन बित्त्दा पनि संबाद हुन सकेन। जायज मागहरुलाई सम्बोधन गरिने प्रतिवद्धता हुँदाहुँदै पनि यसतर्फ अगाडि नबढ्नु दुबै पक्ष दोषी देखिन्छन्।
तर, एउटा गजब कुरा, हाम्रै देशका दाजुभाइले देशको नाका बन्द गर्ने उदघोष गर्नु र त्यही दिनदेखि छिमेकी देशले पनि नाकाबन्दीको अघोसित रवैया देखाउनु संयोग मात्रै मान्न सकिन्न। छिमेकी देश भनेको पुरै देशलाई एकै नजरले हेर्ने हुनुपर्छ, न कि कुनै क्षेत्रलाई।तर भारतको सबै बुंदा कुनै क्षेत्रलाई मात्रै केन्द्रित किन देखिन्छ ? अनि अहिले त्यहाँका बिश्लेशकहरुले समेत भन्ने गरेको कुरा संबिधानसभा या बार्ताले भनेको कुरा भन्दा पनि आन्दोलनले बोलेको कुरा सदर हुनुपर्छ भन्ने। तर, यसरी नै अगाडि बढ्ने हो भने भोलि पहाडमा या पूर्वमा या हिमालमा या कुनै पनि ठाउँमा आन्दोलन भैरहला। त्यसैबाट संबिधान लेखे भैहाल्थ्यो, संबिधानसभा किन चाहियो ? ४० प्रतिशत समानुपातिक, ३३ प्रतिशत महिलालाई हिस्सा दिने जस्ता थुप्रै अग्रगामी, परिवर्तनकारी अनि सबै लिंग, भाषा, क्षेत्रलाई सम्बोधन गर्ने तथा थुप्रै आयोगलाई समेटेको, विश्वसमुदायले स्वागत गरेको संविधानलाई प्रतिगामी भनेर बार्तामै नआउनु, मधेस तातिरहनु सबकालागि दुखद हो।
सार्वभौम संबिधानसभाले नब्बे प्रतिशतले स्वीकारेको संबिधान पुरै गलत भन्नु तर्कसंगत कुरा होइन। कुनै पनि व्यक्ति जसले आफुलाई नेता भन्न रुचाउँछ, ऊभित्र पुरै देश धड्किनु जरुरी छ, न कि कुनै एक विषय या कुनै एक लहड।
राष्ट्रवाद र अबको बाटो
यसभन्दा पहिलेका सबै संबिधान कुनै समुहले या आयोगले या कुनै निर्दिस्ट ‘बन्द केन्द्र’ले बनाएका संबिधान थिए। त्यही कमीलाई मेट्न जनताले यत्रो समय कुरे, दुईदुई वटा संबिधानसभा चुनाव भए। सबैखाले जनताका प्रतिनिधिको प्रतिनिधित्व भएको सार्वभौम संबिधान बनायौं हामीले। धेरैले अति बिकशित देशकोभन्दा पनि प्रगतिशील बनेको भनिएको यो संविधानलाई आवस्यक परिमार्जन गर्दै असन्तुष्ट पक्षलाई पनि समेटेर अघि नबढी सुखै छैन। तर, सधैं छिमेकी देशमाथि पद र प्रतिष्ठा स्थापनाको लागि आशिष लिन जाने बानी हाम्रा नेताहरुले कमसेकम अब बन्द गर्नैपर्छ। नत्र यस्ता भारतीय रवैया कालान्तरसम्म रहिहनेछन्।
हाम्रा नेताहरु संविधान जारीको बेलातिर जति एक र अडिग रहे त्यत्तिकै पहिलेदेखि भएको भए अहिले कसैले यो वा त्यो गर् भन्ने स्थिति नै आउन्नथ्यो।
जे भयो भैगो, कमसेकम अब एक रहौं सबै।‘स्वाभिमान’ शब्दमा होइन, ब्यबहारमा देखाऔं। अहिलेको समस्याको समाधानलाई हिमालदेखि तराईसम्मको सिंगो देश र जनता सम्झिदै नेताहरुले कुटनीतिक तवरले आफ्नो आत्मसम्मान नगुमाइकन सुल्झाउनैपर्छ। अनि अग्रगामी संबिधान बनेको त छ, अब वास्तविक जीवनमा त्यसको प्रत्याभूति दिने कार्यशैली अपनाएर नेपाली जनताका नजरमा गुमेको आफ्नो प्रतिष्ठा जगाउनु जरुरी छ नेताहरुले। अन्यथा जतुसुकै अग्रगामी संबिधान बने पनि हामी ज्युँ का त्यूँ रहनेछौं।अनि हामीमाथि छिमेकी रवैया पनि उस्तै रहनेछ।

