नेपालको संविधानबारे राष्ट्रसंघको मिश्रित प्रतिक्रिया किन ?
कुलचन्द्र गौतम

एक दशक लामो हिंसात्मक द्वन्द्व र त्यसपछिको अर्को एक दशकको अस्थिर संक्रमणकालपछि नेपालले गएको सेप्टेम्बर २० मा नयाँ संविधान घोषणा गर्‍यो । त्यसलगत्तै संयुक्त राष्ट्रसंघले केही संक्षिप्त वक्तव्य जारी गर्‍यो । महासचिव बान कि मुनको नाममा जारी वक्तव्यमा संविधान जारी भएकोमा नेपाललाई न्यानो बधाइ दिइएको थिएन, मात्र संविधान लागू भएको अवगत गरिएको उल्लेख थियो ।
कुलचन्द्र गौतम
देशको शान्ति प्रक्रियामा अहम् भूमिका निभाएको राष्ट्रसंघको त्यस्तो प्रतिक्रियाबाट धेरै नेपालीहरु निराश बने, किनकि नेपालीहरु राष्ट्रसंघप्रति ठूलो सम्मान र आस्था रहेको छ । यस्ता निराशाका प्रतिध्वनीहरु राष्ट्रसंघको मुख्यालय न्युयोर्कसम्मै पुगेको देखिन्छ । किनकि त्यसको चारदिनमै राष्ट्र संघले दोश्रो विज्ञप्ति जारी गर्‍यो, सुरुवाती प्रतिक्रियामा सुधार गर्दै । बढी आत्मीय पछिल्लो विज्ञप्तिमा महासचि बान कि मुनले नयाँ संविधान लागु भएकोमा नेपाली जनताको प्रसंसा गर्दै यो शान्ति प्रक्रियाको कोशेढुंगा भएको बताएका छन् । दुबै विज्ञप्तिमा बानले अहिंसाको महत्वमा जोड दिँदै शान्तिपूर्ण प्रदर्शनको सम्मान गर्नुपर्नेमा पनि जोड दिएका छन् ।
नेपालको नयाँ संविधानका केही पृष्ठभूमिहरु यसरी प्रस्तुत गर्न सकिन्छ :

संविधानसभाको ९० प्रतिशत भन्दा धेरै बहुमतले संविधान अनुमोदन गरेको हो । संविधानसभाले देशको उच्च विविधतायुक्त जनसांख्यिक तस्वीरको प्रतिविम्बन गरेको छ र समानुपातिक निर्वाचन प्रणालीको माध्यमबाट धेरै जातिय तथा क्षेत्रिय समुदायहरु तथा ऐतिहासिक रुपमा सिमान्तकृत महिला तथा दलित जस्ता समूहहरुको पनि प्रतिनिधित्व रहेको छ ।
यद्यपि विश्वका अन्य सबै प्रजातान्त्रिक संविधानहरुजस्तै नेपालको संविधान पनि पूर्ण छैन । संविधानसभामा अहिले प्रतिनिधित्व गर्ने विभिन्न राजनीतिक दलहरुको तुलनात्मक सामाथ्र्य प्रतिबिम्बित गर्ने राजनीतिक सहमतिको दस्तावेज हो यो । तर, यसले बदलिँदो समयको माग सँगै संसदको दुइतिहाइ बहुमतद्वारा संविधानको संशोधन गर्ने पर्याप्त ठाउँ दिएको छ, अन्य धेरै प्रजातान्त्रिक देशहरुमा जस्तै ।
मुख्य सबल पक्षहरु

नेपालको इतिहासमै यो संविधानले पहिलोपटक धेरै सकारात्मक तथा प्रगतिशील सिद्धान्तहरुलाई आत्मसात गरेको छ । ती भनेका, गणतन्त्र, संघीयता, धर्मनिरपेक्षता र समावेशी लोकतन्त्र आदि हुन् । त्यस्तै सामाजिक न्याय, लैंगिक समानता र समावेशिता तथा ऐतिहासिकरुपले बञ्चितीकरण तथा सीमान्तीकरणमा परेका समुदाय, खासगरी महिला तथा दलितका लागि सकारात्मक विभेदका प्रावधान पनि संविधानमा रहेका छन् ।

नेपालको नयाँ संविधानलाई स्वागत गर्दै यसलाई शान्ति प्रक्रियाको महत्वपूर्ण कोशेढुंगा उल्लेख गरिएको राष्ट्रसंघ महासचिवको दोश्रो विज्ञप्ति नेपालको अवस्थासँग बढी सही तथा सन्तुलित छ

संघीय संसदको एक तिहाइ तथा स्थानीय व्यवस्थापिकामा ४० प्रतिशत प्रतिनिधित्व महिलाको हुनुपर्ने व्यवस्था रहेको छ । त्यस्तै केन्द्रदेखि स्थानीय तहसम्मका सबै जननिर्वाचित निकायमा मिश्रति समानुपातिक प्रतिनिधित्वको व्यवस्था गरेको छ । साथै संविधानले सरकारका सबै अंगमा नियुक्तिका लागि बढीभन्दा बढी समावेशिता अपनाउनसमेत म्याण्डेट प्रदान गरेको छ ।
राष्ट्रपति, उपराष्ट्रपतिका साथै राष्ट्रिय तथा स्थानीयसभाका सभामुख तथा उपसभामुख समेत फरक फरक लिंग तथा समुदायका हुनुपर्ने व्यवस्थाले राष्ट्रको जननिर्वाचित निकायको नेतृत्वलाई अनेकतामा एकताको इन्द्रणीजस्तो बनाउनेछ । साथै राष्ट्रको राष्ट्रपति तथा उपराष्ट्रपतिका साथै प्रान्तको मुख्यमन्त्री समेतको निश्चित कार्यकाल तोकिनुले राष्ट्रिय राजनीतिमा नयाँ नेतृत्वले अवसर पाउने कुरालाई सुनिश्चित गरेको छ ।
प्रान्त, स्थानीय सरकार तथा सार्वजनिक संस्थाहरुमा स्थानीय भाषा प्रयोगको अनुमतिले नागरिक मैत्री स्थानीय शासन सुनिश्चित गर्नेछ । साथै ऐतिहासिक रुपमा निर्वल पारिएका समुदायहरुलाई वास्तविक रुपमा सवलीकरणका लागि दर्जन संख्याका संवैधानिक आयोगहरु स्थापना हुनेछन् र तिनीहरुलाई आफ्नो स्रवैधानिक अधिकारको पूर्ण अभ्यास गर्नेछन् । यावत् प्रावधानहरुले गर्दा नेपालको संविधान विश्वमै नभएपनि दक्षिण एसियाको चाहीँ सबैभन्दा प्रगतिशील संविधानहरु मध्येको एक बनेको छ ।
केही कमजोरी

तर, विश्वका अन्य संविधानहरु जस्तै नेपालको नयाँ संविधान पनि पूर्ण भने छैन र सुधारका लागि प्रसस्तै ठाउँ छन् । सुधार्नैपर्ने मुख्य कमजोरीहरुमा : बंशज र अंगीकृतका आधारमा नागरिकता प्राप्तिको सन्दर्भमा लैंगिक रुपमा विभेदकारी व्यवस्था, चुनाव क्षेत्र निर्धारणका क्रममा विद्यमान प्रशासनिक इकाइहरुलाई भन्दा जनसंख्याको सघनतालाई बढी महत्व दिनुपर्ने आवश्यकता र समानुपातिक प्रतिनिधित्वका लागि राजनीतिक दलहरुलाई न्युनतम भोटको थ्रेसहोल्ड तोकिनुपर्ने आवश्यकता ।
यी र यस्तै अन्य वैधानिक मागहरु जुन मधेशी, थारु तथा अन्य समुदायहरुले गरिरहेका छन् त्यसलाई संविधान संशोधनको सामान्य प्रक्रियाबाट व्यवस्थापन गर्न सकिन्छ ।
उत्सव र विरोध

नयाँ संविधानको स्वागतमा धेरैले उत्सव मनाए । धेरै मानिसहरुले अब लम्बेतान, बेमेलयुक्त तथा महंगो संविधान लेखन प्रक्रिया सकिएर नेपालले प्रगतिशील संविधान प्राप्त गरेकोमा ढुक्कको सास फेरे । तर, सभासदहरुको एउटा सानो समुहले संविधानसभाको प्रक्रिया बहिस्कार गर्‍यो, संविधान अस्वीकार गर्‍यो र भारतीय सीमाक्षेत्रमा पर्ने तराईमा आन्दोलन गरिरहेको छ ।

ठूलो छिमेकीले आफ्नो सानो छिमेकीको व्यवहारबाट कहिलेकाहीँ दिक्क समेत महसुस गरेको हुन्छ  । नेपाल भारतबीचको सम्बन्धमा पनि अहिले यस्तै भइरहेको छ

कतिपय प्रदर्शनहरु हिंस्रक भएका छन् र आन्दोलनकारी तथा सुरक्षा फौज दुबैतर्फ केहीको ज्यान गैसकेको छ । आन्दोलनकारीको मुख्य माग भनेको प्रदेशको सीमांकन मुख्य रुपमा पहिचानका आधारमा हुनुपर्छ भन्ने छ । सीमा पहिचान, आर्थिक सम्भाव्यता तथा प्रशासनिक सुगमता जस्ता विषयलाई कति कति महत्व दिने भन्ने विषय निकै विवादित तथा संवेदनशील बनेको छ ।
पछिल्लो चुनावमा पहिचानवादी दलहरुको नराम्रो पराजय भयो । तर, उनीहरुले अघिल्लो सडक आन्दोलनपछि सरकारसँग भएको सम्झौता बमोजिम हुनुपर्ने भन्दै अडान राखिरहेका छन् । वास्तवमा, नेपालमा राजनीतिक दल तथा आन्दोलनकारीहरुका लागि आफ्ना माग पूरा गराउनका लागि चुनाव तथा सामान्य संसदीय प्रक्रियाबाट नसकेपछि हडताल, प्रदर्शन तथा क्रान्तिकारी हिंसा समेतको सहारा लिनु परम्परा जस्तै बनेको छ ।
भारतको भूमिका
भुपरिवेष्ठित देश नेपाललाई तीनतिरबाट घेरेको विशाल छिमेकी भारतले नेपालको राजनीति, आर्थतन्त्र, व्यापार तथा वाणिज्य लगायतका क्षेत्रमा ठूलो प्रभाव पारेको छ, त्यो सकारात्मक र नकारात्मक दुबैखालको । उसले आफ्ना अन्य दक्षिण एसियाली छिमेकीहरुमा पनि यस्तै प्रभाव पार्ने गरेको छ । दुई असमान छिमेकीहरुको बीचमा सानो देशले ठूलो छिमेकीबाट सधैं दुव्र्यवहार तथा धम्कीको अनुभव गर्नु सामान्य हो । जब कि ठूलो छिमेकीले आफ्नो सानो छिमेकीको व्यवहारबाट कहिलेकाहीँ दिक्क समेत महसुस गरेको हुन्छ । नेपाल भारतबीचको सम्बन्धमा पनि अहिले यस्तै भइरहेको छ ।

नेपालभर भारतविरोधी प्रदर्शनको लहर चलेको छ । भारत र नेपालका आन्दोलनकारी दलहरुको सहकार्यमा नेपाल र भारतबीचका मुख्य व्यापार नाकाहरु बन्द गरिएको छ

संविधान निर्माणको अन्तिम चरणमा नेपालले आफुसँग पर्याप्त परामर्श नगरेको तथा आफ्नो कुरा नसुनेको अनुभुति भारतले गरेको छ । अर्कोतर्फ बाहिरी शक्तिको अनावश्यक प्रभावविना आफ्नो देशको संविधान लेख्ने काम आफ्नो सार्वभौम अधिकार तथा कर्तव्य रहेको नेपालीहरुको भनाइ छ ।
संविधान जारी गर्दा आफ्नो सल्लाह नसुनेको भनेर चिढिएको भारतले त्यस अवसरमा एक विज्ञप्ति जारी गर्‍यो, जसमा उसले संविधान जारी भएको अवगत भएको कुरा मात्र उल्लेख गर्‍यो । जसमा ‘दि कन्स्टिच्युसन’ भन्नुपर्नेमा ‘अ कन्स्टिच्युसन’ भन्ने उल्लेख थियो । त्यसयता उसले नेपालमाथि अघोषित नाकाबन्दी लगाएको छ र नेपालमा पेट्रोलियम लगायत आवश्यक उपभोग्य पदार्थको अभाव सिर्जना गरेको छ ।
नेपालभर भारतविरोधी प्रदर्शनको लहर चलेको छ । भारत र नेपालका आन्दोलनकारी दलहरुको सहकार्यमा नेपाल र भारतबीचका मुख्य व्यापार नाकाहरु बन्द गरिएको छ ।
राष्ट्रसंघीय योगदान

नेपालमा नयाँ संविधान घोषणासँगै भारतको चिसो प्रतिक्रियासँगै राष्ट्रसंघको खल्लो ‘अवगत’ ले नेपालीमा निराशा पैदा गर्‍यो । नेपालको विशाल छिमेकी चीन तथा अन्य धेरै देशहरुले नयाँ संविधानलाई न्यानो स्वागत गरेका छन्, यद्यपि सबैले आन्दोलनकारी र सरकारले शान्तिपूर्ण वार्ताको माध्यमबाट विवादको समाधान गरुन् भन्न चाहेका छन् ।
यद्यपि नेपाल भारतबीचको द्वीपक्षीय सम्बन्धमा भूराजनीतिक अवस्थाले प्रभाव पार्ला, तर राष्ट्रसंघ भने यसको बडापत्रमा उल्लेखित मूल्य मान्यता तथा सिद्धान्तका साथै धेरै मानव अधिकार तथा अन्य सन्धी महासन्धीबाट निर्देशित हुनुपर्छ ।
राष्ट्रसंघको राजनीतिक मामिला विभाग तथा तत्कालीन नेपालस्थित राष्ट्रसंघीय मिसन अनमिन त्यस अवस्थामा केही युवा पत्रकारहरु, विश्लेषकहरु, बुद्धिजीवीहरु तथा आफ्ना एजेण्डालाई प्रगतिशील मान्ने अभियानकर्ताहरुको विश्लेषण तथा सुझावमा धेरै भर परेको भनेर आलोचित भएको थियो ।
तर, राष्ट्रसंघीय प्रणालीभित्र काम गरेर लामो अनुभव तथा विज्ञता हासिल गरेका नेपालीहरु तथा यो विषयमा उच्च तहमा काम गरेका व्यक्तिहरु जस्तै राष्ट्रसंघका लागि पूर्व राजदूतहरु, विदेश मन्त्री, वरिष्ठ राष्ट्रसंघीय अधिकारीहरु तथा राष्ट्रसंघीय शान्ति मिसनमा सफलतापूर्वक नेतृत्व दिएका अधिकारीहरुलाई पनि नम्रतापूर्वक नजरअन्दाज गरियो ।
तर, अन्ततः अनमिन फर्किसकेपछि मात्र लामो समयदेखि थाती रहेको शान्ति प्रक्रिया, खासगरी पूर्व माओवादी लडाकुको समायोजन तथा पुनस्र्थापनाको काम सफलतापूर्वक सम्पन्न भयो । यो सफलता नेपाली सेनाका एक अनुभवी पूर्व जनरलको बुद्धिमानी मार्गदर्शनका आधारमा प्राप्त भएको हो, जसले राष्ट्रसघीय शान्ति स्थापना कार्यमा पनि लामो नेतृत्वदायी अनुभव हासिल गरेका थिए ।
नेपालको नयाँ संविधानलाई स्वागत गर्दै यसलाई शान्ति प्रक्रियाको महत्वपूर्ण कोशेढुंगा उल्लेख गरिएको राष्ट्रसंघ महासचिवको दोश्रो विज्ञप्ति नेपालको अवस्थासँग बढी सही तथा सन्तुलित छ । नेपालले अहिले सामना गरिरहेको चुनौतिको समाधानमा सहयोग गर्नका लागि राष्ट्रसंघले बढी सिर्जनात्मक तथा सोचनीय कदम चालोस् भन्ने चाहना सबै नेपालीको छ ।
अनि यस्तो भूमिका संयुक्त राष्ट्रसंघको बडापत्रको सिद्धान्त तथा मानव अधिकारका महासन्धीहरुबाट निर्देशित होस् न कि रियलपोलिटिक अर्थात् प्रगतिशील जस्तो लाग्ने लोकपि्रयतावादबाट होइन ।
(इन्टर प्रेस सर्भिस न्युज एजेन्सी आइपीएस बाट अनुदित)

