मधेस आन्दोलनले सिके राउतलाई साइजमा ल्यायो
योगेन्द्र राय यादव, केन्द्रीय सदस्य सदभावना पार्टी
मधेस डेढ महिनादेखि अक्रान्त छ । तर, काठमाडौंले पटक्कै टेरेन । अब त आन्दोलन अघि बढ्दै जाँदा यस्तो आक्रोश पोखिन थाल्यो कि अब आन्दोलन अलगाववादतर्फ अघि बढ्न थालेको छ । यसपालिको आन्दोलन सेपेरेशनको सेन्टिमेन्ट बोकेको छ, यो हाम्रा लागि पनि चिन्ताको विषय हो ।
वास्तवमा हामीलाई भूगोलको आधारमा व्यवहार गरियो । मधेशीलाई भेदभाव गरियो,हामीले कहिल्यै समान व्यवहार पाएनौं भन्ने भावना भड्किँदै जाँदा अहिले अलग देशको आवाज बलियो हुन थालेको हो । यद्यपी हामी आन्दोलनको नेतृत्व गरिरहेकाको माग र मुद्दा त्यो कदापी होइन ।
हामी यो देशका वास्तविक भूमिपुत्र हौं । हामी भारतीय मूलका मधेसी होइन, मधेसी मूलका नेपाली हौं । माधव नेपालले म खाँटी मधेसी भन्नुभएछ । उहाँले हाम्रो राष्ट्रियतामाथि प्रश्न उठाउन सक्नुहुन्न । उहाँको बुबालाई गौरमा पुरोहित बनाउनका लागि भारतको बैरगनियाबाट ल्याउनेहरु अहिले पनि गौरमा जीवितै होलान् । वास्तवमा बिहारी त माधव नेपाल हो । हामी त नेपाली हौं । उहाँहरुकै कारण आज मधेस आन्दोलन अलगवादतर्फ जान थालेको छ ।
भेदभावको ज्वलन्त उदाहरणहरु हाम्रो वरिपरि छन् । सुर्खेत र जुम्लामा आन्दोलन भयो, तीनजना मर्नासाथ वार्ता नै नभई उनीहरुको माग पूरा भयो । तर, थारु र मधेसीले ४५ दिन आन्दोलन गरेर ४५ जनाको ज्यान जाँदा पनि वास्ता गरेन । यसबाट के देखियो भने, मधेसीहरु यो देशका नागरिकनै होइनन् कि ? जसका कारण युवाहरुमा अब यो देशको नागरिक किन हुने भन्ने प्रश्न उठेको हो । यद्यपि यो माग धेरै सशक्त भइसकेको छैन ।
आन्दोलन लम्बिँदै जाँदा आन्दोलनकारीमा राज्यप्रति आक्रोश, निराशा र कुण्ठा थपिँदै गएको छ । यो भनेको नेपालको अखण्डताका लागि राम्रो कुरा होइन । युवाहरुमा जुन देशमा अधिकार माग्दा गोली दिन्छ, यो हाम्रो कसरी हुन सक्छ ? भन्ने भावना बढिरहेको छ । यो कुराले हामीलाई वास्तवमै चिन्तामा पारेको छ ।
मधेसले मागेको धेरै केही पनि छैन । पहिलेका सम्झौता लागु गरे पुग्छ । जनसंख्याका आधारमा निर्वाचन क्षेत्र, नागरिकतामा समानता, राज्यका सबै तहमा समावेशी समानुपातिक प्रतिनिधित्वको सुनिश्चितता र तराई मधेस भूभागलाई दुई प्रदेशमा बाँड्ने र त्यहाँ पहाडी तथा हिमाली जिल्ला नमिसाउने । जम्माजम्मी यति कुरा पनि किन मानिँदैन ? के हामीलाई तिमीहरु नेपाली होइनौं भन्न खोजिएको हो ? सञ्चारमाध्यमले पनि हाम्रो कुरालाई राम्रोसँग बुझाइदिनुपर्‍यो ।
सिके राउतले अलग देशको माग राखेर फण्डाबाजी गर्दा मिडियाले हाइलाइट गरे । वास्तवमा उनीसँग मधेसी जनता थिएनन् भन्ने कुरा त हाम्रो आन्दोलनपछि सिके राउत कहाँ पुगे ? यहीँबाट बुझ्न सकिन्छ । तर, राज्यले कुरा बुझेन । मधेसका मूलधारका पार्टीहरु र अहिलेको आन्दोलनलाई सम्बोधन नगर्ने हो भने मधेसका युवाहरु निराश भएर अलग देशको आन्दोलनमा जान्छन् । यो रोक्नका लागि सबैले पहल गर्नुपर्‍यो भन्ने मेरो आग्रह छ ।
(रौतहट, बारा र पर्सामा आन्दोलनको नेतृत्व गरिरहेका योगेन्द्रसँग अनलाइखबरकर्मी मात्रिका पौडेलले गरेको कुराकानीमा आधारित)

