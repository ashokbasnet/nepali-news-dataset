केपी ओली प्रधानमन्त्री बनेपछि मधेसमा चाँदीको घेरा
विष्णु रिजाल
प्रधानमन्त्रीमा केपी ओलीको विजय विल्कुल अपेक्षित र प्रतिक्षित थियो । गत बैशाख १२ को महाभूकम्पपछि सुशील कोइरालाको कुर्सी हल्लिँदा नै त्यो कुर्सी दोस्रो ठूलो दल नेकपा (एमाले) का अध्यक्ष ओलीको छेउमा आइसकेको थियो । भित्रभित्रै हस्ताक्षर अभियान पनि सुरु भएको थियो ।
विष्णु रिजाल
एमाले, एमाओवादी, लोकतान्त्रिक फोरमको सहभागितामा कोइरालालाई विदा दिने र ओलीको नेतृत्वमा नयाँ सरकार गठन गर्ने तयारी अन्तिम अवस्थामा पुगेको सूचना पाएपछि नै प्रधानमन्त्री कोइराला हतार-हतार आठ प्रदेशमा सहमत भएर असारभित्र संविधान बनाएर राजीनामा दिन र उत्तराधिकार ओलीलाई सुम्पन तयार भएका थिए ।
त्यतिबेला अन्तिम अवस्थामा ओली रोकिनुको एउटै कारण थियो : सत्ताको त्यस खेलले कांग्रेस र एमालेलाई टाढा पुर्‍याउने थियो । फलतः संविधान बन्ने थिएन । स्पष्ट छ, ओली दोषको त्यो भारी बोक्न तयार भएनन् । उनलाई प्रधानमन्त्री बनाउन सक्रिय माधवकुमार नेपालले पनि त्यसो गर्दा कलंकको टीका लाग्छ भन्ने अडान लिए र सत्ताको खेल त्यहीँ रोकिएर दलहरु संविधान निर्माणमा केन्द्रित भयो ।
त्यसबाट कसैलाई घाटा भएन । प्रधानमन्त्री सुशील कोइरालाले सिन्को नभाँचे पनि संविधान बनाएको जस लिन पाए, ओली स्वयम्ले सत्ताको लागि मरिहत्ते गरेको भनेर बजारिया हल्ला सुन्नुपरेन अनि मुलुकले नयाँ संविधान प्राप्त गर्‍यो ।
तर राजनीतिमा लुडो प्रवृत्ति यति बलशाली भएको रहेछ, सुशील कोइरालाले आफू एकै पटक ९९ बाट शून्यमा झर्दैछु भन्ने थाहै पाएनन् ।
सत्तालोलुप होइन, भन्ने भाषण गर्दै उनले सत्ताका लागि आफ्नो छविलाई यसरी दाउमा लगाए, आज त्यसबाट भविश्यमुखी कांग्रेस कार्यकर्ताको शीर निहुरिएको छ । आइतबार साँझ संविधानसभास्थित उनकै कार्यकक्षमा पुष्पकमल दाहाललाई साक्षी राखेर माधव नेपालले त्यसै सोधेका होइनन्, राजनीतिमा वचनको कुनै महत्व हुँदैन ? अनि हाम्रो पार्टीमा निर्णय नहुँदै केपी ओलीलाई प्रधानमन्त्री पद तपाईंले नै बाँडेको होइन ?
राजनीतिमा जे कुरा पनि सम्भव छ त्यसै भनिएको रहेनछ ।
पुष्पकमल दाहाल प्रस्तावक र कमल थापा समर्थक बन्ने अनौठो खेललाई पनि राजनीतिको नियमभित्रै बाँधेर बुझ्नुपर्दोरहेछ । अध्यक्ष ओलीका पक्षमा संसदमा देखा परेको गणित मात्र होइन, मुलुकभर देखा परेको आशा र अपेक्षाले पनि मुलुक कति तिर्खाएको रहेछ भन्ने देखिन्छ । जनता सक्षम सरकार र सबल नेतृत्वका लागि व्यग्र प्रतीक्षामा छन् भन्ने यसबाट स्पष्ट हुन्छ । प्रधानमन्त्री ओलीले अब के गर्ने भन्नका लागि कुनै विज्ञसँग सल्लाह नै गर्नुपर्दैन, जनताको यही मनोविज्ञानलाई ध्यानमा राख्दा पुग्छ ।
केपी ओली प्रधानमन्त्रीमा निर्वाचित भएर खुसियाली मनाइरहँदा देशभरका पेटोल पम्पमा निराश र दिक्क नागरिक लाइनमा उभिएका छन् । यो ओलीका कारण भएको त होइन, तर जुन विरासत उनले प्राप्त गरेका छन्, मुलुकको कार्यकारी प्रमुखका हिसाबले त्यसबाट पन्छिन मिल्ने अवस्था छैन । नरेन्द्र मोदीको शुभकामना र बधाईलाई यही सत्कर्ममा प्रयोग गर्न सकेमा उहाँको सफलताको पहिलो सिँढी त्यही नै हुनेछ भन्नेमा शंका छैन ।
जनमानसमा अहिले एउटा आतंक छः ओलीलाई भारतले प्रधानमन्त्री बनाउन चाहेको थिएन र अब प्रधानमन्त्री बनेपछि झन् बढी नाकाबन्दी हुनेछ । तेल आउन पूरै बन्द हुनेछ, बत्ती पनि नियन्त्रण हुनेछ, अरु कुरामा पनि कडाइ हुनेछ । आशा गरौं, यी आशंका छिटै गलत सावित हुनेछन् र मुलुकले केपी ओलीको नेतृत्व परख गर्न पाउनेछ ।
मधेसमा चाँदीको घेरा

प्रधानमन्त्रीको निर्वाचनमा सहभागी भएर उनीहरुले परिपक्वता देखाएका छन् । नयाँ प्रधानमन्त्री केपी शर्मा ओलीलाई मधेसी नेताहरुले विश्वास गर्नुपर्छ र मौका दिनुपर्छ । घरझगडामा छिमेकीलाई मुछ्दा पछि आफ्नो झगडा मिलिहाल्छ, छिमेकी मात्रै अर्घेलो हुन्छ

लोकतन्त्रमा कसैको हार हुँदैन, प्रतिस्पर्धा मात्र हुन्छ भनिन्छ । मधेसी दलहरुले संविधान बनाउने बेलासम्म आफ्ना मागका लागि अन्तिम प्रयत्न गरे, त्यसपछि पनि कोसिस जारी राखेका छन् । क्षेत्रीय राजनीतिको एजेन्डा जीवित राख्नका लागि उनीहरुको त्यो बाध्यता पनि होला । तर, अब समय अघि बढिसकेको छ । त्यही संविधानले व्यवस्था गरेकोप्रधानमन्त्रीको निर्वाचनमा सहभागी भएर उनीहरुले परिपक्वता देखाएका छन् । अब वार्ताको टेबुलबाट बाँकी समस्या समाधान गर्नुपर्छ ।
नयाँ प्रधानमन्त्री केपी शर्मा ओलीलाई मधेसी नेताहरुले विश्वास गर्नुपर्छ र मौका दिनुपर्छ । घरझगडामा छिमेकीलाई मुछ्दा पछि आफ्नो झगडा मिलिहाल्छ, छिमेकी मात्रै अर्घेलो हुन्छ ।प्रधानमन्त्रीमा ओलीको चयनले सम्भावनाको नयाँ ढोका खोलेको छ । यसलाई उपयोग गर्दा सबैको कल्याण हुन्छ ।
संविधानसभाबाट बनेको संविधान जलाउनु राजनीतिक प्रचारवाजी मात्रै हो भन्ने कुरा मधेसी दलहरुले प्रमाणित गरेका छन् । उनीहरुले संविधानको प्रति जलाइरहँदा पनि त्यसको औचित्य चाहिँ पूर्ति गर्न सकेका थिएनन् । अहिले आएर आफैँ त्यसलाई हास्यास्पद कदम सावित गरिदिएका छन् । तर, यसो भन्दैमा खिसिट्युरी गरेर राजनीति अघि बढ्न सक्दैन । मधेसी दलहरुका बाध्यता पनि बुझ्दै अब वार्तालाई अविलम्ब अघि बढाउनुपर्छ ।
भारतीय प्रधानमन्त्री नरेन्द्र मोदीले तत्काल फोन गरी प्रधानमन्त्री निर्वाचित भएकोमा ओलीलाई बधाई दिएर एकसाथ दुईटा स्पष्ट संकेत गरेका छन्ः एउटा, नेपालमा जे भइरहेको छ, त्यसप्रति हामीले नजिकबाट नियालिरहेका छौँ र अर्को नयाँ प्रधानमन्त्रीसँग मिलेर काम गर्न तयार छौँ ।
यसको सन्देश मधेसी दलहरुले बुझ्नुपर्छ र स्थिति आफ्नै हातमा रहँदै समाधानमा जानुपर्छ । गैरकानुनी र अमानवीय ढंगबाट थुनिएका नाका खोलिनासाथ मधेसी दलहरुको आन्दोलन खोज्न दिउँसै वत्ती बाल्नुपर्ने स्थिति नआउला भन्न सकिन्न ।
(पत्रकार रिजाल बुधबार साप्ताहिकका सम्पादक हुन्)

