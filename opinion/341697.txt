एक पटक गम्भीर भएर सोच्ने कि ?
सफला पण्डित
नेपालका केही राजनीतिक दल समय समयमा भारत परस्त, भारतबाट सञ्चालित र निर्देशित भएका भन्नेजस्ता आरोप लागेका भए पनि संविधान निर्माणको समयमा भने ठूलादलहरू एक ठाउँमा दृढ भएर उभिए । केही विषयहरू विवादितरुपमै रहे पनि समग्रतामा संविधान निर्माण भएरै छाड्यो । यो राम्रो पक्ष हो । राम्रो कुरालाई राम्रो भन्न कसैले कञ्जुस्याइँं गर्नु हुंदैन । आम नेपालीले यस कार्यलाई मुक्तकण्ठले प्रशंसा गरेका छन् ।
यस पटक संविधान निर्माण गर्नु नेताहरूको लागि पनि अनिवार्य चुनौती थियो । दुई दुई पटक संविधान सभाको निर्वाचन हुंदासमेत संविधान निर्माणको कार्य सम्पन्न हुन नसकेमा जनतामा नेताहरूको कार्य क्षमताप्रति अविश्वासको वातावरण सृजना हुने खतरा देखिन्थ्यो ।
नेताहरूप्रति पूरै वितृष्णा जाग्ने डर थियो र जनताको दृष्टिमा नेतृत्व पक्ष जुनसुकै राजनीतिक दलका भए पनि नांगेझार हुने थिए । जनतामा स्थापित आफ्नो राजनीतिक अस्तित्व नै मेटिने डर भएकाले पनि संविधान निर्माण कार्यमा एक भएका थिए उनीहरू ।
पूर्ण सहमतिमा संविधान ल्याउने चाहना हुंदाहुदै मधेश आन्दोलनका कारण पूर्ण सहमतिमा ठेस लाग्यो । संसदमा रहेका सदस्यहरूको अत्यधिक मतमा संविधान निर्माण भएर अशोज ३ गते राष्ट्रपतिबाट नेपालको संविधान जारी गरियो । संविधान कार्यान्वयनका सिलसिलामा राष्ट्रकासामु आउनसक्ने विविधखाले चुनौतीहरूसंग जुध्न सहमतीय सरकारको आवश्यकता भएता पनि त्यो पूरा हुन सकेन ।
संविधान निर्माण भएर मात्र पुग्दैन त्यसको कार्यान्वयन गर्नु पनि त्यत्तिकै महत्वपूर्ण पक्ष हो । संविधान जारी गर्ने समयताका ठूला दलका नेताहरू एक भए जस्तै कार्यान्वयनको प्रारम्भिक चरणमा पनि एक हुन जरुरी थियो । संविधान जारी गर्न नदिने प्रयास गरेको शक्तिकेन्द्रले कार्यान्वयनमा समेत विविध अवरोधहरू तेस्र्याउन सक्छ ।
विगत दुई महिनादेखि मधेश आन्दोलित छ । छिमेकी भारतले गरेको अघोषित नाकाबन्दी कायमै छ । कहिले तेलका ट्यांकर पठाएको जस्तो भान हुन्छ त कहिले अनायासै रोकिन्छ । हाम्रा उद्योग कलकारखानाहरू सबै धरासयी भएका छन् । पर्यटन उद्योग पनि क्षतविक्षत भइसकेको छ । देशको अर्थतन्त्र जर्जर अवस्थामा गुजि्रन पुगेको छ । खर्वौंको घाटा देशले व्यहोर्न परिरहेछ । यस्तो विकराल अवस्था ज्ञात हुँदाहुँदै पनि नेपालका राजनीतिक दलहरू एक हुन नसक्नु नेपालीहरूको दुर्भाग्य नै हो भन्ने लाग्छ । अहिलेको अवस्था भनेको राजनीतिक दलहरू एक भएर मधेश आन्दोलनमा उठिरहेका जायज मागहरूलाई संवोधन गर्नुपर्ने हो । तर सबै दलहरूमा सत्ताको छिनाझपटी मात्रै देखिन्छ ।
यो अति नै लाजमर्दो अवस्था हो । देशमा संकट परेको अवस्था छ । राष्ट्रियतासमेत खतरामा परेको समयमा, देश पूरै आहत भएको समयमा, पार्टी पार्टीमा मन्त्री पदको लागि झै­-झगडामा समय व्यतित गरेको देृख्दा एक पटक उहँाँहरूसंग सोध्न मन लाग्छ तपाइँहरूको राजनीति देश र जनताका लागि कि नित्तान्त व्यक्तिगत स्वार्थका लागि ?
आंफू सम्बद्ध दलप्रति पूर्ण उत्तरदायी हुन नसक्ने र दलको नेतृत्वलाई स्वीकार गर्न नसक्ने भए किन गर्ने राजनीति ? राजनीतिक नेतृत्वले पनि लामो समय पार्टीको सेवामा रहेको र जनताप्रति उत्तरदायी र निस्वार्थ सेवागर्ने व्यक्तिलाई नै मन्त्री छनौट गरेमा भ्रष्टाचार पनि कम हुने थियो । देशको अवस्थालाई हेर्दा एउटा सामान्य व्यक्तिको मन कुडिन्छ । संसारको गरिव देश अझ गरिवीको रेखामुनि धसिंदै गएको देखेर असहृय पीडा हुन्छ । पचासौं वर्षदेखि राजनीति गरेका, जेलनेल खाएका, नेताहरू पार्टीगत र व्यक्तिगत स्वार्थभन्दा माथि उठ्न नसकेको देख्दा मन उदास हुन्छ ।
मधेशवादी दलहरूले पनि पटक्कै जनताप्रति उत्तरदायी व्यवहार देखाउन सकेका छैनन् । उनीहरूको माग नै जसरी भए पनि सरकारलाई घुंडा टेकाउने देखिन्छ । नाका ठप्प पारेर काठमाडौंमा दानापानी बन्द गर्नेजस्तो निकृष्ट सोच जनताप्रति उत्तरदायी भनिएको संस्थाले राख्नु कतिसम्म सुहाउंदो हुन्छ ? नाका ठप्प पार्नाले काठमाडौं मात्र दुखेको छैन मधेश पनि त दुखेको छ । मधेशी जनताले त्यत्तिकै दुख झेलेका छन् । त्यहाँका ज्याला मजदुरी गरेर खाने वर्गको गाँस खोसिएको छ । त्यहाँका उद्योगी व्यापारीको व्यवसाय ठप्प भएको छ । मधेशका जनता पनि त नेपाली नै हुन् । उनीहरूलाई पनि दशैं, तिहार, छठ जस्ता ठुला र राष्ट्रिय चाडपर्व मान्नुपर्छ । उनीहरू पनि अरु नेपालीसरह नै तनावमा छन् । काठमाडौंमा पहाडे मात्र त बस्दैनन् । तराईवासीहरू पनि त्यत्तिकै बस्छन् ।
काठमाडौंमा रहेका तराईवासीहरू पनि तपाईंहरूको आन्दोलनले प्रताडित छन् । तपाईंहरू स्वयंको घर काठमाडौंमा छ । तपाईंहरू त हुनेखाने मान्छे । जहाजमा ओहोर-दोहोर गर्नुहुन्छ । घरमा परिवारलाई पुग्नेगरी ग्यास, इन्धन स्टक राखिदिनुभएको होला मनग्गे । तर काठमाडौंवासीको पीडा आन्दोलनकारीले टिप्पणी गरेजस्तो सामान्य छैन । धेरैको चुल्हो बल्न छोडेको हप्तौं भएको छ । यस पीडामा मधेशी मूलका काठमाडौंवासी पनि नपरेका होइनन् ।
तपाईंहरूले साँच्चिकै उत्पीडित, गरिव, असहाय, दीनदुखी मधेशीहरूको प्रतिनिधित्व गरेको भए आज यसरी चौतर्फीरूपमा आलोचित हुनुपर्ने थिएन । मधेशीको लागि छुट्याइएको पदमा एउटा चमार, मुसहर, तत्मालाई दिन कञ्जुस्याईं गरेर खोजीखोजी आफ्नै श्रीमती, सम्धिनी, प्रेमिकालाई सभासद बनाएर पठाउनु भएको छ भनेर सञ्चार माध्यममा आइरहन्छ ।
आज पूरै राष्ट्र नै संकटको घडीमा रहेको अवस्थामा एक भएर संसदमा नै आफ्ना जायज माग राखेर एक ठाउँमा आउनपर्ने अवस्थामा राष्ट्रिय चाडको समेत कुनै पर्वाह नगरी केही नेताहरूको निहित स्वार्थमा आन्दोलन मच्चाइरहनु मधेशवादी दलको बेइमानी हो । मुलुकमा यस्तै अवस्था रहिरहेमा फुटाउ र शासन गर भन्ने उक्ति चरितार्थ हुन बेर लाग्दैन । आज मधेशी नेताहरूले गम्भीर भएर सोच्नु पर्ने भएको छ ।

