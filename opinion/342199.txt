मधेसी साथीहरु हो, मन फाटेर धुजाधुजा भैसक्यो अब त चुडिनमात्र बाँकी छ
इ.आरपी पौडेल
विजयकुमारको “मधेससँग मनभेद हो कि मतभेद हो ?” भन्ने लेखले मलाई मेरैजीवनको बितेका ५० वर्षमा एउटा नेपालीले आफ्नै मुलुक नेपालप्रति वा एउटा समुदायको नेपालीले अर्को समुदायको नेपालीप्रति गरिएका क्रियाकलापहरुको स्मरण पटक पटक गराएकोले ति घटनाहरु वा क्रियाकलापहरु अहिलेको परिवेसमा सान्दर्भिक भएकोले पस्कने जमर्को गर्दैछु ।
घटना वा परिवेसहरु नेपालको मध्य-तराईमा सदियौदेखि बसोबास गर्दै आएका तीन भिन्न समुदाय/सम्प्रदायका चाल-चलन, बोलि-बचन, भाषा, रितिरिवाज, संस्कृति र सोच विचारलाई आधार बनाएर प्रस्तुत गर्ने प्रयास गरिएकोछ । प्रस्तुत परिवेसहरुमा नमुछिएका मानिसहरुसँग यदि कसैको जीवन ठ्याम्मै मिल्न गएमा संयोग मात्र मान्नु होला ।
परिवेस १: भौगोलिक रुपमा भन्नु पर्दा दाङ् भित्रि-मधेश हो । मेरी आमा जसले मलाई जन्माउनु भयो, हुर्काउनु भयो। उहाको जन्म दाङमै भएको थियो र आज पर्यन्त उहा दाङमै हुनुहुन्छ । वि.स. २००१ देखिदाङमै मात्र वसोबास गर्दै आउनुभएका हाम्रा वुबा र आमाका र मेरा दाजुभाईहरुलाई मेरा मधेशी साथीहरुले मधेशी मान्दैनन् । मधेशमा जन्मिएको वा मधेशमा लामो समयदेखि घरजम, व्यापार ब्यबसाय गरी बसेका  मानिसहरु मधेशी हुने हो वा अरु कुनै निश्चित समुदायको मानिसहरु मात्र मधेशी हुने हो ?  को हो मधेसी ? के हो मधेसीको”IDENTITY” ?  मैले यसको चित्त बुझ्दो उत्तर पाएको छैन ।  मलाई मेरा मधेसीसाथीहरुले यसको चित्त बुझ्दो उत्तर दिनेछन् भन्ने आशा छ ।
परिवेस २: २०२७/२८ सालतिरको कुरा हो, म दाङ जिल्लाको देउखुरी उपत्यकामा रहेको मेरो मावलीमा बसेर क क न न गर्दै थिएँ ।  त्यसबेला मेरो मावली गाउँमा पहाडबाट मधेश झरेका ७/८ ओटा परिवार थिए । नजिकैको अर्को गाउमा गोंड़ा-गोरखपुरको रहन-सहन, चाल-चलन र भाषा भएका १२/१५  परिवारको अहिर (यादव) हरुको बस्ति थियो भने अर्को पानी-पधेरोमा पर्नेपट्टि थारुहरुको निकै ठूलो बस्ति थियो ।
यी सबै बस्तीहरुको पायक पर्ने ठाउमा एउटा प्रावि थियो, जहाँ हामी पहाडे, थारु र मधेसीहरुका छोरा-छोरीहरुले पढ्ने गर्थौ । तत्कालिन शिक्षकले हामीहरुबीच भेदभाव गरेको मलाई स्मरण छैन ।त्यसबेला स्कुलमा पानी खाने ब्यवस्था थिएन । स्कुल गएकोबेला जब म मेरो स्कुल नजिकैको यादव साथीहरुको गाउँमा खनिएका ईनारहरुमा पानी खान पुग्दथे, पानी खान दिनु त परै जाओस्   हामीलाई ईनारको नजिक उभिनसम्म पनि दिइदैनथ्यो । छोइञ्छ भनिन्थ्यो ।
म घर आएर मावली हजुरआमालाई सोध्ने गर्दथे, किन मलाई पानी खान दिइएन र डोमको व्यवहार गरियो ?हजुरआमा भन्नुहुन्थ्यो उनीहरुले हामीलाई ईनार छुन दिदैनन, स्कुल नजिकैकोखोलामा कुवा छ, त्यहाँ जानु र पानी खानु l समयको अन्तराल सँगसँगै मैले यो कुराहरु मेरा मामाहरुलाई पनि भने र परिणाम निस्कियो हामीले पनि पानी बार्ने अर्थात् उनीहरुले गरेको जस्तै गर्ने । यो चैत-बैशाखको कुरा थियो । यो दुई सम्प्रदायको असमझदारीले छिट्टै निकास पायो । मंसिरमा जब मेरा मामाले किर्लोस्करको पम्पसेट गोंडाबाट किनेर ल्याउनु भयो र गाउको खोलाबाट पानी तानेर सबै गाउलेको तोरीबारीमा सिचाइँ गरिने भयो । आज मेरो ठाउँमा पम्पसेट ल्याउने कोहि पनि छैन । हिंजो जसले पम्पसेट बेचेको थियो, आज उसैले मेरै गाउका छिमेकीहरुलाई भडकाई राखेको छ । मेरो मन बिचलित छ, मलाई मेरो जन्मथलो मधेश छोडेर कहाँ जाने सल्लाह दिनुहुन्छ त ? के मैले यसलाई मेरो अपमान सम्झेर  प्रतिसोध साँधु वा यो दुइ भिन्न सम्प्रदायबीचको असमझदारी हो भनेर यो कुरीतिकोविरुद्ध लागू ? लागू भने कसरी लागू ?  मलाई  मधेसीनमान्ने मेरा मधेसी मित्रहरुले यो प्रश्नको चित्त बुझ्दो जवाफ सबैलाई (पहाडे, थारु र मधेशी) दिनुपर्यो ।
परिवेस ३: वि.स. २०४१ तिर म तत्कालिन शाही नेपाली सेनामा थिए । सैनिक जीवनका मेरा अत्यन्त मिलनसार साथी चौधरी(थारु) थिए । हामी यतिसम्म नजिक थियौ कि हाम्रो बसउठ खानपिन सँगसँगै हुन्थ्यो र हामी आवश्यक पर्दा ड्युटीसम्म साट्ने गर्थौ । त्यसबेला हाम्रो प्राविधिक कमान्डर “क्याप्टेन झा” हुनुहुन्थ्यो । मैले त्यसबेला राज्यले विभेद गरेको देख्न वा सुन्न पाइन । मधेशी झा वा थारुलाई आर्मीको प्राविधिक पदको क्याप्टेन बनाएर नेपाल राज्यले पक्क्षपात गरेको हो जस्तो लाग्छ भने कृपया आम पहाडे, थारु र मधेसीलगायतका सबै नेपालीलाई खुलस्त पारिदिनु पर्यो ।
परिवेस ४: सन् १९९१ मा हामी तीन जना नेपाली छात्रहरु तत्कालिन श्री ५ को सरकार शिक्षा मन्त्रालयबाट छात्रवृत्ति पाई कुनै एक प्रख्यात रसियाली विश्वविध्यालयमा उच्च प्राविधिक शिक्षा अध्ययन गर्दै थियौ । एक दिन दक्षिण-एसियाली मुलुकहरुबाट गएका बिद्यार्थीहरुको कुनै एक कार्यक्रममा चिनापर्ची हुँदा हामी तीन जना मध्ये एक जना जो आफूलाई मधेशको प्रतिनिधि हुँ भन्ने गर्नु हुन्थ्यो उहाले आफ्नो परिचय दिने क्रममा आफू इन्डियाबाट आएको भन्नु भयो। जो जसले उहालाई चिन्द्थ्यो ति सबै छक्क परेका थिए । रमलाई पनि छक्क पारेका थिए ?  नेपालको नागरिकता लिने,  नेपाली पासपोर्ट बोक्ने,  नेपाल सरकारले दिएको छात्रबृतिमा जीवन सुधार्ने अनि “IDENTITY” चाही के हुनुपर्ने हो ? त्यहाँ रसियामा कुन चाही पहाडियाले के पक्षपात गर्यो र ति मित्रले त्यसो गर्नुपर्यो ?मैले जवाफ पाउन वा भेट्टाउन  सकेको छैन । भारततिर यति धेरै मोह के का लागि ? मेरो चुडिनै लागेको मन थामिन सकेको छैन । के छिमेकीको मन थाम्ने कार्य तपाइले गर्नु हुँदैन त ?
परिवेस ५: सन् २००७ मा त्रिवि ईन्जिनियरिङ् अध्ययन सस्थानले आफ्ना केहिउप-प्राध्यापकहरुलाई भारतको अति नै उच्च शैक्षिक संस्थामा उच्च  ईन्जिनियरिङ् शिक्षा लिन छात्रवृति दिएर पठायो । त्यो छनौटमा ७० प्रतिशत मधेशी र ३०प्रतिशत पहाडे मूलको प्रतिनिधित्व थियो र म पनि एक जना थिएँ । मधेशी धेरै र पहाडे थोरै भयो, असमान भयो ? भनि के म त्यो छनौट प्रक्रियालाई गलत थियो भनि मेरा साथीहरुलाई उक्साउ वा त्रिवि ईन्जिनियरिङ्ग अध्ययन सस्थानको बिधिविधानले छानेर पठाएको थियो भनेर शान्त होउ ?  यसमा पनि मेरा मधेशी साथीहरुले जवाफ देउन, अझ तेजिलो प्रश्न त यो छ कि भारतमा अति नै उच्च ईन्जिनियरिङ्ग शिक्षा लिन नेपाल सरकारको छात्रवृति, स्थायी सरकारीअफिसरको जागिर खाई गएका हामी प्रतिनिधि पात्र मध्ये एक जनाले परिचय दिने क्रममा आफू इन्डियन भएको र आफू रक्सौलबाट आएको भन्नु भयो । म फेरि एक पटक मुर्छा परेँ र सम्हालिदै भने सायद मेरा मधेसी साथीहरुको मधेसबाद यहि होला । उनी त नेपालकै माटोमा जन्मिएका मधेसी थिए l किन उनले यसो गरे, कृपया बुझाई दिनु पर्यो ।
माथि उल्लेखित पात्रहरू बाहेकका अन्य मधेशी साथीहरुलाई म सोध्न चाहन्छु के ती नेपालको नुनपानी खाने तर आफूलाई नेपाली भन्न नरुचाउने पात्रहरू मधेशका मसिहा हुन्छ ? के यहि हो त मधेशबाद ? मैले यहाँ सबै पहाडीहरु सुनपानीले धोएका छन् र नराम्रा क्रियाकलापहरु गर्दै गर्दैनन् भन्दैन् । चीन,भारत वा युरोप बस्दा मेरै कालखण्डमा खान नहुने वा मात्रा भन्दा बढी मात्रामा पेय पदार्थहरु आफ्नो शरीरमा लोड गरेर सडकमा बबाल मच्चाउनेहरु नभएका होइनन, थुनामा नपरेका पनि होइनन् तर म नेपाली होइन भन्ने कुरा मैले सुन्न पाइन । यदि त्यस्ता कोहि छन् भने यहाँहरुले भन्नु पर्यो तिनीहरुलाई के गर्नु पर्यो ?  मैले बुझेका, चिनेका वा म जस्तै नेपालीले बुझेका केहि मधेसीहरु पनि छन्, जसलाई यहाँ सम्झिएन भने तिनीहरुको अपमान हुन्छ, अझ भनौं पाप लाग्छ । गरीव, अविकसित मुलुकको प्रतिधित्व गर्ने ती नेपाली पात्रहरुले आफूनेपाल बाहिर बस्दा आफू सधै नेपाली भएको परिचय दिए र नेपाली संस्कार बोकेर हिंडे, गर्व छ मलाई ती मेरा मधेसी मित्रहरुप्रति । बोर्डरमा बसेर छिमेकीको स्वार्थको पोल्टामा लुकेर आफ्नै दाजुभाईहरुलाई ढुंगा हान्नु नै मधेशबाद हो भने आउनुहोस् यसको पनि छिनोफानो गरौं । कति दिन मन अमिलो पारेर, कुदाएर बस्ने ? मन फाटेर धुजा-धुजा भैसक्यो, अब त चुडिन मात्र बाँकी छ ।
राष्ट्रपति मधेशी, उपराष्ट्रपति पनि मधेशी (मन्त्री त कति हो कति) छन् । सर्बोच्च अदालतका प्रधानन्यायाधिश पनि मधेशी थिए र,  फेरि पनि हुन्छन होला । बिद्युत, खानेपानी, टेलिकमजस्ता राज्य संरक्षित संघ, संस्था लगायत नापी,भूमिसुधार, सिचाईका ९० प्रतिशत भन्दा बढी प्राविधिक पदमा मधेशीको बर्चस्व छ र त्यो पनि खास गरी अफिसर लेभलमा । त्यसैले हामीलाई पहाडीले विभेद गर्यो भन्नु झिनो र कमजोर डोरीले बाँधिएको हाम्रो सम्बन्ध चुडाउनु हो । यो मतभेद होइन, मनभेद बढाउने तरिका मात्र हो । हाम्रा पनि कहिँ कतै केहि कमि कमजोरी होलान् तर मन चुडिएँपछि केहि बाँकी रहने छैन । तपाई हामीबीचविश्वासको संकट छ, जसको औषधि तपाईहरुसँग मात्र छ ।  भारतसँग पनि छैन।
रोटिबेटीको सम्बन्धको दुहाई दिएर छिमेकीको आडमा बोर्डर सिल गरेर पहाडियालाई ढालेर केहि समयका लागि तपाईंहरुको  स्वार्थ त पुरा होला तर केहि वर्षपछि बिहार र उत्तर प्रदेशलाई तथा त्यहाँका बासिन्दालाई अन्य भारतीयहरुले हेर्ने र गर्ने ब्यवहार तपाईंहरुलाई पनि गरिनेछ र पहाडसँग  मन चुडिएपछि फेरि जोड्न पनि सकिने छैन ।
तपाईहरुले चाहे जस्तो भयो भने पुनादेखि झाँसी-उडिसासम्मको उत्तरी भारतको करोडौं हेक्टर सुख्खाग्रस्त जमिनमा सिचाई पुर्याउन भारतलाई सहज बाटो खुल्नेछ । यसमा भारत दोषी हुने छैन किनकी उसले त भाइ फुटे गवाँर लुटेको मज्जा लिनेछ, आजकल जस्तै रोटिबेटीको सम्बन्धको दुहाई दिनेछ ।
सुख्खाग्रस्त मध्यप्रदेश तथा महाराष्ट्र भौगोलिक रुपमा उत्तर प्रदेश र बिहारभन्दा उच्च समस्थलीमा हुनु र पामिरदेखि बग्ने सम्पूर्ण नदिनालाहरु बिहार र उत्तर प्रदेशको गहिरो भूभाग भएर पश्चिमको उच्चभूभागबाट तल्लो तटीय पूर्वी भारततिर वग्ने प्राकृतिक सरचनालाई आधार बनाई भारतले नेपालका नदीहरुलाई पहाडबाट निस्कने घाँटीहरुमा थुन्नु पर्नेछ जस्तो कि चतरा, मुग्लिङ्ग र दासढुंगाबीच । भारतीयहरुको हितमा बृहत र दीर्घकालिन योजना बनाई भारतको लगानीमा ठूल-ठूला टनेलहरु बनाईनेछ,  मैले माथि उल्लेख गरेका सुख्खाग्रस्त जमिनमा पानीको स्रोत पुर्याइनेछ, एकसय तीस करोड जनसंख्याको ब्यबस्थापन हुनेछ ।यही क्रममा नेपालको सम्पूर्ण तराईमा सिचाई पुर्याइनेछ । साथै हजारौं मेघावाट बिद्युत पनि उत्पादन हुनेछ ।
यसपछि के हुनेछ त ?
पानी भनेको जमिनमा सोसिने पदार्थ हो । नेपालको पहाड भनेको खोक्रो र कमलो (क्म्प्याक्सन कम भएको) पहाड हो । सयौ मिटर अग्ला बाँधहरुको कारणले जम्मा हुने करोडौं घनमिटर पानी हाम्रा पहाडहरुले क्रमशः सोस्दै जानेछन् र तराईका  उत्तरी भूभागमा प्रसस्तै मुलहरु फुट्ने छन् । दोस्रो चरणमा नेपालको तराई बिहार र उत्तरप्रदेश भन्दा उच्च समस्थलीमा छ  र वाटर लेवल धेरै तल छ । यो जमिनले पनि पानी प्रशस्त सोस्नेछ । जसको कारणले नेपालको सम्पूर्ण तराई क्रमश: दल-दलमा परिणत हुनेछ । यो संसारकै ठूलो र लामो सिमसार क्षेत्र बन्ने छ । यसले बिहार र उत्तरप्रदेशको उत्तरी भूभागलाई पनि आंशिक असर पार्नेछ ।
यता पहाडियाहरु जमिन भासिने र पैरोमा परेर पुरिनेछन् । पहाडी वस्तीहरु द्रुतगतिमा बिनास हुनेछन् र पहाडियाहरु जमिन भासिने र पैह्रोमा परेर पुरिनेछन् । पहाडी वस्तीहरु द्रुतगतिमा बिनास हुनेछन् ।  सम्पूर्ण नेपालको सम्पूर्ण जनसंख्या प्रभावित हुनेछ । त्यसपछि अरु के के हुनेछ त्यो त तपाईं आफै अनुमान लगाउन सक्नु हुन्छ ।
(लेखक: त्रिवि ईन्जिनियरिङ् अध्ययन संस्थानको उर्जा तथा कृषि ईन्जिनियरिंङ विधाका सहप्राध्यापक हुन् ।)


