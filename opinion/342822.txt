अब कमल थापा राजावादी कि गणतन्त्रवादी ?
रामु राई, महामन्त्री रा.प्र.पा.नेपाल (समानान्तर) 
राप्रपा नेपालका अध्यक्ष कमल थापाले गणतन्त्र, धर्मनिरपेक्षता र संघीयताको विरोध गर्दै राजा, धर्म र स्थानीय स्वायत्त शासनको नाममा गत निर्वाचन मार्फत २५ सिट प्राप्त गरी तत्कालीन संविधान सभा तथा व्यवस्थापिका संसदमा प्रवेश गरेका थिए ।
संविधान निर्माणको अन्तिम चरणमा आइपुग्दा थापाले संविधान लेखन प्रक्रियामा सामेल नहुने घुर्की सिर्जना गर्दै बाहिर आउने नाटकसमेत मञ्चन गर्ने काम गरे ।
नियतवस सिर्जना गरिएको घुर्की भएकाले सशर्त वार्तापछि संविधान निर्माण प्रक्रियामा पुनः सामेल हुन संविधान सभामा फर्के । र, आफुले राजा, धर्म र स्थानीय स्वायत्त शासनको नाममा जनताबाट प्राप्त मतको अपमान गर्दै गणतन्त्र, धर्मनिरपेक्षता र संघीयताको संविधानमा सही छाप गरेर पार्टीका अन्य सभासदहरुलाई पनि सही गर्न बाध्य गराए ।
यसरी संविधानमा सही गर्नुका साथै ताली र टेबल ठोक्दै गणतान्त्रिक संविधान सहर्ष स्वीकार गर्ने काम गरे । अब कमल थापाको राजनीतिक सिद्दान्त के हो ? साथै अब पनि फेरि मेरो सिद्धान्त, राजा, धर्म र स्थानीय स्वायत्त शासन भन्न सुहाउँछ ? कि सुहाउँदैन ।
यति मात्र होइन, त्यही गणतन्त्र, धर्मनिरपेक्षता र संघीयताको संविधानअनुसार सरकारमा समेत जाने काम गरे । र, राजा होइन राष्ट्रपतिबाट पद तथा गोपनियताको सपथ लिने काम गरे ।

अब कमल थापाको काम, कर्तव्यमध्ये संविधानको कार्यान्वयन र पालना गर्ने गराउने पनि हुनेछ । त्यसैले अब स्वाभाविकरुपले प्रश्न उठ्न सक्छ र उठिरहेको छ कि अब संघीयता विरोधी, राजावादी र हिन्दुवादी नारा जुलुश निस्कँदा कमल थापाले के भन्लान् र के गर्लान् ? जुलुसलाई दबाउन प्रहरी प्रशासन प्रयोग गर्छन् कि जुलुसमा सामेल हुन आउँछन् ?
फेरि अर्को हास्यास्पद कुरा छ, वार्ता संयोजकको । माथि भनिएजस्तै कमल थापाले पाएको मतमध्ये संघीयता विरोधी मत पनि हो । आज फेरि आन्दोलनरत तराई केन्दि्रत राजनीतिक दलहरुका मागमध्ये प्रमुख माग भनेकै संघीय प्रदेशको सीमांकन हो । अब के संघीयता विरोधीकमल थापालाई वार्ता संयोजक बनाएर/भएर सकारात्मक समाधान निस्किएला ?
अन्त्यमा, जिज्ञासा, अब कमल थापाको राजनीतिक आस्था के हो ? सत्ता र पैसाको स्वार्थमा देखावटी गणतन्त्रवादी भएर गणतन्त्रको डुंगा दुलो पार्ने मुसो प्रवृत्ति हुने हो कि अवसरवादी द्वैध चरित्र हो ?
खबरदार राजतन्त्र वा गणतन्त्रवादी दुबैतर्फ होसियार । सबैलाई चेतना भया !

