पहिले हाम्रै रुखका ऐजेरु फालौं
रविन्द्र समीर
भारतको अघोषित नाकाबन्दीका कारण सिर्जित संकट गहिरिँदो छ । सरकारले समस्या समाधानका लागि केही कदम चालेको पनि निकै ढिलासुस्ती र प्रभावकारी हुन सकेको छैन । त्यसबाट गम्भीर प्रश्न उब्जिएका छन् ।
संकट समाधानका लागि अल्पकालीन र दीर्घकालीन रुपमा गर्नुपर्ने काममा सरकारले तदारुकता देखाउनुपर्छ ।
तराईमा झन्डै १ लाख वटा सिलिन्डर भर्न पुग्ने ग्यास थन्केर रहेको छ, त्यसलाई आधा/आधा गरेर खाली सिलिन्डर भर्दा २ लाख परिवारलाई तत्काल राहत पुग्छ तर त्यो ग्यास ब्यवसायी, निगमका कर्मचारी तथा सरकारको आपसी स्वार्थको कारण वितरण हुन सकेको छैन ।
ग्लोबल टेन्डरको फाइल कसको स्वार्थमा लुकाइएको छ ? पेट्रोलियम आपूर्ति सहज नहुन्जेल ग्लोबल टेन्डर नियमित गरेर समस्या समाधान गर्न सकिन्छ । यसो गर्दा केहि महँगो भएपनि जनजीबन ठप्प हुँदैन । यो प्रकृया कसले किन रोकेको छ ?
इलेक्ट्रिक बसहरु आयात गरेर संचालन गरेमा सर्वसाधारण छतमा चढेर, झुण्डिएर तथा कोचिएर यात्रा गर्नु पर्दैन । ती बस आयात गर्न र रुट परमिट दिन ब्यबसायीले मानेका छैनन् । जनताको पिडामा मल्हम लगाउँदा आफ्नो स्वार्थ मात्र हेर्नेलाई सरकारले किन केहि भन्न सक्दैन ?
आकस्मिक औषधि तथा खोपहरु बिदेशमा एयरपोर्टमा थन्किएका छन् रे । ती औषधि ल्याउन सरकारले किन चासो दिएको छैन ?
चीनबाट इन्धन ल्याउनको लागि प्रोसेस झन्झटिलो बनाउने, ट्यांकर नपठाउने, सडकको गुणस्तर छिटो वृद्धि गर्न कसले रोकेको छ ?
सैनिक क्याम्प वा त्यस्तै सुरक्षित ठाउँमा भण्डारण क्षमता बढाएर इन्धन ६ महिनाको लागि रिजर्भ गर्न कसले रोकेको छ ? चीनले सम्झौता अनुसार एकतिहाई इन्धन दिएपनि हिउँ पर्ने मौसम र बर्खाको लागि स्टक राख्न किन तयारी नगरेको ? चीनबाट ४५,००० ग्यास ल्याउन परराष्ट्रले किन आलटाल गरेको छ ?
सरकारले इन्डक्सन हिटर, बायोग्यास, सोलारमा अनुदान लगायतका उपाय किन अपनाउदैन ? ग्यासको विकल्पको रुपमा मट्टीतेल र स्टोभबारे सरकार किन बेखबर छ ?
मधेसवादी दल तथा भारतसँग ठोस वार्ता गरी समस्या समाधान गर्न सरकार किन उदासिन छ ? यो नाकाबन्दीलाई अन्तराष्ट्रियकरण गर्न सरकार किन उदासिन छ ?
इन्धन आपूर्ति नभएसम्म भारतबाट आउने कुहिएका आलु, गोलभेंडा, सागपातका गाडी किन नेपाल प्रवेश गरिरहेका छन् ? तिनलाई रोक्न कसले म्याच फिक्सिंग गरेको छ ?
यहि मन्त्रिमन्डल भित्र, कर्मचारीतन्त्र भित्र, ब्यवसायी भित्र तथा स्वदेश एवम् विदेशस्थित नेपाली कुटनीतिज्ञ भित्र, भारतसंग ‘म्याच फिक्सिंग’ गरेर आफ्नो स्वार्थ पुरा गर्नेहरु पत्ता लगाएर कारबाही वा बर्खास्त नगरे सरकार छिट्टै असफल हुनेछ । तसर्थ पहिले आफूभित्रका ऐजेरु सफा गरौँ, कुटनैतिक सेवालाई अरु राष्ट्रले जस्तै आफ्नो देशको हितमा सदुपयोग गरौँ ।

