केपी-विद्याको सत्तारोहण र नेपाली राजनीतिका ६ चुनौती

अरुण बराल
भनिन्छ, राम-रमितामा झुलेको मानिसलाई शोक र सन्तापका कुरा गर्नु निरर्थक हुन्छ । अहिले शीतलनिवास र बालुवाटारमा विजयोत्सव मनाइरहेका बेला केपी-विद्याको शासन सत्ताबारे निराशाजनक टिप्पणी गर्दा नकारात्मकताको आरोप लाग्न सक्छ । तर, सत्तामा एमाले-एमाओवादी-राप्रपा नेपालको आगमनसँगै नेपाली राजनीतिमा केही डरलाग्दा परिदृश्यकहरु मडारिन थालिसकेका छन् । यी दृश्यहरुप्रति आँखा चिम्लन सकिने अवस्था छैन ।
मुख्यतः नयाँ सरकारको आगमनसँगै नयाँ संविधानको कार्यान्वयन प्रक्रिया अघि बढेको भनिए पनि नेपाली भूमिमा भारत र चीनविरोधी गतिविधि बढ्न थालेको छ । अपराध र राज्य संरक्षित दण्डहीनताले पनि एकाएक टाउको उठाउन सुरु गरिसकेको छ ।
नयाँ सरकार गठनपछि देखिएका नेपाली राजनीतिका ६ वटा चुनौती यस्ता छन् :
१. ‘चीन भर्सेज भारत’ उन्मुख राजनीति
सुशील कोइरालालाई निरीह करार गर्दै ओली सरकारमा आएपछि रातारात भारतीय नाकाबन्दी खुल्ने र जनजीवन सहज हुने परिकल्पना गरिएको थियो । तर, त्यसो हुन सकिरहेको छैन । यसविपरीत नेपाली भूमिमा चिनियाँ झण्डाहरु जल्न थालेका छन् ।
मधेसवादी दलहरुलाई भारतले खेलाएको आरोप लाग्दै आरहेका बेला अब नेपाली कांग्रेसलाई पनि सत्ताको भागवण्डाबाट बाहिर राखिएको छ, जसले गर्दा मधेसी मोर्चा र कांग्रेसलाई दक्षिणको छिमेकीले प्रयोग गर्न सक्ने आधार बनेको छ ।
उता सरकारको केटौले विदेश नीतिका कारण नेपालको भूमि भारत र चीनविरोधी गतिविधिको खेल मैदान बन्ने दिशातिर उन्मूख हुन थालेको छ ।
निकै ठूलो प्रचारका साथ चीनसँग तेल ल्याउने सम्झौता गरेको बताइयो । तर, त्यो समझदारीमाथि चिनियाँ विदेश मन्त्रालयका प्रवक्ता लि खाङले विहीबारै बेइजिङबाट चिसो पानी हालिसकेका छन् । उनले आपतकालदीन अवस्था पूर्तिका लागिमात्र नेपालमा तेल पठाएको बताएर यसलाई निरन्तरता दिनेमा चीनको खासै रुची नरहेको संकेत गरिसकेका छन् ।
चीनले अनुदान दिन्छु भनेको तेल लिन जानका लागि बाटो बनाउन नसकेेको नेपालले लज्जाबोध गर्नुपर्ने अवस्था छ । करीब ३ दशकसम्म शासन चलाएका नेताहरुले केरुङसम्म पुग्ने बाटो राम्रो बनाउन नसकिरहेका बेला सरकारले चिनियाँ कार्ड धूमधामका साथ खेलिरहेको छ ।
आफ्नो देश र नेपाली जनताको भन्दा बढी भारतको चिन्ता गर्ने राजेन्द्र महतो र महन्थ ठाकुरहरुले एउटा सार्वभौम देशले चीनबाट तेल ल्याउन गरेको स्वाभाविक समझदारीको खुलेआम विरोध जनाएर आफ्नो अनुहार जनतासामु स्पष्ट पारेका छन् । उनीहरुका कार्यकर्ताले मधेसमा चीनको झण्डा जलाएर उत्तेजना फैलाउँदासमेत सरकार निरीह बनेर टुलुटुलु हेर्नुपर्ने अवस्था छ ।
चीनबाट तेल ल्याउने प्रचार भइरहेका बेला शुक्रबार भारतीय विदेश मन्त्रालयका प्रवक्ताले चीनसँग सम्झौता गरेर रक्सौलबाट कसरी तेल भित्रिन्छ भन्दै कडा अभिव्यक्ति दिएका छन् ।
अर्कोतर्फ बीजेपी नेता विजय जोलीले काठमाडौंमा आएर केपी ओली र विद्या भण्डारीलाई सुकुक्क भेटेको विषय पनि कम रहस्यमय छैन ।
यस् परिघटनाहरुले के संकेत गर्दछन् भने अब नेपालको राजनीतिमा कांग्रेस र मधेसवादीहरु भारतको छायाँ बन्ने र वामपन्थीको चीनको छायाँ बन्ने खतराहरु देखिएका छन् ।
चीनसँग अतिशय ढल्कन खोज्ने सरकारी नीतिले नेपालको सन्तुलित विदेश नीतिलाई थप भड्काउने सम्भावना छ । तर, विजय जोलीहरुको निम्तोले रातारात चिनियाँ बर्को फालेर सरकारी अधिकारीहरु दिल्लीतर्फ दौडने अर्को खतरा पनि छ ।
सरकारमा रहेका दलमध्ये विशेषतः एमाओवादीको रुची चीनतिर ढल्कने छ । तथापि शीर्ष नेता प्रचण्डले माथुरहरुको कुरा काट्न सक्दैनन् । उता एमालेका नेताहरु भने महाकाली सन्धीमा लगाएको गुन सम्झँदै कुनै पनि रात दिल्लीतिर ढल्कले सम्भावनालाई अस्वीकार गर्न सकिँदैन । यी दुबै वाम दलहरु छिमेकीसँग सन्तुलित सम्बन्ध कायम गर्न असमर्थ रहँदै आएका छन् ।
नेपालमा बढ्दै गएको छिमेकीप्रति घृणा फैलाउने राजनीतिलाई कसरी सन्तुलित बनाउने र विशेष गरी भारतले नाकाबन्दीमार्फत गरेको थिचोमिचोबाट दीर्घकालीन उन्मुक्तिको बाटो कसरी पहिल्याउने भन्ने चुनौती यो सरकारका सामु गम्भीररुपमा खडा भएको छ । केटौले कूटनीतिले मात्रै यसबाट पार पाउन सकिँदैन ।
२. वामपन्थी र गैरवाम ध्रुवीकरणको संकेत
राष्ट्रपति, प्रधानमन्त्री, उपराष्ट्रपति र सभामुखमा ‘कम्युनिष्ट’ले जिते भनेर खुशी हुन त सजिलै छ तर, यो जितसँगै चुनौतीहरु पनि आएका छन्, नेपाली कांग्रेस र मधेसवादी दलहरुलाई कसरी विश्वासमा लिने ?
संविधान कार्यान्वयनको चरण कमसेकम आगामी निर्वाचनसम्म रहने भएकाले त्यतिबेलासम्म कसैले जित मनाउने र कसैले हारेको महसुस गर्नुपर्ने स्थिति खासै सहज होइन । यो स्थितिमा नेपाली राजनीति वाम र गैरवामपन्थी धु्रवीकरणतर्फ गयो भने संविधान कार्यान्वयनमा अवरोध उत्पन्न हुने डर हुन्छ ।
देशी विदेशी सबैलाई नेपालमा कम्युनिष्टले कब्जा जमाए, अब कैयौं वर्षसम्म उनैले खान्छन् भन्ने सन्देश गयो भने दक्षिणपन्थी कित्ता उत्तेजित हुने खतरा रहन्छ, जसलाई सन्तुलन मिलाउन खाँचो छ ।
तर, ओली प्रधानमन्त्री बनेयताको परिस्थिति हेर्दा मुलुकमा परिपक्व राजनीति भन्दा पनि वामपन्थी वाल रोग देखा पर्न थालेको प्रतीत हुन्छ । कमसेकम कांग्रेसलाई राष्ट्रपति दिन सकेको भए ओली सरकारको आयु बलियो हुने थियो, त्यो हुन सकेन ।
अतिसय वाम धु्रवीकरण र चीन परस्त (देखावटीरुपमा भए पनि) नीतिले भारतलाई मात्रै होइन, अमेरिका र अन्य पश्चिमी राष्ट्रलाई पनि विनासित्तिमा उत्तेजित पार्न सक्छ । र, उनीहरुले नेपाली कांग्रेसमार्फत् सरकार ढाल्ने चलखेल कुनै पनि बेला अघि बढाउन सक्ने खतरा छ ।
३. साम्प्रदायिक असन्तुलनको खतरा
विद्या भण्डारी राष्ट्रपति बनेकै दिन मधेसमा उनको पुत्ला जल्यो । मधेसमा ओली र विद्या दुबै मधेसविरोधी हुन् भन्ने छाप परेको छ । जनजातिमा पनि यस्तै छाप छ ।
यस्तो अवस्थामा कमसेकम नेपालको जातीय सन्तुलनको प्रतिनिधित्व देखाउन राष्ट्रपति र उपराष्ट्रपति मध्ये एकजना मधेसी समुदायबाट छानेको भए राम्रो हुने थियो । तर, सत्तापक्षले केही व्यक्तिको निजी तृप्तिका सामु यस्तो उदारता देखाउन सकेनन् । अहिलेको आवश्यकता भनेको साम्प्रदायिक सदभाव र सन्तुलन बढाउने हो । तर, सत्तापक्षले चालेका कदमहरुले साम्प्रदायिक असन्तुलनलाई नै मलजल गरिरहेको स्थिति छ ।
मधेसी मोर्चासँग सरकारले वार्ता गरिरहेको छ, जुन सकारात्मक पहल हो । तर, यसलाई चाँडो निश्कर्षमा पुर्‍याइएन र उनीहरुको भावनालाई मूलधारमा ल्याइएन भने एमालेको नेतृत्वमा साम्प्रदायिक असन्तुलन र धु्रवीकरण अरु बढ्ने चुनौतीपूर्ण अवस्था विद्यमान छ ।
४. सामाजिक फासीवाद मौलाउने डर
एमालेलाई सामान्यतः लोकतान्त्रिक दल मानिए पनि केपी ओलीका अघिपछि रहेका ‘डन’हरुले एमालेभित्रको सामाजिक फासीवादको झल्को दिन्छ । राज्यलक्ष्मी गोल्छा प्रकरणमा एमालेभित्रको सामाजिक अपराध थप उजागर भइरहेको अवस्था छ ।
सत्ता साझेदार दल एमाओवादीभत्रका कतिपय व्यक्तिहरु पार्टीभित्रै धाकधम्कीको भरका टिकेका छन् । मन्त्री पाउनका लागि प्रचण्डलाई भौतिक धम्कीसम्म दिन पछि नपर्नेहरु एमाओवादीभित्रै छन् ।
भ्रष्टाचार र कमिसनखोरी एमाओवादीको पर्याय बनेको छ । एमाओवादी पार्टीले मन्त्रीहरुका लागि जारी गरेको आचारसंहिताको समेत पार्टीभित्रैबाट विरोध हुन थालिसकेको अवस्था छ । यो स्थितिमा एमाले र एमाओवादी मिलेर समाजमा लोकतन्त्रको साटो फासीवादको अभ्यास त गर्ने होइनन् ? राज्यपक्षबाटै संस्थागत भ्रष्टाचार, चन्दा आतंक, डनगिरी एवं राज्य आतंक त मौलाउने होइन ? यस्तो चिन्ता पनि एउटा कोणबाट हुन थालेको छ ।
एमाले र एमाओवादीभित्रको यो प्रवृत्तिलाई सन्तुलनमा ल्याउन अर्को सत्ता साझेदार दल राप्रपा नेपालले पनि यसकारण सक्दैन कि ऊ पनि लोकतन्त्रमा भन्दा अप्रजातान्त्रिक अभ्यासमै हुर्किएको पार्टी हो ।
५. अस्थिर एवं कमजोर सरकार
सरकार बनेको एक महिना नबित्दै उपराष्ट्रपतिको उम्मेद्वारका विषयमा सत्तापक्षवीच निकै ठूलो मारामार भयो । यो घटनाले सत्तापक्षीय दलहरु केका आधारमा टिकेका छन् भन्ने स्पष्ट गर्दछ । यो गठबन्धन भोलि कुनै पनि बेला, कुनै पनि बाहनामा टुट्न सक्ने खतरा छ ।
स्वयं प्रधानमन्त्री केपी ओली आफ्नो सरकारको आयुबारे त्रशित छन् । कतिपय मन्त्रीहरु कति महिना टिकिने हो भन्दै हिँड्न थालेका छन् ।
कमसेकम नेपाली कांग्रेसलाई सरकारमा सहभागी गराउन सकेको भए केपी ओली नेतृत्वको सरकार यति साह्रो मनोवैज्ञानिकरुपमा कमजोर हुने थिएन ।
जब सरकार गठन नहुँदै ढल्ने डर हुन्छ, त्यस्तो सरकारले केही पनि गतिलो काम गर्न सक्दैन ।
६. असक्षमहरुको सिकञ्जा 
अहिले सरकार सञ्चालकहरुमा गम्भीर प्रकारको अयोग्यता र असक्षमता देखनि थालेको छ । करीब आधा दर्जन विना विभागीय मन्त्री एवं राज्यमन्त्रीको जिम्मेवारी तोकिएको छैन । प्रधानमन्त्रीकै दलले मन्त्रीको नाम दिन नसक्दा सरकारले पूर्णता पाउन सकेको छैन ।
राम्रा मन्त्रालय एमाओवादीले लगेकोमा एमालेभित्र गुनासो बढिसकेको छ । नेताहरुका लागि मन्त्रालयको भागवण्डा थोरै हुने भएपछि भैरहेका मन्त्रालय फुटाएर धेरैवटा मन्त्रालय बनाउनेजस्तो अलोकपि्रय बाटोतिर सरकारले अग्रसरता देखाउन थालेको छ । यस्तो स्थितिमा सरकारको काम कारवाहीले गति लिने आशा गर्न सकिँदैन ।
शुक्रबार कांग्रेस नेता एवं पूर्व गृहराज्यमन्त्री देवेन्द्रराज कँडेलमाथि गोली प्रहारको प्रयास होस् या दसैंका बेलामा बसका यात्रीहरुले ढुंगा खानुपरेको घटना होस् , या जनजविकाको सवाल नै किन नहोस् सरकारको कामकारबाही दुर्बल देखिएको छ । भूकम्प पीडितले पनि सरकारसँग गुनासो गरिरहेका छन् ।
यो स्थितिमा छिमेकीसँगको सम्बन्ध, सामाजिक सद्भाव, जनताको जनजीवन सहज बनाउने विषय, शान्ति सुरक्षा अनि सरकार सञ्चालनमा गतिशीलता जस्ता कुराहरुमा ओली नेतृत्वको सरकारले खासै शुभसंकेत देखाउन नसकिरहेको यथार्थ छ ।
मुलुकको परिस्थिति गम्भीर एवं जटिल बन्दै गइरहेको छ, तर सरकारमा चटके, ठट्टेउला अनि विषयगत दक्षता नभएकाहरुको भीड बढ्दै गएको यथार्थ छ ।

