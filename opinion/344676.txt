राज्यलक्ष्मीलाई न्याय देऊ : ७ करोडको स्रोत खोज
विष्णु पोखरेल
राज्यक्ष्मी गोल्छा यतिबेला नेपालको राजनीतिक वृत्तमा मात्र होइन, गैरराजनीतिक वृत्तमा पनि चर्चाको शिखरमा छिन् । नेपालको एक प्रतिष्ठित व्यापारिक घराना गोल्छा अर्गनाइजेशनकी सदस्य र हुलाशचन्द गोल्छाकी बुहारी हुनुको नाताले मात्र उनको चर्चा भएको होइन । एमालेको सांसद उनी करीव दुई वर्षदेखि नै छिन् । सभासद हुने बेलामा पनि उनी चर्चामा आइन् र अहिले संविधानसभाले संविधान जारी गरेर सभासदबाट सांसद हुने बेला पनि उनको चर्चा चुलिएको छ ।
नेकपा एमालेसँग गोल्छा परिवारको सम्बन्ध पुरानो हो । गोल्छा परिवारका सदस्य महेन्द्र गोल्छा एमालेका शुभचिन्तकमात्र होइन, सदस्य जस्तै थिए । तीनै महेन्द्रकी बिधवा राज्यलक्ष्मीलाई पार्टीभित्रै तिब्र विरोधका बीच सभासद बनाइएको थियो । सभासद भएपछि संविधासनभामा उनले एक पटक पनि संविधान कस्तो हुनुपर्छ भनेर बोलेको सुनिएन । संविधान जारी गर्ने बेलामा समेत उनी उपस्थित भइनन् । प्रधानमन्त्री चुनावमा पनि उनी सहभागी भइनन् । यदि एक मतले केपी ओली हार्ने अवस्था आएको भए गोल्छाको अनुपस्थिति एमालेका लागि महंगो हुने थियो ।
सभासदको सामान्य दायित्व निर्वाह नगरेकी र सांसद सदस्यको दायित्व समेत निर्वाह नगरेपछि उनलाई राजीनामा दिन स्थायी कमिटीले निर्देशन दिएको थियो । तर, एमाले स्थायी कमिटीको निर्देशन लगत्तै उनले मिडियाबाट एमालेका नेताहरु र एमाले पार्टीलाई आफूले पटक पटक गरेर करीव ७ करोड भन्दा बढी रकम दिएको बताइन् ।
राज्यलक्ष्मीको दावीसँग यो पंक्तिकारको कुनै सरोकार छैन । यो कुरा रकम लिने र दिनेले जान्ने कुरा हो । एमालेका कुन कुन नेताले राज्यलक्ष्मीबाट पैसा लिएका हुन् त्यो उनीहरुले जान्ने कुरा हो । पार्टीको खातामा कति पैसा आएको हो ? त्यो हरेक कार्यकर्ताले जान्ने अधिकार सुरक्षित छ । किनकि २५ हजार रुपैयाँभन्दा बढी चन्दादाताको विवरण एमालेले सार्वजनिक गरेको छ ।
राज्यलक्ष्मीको दाबी र एमालेको हिसाब-किताब पछिल्लो पाटो हो । तर, यहाँ प्रश्न उठाउन खोजिएको कुरा, एमाले र एमालेका नेतालाई राज्यलक्ष्मीले दिएको भनिएको रकमको स्रोत के हो ? राज्यलक्ष्मी गोल्छाले कुन आय स्रोतबाट आएको पैसा एमालेका नेताहरुलाई दिएकी हुन् ? त्यो रकम कर योग्य हो कि होइन ? यदि कर तिरेर कमाएको पैसा हो भने अवश्य पनि राज्यलक्ष्मीसँग त्यसको विवरण हुनुपर्छ । नभए पनि राज्यका सम्बन्धित निकायले राज्यलक्ष्मीसँग एमालेका नेतालाई दिएको भनिएको ७ करोड भन्दा बढीको स्रोत तथा करका विवरण माग्नु पर्छ कि पर्दैन ? यो प्रश्न अहिलेको महत्वपूर्ण हो ।
अन्य उद्योग व्यवसाय जस्तै गोल्छा अर्गनाइजेशनले पनि व्यापार घाटाको सन्तुलन परीक्षण देखाउने गरेको छ । आयकर लगायतका करहरुबाट मुक्त हुनका लागि राज्यलक्ष्मीहरुले आफ्नो उद्योग व्यवसाय घाटामै देखाउँछन् । त्यसो भए त्यो रकम कहाँबाट कमाइ भयो ? उनले हुण्डीबाट कमाएकी हुन् कि, मनी लाउन्डरिङबाट आयो वा हात हतियार तथा खरखजानाबाट आएको हो ? अख्तियार लगायत राज्यका निकायले राज्यलक्ष्मीको सम्पत्तिको स्रोत खोज्न ढिला गर्नुहुँदैन । त्यसपछि मात्र उनले क-कसलाई रकम दिएकी हुन् उनीहरुसँग सोधपुछ गरे हुन्छ ।

एमालेका कुनै पनि नेताले राज्यलक्ष्मीसँग नाजायज ढंगले पैसा लिएका छन् भने उनीहरुको भण्डाफोर हुनैपर्छ । तर, राज्यका आधिकारिक निकायले राज्यलक्ष्मीको सम्पत्तिको स्रोतको छानविन गरोस् ।

हामी बिराटनगरबासीले बुझे अनुसार उनले तीनपैनीमा चलाएको एउटा निजी स्कूल बाहेक उनको एकल आम्दानीको अरु स्रोत देखिँदैन । गोल्छा अर्गनाइजेशन संयुक्तरुपमै सञ्चालित छ । उनले दाबी गरेअनुसार ७ करोड भन्दा बढी एउटै पार्टीका नेतालाई बाँड्ने पैसा गोल्छा अर्गनाइजेशन वा उनको स्कूलबाट कमाइ हुन सम्भव छैन । त्यसैले पनि उनीसँग सबै विवरण लिएर कारवाही अघि बढाउनुपर्छ ।
एमालेका कुनै पनि नेताले राज्यलक्ष्मीसँग नाजायज ढंगले पैसा लिएका छन् भने उनीहरुको भण्डाफोर हुनैपर्छ । तर, राज्यका आधिकारिक निकायले राज्यलक्ष्मीको सम्पत्तिको स्रोतको छानविन गरोस् । एमालेलाई दिएको भनिएको रकमको प्रमाण खोजोस् र सार्वजनिक गरोस् । अहिलेको मुख्य विषय राज्यलक्ष्मीको दावीमै टेकेर उनले बाँडेको रकमको स्रोत खोज्नु नै हो ।
राज्यलक्ष्मी गोल्छाले यो देशको सम्मानित राष्ट्रपतिदेखि बिभिन्न सम्भावनायुक्त नेताहरुको नाम लिएकी छन् । उनले सांसदबाट राजीनामा दिनुपर्ने अवस्था आएको झोकमा ती नाम लिएकी हुन् भने अलग कुरा हो,नत्र छानविन हुनुपर्छ ।
यत्तिका वर्षसम्म चुपचाप लागेर बसेकी गोल्छा एमालेले राष्ट्रपति, प्रधानमन्त्रीसहित मुलुकको नेतृत्व गरेर प्रतिकुलताबीच अघि बढ्न लागेका बेला किन चरित्रहत्याको तहमा उत्रिन् ? उनी कतैबाट प्रयोग भइन् वा अन्तरआत्माबाट बोलेकी हुन् ? यो प्रश्नको जवाफ खोजिएन भने यसले भविष्यमा झ्न समस्या ल्याउन सक्छ ।
हुन त राज्यलक्ष्मीले फेरि विज्ञप्ति निकालेर आफूले एमाले नेताहरुलाई पैसा नदिएको बताएकी छन् । तर, उनको त्यो दाबी दबावमा आएको आरोप लागिसकेको अवस्थामा उनको सम्पत्तिको स्रोत छानविन गर्नु नै दुबै पक्षका लागि हितकर हुनेछ । त्यसैले उनले दिएको भनिएको रकमको स्रोत खोजियोस् र राज्यलक्ष्मीमाथि न्याय गरियोस ।
(पोखरेल एमालेका कोशी अञ्चल सम्पर्क कमिटी सचिवालय सदस्य तथा युवा संघ नेपालका केन्द्रीय सदस्य हुन्)

