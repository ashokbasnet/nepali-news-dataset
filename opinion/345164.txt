नयाँ शक्तिको नेतृत्व कस्तो हुने ?
डा. कोषप्रसाद न्यौपाने
केही बर्षदेखि “नयाँ शक्ति” को आवश्यकता लाई उठाउदै आएका डा. बाबुराम भट्टराई एमाअोबादी पार्टीको साधारण सदस्य पनि नरहने गरी पार्टी परीत्याग गरी नयाँ शक्ति (नयाँ पार्टी) गठन गर्ने यात्रामा लागिसकेका छन।
केही मानिसहरुको बुझाइमा डा. बाबुराम भट्टराई साँचिकै भिजन भएका ब्यक्ती हुन् र मौका पाएमा देशको लागि अझै पनि केही गर्ने छन, तर उनी लाई पार्टी अध्यक्ष प्रचण्डले अघि बढ्न दिएनन्, त्यसैले उनले पार्टी छोडेर राम्रै गरे भन्ने छ भने एउटा ठुलो जमात उनको यो यात्रा आफु पार्टी अध्यक्ष हुनका लागि बर्तमान पार्टी अध्यक्ष प्रचणडसँग गरिएको बार्गेनिङ थियो र उक्त कुरा पूरा नहुने भएपछि अलग भएका हुन् भन्ने धेरै मनिसको बुझाइ छ।
तथापि बिगत २५ बर्षदेखि पार्टीहरुको कार्यशैली हेर्दा अहिलेका कुनै पनि राजनैतिक पार्टीहरुबाट धेरै आशा गर्ने ठाउँ देखिँदैन र नयाँ शक्तिको उदय अपरिहार्य नै देखिन्छ। तर, त्यस्तो नयाँ शक्ति कसैको पार्टी अध्यक्ष हुने अभिलाषाबाट प्रेरित भएको हुनुहुँदैन। र, पार्टीहरुमा मौका नपाएका असन्तुष्टहरुको झुण्डबाट बनाइने पार्टी हुनुहुँदैन।
अब हुने नयाँ शक्ति पार्टीको संख्या थप्ने मात्र नभएर अहिलेसम्मका राष्ट्रिय र क्षेत्रीय राजनीतिक पार्टीहरु जसले २५ औँ बर्षसम्म यो देशको मुहार फेर्न सकेनन्, तिनीहरुको बिकल्प भएर उदाउनुपर्नेछ। यस्तो नयाँ शक्तिको आवश्यकता महशुस गरिए पनि नेतृत्वको योग्यता कस्तो हुने र कस्तो ब्यक्तिले नेतृत्व गर्ने भन्ने कुरा बहसमा आउन सकिरहेको छैन।
 यो लेख नयाँ शक्तिको योग्यता कस्तो हुने भन्नेमा नै केन्द्रित हुने छ।
एक सय चार बर्षे राणाकालको अन्त्यपछि २००७ मा नेपाली कांग्रेस र ३० बर्षिय पञ्चायतको अन्त्यपछि ०४७ सालमा पनि नेकपा एमाले नयाँशक्ति भएर उदाएके थियो। बहुमत प्राप्त नेपाली कांग्रेसले जन अपेक्षा अनुसार काम गर्न सकेन। कांग्रेसमा शेरबहादुर देउवा र नेकपा-एमालेमा वामदेव गौतमले पनि नयाँ शक्ति बनाएकै हुन्। तर तिनीहरुको ब्यक्तिगत स्वार्थले गर्दा उदाएका पार्टी उदाउन नपाउँदै अस्ताउन पुगे। यिनै पार्टीहरुको बिकल्प दिन भन्दै ०५२बाट सशस्त्र हतियार उठाएर १० बर्षपछि नेकपा-माओबादी पनि नयाँ शक्तिको रुपमा उदाएकै हो। तर उ पनि ०६५सालको पहिलो संविधानसभाको सफलता पछिको उन्माद र आन्तरिक कलहले गर्दा आज छिन्न-भिन्न अवस्थामा पुगेको छ। बि-मायोबादी र सि-मायोबादी भनेर चिनिने नयाँ पार्टीहरु पनि उनीहरुकै भाषामा भन्ने हो भन्ने नयाँ शक्ति नै हुन्। तर, तिनीहरु आज घरको न घाटको अवस्थामा पुगेको सर्वविदितै छ।
राजनीतिक क्रान्ति पूरा भएको र अब आर्थिक क्रान्ति आवश्यक भन्दै पार्टीबाट भागेर हिंडेका भट्टराईको नयाँशक्ति पनि देउवा र गौतमको जस्तै हुने छैन भन्ने आधार के ?  आफु अर्थमन्त्री हुँदाको लोकप्रियता प्रधानमन्त्री भएपछि धेरै खस्किएको पक्कै पनि महसुस होला नै।चाहे भारतसँग बिप्पा सम्झौता गर्दा होस् वा भूकम्पपछि राहत दिने कार्यमा सर्बदलीय समितिको माग गरी विपतलाई राजनीतिकरण गर्न खोजेको आम-मानिसहरुको बुझाइहोस्, डा.भट्टराईको उचाई धेरैघटि सकेको सामाजिक सञ्जाल फेसबुक र टुइटरबाट नै प्रस्ट हुन्छ । र, अर्कोकुरा कम्युनिस्ट बिचारबाट प्रशिक्षित ब्यक्ति भएको, जातीयताको बिउ रोपेर समाजमा सद्भाव बिगारेको जस्ता आरोप लाग्ने गरेको हुनाले, र १७००० को ज्यान जाने गरी चलाइएको युद्धको नेत्रित्व गरेको व्यक्तिको हैसियतले गैरकम्युनिस्टहरु र हिंसा नचाहनेहरु उनको नयाँ शक्तिमा आवद्ध हुनेस्थिति आउने छैन।
अर्को तर्फ “नयाँ शक्ति” को आवश्यकता बि.बि.सी नेपाली सेवाका प्रमुख तथा चर्चित पत्रकार र साथै परोपकारी संस्था “हेल्प नेपाल नेटवर्क” का संस्थापक रवीन्द्र मिश्रले केही बर्षदेखि उठाउँदै आएका छन्।  उनले एक दैनिकमा “नयाँ शक्तिका ४ खम्बाहरु” भन्ने लेखबाट पद्धति, पारदर्शिता, इमान्दारिता, र उत्कृष्टता नयाँ बन्ने पार्टीमा नभै नहुने खम्बा भनेर प्रस्तुत गरेका छन्।
यस पङ्तिकारले पनि “देश बनाउने खम्बाहरु” भन्ने शीर्षकमा अमेरिकाबाट प्रकाशित हुने अनलाइन पत्रिका “नेपालीपोस्टमा” अगष्ट १६, २०१५ मा इच्छा-शक्ति, दृढता, इमान्दारिता, निस्पक्षता र पारदर्शिता नभैकन देश भावनामा बहकिएर बन्दैन भन्ने तर्क प्रस्तुत गरेको थियो।
मिश्र र यस पंतिकारलाई जस्तै धेरैलार्इ नेपाल अहिलेसम्म अविकसित देश हुनु माथि उल्लेख गरिएका खम्बाहरु नेतृत्वमा नहुनु भन्ने बुझाइ रहेको छ। तर, नयाँ शक्तिको नेतृत्वमा यी गुणहरु छन् या छैनन् भनेर कसरी आम नेपालीले जान्ने त ? के अब हामीले फेरि पनि उही पुराना, २५ बर्षसम्म केही गर्न नसकेका नेताहरुले अब म आर्थिक क्रान्ति गर्न आएँ भन्दैमा विश्वाश गर्ने कि उनीहरुले समाजमा दिएको योगदानलाई हेरेर, र बिगतमा उसले गरेका कामहरुको समीक्षा गरेर विश्वाश गर्ने ? अब हामीले बिचार गर्नेबेला आएको छ। राजनीतिमा छाडातन्त्र र मनपरीतन्त्र बढ्दै गएपछि जो कोही पनि राजनीतितर्फ आकर्षण भइरहेको देखिन्छ।
जुनसुकै पार्टीले पनि गरिब र बेरोजगारी तप्कालाई सजिलै आफ्नो पकडमा पार्दै आफ्नो स्वार्थ पुरा गर्ने परीपाटी अब को नयाँ शक्तिले बन्द गरिदिनु पर्दछ।
हामीले धेरै बर्षदेखि नेता भनेको चर्का भाषाण गर्ने, भिडको सेन्टिमेन्टलाई उत्तेजित पार्ने र जेलनेलको अबधिलाई योग्यता बनायाैं । केही अपवादलाई छोडेर, अहिलेका धेरै नेताहरु कुनैपनि पेशामा दक्षता वा उत्कृष्टता हासिल गरेका ब्यक्ति होइनन्।
आफ्नो ब्यक्तिगत जीवनमा मै उत्कृष्टता हासिल नगरेकाहरुबाट हामीले देशलाई बिकासको उच्च बिन्दुमा लैजान्छन भनेर पत्याइरनु अब हाम्रो पटमूर्खता बाहेक केही हुने छैन। बिकशित देशहरुमा जस्तै अब हामीले पनि, क्षणिक फाइदालाई नहेरी, राजनीति गर्ने मानिसको इतिहास हेरेर, समाजमा उसले गरेको योगदान, उस्को योग्यता, क्षमता, र इमान्दारिताबाट नेतृत्व छान्ने प्रयत्न गर्नु पर्दछ र त्यस्तो नेतृत्वलाई एउटा असल नागरिकको हैसियतले सहयोग गर्नुपर्दछ।
आफु राष्ट्रबादको खोल ओढ्ने र आफ्ना वरिपरिकाले ब्रह्मलूट गर्दा आँखा चिम्लने, राजनीति गर्ने जोगी हुन होइन भन्दै गृहमन्त्री नपाए पार्टी फुटाल्नेसम्मको धम्की दिने, पार्टी चलाऊन धन र डनको सहारा चाहिने, आफ्नो परिवार पाल्न, छोराछोरी स्कुल/कलेज पढाउन राजनीतिलाई सधैं कमाइखाने भाँडो बनाइरहने, राज्यका हरेक अंगहरु  जस्तै प्रहरी, प्रशासन, विश्वाविद्यालय, न्यायालय, स्वास्थ्य, शिक्षा र अन्यमा राम्रालाई भन्दा हाम्रालाई अवसर दिने र आर्थिक लाभ लिने, जताततै राजनीतिक आतंक फैलाउने, आफ्नो नेपाली जनताको मतलाई भन्दा बिदेशीको हुकुमलाई सम्मान गर्ने नेत्रित्व अब चाहिँदैन।
नयाँ शक्तिको आधार के हुने ?
नयाँ शक्तिले आफ्नो समरचना निर्माण गर्दा दुई कुरामा ध्यान दिनु पर्ने देखिन्छ। (१) कार्यकर्तामा आधारित पार्टी बनाउने वा (२) भोटरमा आधारित पार्टी बनाउने ? कार्यकर्तामा आधारित पार्टी बनाउँदा पार्टी छोटो समयमा नै ठूलो हुन सक्ने सम्भावना रहन्छ र चुनावमा कार्यकर्ताको सहयोगले सफलता हासिल गर्न पनि सक्दछ।  तर, चुनावको बेलामा परिचालित कार्यकर्ताले नेतृत्वलाई आफ्नो सहयोगको बदला खोज्ने र अबान्छनीय कामका लागि प्रेसर दिने सम्भावना पनि उतिकै रहन्छ।
अर्कोतिर भोटरमा आधारित पार्टी बनाउदा पार्टी ठूलो हुन केही समय लागे पनि उस्को कार्य हेरेर राम्रो काम गरे मात्रै चुनावमा जित्ने सम्भावना हुनाले नेत्रित्वलाई सधैं सधैं राम्रो काम मात्रै गर्न प्रेरित गर्नेछ। त्यसैले नयाँ शक्तिले पार्टीमा हनुमान निर्माण गर्ने होइन, खबरदारी गर्ने चौकीदार निर्माण गर्नुपर्दछ।
अधिकांश नेपालीहरू राजनीतिक रुपले बिभाजित छन्। सबै राजनीतिक पार्टीहरुका धेरै कार्यकर्ताको मन मस्तिकमा हाम्रा नेता महान भन्ने विश्वाशले जरा गाडेको देखिन्छ, चाहे नेताहरुले खराब नै किन नगरुन्। नयाँ शक्तिलाई सबै प्रकारका व्यक्तिहरुलाई आकर्षण गर्न चुनौती देखिए पनि असम्भब भने अवश्य देखिँदैन।
नयाँ शक्तिको नेतृत्व कस्ले गर्ने?
नयाँ शक्तिको नेतृत्व भनेको अब देशलाई आर्थिक र सामाजिकरुपले सम्पन्न बनाउन चाहिने नेतृत्व हो। पार्टीहरुबाट चोइटिएर आएका, देश बनाउने मौकाको परीक्षामा असफल भएका, र जिन्दगीभरि क्रान्तिको कुरा गर्न बाहेक केही नजानेकाहरुबाट अब धेरै आशा गर्न सकिँदैन र अबेर पनि भइसक्यो।
नेपालमा सक्षम, इमान्दार र भिजन भएका ब्यक्ती नभएका पनि होइनन्। मात्रै तिनीहरु एकीकृत नभएका हुन् र फोहोरी खेल भनी राजनीतिमा नआएका मात्रै हुन। तर, अब बेला आइसकेको छ। अब बन्ने नयाँ शक्तिको नेतृत्व इच्छा-शक्ति, दृढता, इमान्दारिता, निस्पक्षता र पार्दर्शिता भएका उत्कृष्ट व्यक्तिहरुको समूहबाट निर्माण गरिनुपर्दछ। यस पङ्तिकारको बिचारमा नयाँ शक्तिको केन्द्रीय तह नयाँ शक्तिको सुत्रधार रबिन्द्र मिश्र, नेपाल सरकारका भुतपूर्व मुख्य सचिब तथा बागमती सरसफाइ कार्यक्रमका अभियान्ता लीलामणि पौडेल, म्यागासेसे पुरस्कारका बिजेताद्वय डा. सन्दुक रुइत र माहावीर पुन, डा. भगवान कोइराला, डा. गोविन्द केसी, गोकर्ण बिष्ट, रमेश खरेल, कर्ण साक्य, उत्तम सन्जेल, भूकम्पपछि अतन्तै सरहानीय काम गरिरहेका बिबेकशील नेपालीका उज्ज्वल थापा, हेटौंडामा एउटा असाधारण काम गरिरहेका रामजी अधिकारी र समाजमा बिशिष्ट योगदान दिएका अन्य ब्यक्तिहरुको समुहबाट निर्माण हुनु पर्दछ।
यसरी हुने नयाँ शक्ति देशमा भएका लाखौं गरीब, पीडित, र बाध्य भएर दिनहुँ बिदेशिनु परेका युवाहरु, र ज्ञान र सिप भएका जनशक्ति जसले देशमा शान्ति छाअोस र स्वदेश फर्की देश निर्माणमा हातेमालो गरौला भनेर पर्खी बसेका छन्, ती सबैको मुटुको ढुकढुकी र आशाको दियालो हुनु पर्दछ ।
(लेखक रसायनशास्त्रका पीएचडी हुन्।   





