सीमांकन उत्तर-दक्षिण हुनुपर्छ
सत्यनारायण मण्डल,  विनाविभागीय मन्त्री
गत असोज ३ गते जारी भएको संविधानमा केही असन्तुष्टि राख्दै हाम्रा मधेस आधारित राजनीतिक दलहरुले अहिले झण्डै पौने ३ महिना हुन लाग्यो, सुरु गरेको आन्दोलनको बारेमा नेपाल सरकार गम्भीर छ । वार्ता अलि सकारात्मक भएजस्तो छ । यहाँहरुले पनि थाहा पाउनुभएको छ ।
नेपाल सरकार अन्तिम हदसम्म लचक हुने, मन्त्रिपरिषदको ध्यान केन्दि्रत भएको छ । तर, म एउटा सांसदको हैसियतको पनि र अहिले मन्त्रिपरिषदको एउटा सदस्यको नाताले मैले देखेअनुसार संविधान निर्माणमा मैले पनि जुन भूमिका खेलें, सीमांकन बाहेक अरु कुनै खास त्यस्तो त्रुटी छैन । हुन त आफैंमा कुनै पनि संविधान एकैचोटिमा पूर्ण हुँदैन । कमी रहेका कुराहरुलाई समयानुसार परिमार्जित, संशोधित गर्दै जाने प्रशस्त आधारहरु रहेका छन् ।
अहिले संसदबाटै प्रमुख दल नेपाली कांग्रेस, नेकपा एमाले, एमाओवादीका प्रमुख नेताहरुले संससदको रोष्ट्रमबाटै बचनवद्धता प्रकट गरिसक्नुभएको छ कि अहिले बाहिर उठिराखेको मौलिक हक अन्तरगत सामाजिक न्यायभित्र समावेसिक र समानुपातिक कुरा चाहिँ हामी समावेश गर्छौं । यति त्यो चाँहि त्यहाँ हाल्नैपर्छ भने त्यसका लागि विधेयक पनि आइसकेको छ ।
अर्को कुरो, यो जनसंख्याको आधारमा निर्वाचन क्षेत्र निर्धारण गर्ने जहाँसम्म सवाल छ, यसलाई पनि समेटेर जनसंख्याका आधारमा निर्वाचन क्षेत्रहरु निर्माण गर्ने कुरामा पनि कुनै विमति छैन, एकदमै सहमति छ ।
रह्यो, अहिलेचाँहि कुरो अड्केको । आन्दोलनरत दलहरु पनि अलिकित लचिलो भइदिने हो भने तुरुन्तै मिल्छ । जहाँसम्म सीमांकनको सवाल छ, यदि सीमांकन मेचीदेखि महाकालीसम्म दुईवटा प्रदेश नै बनाउने हो भन्देखि अहिले संविधान जारी भएको छ, यसमा सबैको एक मत छैन, तैपनि जुन अहिले संविधानमा भएको व्यवस्था अनुसार संघीय आयोग जुन छ, त्यो आयोगले ल्याएको प्रतिवेदनलाई हामी सबैले शीरोधार्य गरेर जान्छौं ।
तर, सीमांकनकै कारण अहिलेसम्म यी कुराहरु अड्केको छ । र, अहिले जुन आन्दोलनकारी शक्तिहरुले जुन आन्दोलन चलाइराखेका छन्, मेरो के भनाइ हो भनेदेखि मैले पहिले पनि
भन्दै आएको छु, विभिन्न सञ्चारमाध्यमबाट पनि, कि आन्दोलन विल्कुल लोकतान्त्रिक होस् । आन्दोलन हिंसात्मक नहोस् । अहिले के देखियो त भन्दाखेरि लोकतन्त्रमा यस्तो संसारमा काँही पनि हुँदैन । अलिकता मेरो एजेण्डामा, मेरो विचारमा कसैले विमति राख्नेवित्तिकै त्यसको घर जलाईदिने, त्यसका वालबच्चालाई कुटपिट गर्ने, हत्या गर्ने, जस्ताखालका कुराहरु भइराखेका छन् । अस्ति भर्खर पर्सामा भयो । हाम्रै एमाले समर्थक गाउँ कमिटीका अध्यक्षको परिवारका सदस्यलाई कुटेर मारियो, पेट्रोलको तस्करी गर्ने कुरामा ।
अस्ति एउटा घाइते प्रहरी जवानलाई, असईलाई एम्बुलेन्सबाट झिकेर जलाएर मारियो । यस्ताखालका मानवताविरोधी अपराधहरु नहुन् । यसले मधेस आन्दोलन नै बदनाम हुन्छ । आन्दोलन हक अधिकार प्राप्तिका लागि गर्नुपर्छ । हामी अहिले सत्तामा छौं, हाम्रै विरोध गर्दाखेरि लोकतान्त्रिक प्रक्रियाबाट तपाईले गर्न सक्नुहुन्छ । तर, हिंसात्मक तरिकाले हाम्रो घरमा थ्रेट छ । मेरै वालबच्चाहरुलाई अहिले मैले घरमा राख्न सकेको छैन । विनाकारण थ्रेट जान्छ, यो त मानवीय पनि भएन । लोकतान्त्रिक पनि भएन ।

बिराटनगरकै जुन भारतीय वाणिज्य दूताबास छ, वीरगञ्जमा छ, उनीहरुले अहिले हाम्रो लगानी फिर्ता गर भन्ने किसिमका कुरा पनि अहिले गाइँगुइँ सुन्न थालिएको छ

तर, म पनि आफ्नो ठाउँमा जहाँ छु, त्यहाँबाट भूमिका खेलिरहेको छु, यो बहुत ठूलो पीडादायी कुरा हो, सिंगो नेपालकै जनताका लागि । पहाडका मात्रै होइन, मधेसका जनताको पनि अहिले जुन पीडा छ, जुन कहालीलाग्दो अवस्था छ । अहिले मधेसमै पनि पात ल्याउनेसम्म ठाउँ छैन, कहाँबाट दाउरा ल्याउने र भात भान्छा गर्ने ? सवाल त अब चुल्हो बन्द हुने अवस्था आइसकेको छ । यसले गर्दाखेरि नेपाल सरकार त्यसका विकल्पहरुको बारेमा सचेत छ । हामीले विकल्प पनि दिन्छौं र चाँडोभन्दा चाँडो यसको समाधान गछौर्ं । हिजो जुन वार्ता भएको छ, त्यसबाट म अलि आशावादी भएको छु कि अब चाँडै अलिकता हुन्छ ।
हिजै म यता आउनेबेलामा म एकछिन बालुवाटार छिरेको थिएँ, त्यतिबेला अहिले सत्ता बाहिर रहेका केही राजनीतिक दलहरुसँग पनि प्रधानमन्त्री आफैंले बातचित गरिरहनुभएको रहेछ । हिजो मोहन वैद्यजी र सीपी गजुरेल जीहरुसँग पनि अहिलेको समसामयिक स्थितिको बारेमा गम्भीर कुराहरु अगाडि भएको छ कि यसलाई कसरी हामीले मुलुक बचाउनुपर्ने हो ।
मधेसकाे अान्दाेलन भारतको हो भनेर त भन्न मिलेन । आन्दोलनमा त मधेसकै जनताहरु छन् । तर भारतको त्यसमा प्रत्यक्ष, अप्रत्यक्ष सहयोग चाहिँ छ । मेरो अस्ति एकजना भारतीय जनता पार्टीका नेतासँग काठमाडौंमा थोरै समय भेट भयो, कुराकानी भयो । उहाँले जिज्ञासा राख्नुभयो, तपाईहरुको के छ त यो समस्याको समाधानका उपाय ? के सोच्नुभएको छ भनेर उहाँले भन्नुभयो । हामीले संविधान संशोधन गर्न तयार छौं, सीमांकनका जुन कुरा छ, त्यो म पनि मधेसी भएको हुनाले मेरो आफ्नै छुट्टै विचार छ । अहिले संविधान यत्रो बहुमतले जारी गरेको छ, त्यसलाई नमान्ने कुरै भएन, म त्यसलाई मानेर जान्छु तर मेरो व्यक्तिगत विचारमा आजभन्दा ६/८ महिना पहिला मिडियामा पनि आएको, तपाईहरुलाई थाहा होला, म सत्यनारायण मण्डललाई जिल्ला प्रवेशमै रोक लगाइयो । म जतिबेला, म पाँच दशक भयो, नेपालको लोकतान्त्रिक आन्दोलनमा निरन्तर, एक घण्टा पनि विश्राम नलिइकन लाग्ने मान्छे । ०४६ सालमा पञ्चायतलाई खारेज गराएर म खुल्ला भएको मान्छे । मलाई उत्तर दक्षिण हुनुपर्छ ।
किन त भन्दाखेरि यसमा पनि मेरो तर्क छ । अस्ति त्यो भारतीय नेतालाई मैले यही कुरो राखें । नेपाल निर्माण हुनुभन्दा र अहिलेको भारत निर्माण हुनुभन्दा पहिला नै हाम्रो बेटी रोटीको सम्बन्ध रहेको छ । मिथिला राज घरानाका २२ औं पुस्ताका राजाकी छोरी हुन् जानकी । र, अयोध्या नरेश दशरथका राज घरानामा वैवाहिक सम्बन्ध त भयो नै । जुन आजभन्दा ४ हजार वर्ष पहिले त्रेता युगमा, जतिबेला भारत निर्माण भएको थिएन । अहिले पनि त्यो भूमि भनेको हज्जारौं वर्षसम्म अखण्ड छ । कसैको उपनिवेश भएको छैन । यहाँका हाम्रो मधेसवादी दाजुभाइ र यी दलका आदरणीय नेताहरुलाई म यो अनुरोध गर्न चाहन्छु कि मधेसको आफ्नै स्वतन्त्र अस्तित्व छ, पहिचान छ । जानकी न होती राम होते भनेर मैले उहाँ (भारतीय) लाई भनें । प्राचीन सभ्यताको जुन विरासत हो, त्यो चाँहि हामीले बेटी रोटीको सम्बन्ध पाएका छौं । भनेपछि नेपाल सानो हुँदैमा कसैले हेप्न खोज्ने ?
त्यसकारण तत्कालीन मिथिला राज्यको टेरीटोरी भनेको दक्षिणमा गंगा, उत्तरमा हिमाल हो । किन हीनतावोध गर्ने यहाँका पहाडी शासकहरुलाई, जातिहरुलाई ? हिमाल र पहाड छोड्ने मधेसीहरुले ? हाम्रा पूर्वज ५२ औं पुस्ता राज्य मिथिलामा जनकले गर्नुभएको छ । ४६ पुस्ता जनकले गर्नुभएको छ, ६ पुस्ता मिथिला जनपथ चलेको छ । पूर्वमा सप्तकोशी, पश्चिममा गण्डक ।
अहिले पनि जुन २ नम्बर प्रदेश दिएको छ, त्यो विशुद्ध मिथिला प्रदेश हो । प्रचीन, वैदिककालीन हामीले धर्मग्रन्थ र इतिहास हेर्‍यो भने यो पाइन्छ । त्यसकारण हामीले गर्व गर्नुपर्छ । यो पहाडे मधेसी विभिन्न साम्प्रदायिक कुरा गरेर यहाँ कसैको भलो हुँदैन । न यताका जनताको भलो हुन्छ, न हामी मधेसीकै हुन्छ । जुन अहिले हजारौं वर्षदेखिको एउटा सामाजिक सदभाव कायम गरेर अगाडि बढ्यौं, जीवन निर्वाह गर्‍यौं । हाम्रा पूर्वजहरुले देखाएको बाटो अनुसार नै हामी जानुपर्ने हुन्छ ।
भारतको इन्ट्रेस्ट पूरा भएन भनेदेखि हामीलाई त्यससँग के मतलब भयो र । हामी भारतको उपनिवेश होइन । हामी भारतका गुलाम होइनौं । तर, अहिले खतरा के छ त भन्दाखेरि यो नवउपनिवेशको जुन चाँहि यो दुनियाँमा छ, अहिले बर्दीधारी सेना भारतले पढाउन सक्दैन, विना बर्दीको सेना जुन हुन्छ, त्यो चाँहि बर्दीधारी सेनाभन्दा खतरा हुन्छ । मैले सुनेको छु कि अहिले चाँहि यही बिराटनगरकै जुन भारतीय वाणिज्य दूताबास छ, वीरगञ्जमा छ, उनीहरुले अहिले हाम्रो योजना सफल भएन, हाम्रो लगानी फिर्ता गर भन्ने किसिमका कुराहरु पनि अहिले गाइँगुइँ सुन्न थालिएको छ ।
त्यसकारणले गर्दाखेरि भारतले के भन्छ, के भन्दैन, हामी भारतविरोधी होइन । हामी भारतीय जनतासँग हाम्रो प्राचीन मित्रता छ । त्यसलाई हामी अझै बलियो र प्रगाढ गर्न चाहन्छौं । केही शासकहरुको दिमागमा कतिबेला के आउँछ, त्यो उनीहरुको खुशीको कुरो हो । हामी नेपाली हौं । हामी आफ्नो हिसाबले जान्छौं । हामी आफ्नो नेपालको सार्वभौम अखण्डताको रक्षा गर्छौं । यहाँका जनताको सम्वृद्धि गर्छौं । यहाँका जनताको हरेक हक अधिकारको सुनिश्चितता गर्ने ग्यारेण्टी गर्नुपर्छ ।
म पार्टीको सिपाही हुँ, जुन दिन्छ, त्यही शीरोधार्य गर्छु । आज र भोलि र करिब करिब त्यो पनि सकिन्छ अब । अस्तिसम्म उपराष्ट्रपतिको चुनाव थियो । सीमांकन त हुन्छ नै । अहिले जुन ७ प्रदेश आएको छ, यसमा फेरबदल त हुन्छ नि । आयोगले विज्ञहरुले जे सुझाव दिन्छन्, त्यहीअनुसार गर्ने हो ।
विज्ञको कुरो पहिलेदेखि नै हो । अब यो एउटा… अलिकता हामीलाई पनि कताकता चित्त बुझेको छैन । उता सुर्खेततिर जुन ५ प्रदेश ल्यायो । त्यसमा असन्तुष्टि हुनेवित्तिकै त्यसलाई सम्बोधन गर्‍यो । यो कुरो छ । अलिकता, कतै न कतै सानोतिनो त्रुटी भएको जस्तो हामीले पनि महसुस गरेका छौं । नेताहरुलाई भन्दाखेरि त्यसमा ध्यानाकर्षण भएको छ । मधेसमा यत्रो दिन आन्दोलन हुँदा त्यसलाई उत्रो दिन सम्बोधन गरिएन । अहिले सिंगो राष्ट्रले नै पीडा भोगिराखेको छ । यसमा अहिले ध्यानाकर्षण भएको छ ।
(अाइतबार बिराटनगरमा अायाेजित पत्रकार सम्मेलनमा मन्त्रीले दिएकाे अभिव्यक्ति ।)

