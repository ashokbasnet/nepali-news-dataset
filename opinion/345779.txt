कांग्रेसलाई सडकमा पुर्‍याउनेले नेतृत्व गर्न मिल्दैन
सुदर्शन आचार्य
वीपी कोइरालाले एक समय पार्टीकै साथीहरुका नाममा पत्र लेख्नु भयो र भन्नुभयो-“नेपाली कांग्रेसमाथिको ऐतिहासिक उत्तरदायित्वको कुरा म पार्टीका साथीहरुले जहाँ सुकै गरेको सुन्दछु । यो ऐतिहासिक उत्तरदायित्व को हो ? हामीले के गर्ने हो ? हामी सबैलाई स्पष्ट बोध नभएको जस्तो छ । यसबारे केही बिचार गरें ।

मलाई लाग्दछ, नेपालमा क्रान्तिको नेतृत्व गरेर सफलताका साथ कठिन ज्वालामुखीको दुर्गम पहाड चडेर त्यसको अखण्ड ज्वालामा हामफालेर पनि अक्षेपित र सफल भएर निस्केका नेपाली काँग्रेसमा क्रान्तिकारी साथीहरु अझै त्यही वितेका सपनाका कथाहरुमा अल्झेर बसिरहेका छन् । अतीत सवैका लागि सुखद र प्यारो हुन्छ । झन् बितेका दिन इतिहासका सुनौला पृष्ठ हुन गएका त्यस व्यक्ति वा संस्थाको के कुरा ।”
आज कांग्रेसमा वीपीले भनेजस्तै हुँदैछ । सुनौलो इतिहास बोकेको काँग्रेसमा नेताले समयको सही विश्लेषण गर्न नसक्दा देशै भरका लाखौं लाख कार्यकर्तालाई नाजवाफ बनाइदिए । अब यहाँनेर निर्मम रुपमा भन्नै पर्दछ- पार्टीलाई सही ढंगले दिशानिर्देश गर्न भन्दा धेरैजसो निर्णयहरु आफ्ना व्यक्तिगत चाहना वा रुची वा अरुचीको छाँया मात्र बनाउने नेतृत्व सुशील कोइराला, शेरबहादुर देउवा र रामचन्द्र पौडेल अब पार्टीको नेतृत्व गर्न दोस्रो पुस्ताका लागि ‘रास्ता क्लियर’ गर्नुपर्दछ ।
पार्टीमा रहेको पहिलो पुस्ता र जनता एवं कार्यकर्ताको सीमा आज दिन-प्रतिदिन बढ्दै गएको छ । आˆनै वरिपरि रहेर हिटर ताप्ने समूहको स्वार्थबाट नेतृत्व बाहिर निस्कन सकेन कांग्रेस ।
वीपीले आफ्नो कालखण्डमा लेख्नुभएझै आज पार्टीको नेतृत्व आफूलाई एउटा उपल्लो अब्बल तहको र पार्टीमा रहेका साधारण कार्यकर्तालाई अर्कै तहको ठान्दछन् । इतिहासमा ठूला ठूला सफलता हासिल गरेको मात्र नभई नेपाली जनताको दशकौंको सपना सविधानसभा मार्फत जनताका प्रतिनिधिद्वारा जनताका लागि संविधान लेखेर जारी गर्ने दायित्व सम्पन्न गरेको पार्टीमा कार्यकर्ताले आज नेतृत्वले समयको सही विश्लेषण गर्न नसक्दा, लिएको गलत नीतिको जवाफ गाउँ गाउँमा दिनुपरेको छ ।
पार्टीका महामन्त्री कृष्णप्रसाद सिटौला लगायतबाट ऐतिहासिक कार्यभार सम्पन्न भएका बखत र पार्टी सभापति नै प्रधानमन्त्री भएका बखत यो कार्यभार सम्पन्न भएकाले पुनः प्रधानमन्त्रीको खेलमा लाग्नु आत्मघाती हुने बताउँदै यो स्थिति आउनुले वर्तमान अवस्थालाई अनायास भन्न पनि मिल्ने ठाउँ छैन ।
सुदर्शन आचार्य
यसबाट सोझै निष्कर्ष निकाल्न सकिन्छः- काँग्रेसको शीर्ष नेतृत्व कोइराला, देउवा र पौडेल राजीतिक र नैतिकताको एउटा उपयुक्त समन्वय खोज्ने अवसरबाट नराम्ररी चुक्न पुग्नुभयो । यसको विहंगम समीक्षा आसन्न महाधिवेशनमा कांग्रेसजनले अवश्य गर्ने छन् ।
व्यक्तिगत मान, प्रतिष्ठा, शक्ति र सत्ताको रत्तिभर प्रवाह नगरी समग्र मुलुकको आर्थिक, सामाजिक र सांस्कृतिक रुपान्तरणका लागि अहोरात्र खट्ने तथा जनताकै शक्तिका लागि आफ्नो प्राणसमेत उत्सर्ग गर्ने महान शहीदहरुको पार्टी हो काँग्रेस ।
वीपी कोइरालाबाट प्रारम्भ भएको काँग्रेसको इतिहास गणेशमानजी, किशुनजी, गिरिजाबाबु, महेन्द्रनारायण निधी, शैलजा आचार्य, भीमबहादुर तामाङ्ग, बलबहादुर राई जस्ता नेपाली राजनीतिक इतिहासमा निष्ठा र आस्थाको राजनीति गर्ने व्यक्तिले भरिपूर्ण छ । सहिद दिवानसिं राई, सरोजप्रसाद कोइराला, रामेश्वरसिं लगायत, माओवादी द्वन्द्वमा मारिएका हजारौं होनहार काँग्रेसजनको रगतद्वारा सिञ्चित पार्टी हो काँग्रेस । काँग्रेसको परिवर्तन अवश्यंभावी छ । तर नेतृत्व परिर्तनबाट मात्र काँग्रेसको परिवर्तन सम्भव छ । यथास्थितिमा काँग्रेसबाट आजको युगको सम्बोधन सम्भव छैन ।
आज काँग्रेस आन्तरिकरुपमा आफै गर्न पनि नसक्ने गर्न सक्नेहरुलाई जिम्मेवारी दिन पनि हिच्किचाउने पार्टीको रुपमा चित्रण हुँदै गएको छ । यति हुँदा हुँदै पनि विश्वमा आएको प्रजातान्त्रिक लहरको प्रतिनिधिमूलक, पार्टीका रुपमा भने नेपालमा नेपाली काँग्रेस मात्रै छ ।
आजका मितिमा नेपालको सन्दर्भमा नेपाली काँग्रेसको विकल्पमा फेेरि पनि नेपाली काँग्रेस मात्रै छ ।
संघर्षको खेलमा सदा अब्बल ठहरिएको काँग्रेस यसपटक सत्ताको खेलमा नराम्ररी चिप्लियो । वीपीले उत्कर्षण र संकट दुवैकालमा नैतिकताको अभाव भयो भने त्यसको ह्रास निश्चित छ भन्नुभएझै काँग्रेसकै नेतृत्वमा संविधान जारी गर्ने युगौंको अभिभारा पूरा गर्नु भएका सुशील कोइरालाई किन पुनः प्रधानमन्त्रीको भोक जाग्यो ? यसको जवाफ प्रधानमन्त्रीको झण्डा हल्लाउँदै पुनः प्रधानमन्त्रीको उम्मेदवारी दिन पुग्नुभएका कोइराला, उहाँका प्रस्तावक देउवा र समर्थक पौडेलले पार्टीपंक्तिलाई दिनैपर्छ ।
आत्मघाती गोल बन्न पुगेको प्रधानमन्त्री पदको मोह हामीले सादगी र निष्ठावान भनिँदै आएका कोइरालाले त्याग्न नसक्दाको परिणाम मेचीदेखि महाकालीका काँग्रेसजनले व्यहोर्नु परेको छ ।
सत्ता पैसा र सुन्दरीको स्वभाव चञ्चल नै हुन्छ । एमाले नेता केपी ओलीसँग पनि स्थायी भएर बस्नका लागि पुगेको होइन सत्ता । तर, सहमति तोडेको आरोपबाट भने जति नै लेपन लगाए पनि काँग्रेस उम्कन नसक्ने स्थितिमा छ । यसको तार्किक जवाफ आफूलाई पहिलो पार्टी बनाउने जनतालाई काँग्रेस नेतृत्वले दिनै पर्दछ ।
वीपी कोइरालाका आलेखहरुको अध्ययन गर्दा बेलाबखत उहाँ स्वयमले पनि आफ्ना कमी कमजोरी स्वीकार्नु भएको देखिन्छ । यतिबेला काँग्रेस नेतृत्वले पनि कमजोरी स्वीकार्दा उहाँहरु अवश्य सानो बन्नु हुनेछैन ।
निरंकुशतासँग कहिल्यै नझुक्ने, प्रतिकुलतासँग सधै सिंगौरी खेल्ने र गन्तव्यमा नपुगी नथाक्ने एउटा अनवरत यात्राको नाम हो: नेपाली कांग्रेस । सात दशक भन्दा लामो समय नेपाली जनतालाई अधिकार सम्पन्न बनाउन क्रान्ति र सघर्षमा होमिएको पार्टी नेपाली काँग्रेसलेे अर्थात कांग्रेसको नेतृत्वमा राणा, राजा र अन्य अधिनायकवादबाट नेपाली जनताले मुक्ति पाए । सघर्षबाटै नेपाली जनतालाई सार्वभौम सम्पन्न बनाई संविधान सभा मार्फत मुलुकमा गणतन्त्र स्थापना गर्ने एक महान लक्ष्य समेत नेपाली कांग्रेसँकै नेतृत्वमा सम्पन्न भयो ।
राणा वा पञ्चायतका विरुद्ध आन्दोलन हुँदा वीपी, गणेशमान, किशुनजी, गिरिजाबाबु जस्ता अदम्य साहस र आत्म विश्वास बोकेका नेताको नजिक यूवा विद्यार्थी र तरुणहरु फलाम चुम्बकमा तानिएझै चुम्बकिय दृढता बोकेर निरकुशताका विरुद्ध जाइलागे । फलस्वरुप सबै खाले अधिनायकवादले घुडा टेके ।
तर, आज त्यो ऐतिकासिक पार्टी (जसलाई नेपाली जनताले संसदमा ठूलो दलको हैसियतमा पुर्‍याए ।) समुन्द्रमा कम्पास बिगि्रएको जहाजझै बन्न किन पुग्यो ? यसको निर्मम समीक्षा जरुरी छ ।
कांग्रेसका आगामी कार्यभार
कांग्रेस सामु मुलुकका कार्यभार थुप्रै छन् । जारी संविधानको कार्यान्वयन, कानुन निर्माण, मधेश एवं अन्य असन्तुष्ट पक्षको माग संबोधनसँगै अप्राकृतिक गठनबन्धनबाट निर्मित सत्ताबाट हुने कामको खबरदारी काँग्रेसको कार्यभार हो ।
भूकम्प तथा अघोषित नाकाबन्दीबाट आक्रान्त नेपालीको घाउमा मल्हमपट्ट िलगाउन काँग्रेसजन अब गाउँ जान जरुरी छ । आन्तरिक कलह बढाएर जोरीपारि हँसाउने कामले न काँग्रेस बलियो हुन्छ, न त गणतन्त्रले नै स्थायित्व पाउँदछ । समाजमा व्याप्त अनैतिकता, स्वार्थ, हिंसा, भ्रष्टाचार र दण्डहीनता अन्त्यको सट्टा सत्ता र शक्ति प्राप्तिको ‘म्युजिकल चेएर रेस’ को गोलचक्करमा र्‍याल चुहाई निर्वस्त्ररुपमा काँग्रेस इत्तरका शक्तिहरु लागि रहेको सन्दर्भमा काँग्रेसको आँखा अब केही वर्ष सत्तामा होइन, संगठनका माध्यमबाट शक्ति आर्जनमा पर्न जरुरी छ ।
महाधिवेशनका माध्यमबाट काँग्रेसजनले सममतामुलक सस्कृतिमा दृढ विश्वास राख्ने व्यक्तिले मात्र समाजमा नैतिकता र आस्थाको राजनितिलाई स्थापित गर्न सक्ने भएकोले यस्तो व्यक्तिको खोजी गर्नु जरुरी छ । संसदमा प्रतिनिधित्व गर्ने दलहरु मध्ये सबै भन्दा जेठो र ठूलो दल नेपाली काँग्रेस आसन्न महाधिवेशनको पूर्वसन्ध्यामा छ । वैधानिकरुपमा काँग्रेसको हातबाट केही समयका लागि सत्ता बाहिर गएको छ ।
सत्ता बाहिर रहँदा संगठित हुने काँग्रेसको पुरानो परम्परा हो । त्यही परम्पराको सिको गर्दै काँग्रेसको आँखा सत्तामा होइन, कार्यकर्ताको गिरेको मनोवल उठाउन लागि पर्नु नै काँग्रेसका लागि हितकर देखिन्छ ।
(आचार्य प्रेस काउन्सिलका सदस्य हुन्)

