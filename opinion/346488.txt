मेटिँदैछ मुलुकी ऐनको पहिचान
सुनिल सापकोटा
व्यस्थापिका संसदमा मुलुकी ऐन खारेज गर्नका लागि यसको बदलामा केही प्रस्तावित  विधेयकहरु दर्ता गरिएका छन् । संसदमा दर्ता भएका मुख्य विधेयक प्रस्तावित  देवानी संहिता र प्रस्तावित  फौजदारी संहिता हुन् । त्यस्तै यी कानूनसँग सम्वन्धित अन्य कार्यविधिहरु समेत गरी जम्मा छ वटा विधेयक सदनमा दर्ता गरिएको छ ।
संसद कार्यविधि अनुसार ती प्रस्तावित विधेयक छलफलको तयारीमा समेत रहेका छन्  । सदनमा प्रस्तावित विधेयकको दफावार छलफल भएर बहुमतबाट स्वीकृत भएपछि यसले विधेयक रुप लिने छ  । सदनबाट पारित भएको विधेयकलाई राष्ट्रपतिले प्रमाणीकरण गरेपछि कानुनको रुप लिने छ   ।
हो, कानूनलाई समय अनुकुल बनाउनुपर्छ ।  त्यो समय सान्दर्भिक र सापेक्ष समेत हुनुपर्छ यसमा हाम्रो कति पनि  विमति रहन सक्दैन । यसको सम्बोधन प्रस्तावित विधेयकहरुबाट हुन्छ भन्नेमा पनि हामी आशावादी छौं । हुनु पनि पर्छ । यो विधेयकले कानूनको रुप लिए नेपालको कानून सुधार गर्नका लागि महत्वपूर्ण योगदान दिनेमा कुनै शंका छैन ।
प्रस्तावित देवानी संहिता र  फौजदारी संहिताका मस्यौदाकारहरुले किन यहाँ मुलुकी भन्ने हाम्रो ऐतिहासिक पहिचानको रुपमा रहेको शब्द मेटाउन खोजे अर्थात् छुटाए यसमा हाम्रो गम्भीर आपत्ती छ असहमति छ । यसमा मुलुकी देवानी संहिता र मुलुकी फौजदारी संहिता भनेर लेख्नका लागि यी संहिताका मस्यौदाकारहरु किन चुके यसमा नेपाली जनजनको प्रश्न छ । यी  प्रस्तावित विधेयकहरु सुन हुन् भन्नेमा विवाद छैन तर यसमा मुलुकी भन्ने सब्द पार्न सकिएको खण्डमा यो सुनमा सुगन्ध बन्छ भन्नेमा पनि विवाद छैन । यसमा संसदहरुको ध्यान जानै पर्छ  ।
हामी के आब्हान र अपिल गर्न चाहन्छौं भने मुलुकी देवानी संहिता र मुलुकी फौजदारी संहिताको नामकरण गर्नका लागि मस्यौदाकार चुके तापनि व्यवस्थापिका संसदका सदस्यहरु चनाखो भएर प्रस्तुत हुन्   । मुलुकी भन्ने सब्दको प्रयोग प्रस्तावित विधेयकमा गर्न  सांसदहरुको बिशेष ध्यानकर्षण गराउन चाहन्छौं । इतिहासको संरक्षण गर्न सक्ने विशेषाधिकार सार्वभौम संसदका सदस्यमा निहित रहेको कुरा हो  ।  अधिकारको प्रयोग गर्न नसक्नेलाई इतिहासले माफी दिने छैन भन्ने  कुरामा सचेत  हुन जरुरी छ ।
नेपालको कानूनी संहिता
नेपालको कानूनी इतिहासको कुरा गर्दा  मुलुकी ऐन संहिताकरण (छरिएर रहेका कानुनलाई एक ठाउँमा राख्ने काम ) गरिएको पहिलो र ऐतिहासिक  कानून हो । मुलुकी ऐन तत्कालीन प्रधानमन्त्री जंगबहादुर राणाले निर्माण गरेको हुनाले राणाकालीन कानून भनेर पनि चिनिने गरेको छ । जसको निर्माण १९१० सालमा भएको हो ।
जंगबहादुरले युरोपका बेलायत र फ्रान्स भ्रमण गर्दा फ्रान्समा रहेको नेपोलियन कोर्ट ,सिभिल ल प्रणाली ,सिभिल कोर्ट र अन्य कानुन प्रणालीको  अवलोकन ,अध्ययन  र अनुसन्धान  समेत गरेका थिए । युरोपेली मुलुकको भ्रमण गरेर नेपाल फर्के पश्चात उनिले नेपालको कानुन र न्यायको क्षेत्रमा व्यापक सुधार ,विकास र विस्तार गरेका हुन् ।
बेलायत र फ्रान्सको भूगोलमा तत्कालीन  समयमा प्रयोगमा रहेको कानुनलाई जंगबहादुरले नेपालको पावन भूमिमा समेत प्रयोग गरेर जनतालाई नयाँ र व्याबहारीक प्रकारको न्याय प्रदान गर्ने पवित्र उदेश्य राखेका थिए । त्यहीँ कारण नेपालको कानुन र न्याय प्रणालीले छलाङ मारेको थियो भन्ने कुरा हेक्का राख्न एकदमै जरुरी छ ।
न्यायप्रेमी गोर्खाली राजा राम शाहको अनुनायीको रुपमा आफुलाई प्रस्तुत गरेका राणाले नेपालको कानुनी इतिहासको  नयाँ ढङ्गले प्रयोग गर्ने जमर्को समेत गरेका थिए । राणाले नेपालको कानुनी क्षेत्रमा गरेको योगदानको अबमुल्यन गर्न हुदैन । कदापी भुल्न हुदैन । भुल्नु भनेको हामीले इतिहासको धज्जी उडाउनु मात्र होइन, आफ्नै खुट्टामा वञ्चरो प्राहर गर्नु समेत हो ।
राम्रा कुराको सिघ्र समर्थन नराम्रा कुराको तिब्र बिरोध गर्न सक्ने क्षमता हुनुपर्छ । मुलुको हितमा केन्द्रित रहेर गरिएका कुनै पनि कामको सकारात्मक रुपमा ग्रहण गर्न सिक्नुपर्छ । समग्रमा हेर्दा जंगबहादुर एकदमै जनविरोधी शासक थिए किनकि राणाहरुको शासनकालमा जनताको आधारभूत अधिकार स्वास्थ्य ,शिक्षा र रोजगारी लगायतका अधिकारको त अपहरण नै गरिएको थियो । यसबाट पनि उनलाई हामी कानुनको शासन नमान्ने,अलोकतान्त्रिक र अलोकप्रिय तानाशाह शासक थिए भन्ने कुराको सहज अनुमान लगाउन सक्छौ  । त्यसैले हामी उसलाई क्रुर शासकको रुपमा पनि हेर्ने गर्छौं । वास्तविकता पनि यही नै हो । उनि अनुद्दार र कपट तानाशाह थिए भन्दा पनि अतियुक्त्ति नहोला ।
विसं. १९१० मा निर्माण गरिएको मुलुकी ऐनमा केहि अव्यवहारिक प्रावधान रहेका थिए । त्यसको प्रयोगबाट नेपालको परिवर्तित समयलाई सम्बोधन गर्न नसक्ने भएकाले तत्कालिन राजा महेन्द्रले संशोधन गरेर २०२० मा संशोधित मुलुकी ऐनको घोषणा गरे । आफ्नो पुस्ताको अधिकारको व्यापक कटौती गर्दै शासनमा हावी भएका राणा शासकले निर्माण गरेको यो ऐनको ऐतिहासिक महत्व बुझेर नै होला त्यो नाम परिवर्तन गर्ने आवश्यकता ठानेनन । संशोधित मुलुकी ऐनले पुरानो मुलुकी ऐनको अधिकांश प्रावधान खारेज गरिदिएको थियो किनकि यसलाई परिवर्तित समयको अनुकुलता र सापेक्षतामा ढाल्नु थियो ।
मुलुकी ऐनको प्रारम्भिक कथन ४ न .ले भन्छ विषय विषयमा छुट्टा छुट्टै बनेका कानूनमा लेखिए जतिमा सोही कानून बमोजिम र सो कानूनमा नलेखिएकोमा यही मुलुकी ऐन बमोजिम गर्नुपर्छ । यसबाट के प्रस्ट हुन्छ भने मुलुकी ऐन बिशेष कानून नभएको र कानूनी रिक्तता रहेको अवस्थामा कानूनी रिक्तताको अन्त्य गर्नका लागि यसको सहारा लिने गरिन्छ । यसको ध्येय भनेको अधिकार र न्यायबाट कोही पनि बञ्चित हुन नपरोस भन्ने हो ।
प्रायजसो कानूनलाई  समय सापेक्ष बनाउनका लागि र विश्वमा भइरहेको आमूल परिवर्तनको आत्मसाथ गर्नुपर्ने  अवस्था भएका कारण बिशेष कानुनको  नै व्यवस्था गर्ने प्रचलन र  परम्परा बनिसकेको छ । त्यसको प्रभाव नेपालमा पर्ने नै भयो । त्यहीं भएर होला मुलुकी ऐनको आवश्यकता र महत्वमा दिनानु दिन गिरावट भइरहेको छ तर पनि हामीले यसको पहिचानको लागि भए पनि संरक्षण गर्न आवश्यक र जरुरी छ ।
विश्वको विधिशास्त्रीय सन्दर्भ  
विश्वका कुनै पनि देश ऐतिहासिक घटनासँग जोडिए कै हुन्छ । चाहें त्यो अमेरिका होस् या बेलायत ,फ्रान्स,इजिप्ट,इटाली जस्ता युरोपेली मुलुक हुन् यीनिहरुसँग आफ्नै पन र ऐतिहासिक धन छ । त्यो ऐतिहासिक धन,सम्पतिको संरक्षण गर्न यी मुलुकहरु तत्पर ,सजग र सचेत देखिन्छन् । विश्वको सबैभन्दा पुरानो लिखित संविधान भनेर चिनिएको अमेरिकाको संविधान हो जसमा  ७ ओटा मात्र धाराको व्यवस्था रहेको छ  । जुन संविधान अमेरिकाको ऐतिहासिक र सामरिक महत्वका साथसाथै विश्ले पनि पृथक दृष्टिकोणबाट हेर्ने गरेको छ । त्यो संविधान जारी गर्ने बेलाका  शासकहरुको कार्यशैली प्रति असहमति जाहेर गर्ने जमातको बसोबास पनि त्यहि अमेरिकामा होलान् के ? तिनीहरुले त्यसबेला बनेको संविधानको खारेज गर्नुपर्छ भनेर आवाज उठाएका छन् त ।
प्रजातन्त्रको जननी भनेर कहलिएको प्राचीन युनान र इजिप्टमा प्रजातन्त्र विरोधी मानिसहरुको जमात पनि एकदमै ठुलो होला के ? तिनीहरुले यो प्रजातन्त्रको उर्वरभूमि होइन भनेर दावी गर्न सक्छन । विश्वसमुदाय माझ रहेको आफ्नो ऐतिहासिक र पृथक पहिचानको अन्त्य गर्ने दृष्टता गर्न सक्छन । यस्तो कार्य गर्न उनीहरु कदापी सक्दैनन्  । बरु यसको थप प्रचार र संरक्षणका लागि अभियान संचालन गर्दछन ।
 इटाली भन्ने बितिकै प्राचीनता र ऐतिहासिकतासँग जोडिएको छ । जसभित्र रहेको रोम शहरको कुरा गर्ने हो भने त यो विश्वका हरेक ऐतिहासिक कालखण्डको साक्षीका रुपमा रहेको छ । विश्वको कानूनी इतिहासमा इटालीको रोम शहरको सबैभन्दा महत्वपूर्ण योगदान रहेको छ । रोम शहरलाई विश्वका हरेक इतिहासको साक्षी हो भन्ने गरिन्छ । अहिलेको शासन सत्तामा व्यापक परिवर्तन भएता पनि त्यहाँको पछिल्लो पुस्ताले रोमको इतिहासलाई थप मजबुत र प्रभावकारी प्रचार गरिरहेको पाहिएको छ ।
फ्रान्स भन्ने बितिकै नेपोलियन बोनापार्टको सम्झना गरिन्छ । नेपोलियनले आन्दोलनका माध्यमबाट तत्कालीन तानाशाही शासन सत्ता अन्त्य गर्दै फ्रान्सको नेतृत्व गरेका थिए । उनी पनि सत्ताको महत्वकांक्षाका कारण आफुलाई स्वघोषित तानाशाही बनाए तर नेपोलियनलाई सिभिल ल प्रणाली ,नेपोलियन कोर्ट र सिभिल कोर्टको निर्माताको रुपमा लिइन्छ ।
वर्तमान सुन्दर पेरिसको निर्माणकर्ता उनी नै थिए भन्ने कुरामा दुईमत हुन सक्दैन ।उनी क्रुर शासक थिए होला तर  उनले त्यहाँको न्याय तथा कानुनको निर्माण र  सुधार गर्नका लागि दिएको ऐतिहासिक योगदानको  अन्त्य  गर्ने कुराको फ्रान्सका जनता कल्पना समेत गर्न सक्दैनन्  ।
यसबाट पनि हामीले के बुझ्न जरुरी छ भने हाम्रो ऐतिहासिक घटना र प्राचीनताको संरक्षणका खातिर जस्तो सुकै योगदान दिन पनि तयार हुनुपर्छ । इतिहास भनेको हाम्रो पहिचान हो । हाम्रो सामर्थ्य हो र हाम्रो पृथकता हो । यसको संरक्षण ,प्रबर्द्धन र जगेर्ना गर्नु हाम्रो कर्तव्य भित्र पर्ने कुरा समेत हो तर हामी नेपाली जनता किन यसमा अनविज्ञता प्रकट गर्छौं । हामीले यसलाई  उपेक्षा र बेवास्ता गरिरहेका छौं । यस्तो गरियो भने हामीलाई इतिहासले धिक्कार्ने छ । इतिहासले माफी दिने छैन ।

