भारतीय नाकाबन्दीको विकल्प ‘टिंकर नाका’
कृष्ण महरा

नेपाली भूमि लिपुलेकलाई गत मे महिनामा भारत र चीन मिलेर व्यापार व्यवसाय बढाउने नाकाको रुपमा विकास गर्ने सम्झौता गरेपछि आम जनताले यसको व्यापक विरोध गरे तर नेपाल सरकारले के गर्‍यो कसैलाई पनि थाहा छैन । थाहा यसकारण छैन कि सरकारले लिपुलेकबारे केही गरेकै छैन । जसरी सरकारबाट नेपाली भूमि लिपुलेक अपमानित र अपहेलित भयो भारतीय नाकाबन्दी पछिको पश्चिम नेपालको पहिलो विकल्प ‘तिंकर नाका’ पनि यसैगरी अपमानित हुने हो कि भन्ने चिन्ता र संसय नेपाली जनतामा छ । आशा छ छिट्टै नै यो चिन्ता सारा नेपाली जनताका लागि ‘आशा र खुसी’मा परिणत हुनेछ ।
यतिबेला काठमाडौं आसपासका जनता केरुंग र तातोपानी नाका खुल्ला र इन्धन लगायतका अत्यावश्यकीय बस्तु तथा सेवा उपभोग गर्न पाइएला भनेर प्रतिक्षारत छन् भने पूर्व र पश्चिमका जनता राजधानीबाट त्यहि इन्धन, खाना पकाउने ग्यास, औषधिलगायत अत्यावश्यक सामानको पर्खाइमा छन् । चाडपर्वहरुको बेला भएकाले सबैलाई घरजान हतार हुँदा कति त गाडी दुर्घटनामा परे भने कतिले इन्धनको चरम अभाव खेपेका आफन्तहरुलाई पेट्रोल कोशेली लगिदिँदा बाटैमा ज्यान गुमाउनु पर्‍यो ।
भूकम्पको झट्काले नहल्लिएको मन अहिले नाकाबन्दीको कम्पनले थलिएको छ । सुरक्षा अवस्था सामान्य रहेका दक्षिणी नाकाबाट समेत इन्धन आयत रोकिएको दुई महिना हुन लागिसक्यो । भारतले यो वा त्यो बहानामा नेपालीलाई पीडा दिन खोजेपछि सबैको ध्यान अहिले उत्तरी नाकातिर मोडिएको छ । आशा गरौं चीनसँगको सम्झौतापछि यो अभाव छिट्टै हट्नेछ र जनताले सहजताको स्वास फेर्न पाउने छन् ।
भारत सरकारले अघोषित नाकाबन्दी गरेको दुई महिना हुन लागिसक्यो र पनि नेपाल सरकारले त्यसको वैकल्पिक व्यवस्था गरी जनतालाई इन्धनलगायतका अत्यावश्यकीय बस्तुको व्यवस्था गर्न सकेको छैन । छ महिना अगाडि विनाशकारी भूकम्पले थिचिएको नेपाल आज आफ्नै छिमेकीबाट घाँटी रेटिदैछ । अचम्मको कुरा त के छ भने सरकारले सवारी साधनहरु जोर-विजोर प्रणालीमा चलायो, निजी सवारी साधनलाई इन्धन दिन बन्द गर्‍यो तर भारतले नेपालमाथी नाकाबन्दी गर्‍यो भन्न सकेन । उल्टै सुशील कोइराला नेतृत्वको सरकारले त सञ्चारमाध्यमहरुलाई नाकाबन्दी शब्द प्रयोग नगर्न कडा निर्देशनसमेत दियो ।
ठीक यसैबेला चर्चामा छन्, सिन्धुपाल्चोकको तातोपानी र रसुवाको केरुंग नाका । उत्तरी छिमेकी देश चीन जोड्ने सडक भूकम्पले क्षतविक्षत् पारिएपछि यी नाकामार्फत हुने व्यापार ठप्प थियो, सायद सरकारलाई लाग्दो हो अब यी नाकाहरु खोल्न जरुरी छैन । अझै पनि सरकार उत्तरी नाकाहरु खोल्न दृढ इच्छाशक्तिका साथ लाग्न सकिरहेको छैन । विद्यार्थी संगठनहरु साबेल र बेल्चा बोक्दै उत्तरतिरको नाका खोल्न लागिपरे तर सरकारको तदारुकता मन्द नै छ ।
जब भारतले पनि अत्यावश्यक इन्धन र खाना पकाउने एलपी ग्याससँगै विरामीले स्वास फेर्न अतिआवश्यक अक्सिजनसम्म पनि नेपाल आउन दिएन तब सरकारले आफू त्यसको नेतृत्व लिनुको साटो आयल निगमलाई इन्धनको वैकल्पिक व्यवस्था गर्न निर्देशन दिन थाल्यो ।
२०२७ साल र २०४५ सालको नाकाबन्दीबाट नेपाल सरकारले चेतेको भए आज जति दक्षिणी क्षेत्रमा आयात निर्यात गर्ने नाकाहरु छन् त्यहि संख्यामा उत्तरी नाकाहरु पनि खुलिसकेका हुन्थे । यतिले नपुगी हवाई मार्गबाट इन्धनलगायत सामान आयात गर्ने भरपुर आन्तरीक तयारी भइसकेको हुन्थ्यो । अझ देश आत्मनिर्भर हुनुपर्छ भन्ने सोच पलाएको भए स्वदेशी इन्धन तथा खनिज पदार्थको उत्खनन् र प्रशोधन भई नेपाली तथा विश्व बजारमा आइसकेको हुन्थ्यो ।
‘दुष्ट मनको छिमेकीसँग झुक्नु हुँदैन, बरु देश आत्मनिर्भर हुनुपर्छ’ भन्दै अठार महिनासम्म देशमा नाकाबन्दीको असर पर्न नदिएका तत्कालीन प्रधानमन्त्री मरिचमान सिंहलाई गणतन्त्रकालीन सरकारले मरणोपरान्त राष्ट्रिय सम्मान समेत दिनु उचित ठानेन । अहिले मरिचमानको देशभक्ति र राष्ट्रियताको सम्मान नगर्नेहरु आफै पतित र लज्जित भएका छन् ।
तिंकर नाकाको चर्चा
पटकपटक मन्त्री भइसकेका तर मधेस तथा देशका लागि केहि गर्न नसकेका राजेन्द्र महतोले भनेझैं गरी भारतले नेपालको दानापानी मात्रै नभई तेस्रो मुलुकबाट आयातित नेपाली सामानसमेत महिनौं रोकेपछि पश्चिम नेपालको उत्तरी ‘तिंकर नाका’ अब चर्चा र बहसमा ल्याइनुपर्छ ।
दार्चुला जिल्लास्थित ‘तिंकर नाका’ अझ नेपाल-भारत-चीनको त्रिदेशीय सीमाक्षेत्रमा पर्ने भएकाले रसुवाको केरुंग र सिन्धुपाल्चोकको तातोपानी नाकाभन्दा अझ महत्वपूर्ण छ । भारतको नाकाबन्दीपश्चात जसरी अहिले यी दुई नाकाहरुमा बहस भइरहँदा दार्चुलाको तिंकर नाका बेवास्ता गर्नु एउटा भयानक भूल शिवाय अरु केहि हुन सक्दैन ।
सुदूर नेपालको दार्चुला जिल्लास्थित उत्तरी सीमानामा पर्ने तिंकर नाका पश्चिम नेपाललाई चीनसँग जोड्ने सबैभन्दा छोटो र उपयुक्त नाका हो । आर्थिक, सामरीक तथा अन्य सबै हिसाबले अति उत्तम भएकाले तिंकरभन्दा पश्चिमको लिपुलेक क्षेत्रलाई भारत र चीनले व्यापार बढोत्तरी नाकाको रुपमा विकास गरेका हुन् तर विडम्बना यसमा नेपाल सरकार आफ्नो धारणासमेत राख्न असफल भयो । हाल यस नाकामा यातायातको अभावका कारण दशैँको बेला भेडाबाख्रा ल्याउने, स्थानीय व्यापारीहरुले थोरबहुत सरसामानहरु ल्याउने सामान्य कार्य बाहेक ठूलो परिमाणमा आर्थीक तथा व्यापारीक कृयाकलापहरु हुन सकिरहेका छैनन् ।
नेपाल सरकारले कछुवाको गतिमा दार्चुला-तिंकर सडक निर्माण कार्य त थालेको छ तर यहि गतिमा बन्ने हो भने सदरमुकाम दार्चुलाबाट तिंकरसम्म यातायात सेवा पुग्न नेपाली जनताले अर्को जुनीसम्म कुर्नुपर्नेछ । हाल भारतीय अघोषित नाकाबन्दीका कारण सिर्जित संकट समाधानमा यो नाका तत्कालीन समस्या टार्न सहयोगसिद्ध नभएपनि दीर्घकालमा अवश्यमेव उपयोगी हुनेछ ।
सरकारले दार्चुला तिंकर सडक निर्माण गर्नुभन्दा पहिला गोकुलेश्वरदेखि दार्चुला सदरमुकाम खलंगासम्मको सडकको स्तरोन्नती गर्नु एकदमै जरुरी छ । यो सडकको स्तरोन्नती विना दार्चुला-तिंकर सडकको कल्पना प्रायः असम्भव नै छ । वर्षातमा त बाटो बन्द नै हुन्छ अरुबेला पनि सामान्य वर्षा हुँदा पनि बाटोमा पहिरो आएर घण्टौं सडक अबरुद्ध हुने अवस्था छ ।
सरकार एवं सरोकारवालाहरुको आगमन पर्खिरहेको ‘तिंकर नाका’ खोल्न सरकारले युद्धस्तरमा कार्य अगाडि बढाउनु जरुरी छ । त्यसो गर्न सकियो भने नेपाली बजारमा भारतीय एकाधिकार तथा नाकाबन्दीको वार्गेनिङ घट्ने निश्चत छ । पश्चिम नेपालका लागि तिंकर नाका एउटा कोशेढुंगा सावित हुनेछ । तसर्थ, पश्चिम नेपालको नेपाल-चीन व्यापार सम्बन्ध बढाउन र व्यापारमा भारतीय एकाधिकारको अत्य गर्न ‘तिंकर नाका’ खोल्नेतर्फ सरकारको ध्यान जान जरुरी छ ।
(लेखक कानूनका विद्यार्थी हुन्)

