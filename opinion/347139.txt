भारतीय नाकाबन्दीको रहस्य र भविष्य
तारा शर्मा
नेपालको सविधान २०७२ को तयारी र जारी सँगै एकाएक उठेका जातिय, क्षेत्रिय आन्दोलन तात्कालिक, परिस्थितिजन्य तथा स्वतस्फूर्त नभई लामो समयदेखिको तयारी तथा मलजलको उपज भएको कुरा क्रमश: उजागर हुँदैछ । यी आन्दोलनहरुलाई पृष्ठपोषण गर्ने पर्दा पछाडिका राष्ट्रिय तथा अन्तराष्ट्रिय पात्रहरु तथा शक्तिहरु समेत बिस्तारै दृश्यमा आउँदैछन् ।
नेपाल विभिन्न अन्तराष्ट्रिय संगठनहरु तथा शक्ति राष्ट्रहरुको निजी तथा राष्ट्रिय स्वार्थ परिपूर्ती गर्ने कृडा स्थलका रुपमा प्रयोग हुदै आइरहेको छ । यस्ता अन्तराष्ट्रिय संगठनहरु केही मानविय सेवाको खोलमा धार्मिक प्रचार वा धार्मिक उत्क्रमणको अभिप्रायले कृयाशिल छन । त्यसै गरी शक्ति राष्ट्रहरु आफनो राष्ट्रिय स्वार्थ परिपूर्ति गर्न कुटनीतिज्ञ तथा जासुसी संस्थाहरु (ईन्टिलिजेन्स एजेन्सी) लाई नेपालमा सकृय पारिरहेका छन् ।
हाल नेपालमा सकृय अन्तराष्ट्रिय जासुसी संस्थाहरु भारतको “रअ” (रिसर्च एण्ड एनलाइसिस वीङ), चीनको एम.एस.एस (मिनिष्ट्रि अफ स्टेट सेक्युरिटी), पाकिस्तानको आई.एस.आई (ईन्टर सर्भिस ईन्टिलिजेन्स), अमेरिकाको सि.आई.ए (सेन्ट्रल ईन्टिलिजेन्स ऐजेन्सी), बेलायतको एम.आई- ६ (मिलिटिरी ईन्टिलिजेन्स आई-६) छन् । त्यस्तै धार्मिक संगठनहरुमा क्रिष्चियनरी मिशन नेपाल, फेस नेपाल, हिमालयन फाउण्डेशन, युनाइटेड मिशन टु नेपाल जस्ता संगठनहरु सकृय छन । त्यसैगरी राजनैतिक संगठनहरुमा स्वयम् राजदूतावासहरुका अलवा युरोपियन युनियन, अमेरिकाको यु.एस.एड तथा बेलायतको डि.एफ.आई.डी अती नै सक्रिय भूमिकामा रहेका छन् ।
सानो, गरीब तथा कम शक्ति राष्ट्र नेपालमा महाशक्ति तथा शक्ति राष्ट्रहरुको चलखेलको भित्री कारण भने यहाँको सामरिक महत्व तथा राजनैतिक महत्व जस्तै भूराजनैतिक विविधता, जातिय विविधता, धार्मिक विविधता तथा आर्थिक र सैन्य शक्तिका रुपमा उदाइरहेका राष्ट्रहरु चीन तथा भारतको बिचमा अवस्थित हुनु हो । भारतसँगको खुल्ला सीमा तथा सीमावर्ती ईलाकाहरुको धार्मिक तथा भाषिक समानताका कारण एकातिरको कुनै राजनीतिक तथा  धार्मिक प्रभाव सजिलै सीमापार हुने गर्दछ । त्यसैगरी उत्तरतर्फ रहेको चीनसँग नियन्त्रित सीमाना भएता पनि उत्तरी सीमावर्ती क्षेत्रमा बसोबास गर्ने नेपाली जातीहरु तथा चीनको स्वशासित क्षेत्र तिब्बतका जातीहरुको धर्म, वर्ण, भाषा तथा संस्कृतिमा समानता रहेका कारण धार्मिक तथा राजनीतिक प्रभाव सीमा वारपार हुने प्रवल संभावना रहने कुरा पश्चिमा राष्ट्रहरु तथा चीनीया सत्तामा रहेको प्रष्ट बुझ्न सकिन्छ ।
यसबाट के प्रष्ट हुन्छ भने नेपालमा हुने कुनै पनि राजनीतिक तथा धार्मिक परिवर्तन तथा प्रभाव दक्षिणी तथा उत्तरी सीमा पार गर्न समय नलाग्ने हुदा शक्ति राष्ट्रहरु आ-आफनो प्रभाव विस्तार गर्ने तथा प्रतिद्वन्द्वी राष्ट्रहरुको चलखेलबाट आफनो राष्ट्रलाई पर्न सक्ने नकारात्मक प्रभाव रोक्न नेपालमा चलखेल गर्ने गर्दछन् ।
भारतीय राष्ट्रिय राजनीतिमा आएको परिर्वतन तथा भारतीय जनता पार्टी र नरेन्द्र मोदीको आगमनसँगै लामो समयदेखि भारत-चीनबीच रहेको प्रतिद्वन्द्वी तथा शत्रुताको मनोविज्ञानमा एकाएक परिर्वतन आएको छ । पश्चिमा राष्ट्रहरुले भारत र चीनलाई एक आपसमा जुधाई यस क्षेत्रमा क्रमशः आफनो प्रभाव विस्तार गर्दै लगेको हुँदा यस्तो कार्यलाई रोक्न तथा पश्चिमाहरुको उद्देश्यलाई निस्तेज पार्न भारत तथा चीनबीच सहकार्य हुनुपर्ने उनीहरुको बुझाई छ । सिङ्गै उत्तर अमेरिका तथा युरोपको जनसंख्या झन्डै बराबर चीन मात्र तथा भारत मात्रैको जनसंख्या रहेको हुँदा एकले अर्कोलाई ठूलो आर्थिक -व्यापारिक बजारका रुपमा देखेका छन् र उपयोग गर्ने मनस्थितिमा रहेको प्रष्ट देख्न सकिन्छ । २०४६ सालको राजनीतिक परिर्वतन र खासगरी दोस्रो जनआन्दोलन तथा संविधान निर्माण प्रकृयासँगै पश्चिमा राष्ट्रहरुले जासुसी संस्था तथा धार्मिक संगठनहरुको भूमिका तिव्र पारेपछि मोदी तथा चिनियाँ राष्ट्रपति सि जिङ पिङ्गबीच नेपाल नीतिमा भारत-चीनले साझा रणनीति बनाएर अगाडि बढनु पर्ने भद्र सहमती भएको जानकारहरुको मत रहेको छ ।
जस अनुरुप हालसालै भएको भारत-चीन द्विपक्षीय व्यापारीक सन्धिमा “लिपुलेक” लाई व्यापारिक नाकाका रुपमा प्रयोग गर्ने विषयमा नेपाललाई संलग्न नगराइकन सन्धि गरेका छन्र । भारतले मधेस आन्दोलनका नाममा अघोषित नाकाबन्दी लगाई मुख्य नाका वीरगन्ज पूर्णरुपमा ठप्प पारेको छ भने चीनले समेत आफनो मुख्य नाका तातोपानीबाट तेल नदिई साँघुरो सडक तथा हिउँदमा हिउँ पर्ने र बर्षामा पहिरोका कारण अवरोध हुने रसुवा-केरुङ्ग नाकाबाट पेट्रोलियम पदार्थ नेपाललाई निर्यात गर्ने भएको छ । जसको तात्पर्यले के प्रस्ट्याउँछ भने भारतले वीरगन्ज नाका घोषितरुपमा र चीनले तातोपानी नाकाबाट पेट्रोलियम पदार्थ ल्याउन नसकिने भनी अघोषित रुपमा मुख्य नाका बन्द गरेको छ ।
भारत-चीन दुबैको बुझाईमा नेपालका राजनीतिक दल तथा नेताहरुले आर्थिक प्रलोभनमा परी पश्चिमा राष्टूहरुको राजनीतिक, धार्मिक तथा व्यापारिक हितमा काम गरिरहेको र संविधानका केही विषयमा समेत पश्चिमाहरुको हितलाई महत्व दिएको भनि भारतीय पक्षको गुनासो छ । नेपाली राजनीतिक दल तथा नेताहरु भारतीय ईशारा तथा आदेशलाई हुबहु पालना गर्दै आइरहेको परिप्रेक्षमा संविधान निर्माण तथा घोषणाको अन्तिम चरणमा भारतीय पक्षलाई बेवास्ता गरी पश्चिमाहरुलाई बढी महत्व दिएको मोदी सरकारको बुझाई नै वर्तमान नाकाबन्दीको रहस्य रहेको छ ।
नेपालमा बढ्दो पश्चिमा प्रभावले क्रिश्चियनहरुको संख्या बढने र अन्तोत्वगत्वा भारतलाई नै प्रभाव पार्ने भारतीय जनता पार्टी र हिन्दु धर्म गुरुहरुको बुझाई छ । हिन्दुत्वको नाराले बहुमतमा आएको भारतीय जनता पार्टी र मोदी सरकारले हिन्दुत्वको लागि भारतमा कुनै पनि काम नगरेको आरोप कट्टरपन्थी हिन्दुहरुले लगाइरहेको अवस्थामा नेपाललाई हिन्दु राज्य घोषणा गर्न लगाई त्यसको श्रेय लिने योजनामा रहेको मोदी सरकारको उद्देश्य भताभुङ्ग भएको छ ।
त्यसैगरी पश्चिमाहरुको गतिविधी बढनु भनेको स्वतन्त्र तिब्बतको आन्दोलन बढ्नु हो भन्ने बुझाई चिनिया पक्षको रहेको हुँदा नेपालको विद्यमान संकट भारत र चीनको साझा अवधारणामा नै आएको कुरा केही कुटनीतिक जानकारहरुको छ । भारत थर्काएर अगाडि बढ्ने मनस्थितिमा छ भने चीन फकाएर अगाडि बढ्ने रणनीतिमा छ । त्यसैगरी पश्चिमा राष्टूहरु पर्ख र हेरको रणनीतिमा छन् । किनकी उनीहरुको कुनै पनि अवान्छनीय गतिविधिले भारत-चीनको सम्बन्ध अझ प्रगाढ नहोस् भन्ने तर्फ उनीहरु सचेत रहेको प्रष्ट देख्न सकिन्छ ।
वर्तमान संकटको भविष्य तथा समाधानका उपायहरु अनिश्चित भएका छन् । राजनीतिक दल तथा नेताहरु छिमेकीको दवाबबाट विचलित नहुने मनस्थितिमा छन् ।  नेपाली जनताले भारतको यस दवाबलाई सार्वभौमसत्ता माथिको प्रहार तथा राष्ट्रियतासँग जोडेर बुझेको हुँदा भद्र प्रतिकारको माहोल बनेकाले तत्काल सरकारलाई जनताबाट कुनै पनि प्रकारको दबाव आउने छैन । सीमावर्ती क्षेत्रका भारतीय नेता तथा जनताहरुको सहानुभूति मधेसी दलहरु माथी रहेको हुँदा उनीहरु भारतीय नाकाबन्दीको समर्थनमा उँभिएका छन् भने भारतीय बुद्धिजिवीहरु भारत सरकारको यस कदमले सनातन कालदेखि नेपाल-भारत सम्बन्धमा प्रतिकूल प्रभाव पर्ने भनि नाकाबन्दीको बिरोधमा छन् ।
नाकाबन्दीका कारण नेपाली जनताले सास्ती पाउने र नेपालमा झन् भारत विरोधी भावनाले प्रश्रय पाउने हुँदा यस्तो कार्य रोकी राजनीतिक तथा कुटनीतिक उपचार खोज्नु पर्ने भारतीय बुद्धिजिवीहरुको राय छ । अन्तराष्ट्रिय समुदायको टिका टिप्पणी तथा प्रतिक्रियालाई सुक्ष्मरुपमा अध्ययन गरी अगाडि बढीरहेको भारतले पूर्णरुपमा नाकाबन्दी लगाउने आँट भने गर्ने छैन । यस्तो अवस्थामा भारत र चीन दुबै तर्फबाट केही मात्रामा भए पनी पेट्रोलियम पदार्थहरु निरन्तर आइरहने छ भने उनीहरु समेत नेपाली जनतालाई चिढाउन नभई नेतृत्वलाई मात्र दवाब दिने रणनीतिमा रहेका कारण यो समस्या अनिश्चित रहेको अनुमान गर्न सकिन्छ ।

