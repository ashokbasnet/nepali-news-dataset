भारतका साहित्यकार सडकमा, नेपालका कहाँ गए ?

अरुण बराल
भारतका चर्चित अभिनेता शाहरुख खानले आफ्नो ५० औं जन्मदिन मनाइरहँदा मुम्बईमा पत्रकारहरुसँग भने- ‘देश तेज गतिमा असहिष्णुतातर्फ अघि बढिरहेको छ ।’
सन् २००५ मा भारत सरकारबाट पद्मश्री पुरस्कार पाएका नायक शाहरुखले यो पनि भने कि असहिष्णुताको विरोध गर्दै पुरस्कार फिर्ता गरिरहेका साहित्यकारहरुलाई म सम्मान गर्छु, तर म आफूचाहिँ पुरस्कार फिर्ता गर्दिँन ।’
शाहरुखले यति बोलेपछि भारतका असहिष्णुतावादीहरुले उनलाई तत्कालै ‘देशद्रोही’ को संज्ञा दिए । मुस्लिम समुदायमा जन्मिनुको पीडा भोगिरहेका शाहरुखले भने-‘राष्ट्रिय पुरस्कार त दिएर हेर, त्यो फिर्ता गरिदिन्छु ।’
असहिष्णुताविरुद्ध लेखक कलाकार सडकमा
भारतमा बढिरहेको सामाजिक असहिष्णुताको विरोधमा त्यहाँका ४० भन्दा बढी चर्चित साहित्यकारले सरकारी पुरस्कार फिर्ता गरिरसकेका छन् । भारतीय साहित्यकारहरु यतिबेला सामाजिक सदभावको पक्षमा सडकमा छन् ।
केही साहित्यकारहरुले आफ्नो सरकारी पदबाट राजीनामासमेत दिएका छन् । यसबाट भारतको साहित्यिक एकेडेमी हैरान बनिरहेको छ । मोदी सरकार भारतीय लेखक एवं वुद्धिजीवीहरुको आलोचनाको शिकार बनेको छ ।
राष्ट्रिय पुरस्कार फिर्ता गर्नेहरुको लहरमा कवि तथा लेखकमात्रै छैनन्, चलचित्रकर्मी एवं कलाकारसमेत लामवद्ध हुन थालेका छन् । पुरस्कार फिर्ता गर्नेहरुको गुनासो छ कि भारतीय समाजमा अभिव्यक्तिको स्वतन्त्रतामाथि नै आक्रमण हुन थालेको छ । उनीहरुले भनेका छन् कि पुरस्कार फिर्ता गर्नु पहिलो कदम हो । अब मौन जुलुस निकाल्न थालिएको छ । र, आवश्यक पर्‍यो भने साहित्यकारहरु थप प्रदर्शनमा उत्रने छन् ।
त्यसो त पुरस्कार फिर्ता गर्नेहरुको विरोधमा पनि प्रदर्शन भएको छ, जसमा प्रदर्शनकारीले लेखक कलाकारलाई भनेका छन् कि चाँडो सञ्चो होऊ । उनीहरुको आरोप छ, पुरस्कार फिर्ता गर्नु भारतीय संस्कृति एवं दर्शन विपरीत कार्य हो । यो देशद्रोही काम हो ।
किन भयो पुरस्कार फिर्ता अभियान ?

चर्चित हिन्दी लेखक उदय प्रकाशले सुरु गरेको पुरस्कार फिर्ता अभियानमा चर्चित उपन्यासकार दिलिप कौर टिवाणा पनि सरिक भइसकेका छन् । उदय प्रकाशले भारतमा भइरहेको साम्प्रदायिक हिंसालाई दुखदायी बताएका छन् ।
त्यस्तै अशोक वाजपेयी, नयनतारा सहगल, आदिले पनि पुरस्कार फिर्ता गरेका छन् । भारतमा बढिरहेको अभिव्यक्ति स्वतन्त्रतामाथिको प्रहारले समाज र संस्कृति एवं लोकतन्त्रलाई नै पछाडि धकेल्ने गुनासो लेखक कलाकारहरुको छ ।
सत्तारुढ दल बीजेपीका सांसद सतपाल सिंहले दादरी घटनालाई ‘सामान्य घटना’ बताएपछि एक दर्जनभन्दा बढी लेखकहरुले साहित्य एकेडेमीको पुरस्कार फिर्ता गरे । दादरीमा एक मुसलमानलाई गाईको मासु खाएको आरोपमा भिडले पिटेर हत्या गरेको थियो ।
सलमान रुस्दी
दादरी घटनाबारे प्रधानमन्त्री मोदीले पनि मुख खोलेर नबोलेको लेखकहरुको आरोप छ ।
‘सेटेनिक भर्सेस’ किताव लेखेको निहुँमा मुस्लिमहरुको तारो बन्दै आएका चर्चित साहित्यकार सलमान रुस्दीले समेत भारतीय साहित्यकारहरुको पुरस्कार फिर्ता अभियानलाई समर्थन जनाएका छन् ।
जहाँ गाई मारेको चर्चा हुन्छ…
पछिल्लो समय चर्चित भारतीय लेखिका अरुन्धती रायले राष्ट्रिय पुरस्कार फिर्ता गरिन् । त्यसपछि उनीमाथि शाहरुख खानलाई जस्तै विरोध गरियो । उनले इण्डिया स्क्सप्रेसमा ‘मैले किन पुरस्कार फिर्ता गरें भनेर लेखिन् ।
सो लेखमा अरुन्धतीले गुनासो गरेकी छिन् कि भारत मूर्खहरुको देश बन्ने रसातलको बाटोमा लम्किइरहेको छ । यहाँ गाई मारिएकोमा आवाज उठ्छ, फ्रिजमा राखिएको मासुको फोरेन्सिक जाँचको माग गरिन्छ, तर मानिस मारिँदा कोही बोल्दैन ।
पुरस्कार फिर्तापछि अरुन्धतीको मार्मिक प्रतिक्रिया यस्तो छः

मैले किन पुरस्कार फिर्ता गरे ?
-अरुन्धती राय
म यो मान्दिँन कि पुरस्कार हाम्रो कामलाई आँकलन गर्ने कुनै मापक हो । फिर्ता गरिएको पुरस्कारको सूचीमा म आफ्नो नेशनल अवार्डलाई पनि जोड्न चाहन्छु, जो मलाई १९८९ मा सर्वश्रेष्ठ पटकथाका लागि दिइएको थियो ।
म यो स्पष्ट पारिदिन चाहन्छु कि यो पुरस्कार मैले यसकारण फिर्ता गरिरहेकी छु । किनकि म बढ्दो असहिष्णुतालाई लिएर स्तब्ध छु, जुन असहिष्णुताको कुरा भइरहेको छ, त्यसलाई सरकारले बढावा दिइरहेको छ ।
पहिलो कुरा त हत्या, गोलीबारी, आगजनी एवं नरसंहारजस्ता अपराधलाई मात्रै म असहिष्णुता मान्दिँन ।
दोस्रो, हामीलाई यो कुराको लामो समयदेखि महसुस भइरहेको थियो कि आउने समयमा के हुनेवाला छ, यसैले म यी घटनामा अचम्मित हुने दाबा गर्न सक्दिँन, जुन यो सरकारलाई भारी बहुमत प्राप्त भएपछि हुन थालेका हुन् ।
तेस्रो कुरा हो कि यी जघन्य हत्या गम्भीर विमारीका लक्षण हुन् । जीउँदो मानिसका लागि पनि जिन्दगी नर्क बनिरहेको छ ।
दलित, आदिवासी एवं अल्पसंख्यक समुदाय आज शोकमा परेका छन् । उनीहरुलाई थाहा छैन कि उनीहरुमाथि कहिले र कहाँबाट हमला हुन्छ । आज हामी एउटा यस्तो समाजमा रहिरहेका छौं, जहाँको हत्यारा ‘गैरकानूनी तरिकाले काट्ने कुरा’ गर्छ, तब ऊ गाईको कुरा गरिरहेको हुन्छ, न कि त्यो व्यक्ति जसको, हत्या भएको छ ।
जब ऊ फोरेन्सिक जाँचका लागि सबुत संकलन गर्ने कुरा गर्छ, तब यसको मतलव हुन्छ कि पि|mजमा राखिएको खाना । न कि मारिएको मानिसको लाश ।
हामी भन्छौं कि हाम्रो प्रगति भएको छ । तर, दलितको निर्मम हत्या गरिन्छ वा तिनका बच्चालाई जिउँदै जलाइन्छ । अब कुन लेखकले खुलेर यो कुरा लेख्न पाउँछन् ? जुन प्रकारले बाबासाहेब अम्बेडकरले लेखेका थिए कि ‘अछुतका लागि हिन्दुधर्म कुनै यातना गृहभन्दा कम छैन ।’
कसले भन्न पाउँछन् जसमाथि हमला हुनेछैन, या उसलाई पिटीपिटी हत्या गरिँदैन, या उसलाई जेलमा हालिँदैन ? ‘लेटर्स टु अंकल सेइम’ मा जुनप्रकारले सआदत हसन मन्टोले देखेका थिए, त्यस्तै आज कुन लेखकले लेख्न सक्छ ?
यसले फरक पर्दैन कि तपाई कुनै कुरासँग सहमत हुनुहोस् या नहुनुहोस्, यदि हाम्रो सामु अभिव्यक्तिको स्वतन्त्रता रहँदैन भने हामी एउटा यस्तो समाजमा फेरिने छौं, जसमा वौद्धिक कुपोषण हुनेछ, हामी मूर्खको देश बनेर रहनेछौं ।
पूरै उपमहाद्वीपमा रसातलमा जाने होडबाजी लागेको छ । यो होडमा नयाँ भारत ठूलो जोश जाँगरका साथ सामेल भएको छ । यहाँ पनि अभिव्यक्तिमाथि ताला लगाउने काममा भीडलाई आउट सोर्स गरिएको छ ।
म आज खुशी छु कि मलाई राष्ट्रिय पुरस्कार प्राप्त भएको छ, जसलाई म फिर्ता गर्न सक्छु र त्यो राजनीतिक मुठभेडको एउटा हिस्सा बन्न सक्छु, जुन लेखक, चलचित्रकर्मी एवं एकेडेमीले यो देशमा सुरु गरेको छ ।
जो समाजमा बढिरहेको यस वैचारिक वैमनस्यको विरोधमा खडा भएका छन्, जो हाम्रो सामुहिक बुद्धिमाथि प्रहार गरिरहेका छन्, यदि हामीले आज यसको सामना गरेनौं भने हामीलाई यसले यति गहिरो प्रहार गर्ने छ कि हामी कोही पनि उठ्न सक्ने छैनौं ।
म यो मान्छु कि आज जो बुद्धिजीवी वर्ग गरिरहेका छन्, त्यसको कतै तुलना गर्न सकिँदैन । यस्तो उदारहण पहिले कहिल्यै थिएन । यो फरक प्रकारको राजनीति हो । मले यसको हिस्सा बनेर गर्व महसुस गरिरहेकी छु ।
आज जे पनि हाम्रो समाजमा भइरहेको छ, यसबाट म सर्माइरहेकी छु ।
यहीँ म यो पनि बताइदिन चाहन्छु कि मैले २००५ मा साहित्य एकेडेमी पुरस्कार लिन इन्कार गरेकी थिएँ । तब कांग्रेसको सरकार सत्तामा थियो । त्यसैले कृपया मलाई बीजेपी भर्सेज कांग्रेसको राजनीतिको बहसबाट टाढा राखियोस् । यो ती सबैभन्दा धेरै पर छ । (इण्डियन एक्सप्रेसबाट)
नेपालका साहित्यकार कहाँ सुते ?
सामाजिक वैमनस्यता भारतमा मात्रै होइन, नेपालमा पनि बढिरहेको छ । पहाड र मधेसका जनतावीच एकाएक दूरी बढेको छ । जनजाति र खसआर्यवीच दूरी बढेको छ । मधेसी, थारु र जनजाति समूदायले संविधान बनिसक्दा पनि आफूलाई राष्ट्रिय मूल धारमा समाहित भएको महसुस गर्न सकिरहेका छैनन् ।
यो विभाजनको रेखा बढ्दै गयो भने नेपाली समाज पनि विभाजन र हिंसाको त्राशदीपूर्ण बाटोतर्फ लम्कने खतरा बढ्दै गइरहेको छ ? यस्तो बेलामा काठमाडौंका लेखक, साहित्यकार एवं कलाकारहरु कहाँ गए ? उनीहरु चीर निद्रामा सुतेको अनुभूति हुन्छ ।
राज्यले मधेसी समुदायलाई राष्ट्रघाती, देशद्रोही इत्यादि बिल्ला भिराइरहेको स्थिति भनेको भारतमा बीजेपी र आरएसएसले अल्पसंख्यक एवं ललितहरुमाथि गरेको विभेदजस्तै हो । यसको विरोधमा लेखक कलाकारले उभिन र मधेसी, थारु, दलित लगायतका समुदायलाई राष्ट्रिय एकताको सूत्रमा बाँध्न अहिलेदेखि नै प्रयत्न नगर्ने हो भने नेपाली समाजलाई कसले जोड्ला ?
भोलि यही क्रम बढ्दै गयो र समाजमा मारामारको स्थिति भयो भने त्यतिबेलाको लेखक कलाकारको ब्युँझाइ लगनपछिको पोतेजस्तै सावित हुन सक्छ ।
त्यसैले काठमाडौंका लेखक कलाकारहरुले भारतको घटनाबाट पाठ सिक्दै मधेस, हिमाल र पहाडका जनतालाई एकतावद्ध बनाउने देशव्यापी अभियानको थालनी अहिल्यैदेखि गर्ने पो हो कि ? बेला बितेपछि चिच्याएर केही हुँदैन ।

यसैसाता खगेन्द्र संग्रौला र युग पाठकले मधेसको भ्रमण गरेका छन् । तर, न्यायको पक्षमा उभिनुपर्ने काठमाडौंको विद्धत वर्ग उनीहरुलाई गिज्याएर बसेको छ । सत्तारुढ वर्ग साम्प्रदायिक बन्दै गइरहेको छ, वौद्धिक वर्ग त्यसैलाई ‘राष्ट्रवाद’को पगरी गुथेर बसिरहेको छ ।
भारतका लेखक कलाकारले जसरी जनताको पक्षमा उभिनुको साटो नेपालका लेखक साहित्यकारहरु विभेदकारी जातिवादलाई नै समर्थन जनाएर आफ्नो ‘वौद्धिक कुपोषण’ त देखाइरहेका त छैनन् ? गम्भीर बहस गर्नुपर्ने बेला भएको छ ।
नेपालका कवि कलाकारहरु जनपक्षीय हुन् या सत्तापक्षीय ? उनीहरु न्यायका पक्षधर हुन् या विभेदका ? छुट्याउन गाह्रो भइरहेको छ । अरुन्धतीले ठीकै भनेकी हुन्- ‘पूरै उपमहाद्वीपमा रसातलमा जाने होडबाजी लागेको छ ।’

