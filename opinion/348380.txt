मनोवाद : आयाराम, गयाराम, बाबुराम र नयाँ शक्ति
लेखनाथ काफ्ले
आफैले हल्ला गरेको नयाँ शक्तिमा उहिले आउछु भनेका सबैले धोखा दिएपछी कमरेड लालध्वज उर्फ डा. बाबुराम भट्टराईलाई सारै टेन्सन भयो । यसैपनि दिनभरिको दौडधुप त्यसमाथि हिसिलाको गनगन र बेलाबेलामा आइरहने “क्या होरहा है बाबुराम जी ?” भन्ने स्वरले दिक्क परेपछि उनि आराम गर्न सोफामा डंगरङ्ग लडे ।तर पनि उनको मन शान्त के हुन्थ्यो, मनमा हजारौं कुरा आए ।
हामी कम्युनिष्टहरु भने दुई चिजमा माहिर छौं, भाषण गर्न र गाली गर्न । तर घाँटीले हो कि, जिब्रोले हो कि यो चुच्चे थुतुनोले आफ्नो भाषण आफैलाई राम्रो लाग्दैन । लेख्न भरमार सक्छु साला भाषणले मार खाइयो । आफैले हिजो अरु त के सानोतिनो कम्युनिष्टहरुले समेत पनि नबुझ्ने शब्दहरु राखेर गाली र भाषण गरियो आज आफैलाई तिनै फर्केर आए । थुक्क जिन्दगी। “गाँड कोराकोर”बाट कहिल्लै मुक्त हुन सकिन, अहिले पो आत्मग्लानी हुन्छ । के गर्नु ? भन्नु हुदैन बाहिर । त्यहि “गाँड कोराकोर”बाट हामी कम्युनिष्टहरु यदुवंशी जस्तै आफै आफै लडेर सिध्दिने भयौं  ।
अनि लामो सास फेरे ।
२०४६ सालको आन्दोलनको वरिपरी मैले एउटा साप्ताहिकमा नियमित स्तम्भ “बेला बखतका कुरा”भन्ने लेख्थे । त्यसमा समसामयीक राजनीति, निष्ठा, सिद्धान्तका कुरा, राष्ट्रवादी सोच र जनताका दैनिक जनजीविकालाई बिषय र प्रसंग मिलाएर लेख्थे । पछी ति सबै लेखहरुको संगालो “बेला बखतका कुरा”भन्ने किताब नै निकाले । त्यस किताबमा एउटा लेख छ“आया राम गया राम” ।
सन् १९६७ को समयका हरियाणा, हसनपुरका विधायक गया लाल एक अत्यतै अस्थिर र दल बदलु नेता थिए । उनी सरकार बनाउने र भत्काउने खेलमा आफ्नो निष्ठा तुरुन्तै बदलिदिन्थे । उनले एकपटक त २४ घण्टा भित्रमा ३ पटक दल त्याग र प्रवेश गरे । पहिला कांग्रेसबाट युनाइटेड फ्रन्ट मा पसे । त्यसको केहि घण्टा मै फेरी कांग्रेस मै फर्किए र त्यसको नौ घण्टामा फेरी युनाइटेड फ्रन्ट मा गए । त्यस समय कहिले यता आउने, कहिले उता जाने उनको ब्यबहारबाट दिक्क कांग्रेस नेता बिरेन्द्र सिंहले भनिदिए “गया राम त अब आया राम” पो भयो । त्यसपछि भारत भर जो नेताहरु आस्था, निष्ठा, विचार र दल बदल्छन्, व्यक्तिगत महत्वाकांक्षी भै अस्थिर राजनीति गर्छन् तिनीहरुलाई मजाक गरेर “आया राम गया राम” भन्न थालियो । अहिले भारतभर यो एउटा मजाक र प्रवृति दुवै हो ।
बाबुरामले फेरी लामो सास ख्युई पारे, टाउको हलुका हुनुको साटो झन् गह्रुङ्गो भयो । त्यसै मेसोमा आफ्नै किताबको अर्को लेख याद आयो, नेपालका कम्युनिष्टहरुको तुलना यदुवंशीहरु संग ।

हामी नेपालका कम्युनिष्टहरु पनि तिनै यदुवंशी जस्तै छौँ । आफैले उमारेका गुट, उपगुट, फुटेर बनेका टुक्रे पार्टी र जत्थाले एक आपसमा गाली र आरोपका हतियारले आक्रमण गरिरहेका छौं ।

महाभारत लडाई सकिएको थियो । कृष्णका आफन्त यादबहरु राज्यमा शक्तिमान थिए । शक्तिको मातमा उनीहरु बेसरी चुर्लुम्म डुबेका थिए । यादवहरु आफै आफै लडेर सकिन्छन् भन्ने लागेर नै युद्ध पश्चात कृष्णले सबै हातहतियार खोलामा लगेर घोटेर नष्ट गर्न भनेका थिए । तर पनि शक्तिको उन्मादले उनीहरु आफै आफै बादबिबाद गरिरहन्थे । एकदिन उनीहरु सबैखोलामा नुहाउन गएका थिए । त्यहि नै विवाद भयो । उनीहरुले त्यहि खोलाको तिरमा उहिले हतियार नष्ट गर्दा घोटेको लेदोमा उम्रिएका वनस्पतिले एकअर्कालाई प्रहार गरेर एक अर्कालाई मारे । यसरी कृष्णका अगाडि हेर्दा हेर्दै यदुवंशीहरु नाश भए ।
हो, हामी नेपालका कम्युनिष्टहरु पनि तिनै यदुवंशी जस्तै छौँ । आफैले उमारेका गुट, उपगुट, फुटेर बनेका टुक्रे पार्टी र जत्थाले एक आपसमा गाली र आरोपका हतियारले आक्रमण गरिरहेका छौं । अरुले केहि गर्ने पर्दैन, चुप लागेर हेरे मात्रै हुन्छ । अहिले त झन्, पैसा र पदको लोभमा फुट्न र लड्न उक्साई रहनेहरु पनि छन् । तर गर्ने के ? त्यहि यदुवंशी खेलमा अहिले आफै सामेल भएको छु ।
उनि झल्यास भए, आँखा चिम्लेर लडेका उनको एकाग्रता भंग भयो र उनि नजिकैको सोफामा थ्याच बसे र एक गिलास पानी पीए ।
जब मोहनविक्रमको पार्टीमा थिए, मोहनविक्रम कै आलोचना गरेर लेखियो । आफ्नो बिचारमा सधै अडिग रहने मोहनविक्रम र चित्रबहादुर केसीले आफ्नो विचार बदल्ने कुरा भएन । अनि त के गर्नु ? प्रचण्ड तिर लागियो । खोइ भारत तिर पढेको भएर हो कि उतातिर मेरा धेरै साथीहरु भएर हो राजनितीका चतुर खेलाडी प्रचण्डले आखिर ठुलै पद दिए । त्यसपछि मैले मदन भण्डारी, मोहनविक्रम र अरु नेताको धुवाधार आलोचना गरे ।
आफ्नै पार्टीमा पनि मैले धेरै पटक पार्टी छोडेको घोषणा गरे, प्रचण्डले फकाए अनि फर्के, फेरी प्रचण्डले टेरेनन् अनि फेरी धम्काए । कहिले विप्लब, कहिले बैद्यको हाँगो समाएर अगाडी बढेकै हो, प्रधानमन्त्री पनि बनेकै हो । तैपनि बर्सौंसम्म गनगन गर्दा पनि प्रचण्डले अध्यक्ष नदिएपछी उनैसंग प्रतिस्पर्धा नगरी के बाख्रा पालेर बस्नु ? तैपनि त्यो जुँगे बाघ गले पो ? होइन जुँगा त मेरा पनि छन् नि ।
उनको हात अनायासै आफ्ना जुंगामा पुग्यो, हो अझै त जुँगा बाँकि नै छन्, त्यसैले त प्रचण्डको जुँगासंग लडाई चलेको छ । यति सोच्दा नसोच्दै फेरी पुरानो तर्कानाको लयमा फर्के ।
तर कहिलेकाहीँ चै आफ्नै लेखाइ, बोलाईसंग रिस उठ्छ भन्या । के हो ? के हो ? आफ्नो त लेखाइ र बोलाई दुवै नकारात्मक । कसैलाई गाली नगरी, आक्षेप नलगाई र आरोप नगरी न लेख्न सकिन्छ न त बोल्न नै । खगेन्द्र संग्रौलाको संगतले हो कि क्या हो ? हिसिलाले कति पटक भनेकै हो, ‘त्यहि प्रवृतिका कारण तिमी पढाइमा पहिलो रहे पनि राजनीतिमा पहिलो हुनै सकेनौं”भनेर। हिसिलाले भनेको कुरा सहि नै हो क्यारे । फेरि प्रचण्ड पनि मैलाई आरोप लगाउछन् । बाबुरामलाई लाग्छ उनी जे बोल्छन्, सोच्छन् वा गर्छन् त्यो नै सत्य हो । सबैले त्यसैलाई पछ्याउनु पर्छ । अहिलेको नयाँ शक्तिको अभियान त्यहि सोचको उपज मात्रै हो,’ भनेर। यो प्रचण्ड भन्ने मेरो जीवनको ब्याक्टेरियाले नि मलाई रोगी बनायो । त्यसैले अब म नयाँ शक्ति बनाउछु र देखाउछु प्रचण्डलाई । मेरो दिमागबाट यो प्रचण्ड भन्ने नाम किन हट्दैन बाबा ।’
“बाबा” भन्दा झ्याप बाबुरामले आफ्ना बालाई सम्झे र झस्याँगै भए । साइलेन्टमा राखेको मोबाइल हेरे, प्रचण्डको फोन आयो कि भनेर सबै मिस कल हेरे, थिएन बरु उही “क्या होरहा है बाबुराम जी ?” भन्ने मान्छे को कल रैछ । कल ब्याक गरेनन् । अनि आँखा चिम्म पारेर कुरा खेलाए मनमा ।
दशकौंको युद्ध र युद्ध नीति निर्माणमा बसेर त्यसैको कार्वान्वयन गरेको म र मेरै समर्थकहरुले कुन नयाँ विचार ल्याएर नयाँ शक्ती बनाउने होला खोइ ? म त माओबादी बिचारले पुरै भरिएका हार्ड डिस्क जस्तो छु, जबसम्म यो हार्डडिस्कबाट ठाउँ खाली गर्न सक्दिन नयाँ विचार राख्ने ठाउँ नै हुदैन । मैले मार्क्सवाद नत्याग्ने तर अरु लेनिनबाद र माओबाद नलिने त भने तर जरो नत्यागे पछि हाँगा काटेर के हुन्छ ? लेनिनबाद र माओबाद त मार्क्सवादको अपडेटेडस् मात्रै हुन्, प्रोग्राम नै डिलिट नगरी अपडेटसहरु मात्रै एसेप्ट नगरेर हार्ड डिस्क खाली कसरि होला र खोइ ?यो त आफै विरोधाभासपूर्ण भयो ।के गरौँ के ?
दिल्लीका केजरिवाल वा भेनेजुवेलाका हुगो चाबेज हुँ पनि भन्ने लाग्छ कहिलेकाहीँ, तर त्यस्तो हुन केहि तयारी नै छैन आफ्नो । आफ्ना भनेका छन् त उनै युद्ध लडेकाआफ्ना मान्छेहरु । उनै पुराना कार्यकर्ता, उनै पुरानै नेताहरू र उही पुरानो विचार बोकेका र खाओबादमा डुबेका मान्छेहरु । केजरिवालले आफ्नो पार्टी र आफूले लिएको हरेक पैसा वेबसाइटमा अपडेट गर्छन्, सामाजिक सेवाको इतिहास छ, आम नागरिकका दैनिकीलाई आफ्नो मुद्दा  बनाउँछन् । मैले आफूले पार्टी छाड्न र नयाँ शक्ति बनाउन लिएको पैसाको विवरण बाहिर ल्याउन सक्दै सक्दिन । अहिलेको नेपालको बिषय ठूला कुरा र सिद्धान्त होइन तेल र ग्यास हो। कसरी तेल र ग्यास ल्याउने भन्ने कुरा गरे मान्छेले पत्याउन सक्छन् । त्यसो गर्न भारतको बिरोध गर्नु पर्यो, त्यो पनि अहिलेको अबस्थामा गाह्रो छ । ह्युगो चाबेज हुने हो भने बिद्रोही हुन सक्नु पर्यो । विद्रोहबाट सत्तालाई चुनौती दिन सक्नु पर्यो । मार्क्सवाद त छाड्छु भनेको मैले त्यो गर्ने कुरा पनि भएन । मेरो अभियान आफैमा दोधारमा छ बा ।
नेपालमा अहिले बास्तबमै एउटा मध्यमार्गी पार्टीको आवस्यकता छ जो राष्ट्रबाद, सामाजिक सुरक्षा र शान्तिको राजनीति गरोस् । मैले सामाजिक सुरक्षा र शान्तिको कुरा त गरुँला तर म राष्ट्रवादी हुन ममाथि लागेको भारतपरस्तको दाग हटाउन जरुरी छ । त्यसो हुन तुरुन्तै सम्भव नै छैन । हो, मलाई थाहा छ, जनताले अहिले देशले पाएको नयाँ संविधानको प्रबर्धन, मधेसी, जनजातिहरुको असन्तुष्टिको समाधान र भारतले लगाएको नाकाबन्दीको बिरोध मागेका छन् तर म भने प्रचण्ड र आफ्नो पुरानो पार्टीलाई बिरोध गर्ने काममा लागेको छु, कस्तो भूतले खाजा खानेबेला पार्टी छाडीएछ कुन्नि । किन चाउरिस मरिच आफ्नै तेजले भन्ने मरिच जस्तै भैयो बा ।
कसैले मेरो पुरानो किताब पढेर मेरो आफ्नै पटकपटकको विचार परिवर्तन र यता र उता भौतारिदै रहने कामलाई पनि उही “आया राम गया राम”संग जोडेर “आया राम, गया राम, बाबुराम” त भन्ने होइनन वा बाबुराम पनि उही यदुवंशी खेलमा समेत सामेल छन् भन्ने त होइनन् ।
उनले यसभन्दा बढ्ता सोच्न सकेनन् । उनलाई भाउन्न भएर आयो ।
उता साइलेन्टमा राखेको मोबाइलमा भने उही “क्या होरहा है बाबुराम जी ?”भन्ने मान्छेले कल गरेको गरै छ ।

