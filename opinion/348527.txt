सशस्त्र प्रहरी : भूकम्पमा नाम, अहिले किन बदनाम ?

रमेश धमला
नेपालका चार सुरक्षा संगठनमध्येको एक हो सशस्त्र प्रहरी बल । सशस्त्र प्रहरी बल नेपालको अर्धसैन्य बल हो । उसको तालिमदेखि प्रयोग गर्ने हतियारसमेत लगभग सेनाको जस्तै छ ।
जिम्मेवारी अर्धसैन्य बलको, तर नाममा प्रहरी शब्द राखेपछि सशस्त्र प्रहरीको काम र कार्यक्षेत्र बेलाबेलामा विवादमा पर्ने गरेको छ । एकातिर सेना जस्तै सशक्त बन्न खोज्ने त अर्कोतिर नेपाल प्रहरीको कामतिर पनि आँखा लगाउने ।
त्यसोभए सशस्त्र प्रहरी बलको खास जिम्मेवारी के त ? यो प्रश्न उठ्ने गरेको छ । सशस्त्र द्वन्द्वको समयमा सेना परिचालन गर्न नसकेको अवस्थामा प्रहरी कमजोर बनेकाले सशस्त्र प्रहरी बल स्थापना भएको थियो । द्वन्द्व समाप्त भैसकेको अवस्थामा सशस्त्रको जिम्मेवारी बारे स्पष्टता नहुँदा अन्य सुरक्षा संगठनहरुसँग उसको सम्बन्ध राम्रो हुन सकेको छैन ।
सशस्त्र प्रहरीको काम
सीमा सुरक्षा, राजस्व, औद्योगिक सुरक्षा, नेपालस्थित विभिन्न देशका दूतावासहरुको सुरक्षालगायतका जिम्मेवारी सशस्त्र प्रहरी ऐनले तोकेको छ । त्यसबाहेक विपत व्यवस्थापन, सशस्त्र समूहको आतंकवादी गतिविधि, हातहतियार नियन्त्रण लगायतका जिम्मेवारी पनि सशस्त्र प्रहरी बलले सम्हालिरहेको छ ।
यही सुरक्षा बलले आफ्नो स्थापनाको १४ वर्ष पूरा गर्दै गर्दा कतिपय विषयहरुको समीक्षा गर्नुपर्ने देखिएको छ ।
बिग्रिएको सम्बन्ध 
१. विसं.०५८ सालमा जब तत्कालीन राजाले सशस्त्र द्वन्द्व नियन्त्रणका लागि सेना परिचालन गर्न अस्वीकार गरे, त्यसको परिणामस्वरुप गिरिजाप्रसाद कोइराला नेतृत्वको सरकारले अर्ध सैन्य बलको स्थापना गरेको हो ।
सेना र नेपाल प्रहरीका कर्मचारीको मिश्रण गरेर सशस्त्रको स्थापना भएको थियो । सबैभन्दा कान्छो सुरक्षा संगठनको रुपमा स्थापना भए पनि सशस्त्रले कान्छो हुनुको माया र साथ पाउन सकेन ।
२ स्थापना भएलगतै सेनाको जस्तै हातहतियारले सुसज्जित भए पनि सशस्त्रसँग नेपाली सेना सधंै असन्तुष्ट बन्दै आयो । बेला बेलामा आधुनिक हतियारको माग राख्ने सशस्त्रको शैली पनि विवादमा परिरह्यो ।
बाह्य आक्रमणको अवस्थामा नेपाली सेनाको मातहतमा रही सहयोग गर्ने स्पष्ट कार्यदेश भए पनि सशस्त्रले सधैं सेनाकोजस्तै हैसियत खोजी गर्न थालेको भन्दै सशस्त्रको आलोचना हुने गरेको छ ।
३. सशस्त्रले नेपाल प्रहरीसँग केही नजिक रहेर काम गरिरहेको भए पनि पछिल्लो समय उसँगको सम्बन्ध पनि पानि बाराबारको अवस्थामा पुग्यो ।
विषेश गरेर सशस्त्रलाई पक्राउ पुर्जी जारी गर्न दिने विषयले नेपाल प्रहरीलाई निकै आक्रोषित बनायो ।

आफ्नो चार वर्षे कायकाल पूरा गरेर आगामी चैतमा सशस्त्र प्रहरी बलका महानिरीक्षक कोषराज वन्त घर जाँदै छन्

आन्दोलन तथा भिड नियन्त्रणमा नेपाल प्रहरीसँग ब्याक फोर्सका रुपमा सशस्त्र बस्दै आएको छ । तर, जघन्य तथा गम्भीर अपराध घटेमा त्यसको नियन्त्रण गर्ने र पक्राउ परेका व्यक्तिलाई स्थानीय प्रशासनलाई बुझाउने अधिकारमा पक्राउ पुर्जी जारी गर्न पाउने व्यवस्था थप भएको छ । यसलाई नेपाल प्रहरीले आफनो कार्यक्षेत्र मिचिएको रुपमा बुझेको छ । तर, सशस्त्रले भने कुनै पनि व्यक्ति पक्राउ पर्दाको कारण देखाउनुपर्ने कानुनी बाटो मात्रै खोजेको भन्दै पक्राउको सूचना भन्ने भाषा परिर्वतन गरेर अधिकार लिई छाड्यो ।
४. सशस्त्रले जब पक्राउ पूर्जी जारी गर्ने अधिकार पायो, नक्सालसँगको सम्बन्धमा दरार पैदा भयो । दुई आइजीपीले एक अर्कासँग आँखा जुधाउन पनि छाडे ।
गत भदौ ७ गते कैलाली घटना हुनुमध्येको एउटा कारण दुई सुरक्षा संगठनबीचको अमिलो सम्बध पनि हो भन्छन् सुरक्षाका जानकारहरु ।
मधेस आन्दोलनमा सशस्त्रको उपस्थिति
गत साउन ३१ गतेदेखि चलिरहेको मधेस तथा तराई आन्दोलन अझै रोकिएको छैन । मधेस आन्दोलन एउटा राजनीतिक कारण भए पनि त्यसमा सुरक्षा संगठनको भूमिकाबारे पनि समीक्षा गर्न जरुरी छ । तराईका अधिकांश जिल्लाहरुमा नेपाल प्रहरीसँगै सशस्त्र प्रहरी बलको पनि उपस्थिति छ ।
सीमा सुरक्षाको जिम्मेवारी बोकेको सशस्त्रसँग नेपाल प्रहरीको ठूलो भरोषा थियो । तर, जब कैलाली घटना भयो, त्यसपछि सबै आशा मात्रै होइन, सबै विश्वास पनि टुट्यो भन्छन् नेपाल प्रहरीका अधिकृतहरु ।
एकसाथ सुरक्षामा खटिएका दुई सुरक्षा संगठन भएका ठाउँमा एउटा सुरक्षा संगठनका ७ जना मारिँदासम्म रमिते बन्छ भने त्योभन्दा विश्वास घात के हुन सक्छ ? प्रहरीका अधिकृतको गुनासो छ ।
सशस्त्र महानिरीक्षक कोषराज वन्तको कमजोर नेतृत्वका कारण नेपाल प्रहरीले ठूलो क्षती बेहोर्नु परेको जनपथका सुरक्षा अधिकारीको आरोप छ ।
संविधान बन्दै गर्दा सुर्खेत र नेपालगञ्जबाट अखण्ड मध्यपश्चिमको माग राख्दै आन्दोलन सुरु भएको थियो, जहाँ तीन जनाको ज्यान गयो । तर, त्यसको कारण आन्दोलन भन्दा पनि अरु नै भएको बताइन्छ ।
जे होस् सुर्खेतमा रहेका सशस्त्रका डीआइजी सुबोध अधिकारी र नेपाल प्रहरीका केशव अधिकारीवीचको समन्वयकारी भूमिकाकै कारण मध्यपरिश्चममा थप घटना हुन पाएन । तर, कैलाली घटनामा भारतीयहरुको संलग्नता रहेको सरकारी अधिकारीहरुले दाबी गरेका छन् । सीमा सुरक्षामा खटिएको सशस्त्र प्रहरी बल कहाँ थियो त्यति बेला ? त्यसो त कैलाली घटनाका योजनाकार नै सशस्त्रको गाडीमा सीमापारी पुगेको पनि कतिपयको दाबी थियो ।

विनासकारी भूकम्पमा सशस्त्र प्रहरी बलले देखाएको सक्रियताले सबैतिर प्रसंशा पायो । विषेश गरेर जीवितै उद्धार गर्ने सवालमा सशस्त्र प्रहरी बलको भूमिका निकै प्रशंनीय रह्यो ।

किन सार्वजनिक भएन कैलाली घटनाको छानविन प्रतिवेदन ?
एसएसपीसहित ७ सुरक्षाकर्मीको ज्यान लिने गरी भएको कैलाली घटनामा सशस्त्र प्रहरी बलको भूमिकालाई शंकास्पद रुपमा हेर्ने गरिएको छ । तर, सरकारले बनाएको उच्चस्तरीय छानविन टोलीले तयार पारेको प्रतिवेदन सार्वजनिक भएको छैन ।
कैलाली घटनामा कमजोर देखिएका सुरक्षा अधिकृतहरुलाई सरुवा गर्नेबाहेक अहिलेसम्म कसैलाई कुनै पनि कार्वाही भएको छैन ।
वन्तको कार्यकाल
आफ्नो चार वर्षे कायकाल पूरा गरेर आगामी चैतमा सशस्त्र प्रहरी बलका महानिरीक्षक कोषराज वन्त घर जाँदै छन् । प्राविधिकतर्फबाट निरीक्षकबाट नेपाल प्रहरीमा प्रवेश गरेका वन्त पछि सशस्त्रमा गएका हुन् । तिनै इन्जिनियर कोषराजलाई सशस्त्रको नेतृत्व गर्ने जिम्मेवारी दिएपछि नै निकै आलोचना भएको थियो ।
प्रशासनतर्फका ठाकुरमोहन श्रेष्ठलाई पाखा लगाएर प्राविधिक कोषराजलाई संगठनको नेतृत्वमा पुर्‍याउने काम नियम विपरीत थियो भन्ने कतिपयको दाबी रहँदै आएको छ । उनै कोषराजले पछिल्लो समय संगठनभित्र प्राविधिकलाई सुरक्षाको जिम्मेवारी दिएपछि निकै आलोचना भैरहेको छ ।
त्यसैको परिणामस्वरुप गृहमन्त्रालयले कम्तिमा ८ महिना सुरक्षा तालिम नगरेकालाई सुरक्षा नेतृत्वको जिम्मेवारी नदिनु भन्ने आदेश दिनु परेको छ । उनै आइजीपी वन्तले एआइजीहरुलाई तथानाम गाली गरेको प्रशंग अहिले निकै चर्चामा छ । मधेसमा चलिरहेको आन्दोलनमा पनि क्षेत्रीय प्रमुखहरुलाई कोषराजले खुलेर काम गर्न नदिएको आरोप लाग्ने गरेको छ ।
सशस्त्रभित्र आशाका किरण
विनासकारी भूकम्पमा सशस्त्र प्रहरी बलले देखाएको सक्रियताले सबैतिर प्रसंशा पायो । विषेश गरेर जीवितै उद्धार गर्ने सवालमा सशस्त्र प्रहरी बलको भूमिका निकै प्रशंनीय रह्यो ।
त्यसो त आगामी दिनमा सशस्त्रको नेतृत्वमा आउनेहरु पनि विवादरहित र आशालाग्दा अधिकृतहरु देखिन्छन् । डीआइजीहरु शैलेन्द्र खनाल, नारायणबाबु थापा, पुष्पराम केसी, निराकरम विक्रम शाह लगायतका अधिकृतहरुबाट सशस्त्र प्रहरी बलभित्र निकै आशा गरिएको छ । आगामी दिनमा कुशल नेतृत्वको प्रतिक्षा गरिरहेको सशस्त्र प्रहरी बल ।

