देश तिम्रै भो तर हामीलाई सेवा गर्न देऊ
अमित अधिकारी

देशको बारेमा स्ट्याटस लेख्यो, कुनै न कुनैले व्यंग्य हानेकै हुन्छ, “नेपाल बाहिर बसेर देशको चिन्ता अलि सुहाएन,” । भन्नु त धेरै छ जस्तो लाग्छ तर एक मनले भन्छ ठिकै छ । नेपालमा इन्धन अभाव झेल्नेहरु उनै हुन् त्यसैले राष्ट्रप्रेम सायद उनको ठेक्का होला।
मनले भन्छ, त्यत्रो भूकम्पनमा ज्यान जोगाएर पराकम्पनबाट बिचलित नहुनेहरु सायद देश तिनको मात्रै होला मनले मनलाई सम्झाउँछु अनि उसको उत्तर मार्क जुकरबर्गले बनाएको एउटा “इमो,” जिव्रो बाहिर निकालेर हासेको पठाउँछु अनि नचाँहदा नचाहदै पनि सहमति जनाएको भान दिन्छु उसलाई । तैले जितिस् मैले हारे, देश तेरो सोचाइमा तेरो मात्रै हो भने तेरै सही ।
तर मनले त किन मान्थ्यो र ? मनमा पिडा र छटपटी रोकिदैन । किनभने देश रुँदा बिदेशमा हुने हरेक नेपाली रोएका छन्, भूम्पले देश र घरपरिवार पालको सहारामा पुग्दा लाखौं नेपाली पनि आँशु दबाएर काम गरेका छन्, पढाई धानेका छन् । वैशाख १२ गतेको मध्यान्ह भुकम्पन नेपालमा भयो तर त्यसले विश्वमा छरिएर रहेका सम्पूर्ण नेपालीको मन मष्तिस्क नराम्रोसंग कम्पन गराइदियो । कन्चनपुरमा भएको डरलाग्दो नरसंहारको कल्पनाले थूप्रै नेपालीको मन चिसो भयो ।
देशमा अब के हुने हो कता जाने हो देश भन्ने चासो र जिज्ञासाको समाधान अनलाइनका समाचारबाट नखोज्ने कमै नेपाली होलान् । हो देशमा एक व्यक्तिको ज्यान जाँदा विदेशमा पनि आँशु र्झछ, बस दुर्घटना हुँदा वा झडपको अवस्था हुँदा देश र परिवारको सुरक्षाको कामना गरेर हात जोडेर बस्नु बाहेक अन्य कुनै बिकल्प हुदैन । तर त्यसो भन्दैमा देशको माया तिमीहरुले गर्नै पाउँदैन भन्ने आशयको व्यंग्य हामीले किन सुन्न पर्ने हो उत्तर पाउन सकेको छैन ।
मलाई याद छ त्यो दिन, बैशाख १२ गते म हाल रहेको देश संयुक्त राज्य अमेरिकामा रातिको करिव २ः३० बजेको थियो । झपक्क निदाउन मात्रै लागेको म मेरा अन्य साथीहरुको आवाजसंगै यसरी उठे आफैलाई थाह छैन । त्यसदिन पछि कति दिनसम्म निन्द्रा लागेन त्यो अनुभव गर्ने म मात्रै थिइन होला । नेपालमा दिउँसो हुँदा केही राहतको श्वास फेर्ने हामी रातसंगै पर्ने झरीमा आँशु दवाउदैं बस्थ्यौं, भगवानको हरेक अवतार र हेरक धर्म पुकार गर्न बाँकी रहेन होला ।
नेपाल निदाँउदा हाम्रोमा दिँउसो हुन्थ्यो तैपनि हामी पहरा दिन नसकेपनि हरेक पल समाचारमा आउने पराकम्पनको अपडेटसंग प्राथना लिएर बस्थ्यौं । यो मेरो मात्रै अवस्था थिएन । देश बाहिर हरेक कुना काप्चामा रहेका नेपालीको अवस्था उस्थै थियो । एकले अर्कालाई फोन मार्फत समाचार प्रवाह गर्ने र खवर बुझी सान्तवना दिनुर लिनु हाम्रो दैनिकी थियो । नेपालको नाममा राहत संकलन गर्न हरेक क्षेत्रका नेपालीले हरेक क्षेत्रका विदेशी गुहारे ।
१ः१ रुपैंया नेपाली रुपैंयामा रुपान्तरण गर्दै औषधी मुलो गर्न पुग्छ, पानीको एक बोत्तल आउँछ भन्दै विश्व विद्यालयमा राहत संकलनदेखि विभिन्न देशका व्यस्त सहर र रेलवे स्टेशनमा हात फैलाए । हो हात फैलाए । सायद शव्द गलत होला तर देशमा आएको महाविपत्तिको लागि कुनै नेपालीले लाज मानेन, कुनै घमन्ड गरेनन, सोचेे त केवल उद्धार र राहतका निम्ति तर पनि उसले बेला वेलामा व्यंग्य पाँउछ आफ्नै देशका नागरिक र साथीहरुबाट अनागरिकको दर्जा पाँउछ, देशको चिन्ता तैले गर्ने होइन भन्ने सुझाव पाउँछ ।
महाप्रलयका बखतदेशमा रहेका परिवार, आफन्त र साथीभाईको खोजखवर र देशका धनसम्पत्ति साथै ऐतिहासिक र सांस्कृतिक सम्पदा क्षतविक्षत हुदाँ नरुने नेपाली कमै थिए होलान् । कमै मात्र नेपाली निदाउन सकेका थिए । कमैले मात्र आरामको स्वास लिन पाएका थिए । घरभन्दा टाढा र देशभन्दा टाढा हुनुको पिडामा छटपटिएर हरेक पल समाचारमा आँखा डुलाउनु र प्रत्येक पराकम्पन र झरीसंगै मनमा चिसो लिएर बस्नुबाहेक कसैसंग कुनै विकल्प थिएन ।
विपतको घडीमा हरेक कुनाकाप्चाबाट नेपालीले सहयोगको रकम होस् वा लत्ता कपडा होस् वा औषधिका सामान हरेक क्षेत्रबाट नेपालमा सहयोगको ओइरो लगाउन कुनै नेपालीले कसर छाडेन । नेपालसंग झिनो सम्बन्ध राख्नेले समेत सहयोगका निम्ति आफ्नजो नेटवर्कलाई आव्हान गरे, चाहे अमेरिकी समाचार संस्था सिएनएनकी पूर्व समचार बाचिका किरण क्षेत्री हुन् वा अन्य कोही । देशबाट भौगोलिक रुपमा टाढा भएपनि देशको माया र देशप्रतिको कर्तव्य कम छैन भन्ने देखाउन कुनै नेपालीले हिच्किचाएन ।
त्यति मात्रै होइन अझ कतिपयले त विदेशमा खाइ पाइ आएको सुविधासम्पन्न तलव र सुविधाको जागिर समेत विदा लिएर स्वयमसेवका रुपमानेपाल फर्किएर उद्दारमा खटिए, आफूसंग लगेको राहत र औषधिका पोका बाढेर आए । महाविपतको समयमा विदेशी सेना र स्वयमसेवक समेत देशमा पुग्दा कुनै नेपालीले आफूलाई पछि हटाउन सकेन, हटाउनै चाहेन, उसको मनले दिएन , देशको चिन्ताले मानेन ।
यसका निम्ति नेपाल सरकारको कुनै निकाएको निम्तोको आवश्यक परेन, अझ त्यसमा पनि पराकम्पनको डरले घरपरिवारले नेपाल नआउन दिएको सल्लाहलाई समेत लत्याउदैं भूकप्कबै केन्द्रविन्दुवारपाक, लारपाक, सिन्धुपाल्चोक, गोरखा, धादिंग नै पुगेर आए, आँशु पुछ्ने प्रयास गरेर आए तर उसले नेपालको कुनै एक साथीबाट स्याव्वासी त पाउँला नै तर आर्कोले उसलाई एकदिन पेट्रोल नपाको आवेगमा भन्ने छ, “तलाई के थाहा नेपालीको पिडा, देशको बारेमा फेसबुकमा गफ लगाएर मात्रै हुन्छ र ?”हो फेसबुकमा गफ लगाएर हुदैंन तर त्यसो भन्दैमा परदेशी भूमीमा रहने नेपाली विदेशी हुन् भन्ने आशय राख्नु न्यायोसंगत होइन ।नेपालीले देशको बारेमा सोचकै हुन्नन् र सोचकै छैनन् भन्नु उनीहरु प्रति अन्याय भन्दा अरु केही हुन्न । उदाहरण मात्रै हेर्ने हो भने देशको अर्थतन्त्रको प्रमुख हिस्सा रेमिट्यान्स हो अर्थात विदेशमा रहेका नेपालीले पठाउने रकम, देशको पूरा जनताको सरह हुन आउने रकम नेपाल भित्रनु परिवारको चिन्ताको उपज हो जुन घुमाउरै शैलीमा भएपनि देशसंग जोडिएको छ ।
देशप्रेम व्यक्त गरिने विषय होइन न त तौलिने विषय हो ।देशप्रेम त आफै स्वतस्र्फुत प्रष्फोटन हुने विषय हो जुन नेपालीले बैशाख १२ को महाभुकम्पको समयमा फेरि पनि प्रमाणित गरिसकेका छन् । देशमा हुने बैदेशिक हस्तक्षेप होस् वा अहिलेको इन्धन् अभाव, देशको संविधान जारी हुदाँको खुसियाली होस् वा चाड पर्वको रौनक समाजिक सञ्जाल बाट नै भएपनि आफ्नो चासो र चिन्ता प्रकट गरिनै रहे । भलै त्यसले तात्विक अर्थ नराख्ला तर पनि अन्जान र अछुतो रहन मनले मानेन र नेपालसंथ आफूलाई जोडिनै रहे ।अझ गर्व गर्न लाएक त के छ, युवापुस्ता जसले आफूलाई राजनीतिबाट टाढा राख्यो, दे्शमा रहुन्जेल निराश भयो उसले समेत विदेशी भूमिमा पाइला टेकेकै भोलिपल्टबाट चासो राख्न थाल्छ, देशको माया र इज्जत प्रकट गर्न के गर्न सकिन्छ भन्ने चिन्ता राख्छ । उमरेले सायद १९ पुगेका प्रविण पौडेल न्यूयोर्कको उच्च प्रतिष्ठित विश्व विद्यालयमा पढ्छन्, उनको यत्ति परिचय दियो भने उसलाई व्यंग् होन्ने थूप्रै हुन्छन्, भन्नेछन् पैशा छ र त पढ्यो ।
तर देखिएका सबै तथ्य सही हुदैनन्, प्रविण भन्छन् “नेपालमा विद्यालयको हाजिरीजवाफमा राम्रो गरेपछि एक विदेशीको पैशाले पढेर यहाँ सम्म आउने हैशियत बनाएको हुँ नत्र त अमेरिका सपनामा पनि देख्ने थिइन,” “आफू जस्ूतो सामान्य परिवारको मानिसलाई एक सानो सहयोगले यँहा सम्म ल्याइपुर्यायो अव म पनि त्यस्तै गर्छु नेपालमा एक जेहेन्दार गरिव विद्यार्थी पढाउने धोको छ, डाक्टर, इन्जिनियर के बन्छ थाहा छैन तर शिक्षित र सक्षम अवस्य बन्ने छ,” उमेर सानो छ तर पनि सोच र चासो ठूलो । यसका लागि उनी समन्वयको खोजीमा छन् ।
त्यस्तै अर्को विद्यार्थी टेक्सासका अविशेक कार्की मलाई भन्दै थिए, “दुईजना मिलेर एक जनाको पढाईको सम्पूर्ण व्यवस्था गरम, म “सिरियस” छु तपाईको फुर्सद भए भेटेर गफ गरम र नेपालमा एक जेहेन्दार गरिव परिवारको छात्र वा छात्रालाई पढाउने व्यवस्था गरम् ।” त्यस्तै अर्का एक जोशिला युवा फेसबुक पेजमा कोर्दै थिए, आजबाट फास्ट फुड खान छाडिदिए, बचेको रकम नेपालमा शिक्षा क्षेत्रमा लगानी गर्ने छु । हो यी आवाज युवा आवाज हुन् जसले नेपालमा हुँदा र बस्दा कहिल्यै नेपालको बारे सोचनन् तर अहिले सोच्ने होइन केही गर्ने अठोटका साथ लागि परेका छन् । संयुक्त राज्य अमेरिकामा पढाई वा रोजगारीको शिलसिलामा रहेका नेपाली विद्यार्थी तथा युवा युवतीहरु नेपालबाट आउने व्यंग्यको जवाफ दिन बोली होइन ब्यवहारबाट जुट्न एकत्रित भएका छन् ।
आफ्नो पढाईको चिन्ता अलग छ तर देशको प्रगतिमा योगदान दिन “यु एस नेपाल हेल्प नेटवर्क” नामक फेसबुक पेटबाट एकत्रित भएका छन् । झट्ट सुन्दा फेसबुक पेजले के गर्छ जस्तो लागेपनि हालसालै गठन गरिएको पेजमा रहेका करिव १६०० सदस्य सुजन नेपाली र कमल विकको बुवाको मृगौला प्रत्यापरोपणका निम्ति सहयोग रकम जुटाउन जुटेको छ । हालसम्म करिव ३ हजार अमेरिकी डलर सहयोग रकम उठिसकेको पेजमा सञ्चालक भर्जिनिया निवासी श्रीहरि अधिकारीले बताए ।
पेजको सञ्चालक मध्येका एक प्रवेश नेपाल भन्छन्,”साथीहरुले विदेशमा बस्नेलाई व्यंग्य हानेको देखेपछि देशका निम्ति केही गर्न सकिन्छ भन्ने सन्देश दिन पेज चलाइएको हो, अहिले भने मृगौला प्रत्यारोपणका निम्ति सहयोग संकलनमा जुटेका छौं । अन्य देशबाट पनि सहयोग रकम उठेको छ, यो कार्यक्रम सकिएपछि नेपालको शिक्षा क्षेत्र र अकस्मात परिआउने समस्यामा सानो नै भएपनि सहयोग गर्न हरदम जुट्नेछौं । ” नेपालबाट टाढा रहेको व्यंग्य खानेमाथूप्रै भएपनि युवा युवतीहरु व्यंग्यको जवाफ बोलीले होइन व्यवहारले दिन जुटेका छन् ।
“देशमा नरहदैमा देशप्रतिको चिन्ता लिन पाइदैंन भन्ने जस्तो भान हामीले सचेत वर्गमा पनि देख्यौं, त्यसैले नेपालको शिक्षा क्षेत्रमा र स्वास्थ्य क्षेत्रमा केही गरौं भनेर हामी यसरी एकजुट भएमा हौं। पैसा नभएर कसैको मृत्यु नहोस् र कसैले पढ्नबाट बञ्चित हुन नपरोस् भन्ने नै हाम्रो मुख्य उदेश्य हो,” पेजका सञ्चालक श्रीहरि अधिकारी आफूहरु पेजमा अहिले सुरुवाती चरणमा भएपनि करिव ३ लाख नेपाली रकम ६० जना दाताबाट उठाइसकेको बताउदैं राहतको स्वास फेर्छन् ।पेजमा विभिन्न पेशा र विश्वविद्यालयमा अध्ययनरत विद्यार्थीहरु आफ्नो अनुभव र विचार आदान दान गर्छन् ।
यस पेजका अर्का सञ्चालक मध्येका एक बसन्त गिरी नेपालमा कार्यक्रम र योजनाको समन्वय गर्दै आएका छन् । देश विदेशबाट आएको सहयोग, विचार र अनुभवले पक्कै पनि परिवर्तन् ल्याउन सकिन्छ, युवापुस्तामा देशको माया कत्ति कम छैन र विदेश बस्दैमा देशको दायित्व र माया कम हुदैंन भन्ने हाम्रो उदेश्यले सफलता पाउदैं छ । सहभागिता बढ्दै गए पक्कै पनि गैर आवासिय नेपाली संघ र अन्य संस्थासंग मिलेर काम गर्न सकिन्छ तर पछि हटिन्न,” बन्दुके उपनामले सामाजिक सञ्जालमा चर्चा कमाएका गिरिले हास्दै भने,”शिक्षा र स्वास्थ्य हो मुख्य अन्य योजना त बन्दै जान्छ, परिवर्तन हामीले नै गर्नुछ, विदेशीएकालाई व्यंग्य होइन उनीहरुको जोश र जाँगरलाई बरु एकत्रित गर्नुछ ।”
विदेश जादैंमा राष्ट्रियता र राष्ट्रबाद खोक्रो हुन्छ भन्ने भनाई गलत सावित गर्न युवाहरुको यो प्रयास कत्तिको सफल होला, समयले नै देखाउने छ तर नेपालको विकासमा हरेक तवरले जोडिन खोज्ने परदेशीयका नेपालीलाई विदेशी बनाउनु नहुने जिम्मा भने सरकारको हो । दिनमा करिव १० देखि १२, १८ घन्टा काम गरेर पनि विश्वविद्यालयको पढाई धान्न सक्ने युवा काँधमा देशको बागडोर सम्हाल्ने खुवी पक्कै छ तर फरक यत्ति हो उनीहरुको देशप्रेमलाई खोक्रो राष्ट्रबादको तक्मा नभिराइयोस्, उनीहरु विदेशमा बसेपनि परिवारलाई पठाउने रकमले देशको अर्थतन्त्रमा पनि केही योगदान पक्कै गरेको छ । विभिन्न गैर सरकारी संस्था मार्फत गरिने सहयोग अदृश्य होला तर शून्य भने छैन ।”देशका नागरिकलाई अनागरिक होस् भन्ने व्यंग्य होइन काँधमा काँध जोडेर हिड्ने वातावरणको निर्माण गर्नुहोस् कुनै युवा युवती पछि हट्नै छैनन्,” श्रीले अमेरिकाको राजधानीबाट कडा शैलीमा भने,” देश हाम्रो पनि हो फरक यत्ति हो, भौगोलिक रुपमा केही समयका लागि टाढा छौं ।”
टेक्सास, सयुंक्त राज्य अमेरिका, पूर्व टेलिभिजन पत्रकार

