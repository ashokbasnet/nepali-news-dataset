मधेससँग तत्काल सार्थक वार्ता गर
गोपी चन्द्र वरनवाल

आज म ज्यादै दुःखी छु । सारा देश दुःखी छ । हरेकको मनमा पीडा छ । गुनासो छ । चारैतिर अभाव छ । संकट छ । विचल्ली छ । जताततै समस्याको चाङ्ग छ । सर्वत्र पीडा छ । तर, पोख्ने कहाँ ? कसलाई सुनाउने ? सुन्ने को ? विजयादशमीको खुशीले वा नवरात्रीका पवित्र दिनहरुले पनि मनको पीडा शान्त गर्न सकेनन् । नेपालगंजमा माता बागेश्वरीको मन्दिरमा प्रार्थना गरिरहँदा पनि मन शान्त भएन । समाधानका लागि अब कुन थलोमा जाउँ थाहा छैन ।
देशको वर्तमान संकटले जन्माएको मेरो वेदनाले म ज्यादै आहत छु । समग्र देशबासी नै पीडामा छन् । तर, नेपालको उद्भव कालदेखि बसोबास गर्दै आएको दक्षिणी हिस्सा झन् बढी असन्तुष्ट छ । आन्दोलित छ । आक्रोशित छ । यो क्षेत्र र समुदाय शदियौंदेखि ठगिँदै आएको छ । विभेदको शिकार भयो । राज्यको मूलधारबाट वञ्चित रहृयो । समान अवसरबाट टाढै राखियो । र नयाँ नेपाल निर्माणको चरणमा पनि यो समुदाय ठगियो । यो क्षेत्र आज पर्यन्त पहाड उपल्लो, मधेश तल्लो बाहिरियाको विभेद वर्तमान समयमा झनै फराकिलो भएर तीन महिनादेखि सीमांकन, समावेशी, समानुपातिक, जनसंख्याको आधारमा निर्वाचन क्षेत्र र समानताको लागी मधेश आन्दोलित छ । जसले गर्दा देशमा आपूर्ति अवरुद्ध छ । आन्दोलनकारीले सीमामा नाकाबन्दी गरेकोले महिनौंदेखि देशमा बस्तु संकट हुन गएको हो । इन्धन, ग्यास लगायत अन्य अतिआवश्यक बस्तुको अभावमाथिको बहस मुख्य एजेण्डा बनेको छ । प्रमुख एजेन्डा बन्नु स्वाभाविक पनि हो ।
राष्ट्रिय एजेन्डामा बहस हुनुपर्दछ । निकाशको बाटो यहीबाट निष्किन्छ । जनता, सरकार तथा प्रमुख तीन दलहरुको बुझाईमा यावत समस्याको दोषी भारत हो । उनीहरुको बुझाईमा अहिले देखिएको सबै समस्याको जड मधेश र भारत हो । सरकारतिर कसैको औला तेर्सिएको छैन । यो सब देशभित्रैबाट सिर्जित समस्या हो, यसमा कसैको ध्यान गएको देखिएन । जहाँ समस्या छ, त्यहाँ कसैको ध्यान नै छैन । समस्या एकातिर छ, अनि फोकस अर्कोतिर । सरकार र खासगरी तीन दलको बद्मासीले गर्दा यी सारा समस्या उत्पन्न भएका हुन् । यो यथार्थलाई आत्मसात् गर्न ढिलाई नगरौं । अहिले उत्पन्न संकट समाधानका लागि मधेश, भारत लगायत सबै पक्षसँग सार्थक संवाद हुन जरुरी छ ।
शारदीय नवमीका दिन माता बागेश्वरीको मन्दिरमा पूजा गरिरहँदा मन बडो नै उद्वेलित भयो । मन विचलित भयो । छटपटाहत भयो । गर्न केही सकिएन । र पनि सबैको कल्याण होस् यही कामना गर्दछु । सबैको कुशलताको कामना गर्दैगर्दा मन्दिरमा चारैतिर हेँरे । त्यहाँ मसँगै अनेक भाषाभाषी, जातजाति तथा समुदायका मानिसहरु पनि पूजा गरिरहेका थिए । मैले त्यहाँ कुनै भेदभाव पाइन । उपल्लो वा तल्लोको विभेद देखिन । सबैले समान रुपले अवसर पाएका थिए । त्यहाँ दुईथरि ढोका थिएनन् । मन्दिरको पूजामा भेद छैन । तर राष्ट्रको मन्दिर (संसद) मा यति चरण विभेद किन ? भर्खरै जारी भएको राष्ट्रको मूलग्रन्थ (नयाँ संविधान) विभेदकारी किन भयो ? नयाँ नेपाल निर्माणको चरणमा आफ्नै जनताविरुद्ध विभेद किन गरियो ?
झन्डै तीन महिनादेखि जारी मधेश केन्द्रीत अन्दोलनले सिङ्गो तराई अस्तब्यस्त छ । लगातारको बन्द र हड्तालले तराईको जनजीवन अत्यन्तै कष्टप्रद भई संकट ग्रस्त रहेको छ । पहाडी क्षेत्र र विशेष रुपले काठमाडौं पनि महिनौंदेखि अतिआवश्यक वस्तु संकटको मारले पीडित छ । यो जटिल परिस्थति कहिलेसम्म रहिरहने हो निश्चित छैन । नेपाल सरकार र तीनै दलबाट अन्दोलनलाई जसरी पनि मत्थर गर्नका लागी यावत् हथकण्डाहरु परिचालित सञ्चालित भइरहेका छन् । निश्चित रुपले राज्य पक्ष र तीन दलले केही हदसम्म अन्दोलनकोे मुख्य एजेण्डाबाट बहसलाई भारत तर्फ मोडेर केही दिनलाई राहत महशुस गरे तापनि उनीहरुको सीमित एवं संक्रीण सोचले भोलि विकराल रुप लिन सक्छ । यसतर्फ सचेत हुन जरुरी छ ।
राज्यले अरुमाथि दोष थोपरेर उम्कन मिल्दैन । समस्याको वास्तविक कारणलाई बेवास्ता गरे परिस्थिति झन जटिल बन्दै जानेछ । पत्र पत्रिका, सोशल मिडिया तथा बुद्धिजीवी समुदायलाई यो संकटले पिरोलेको छ । सबैको दिमाग गतिमान भई ‘नेपाल-भारतको सम्बन्ध’ र इतिहास माथि चर्का र बहस छेडिएको छ । लोकतन्त्रको सवल पक्ष यही नै हो । तर अभिब्यक्ति सभ्यतापूर्वक ब्यक्त गरिनु पर्दछ । अनुचित भाषाको स्थान सभ्य समाजमा रहँदैन् ।
राणाकालीन पूर्वदेखि यो देशको माटोमा रही बसी आएका मधेशी र थारु समुदाय लगायतलाई गैरनेपालीको आरोप लाग्दै आएको छ । बहुसंख्यक समुदायले हामी मूल हौं र मधेशी, थारुहरु पराई हुन्, भारतीय हुन्, यिनीहरु विश्वास योग्य छैनन्, देशका वफादार नागरिक होइनन्, आफुहरु मात्र पक्का नेपाली हौं भन्नेहरुको विभेदपूर्ण नियतले सत्ता पक्षबाट साविक देखि हरेक नीति नियोजनहरु प्रभावित रहेका छन् । २०४७ पछि प्रजातन्त्रको अभ्योदय पश्चात् पनि समताले न्यायोचित स्थान पाउन सकेन । तथापि मधेशी, थारु, मुस्लिम, जनजातिहरुका मुद्दाहरु माओवादी पक्षले पनि उठाउँदै आएको थियो । माओवादीकै प्रोत्साहनले यी सीमान्तकृतहरुले पनि संगठित भई समानता, समावेशी, सामाजिक न्याय, नागरिकता र संघीयता समेतका मुद्दालाई अघि सार्‍यो । र २०६२/०६३ को अन्दोलनले नागरिकताको मुद्दा सम्वोधन भई अन्यका हकमा सकारात्मक रुपमा राज्य पक्षले ग्रहण गरी कैँयन सहमति सम्झौताहरु गरेको हामी सबैलाई अवगत नै छ ।
संविधानसभाको दोस्रो निर्वाचनमा बहुमतमा रहेका नेपाली काँग्रेस, एमाले र माओवादी तथा सत्ता साझेदार नेपाली काँग्रेस र एमालेहरुका मधेशी, थारु, मुस्लिम, जनजातिहरुप्रति “स्वामित्व र अविश्वास” को सोच संस्थापन कै कारण संविधान निर्माणमा यि सीमान्तकृत र पिल्सिएकाहरुका मागलाई सम्बोधन गरिएन् । यि ठूला दलहरुले आफ्नो राजनीतिक धरातलको भविष्य पोषण र सुरक्षण राख्ने नीति लिई विगतमा गरिएका सहमति सम्झौताको अनादर गर्दै अवैज्ञानिक राज्य सीमांकन गरि निर्वाचन क्षेत्रमा संख्यात्मकको बेवास्ता र सनातन देखिको गौरव “हिन्दू राष्ट्र” को स्थानच्यूत हुने गरि नयाँ संविधान २०७२ अश्विन ३ गते तमाम बाधा विरोधका बावजूद जारी भयो । नयाँ संविधान निश्चित रुपले ब्यापक र बहुआयामी रहेकोले स्वागत योग्य छ । तर, मूलतः आफ्नै पचास प्रतिशत जनताको आवाजलाई संविधानमा स्थान नदिएको कारणले नयाँ संविधान राम्रो भएपनि उत्कृष्टको दर्जा दिन मिल्दैन् ।
अधिसंख्या प्राज्ञजनहरुले आफ्नो लेख, भाषणहरुबाट पटक पटक यी अधिनायकवादीहरुलाई खबरदारी गरी रहँदा आफ्नो गोरुको बाह्रै टक्कामा हिड्ने सत्ताधारीहरुका दशा र दिशा राम्रो हुन सक्दैन । जब जब राज्यले आफ्नो जनतासँग राजनीतिक षड्यन्त्र गरेको छ, तबत ब राज्यले अपूर्णीय क्षति भोग्नु परेको इतिहास साक्षी छ । यो सत्यलाई आत्मसात् गर्दै बेलैमा गलत नीति सुधार गरेर राजनीतिक कुशलता स्थापित गरिनु उत्तम हुनेछ ।
मधेश अन्दोलनको पराकम्पको दुष्प्रभावबाट उब्जेको वस्तु संकटको उपचार त मुख्य मागको सम्वोधनमा नीहित छ । आन्दोलनकारी र राज्यपक्ष दुवैले नेपाल माटो सुहाउँदो सामाजिक समरसता र सन्तुलन तथा राष्ट्रको सार्वभौमिकतामा असर न पर्ने गरी आर्थिक विपन्न वर्गहरुलाई प्राथमिकतामा राखि मागप्रति उदार र गम्भीर हुनु आवश्यक छ । राज्यसत्ताधारी दलहरु विशेष रुपले मुख्य तीन दलले मधेशी, थारुहरुको सामर्थ्य, पहिचान, समावेशी र सीमांकनका मुद्दाप्रति वस्तुनिष्ठ भई निकास खोज्नु पर्छ ।
राज्यको नीतिमा जनताप्रति हुन गएको विभेद मेटाई यि मुद्दाहरुलाई नयाँ संविधानमा खुला मनले सम्बोधन गरेर “सहोदर” लाई आफ्नो साख्खै को ठाउँमा स्थापित गरिनुको विकल्प छैन । वर्तमान संकटलाई आत्मनिष्ठ नभई वस्तुनिष्ठ भएर समाधान गर्न सार्थक र ईमान्दार प्रयास गरिनु नै सर्वथा अनुकूल हुनेछ ।
म फेरि पनि भन्छु हिजो भूकम्पको संकटमा सबैभन्दा पहिला र बृहत्त्रुपले सहयोग गर्ने यो देशको विकासमा ठूलो मनले सघाउने छिमेकी उपर शंका गरेर आफ्नै नोक्सान हुने हो । सामाजिक ब्यवस्थालाई दृष्टिगत गर्ने हो भने आफ्नो गल्तीलाई छिमेकीले सुधार गर्न भन्छ भने सकारात्मक रुपमा लिइनु पर्ने हो । तर, ती त्रुटिहरुलाई सच्याउनुको साटो छिमेकीले मेरो घरमा कुदृष्टि राख्यो भन्नेहरुलाई कसैले पनि बचाउन सक्दैन् । यो देशमा एक खाले अति राष्ट्रबादको धार मोटाउँदै छ ।
जसबाट कसैको पनि हित गर्दैन । देशलाई अशान्ति र संकटमा ब्यूँझाई राख्न बाहेक भलो हुन सक्दैन् । पहाड र पानीको धनी हामी विश्वको गरीब देशहरुका सूचीमा दशौं स्थान पाएर गर्व गरिनु पक्कै पनि हाम्रो सौभाग्य हुन् सक्दैन् । अतिराष्ट्रवादले आफ्नै आधी जनता उपर हामीले विश्वास गर्न कञ्जुस्याई गरिरहेका छौं । “ग्लोवलाइजेशनको विश्व मञ्चमा” बस्न सपना देख्ने हामी नेपालीले आफ्नो “नेपालाइजेशन” को नेपाल मञ्चमा आफ्नै पचास प्रतिशत जनतालाई स्वीकार गर्न नचाहने हो भने भोलिको विकास मार्गमा सहयात्री कहाँबाट ल्याउने हो ? नेपाल र भारतमा बस्ने ती चाहे भारतीय मूलका वा नेपाली मूलका हुन् । जो कोही पनि कमिवेश एकअर्का देशमा समय सापेक्ष बसोवास गरी आएका यथार्थलाई अस्वीकार गर्न मिल्दैन् ।
नागरिक समाजको आवागमनलाई कुनै पनि देशले रोक्न सक्दैन् । आवश्यकता र परिस्थितिले नदीको पानी झै एकदेशको नागरिक अर्को देशमा बसोवास गरी आएका छन् । शायद यही नै विश्व साझा सांस्कृतिको रुप हो । भारतीय मूलबाट यो देशले खतरा किन महशुस गर्छ ? तराईको भूमि भारतमा मिल्न सक्छ भन्ने सोच कहिले र कसले जन्माएको हो ? यसको यकीन इतिहास नभएपनि आफूलाई मूल भन्नेहरुमा यो रोगले बलियो गरी स्थान बनाएको छ । यस्ता विकृत सोचले सिङ्गो राज्यको ब्यवस्थालाई नै विकृत गरी राज्य कमजोर हुन् सक्छ । परिदृश्यमा यस्ता विकृत सोंच नहोला तर भावी सम्भावनालाई इन्कार गर्न सकिँदैन । यो देशका सम्पूर्ण नेपाली असल नागरिक हुन ।
कसैलाई पनि विभेदको शिकार नबनाऔं । स्पष्ट दृष्टिकोणबाट नयाँ संविधान पुष्पित रहेपनि उठेका मागलाई सम्बोधनमा ढिलाईले नियतमा शंका उब्जाएको छ । राष्ट्र संघदेखि भारत, चीन लगायत अधिकांश देशले वर्तमान समस्यालाई सकारात्मक रुपमा स्वीकार गरेर सच्चाउन् आग्रह गरेको ब्यहोराप्रति गम्भीर हुन जरुरी देखिन्छ । यसैमा देश र जनताको हित छ । संविधानका त्रुटि सच्याउन जति ढिलाई भयो, परिस्थिति उति नै जटिल बन्दै जाने खतरालाई नजरअन्दाज नगरौं । सरकारले तत्काल मधेशी थारु लगायतका असन्तुष्ट समुदायसँग सार्थक वार्ता सुरु गर्नु पर्दछ ।
समस्याको समाधान भारत र चीन होइन । समाधान आफ्नै जनताको सार्वभौमिकतामा छ । अतः समस्या जनताबाट उठेेको हुँदा यसको समाधान जनतालाई सम्बोधन गरेर मात्र हुनेछ । यसर्थ, नयाँ संविधानमा मधेशी, थारु लगायत राज्यबाट विमुखहरुका मागलाई सम्मानपूर्वक समाहित गरी मतभेद मेटाउन जरुरी छ । देशको अहम् आवश्यकताप्रति गम्भीरतापूर्वक प्रयास गर्न समय सापेक्ष आवश्यकता हो । देशको समस्या दीर्घकालीन रुपमा समाधान हुनेगरी सरकारले तत्काल आन्दोलनकारीसँग सार्थक वार्ता थाल्नु पर्छ । यही नै समयको माग हो ।
(लेखक नेपालगंजस्थित अधिवक्ता हुन्)

