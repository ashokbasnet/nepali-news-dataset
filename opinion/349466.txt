संस्मरण : हातमा कैंची बोक्ने शक्ति दाइलाई सम्झिँदा
-गोपाल बुढाथोकी
बरिष्ठ पत्रकार शक्ति लम्साल दाइसँग मेरो पहिलो भेट ०३१/०३२ सालतिर काठमाडौंको पुतलीसडक चौकबाट डिल्लीबजारको उकालोतर्फ लाग्ने बाटोस्थित बाटुलेघरमा भएको हो । त्यसबखतका चर्चित पत्रकार मणिराज उपाध्याय (तत्कालीन समाज दैनिकका सम्पादक)को घर कम्पाउण्डको जस्ताको सानो (एक/दुई कोठा)को अफिस रहेको घरमा उहाँसँग मेरो भेट भएको हो ।
स्व. शक्ति लम्साल
त्यो समयमा म बागबजारस्थित तर्क साप्ताहिकमा विज्ञापन संकलकका रुपमा काम गर्दथें । शक्ति दाइ अरनिको समाचार सेवा (विज्ञापन सर्भिस, पत्रपत्रिकाको कटिङ्ग सेवा)को काम गर्नुहुन्थ्यो ।
त्यसबेला शक्ति दाइ, नारायण गजुरेलहरु मिलेर अरनिको सेवा चलाउनुभएको रहेछ । उहाँहरुले राजाको जन्मोत्सव, नयाँ वर्ष, वडादशैंको अवसरमा ५० रुपैयाँ र ७५ रुपैयाँ दरका विज्ञापन साझा यातायात, इन्धन संस्थान (त्यस बखत काठमाडौं शहरमा दाउरा बेच्ने काम गर्ने सरकारी अड्डा) लगायत संघ/संस्थाको एजेन्सी लिएर पत्रपत्रिकालाई विज्ञापन वितरण गर्नुहुन्थ्यो ।
नेपालमा पत्रपत्रिकाको कटिङ्ग सर्भिसको पहिलो सुरुवात शक्ति दाइहरुले नै गर्नुभएको हो । उहाँहरुले सञ्चालन गरेको त्यो सेवा लामो समयसम्म चल्यो । अहिले त्यो पत्रपत्रिकाको कटिङ्ग सर्भिस प्रेस काउन्सिल नेपालले गर्दै आएको छ ।
समाज दैनिकको कार्यालयमा ४०/४१ वर्ष अघि प्रायः भेट हुने शक्ति दाइ मलाई मायाँलु पाराले बोलाउनुहुन्थ्यो । म विज्ञापनको अर्डर लिन र भुक्तानी लिन जाँदा उहासँगभेट हुन्थ्यो । उहाँ जहिले पनि व्यस्त रहेको भेटिनुहुन्थ्यो ।
त्यो अरनिको कटिङ्ग र विज्ञापन एजेन्सीमा कति कर्मचारी थिए, मलाई थाहा थिएन । तर, त्यहाँ जाँदा हरेकपटक शक्ति दाइ लाग्नेखालको कैंची (सूचीकारको कपडा काट्ने कैंचीजस्तै) हातमा लिएर जहिल्यै फटाफट पत्रपत्रिकाको कटिङ्ग गरिरहेको देख्थें । बिहान सबेरैदेखि उहाँ उभिई-उभिई पत्रपत्रिकाको कटिङ्गमा व्यस्त रहेको भेट्थें । अनि मलाई देख्नासाथ भन्नुहुन्थ्यो ”के छ त गोपाल बाबु, गोपाल भाइ, हालखबर ? सञ्चै होइन त ? ।
म काठमाडौंको बिरानो शहरमा अभिभावकविहीन अवस्थामा मजदूरी गर्दै ज्यान पाल्दै बसेको मान्छेलाई कसैले मायाँलु पाराले हालखबर सोद्धा अभिभावक भेटेको जस्तो अनुभूति हुन्थ्यो । अनि म दंग पर्थें ।
क्रुर पञ्चायती शासन व्यवस्थामा शक्ति दाइसँग मेरो लामो संगत भयो । नजिकबाट चिन्ने अवसर पनि पाएँ । जहिले पनि हँसमुख शक्ति दाइ, मानिसहरुसँग रिसाएको पनि मैले कहिल्यै थाहा पाइँन, कसैलाई नराम्रो लाग्ने, बिझ्ने गरी बोलेको, व्यवहार गरेको पनि मैले कहिल्यै महसुस गरिँन ।
मैले ०३५ सालमा साँघु मासिक पत्रिका दर्ता गरेपछि म आफैंले, आफ्नै नेतृत्वमा पत्रकारिता सुरु गरेको थाहा पाएर शक्ति दाइ खुसी हुनुभयो । कहिलेकाहीँ साँघुलाई समाचार र लेख लेखेर पनि शक्ति दाइले सहयोग गर्नुभयो ।
पञ्चायत कालमा सबै दलहरु र दलका कार्यकर्ताहरु भूमिगत हुन्थें । को कुन दलमा भूमिगत रुपमा क्रियाशील छ र भित्रभित्रै लागेको छ भनेर हत्तपत्त कसैलाई थाहा हुँदैनथ्यो । तैपनि कुराकानी र भेटघाट, अनि राजनीतिक गफगाफमा वामपन्थी हो कि कांग्रेस (डेमोक्र्याट र कम्युनिष्ट) कुन विचारको भन्ने कुरा चाहिँ थाहा हुन्थ्यो । शक्ति दाइचाहिँ मलाई मन पर्ने राजनीतिक आस्था र विचार बोक्ने समूहमा क्रियाशील हुनुहुँदो रहेछ । संगत गर्दै जाँदा थाहा पाएँ ।
त्यसबखत सक्रिय राजनीतिक कार्यकर्ता, लेखक, पत्रकार, समालोचक सबै क्षेत्रमा नाम कमाएका व्यक्ति एउटा सानो छिँडीमा कार्यालय राखेर स्वयम् श्रम गरेर बसेको देख्दा र आफू पनि श्रमजीवी भएकाले जीवनमा उहाँबाट मैले पनिसिक्ने, बुझ्ने, श्रम गरेर बाँच्ने प्रेरणा पाएँ ।
सादा जीवन उच्च विचारका पक्षपाती शक्ति दाइसँगको मेरो निकटता बढ्दै गयो । काठमाडौंमा मेरा लागि उहाँसम्मानित, आदरणीय व्यक्तित्वका रुपमा मनमा रहन थाल्नुभयो ।
वि.सं ०३९/०४० सालतिरको कुरो हुनुपर्छ । ठ्याक्कै मिति मैले बिर्सिएँ । लोकेन्द्रबहादुर चन्द प्रधानमन्त्री र प्रकाशचन्द्र लोहनी सञ्चार मन्त्री हुनुहुन्थ्यो, त्यसबखत शक्ति दाइ अचानक गम्भीर मस्तिष्कघात रोगले रुपले थला पर्नुभयो । सबै शरीर नचल्ने अवस्थामा पुग्नुभयो । उहाँलाई तत्कालै वीर अस्पालमा भर्ना गरियो । उहाँलाई तत्कालै उपचार गरेर बचाउन आपत/विपत पर्‍यो । बचाउनै नसकिने हो कि भन्ने स्थिति देखा पर्‍यो । त्यस बखत कांगेस, कम्युनिष्ट भनेपछि सरकार र सरकारी कर्मचारी आतंकित हुने अवस्था थियो । कांगेस, कम्युनिष्ट भनेर चिनिनेहरुलाई सरकारका मानिस र सरकारी कर्मचारी कसैले सहयोग गरेमा राजदरवारले जागिर खाइदेला वा कालोसूचीमा राख्ला भन्ने आतंक हुन्थ्यो ।
साँघु पत्रिका त्यत्तिखेर साप्ताहिकमा परिणत भएर निस्किरहेको थियो र बजारमा चर्चित पनि थियो । लोकेन्द्रबहादुर चन्द, प्रकाशचन्द्र लोहनीसँग मेरो व्यक्तिगत चिनजान पनि थियो । म भर्खर २५/२६ वर्षको युवा पत्रकार भएकाले डर, त्रास खास रुपमा लाग्दैनथ्यो ।
गोपाल बुढाथोकी
शक्ति दाइलाई वीर अस्पतालमा भर्ना गरिएको छ, पक्षघातका कारण उहाँको अवस्था गम्भीर रहेको छ । तर, वीर अस्पतालमा न्यूरो स्पेशलिष्ट डाक्टर त्यो बखत रहेनछन् । तत्कालीन शाही नेपाली सेनामा रहेछन् चर्चित न्युरोलोजिष्ट डा. दामोदर पराजुली । महांकाल मन्दिर नजिकै हाल ट्रमा सेन्टर भएको स्थानमा डाक्टर पराजुलीको निजी क्लिनिक रहेछ । म त्यहाँ गएर आफू साँघु साप्ताहिकको सम्पादक भनेर परिचय दिएँ । उहाँले रेस्पोन्स गर्नुभयो । अनि मैले, एकजना पत्रकारको जीवन खतरामा छ, तपाईले हेरिदिनुपर्‍यो भनेर अनुरोध गरें । डाक्टर दामोदर पराजुली सेनाको डाक्टर भएकाले वीर अस्पतालमा आएर विरामी हेर्ने अनुमति हुँदो रहेनछ । तैपनि उहाँ जान चाहिँ राजी हुनुभयो । तर, विरामी जाँच्न चाहिँ मान्नुभएन । टाढैबाट हेरेर आफ्नो अप्ठेरो र समस्या बताउनुभयो ।
वीर अस्पतालमा विरामी जाँच्न कि त उहाँलाई आर्मीको अडर हुनु पर्ने रे, कि त सरकारले निर्णय गरेर विरामी जाँच भन्नुपर्ने रहेछ । त्यो कुरा सुनेपछि म अत्तालिन थालें । अनि मैले हिम्मत गरेर राजाका तत्कालीन प्रमुख सैनिक सचिव दानगम्भीरसिंह रायमाझीलाई राजदरवारमा फोन गरेर पत्रकार शक्ति दाइको अवस्थाका बारेमा जानकारी गराएँ । अनि प्रधानमन्त्री चन्द, सञ्चार मन्त्री लोहनीलाई पनि शक्ति दाइको गम्भीर स्वास्थ्य अवस्थाका बारेमा जानकारी गराएर तत्काल वीर अस्पतालमा आउन अनुरोध गरें ।
सञ्चारमन्त्री लोहनी तत्कालै अस्पतालमा आएर शक्ति दाइको स्वास्थ्यका बारेमा जानकारी लिनुभयो । डाक्टर दामोदर पराजुली त्यहीँ हुनुहुन्थ्यो । उहाँले शक्ति दाइको स्वास्थ्य नजाँचेको बारेमा मन्त्री लोहनीलाई अवगत गराइयो । मन्त्री लोहनीले म सरकारको प्रतिनिधि, तपाईलाई आदेश दिन्छु, सरकारले निर्णय गर्दै गर्छ, तपाई पत्रकार शक्ति लम्साललाई जाँच्नुस्, भन्नुभयो । डाक्टर दामोदर पराजुलीले शक्ति दाइलाई जाँच्नु भयो । पत्रकार प्रेम कैदी दाइ पनि वीर अस्पताल आइपुग्नु भयो । डाक्टर दामोदर पराजुलीले औषधि लेख्नुभयो । उहाँले सिफारिस गरेको मध्येको ओखती काठमाडौंमा नपाइने रहेछ ।
प्रेम कैदी दाइहरुले भनसुन (अन्नपूर्ण ट्राभल्सका मानिसहरु हुन् कि ?) गरेर ब्यांककबाट ओखती मगाइयो ।
त्यही दिन साँझ प्रधानमन्त्री लोकेन्द्रबहादुर चन्द पनि शक्ति दाइको स्वास्थ्य अवस्था बुझ्न वीर अस्पताल आउनुभयो । अनेक कोसिस गरेर शक्ति दाइलाई त्यो साह्रै खतरनाक पक्षघात रोगको आक्रमणबाट बचाइयो । शक्ति दाइ स्वस्थ भएपछि उहाँले मलाई झन मायाँ गर्न थाल्नुभयो ।
पञ्चायती व्यवस्थाको निरंकुशकालमा जनपक्षीय र प्रजातन्त्रको पक्षमा वकालत गरेर पत्रकारिता गर्नु अति जोखिम अवस्था थियो । त्यस्तो समयमा पनि निडर भई प्रगतिशील पक्षधर बनेर नेपाली पत्रकारितामा सक्रिय शक्ति दाइ योगदानको कदर गर्दै ०६६ सालमा प्रेस काउन्सिलले प्रदान गर्ने सबैभन्दा ठूलो पत्रकारिता पुरस्कार मेरै प्रस्तावमा शक्ति दाइलाई प्रदान गर्ने निर्णय सर्वसम्मत रुपमा गरियो । सही पात्रमा गोपालदास पत्रकारिता पुरस्कार परेकोमा मलाई औधि खुसी पनि लाग्यो ।
यिनै प्रगतिशील पत्रकारिताका प्रेरणाका स्रोत, शक्ति दाई भौतिक रुपमा ०७२ कात्तिक २५ गते यो संसारबाट विदा हुनुभयो । उहाँको भौतिक शरीर अब नरहे पनि पत्रकारिता, साहित्यिक र राजनीतिक क्षेत्रमा उहाँले पुर्‍याउनुभएको योगदानको स्मरण भने सदा रहिरहनेछ ।
(बुढाथोकी साँघु साप्ताहिकका सम्पादक हुन्)

