त्रि.बि. नयाँ नेतृत्वको अवसर र चुनौती 
डा. कोषप्रसाद न्यौपाने 
५५ बर्षअघि स्थापना भएको देशकै पुरानो र उच्चशिक्षाको ठूलो अभिभारा बोकेको त्रिभुवन-विश्वविद्यालयले एउटा सक्षम र दुरदृष्टि भएको नेतृत्व नपाँउदा आज त्रिभुवन-विश्वविद्यालयले आफूलाई जुन रुपमा विश्व सामु उभ्याउनु सक्नु पर्दथ्यो, त्यसो गर्न सकेन । राजसंस्था रहुन्जेल नेपालका सबै विश्व-विश्वविद्यालयहरुमा राजा कुलपती हुने ब्यवस्था राज संस्थाको खारेजी पछि प्रधानमन्त्रीमा सर्न पुग्यो । कुलपतीको हैसियतमा सह-कुलपती शिक्षामन्त्रीको सिफारिसमा उपकुलपती नियुक्ती गर्ने परिपाटी एउटा लीलाम बिक्री र भगवण्डाको अखडा बन्न पुग्यो। जस्ले गर्दा पार्टीको तोक आदेश लागेर नियुक्ती हुने उपकुलपती र उच्च पधाधिकारीले विश्वविद्यालययहरुलाई नचाहेर अथवा नसकेर एउटा सही मार्गमा हिँडाउन सकेनन् ।
एकातिर उनीहरुको नियुक्ती सँगसँगै बिभिन्न राजनीतिक दलहरु र उनीहरुका भातृ संगठनहरुबाट गरिने तालाबन्दी, बन्द, हड्तालको सँस्कृति मौलाउँदै गयो भने अर्कोतर्फ नियुक्ती भएर आउने नेतृत्वले समग्र प्राध्यापक, कर्मचारी र विद्यार्थीहरुको गुणात्मक योग्यतालाई अभिबृद्धि गर्ने शैक्षिक योजना लागु गर्दै आफूलाई अब्बल प्रमाणित गर्न सकेनन् ।
त्रिभुवन विश्वविध्यालयमा चाहे २ बाट ३ वा ३ बाट ४ बर्से स्नातक तह लागु गर्दा होस् वा सेमेस्टर प्रणाली लागु गर्दा होस्, त्रिवि नेतृत्वले सँधैं बिरोध खेप्नु पर्‍यो। त्रिवि उपकुलपती जती सफल हुनुपर्ने हो त्यो हुन नसक्नुमा धेरै कारणहरु छन् । ति मध्ये एउटा त पोलिटिकल डक्ट्रिन बोकेको ब्यक्ती उपकुलपती बनाईनु र राजनीतिक हस्तछेप हुनु हो भने अर्को नियुक्ती पाउने ब्यक्तिको शैक्षिक योग्यता नाम मात्रको हुनु तर राष्ट्रिय-अन्तरराष्ट्रिय क्षेत्रमा ख्याती कमाएको ब्याक्ती नहुनु पनि हो।
राजनीतिक हस्तक्षेप हाम्रो जस्तो अबिकसित देशमा मात्रै नभएर संसारका अन्य बिकसित देशमा पनि भएको पाइन्छ । तर त्यस्तो हस्तक्षेपलाई कसरी रोक्न सकिन्छ र संस्थाको भलाई गर्न कसरी सकिन्छ भन्ने कुरा नेतृत्वले आँट गर्न सक्नुपर्दछ । उदारहणको लागि जर्मनी जस्तो बिकसित देशको टेक्निकल युनिभर्सिटी अफ म्युनिक (टीयुएम) मा १९९५ मा प्रोफेसर डा. वोल्फग्याङ हरम्यान (Wolfgang A. Herrmann) विश्वबिद्यालयको प्रेसिडेन्ट नियुक्त भएपछि शिक्षामन्त्रालयबाट सधैं हुने हस्तछेप रोक्नको लागि उनले एउटा प्राज्ञिक बोर्ड अफ ट्रस्ट्रीको निर्माण गरे, जस्ले विश्वविद्यालयको प्रेसिडेन्टको नियुक्ती गर्ने गर्दछ । उनले प्रध्यापकहरुको नियुक्ती गर्दा जर्मनीमा क्रान्तिकारी मानिने तर अमेरिकाका सबै विश्वबिद्यालयहरुमा अपनाईरहेको टेन्युर-ट्र्याक प्रणाली लागु गराए, जुन प्रणालीमा विश्वविद्यालयमा काम गर्ने प्राध्यापकहरुले प्राध्यापनको साथसाथै अनुसन्धान पनि गर्नु गराउन पर्ने वाध्यात्मक ब्यबस्था लागु भएसँगै सुरु सुरुमा प्राध्यापकहरुबाट नै बिरोधका आवाजहरु आएपनि उनी आफ्नो योजनामा अडिग भए।
उनको नेतृत्व र योजनालाई सफल तुल्याउन बल दिने उनको आफ्नो अदभूत क्षमता पनि एक थियो। उनले आफ्नो प्राध्यापनको करीयरमा राष्ट्रिय तथा अन्तराष्ट्रिय जर्नलहरुमा ८०० भन्दा बढी रिसर्च पेपरहरु, ८० प्याटेन्ट, र दर्जनौ बुक च्याप्टरहरु प्रकाशित गरेका रसायनशास्त्रका एक कुशल प्रध्यापक थिए । जस्ले उक्त विश्वबिद्यालयमा अनुसन्धानको कल्चर भित्र्याए । उनको कुशल नेतृत्वले गर्दा उनी चौथो तर उनको इच्छ्या अनुसार अन्तिमपटक पनि प्रेसिडेन्टमा पुनर्नियुक्त भएका छन् । अहिले टियुएम युरोपको मात्रै नभएर संसारकै एउटा अब्बल दर्जाको शिक्षण संस्थाको स्थान ओगट्न सफल भएको छ।
तर हाम्रो देशमा भने त्रिवि अहिले आफूलाई कसरी सुधार गरेर कम्तिमा पनि एसिया अथवा साउथ एसियाको उच्चकोटीको विश्वविद्यालय बनाउन सकिन्छ भनेर लाग्नु पर्ने बेलामा कुहिरोमा हराएको काग जस्तै भइरहेको छ। बिगतमा त्रिवि नेतृत्व संस्थाको गरिमा बढाउनेभन्दा सम्बन्धन बाँड्दै ब्यापार बढाउने र त्यस्ता ब्यापारबाट आर्थिक लाभ प्राप्त गर्ने तिर बढी केन्द्रित भएको देखिन्छ ।
एकातिर त्रिभुवन विश्वबिद्यालयमाका ६० वटा आङ्गिक क्याम्पस र ८०० भन्दा बढी सम्बन्धन प्राप्त कलेजहरुमा ५ लाखभन्दा बढी विद्यार्थीहरुले अध्ययन गरिरहेका छन् भने अर्कोतिर भर्खर खुलेका केही नयाँ विश्वविद्यालयहरुले ५०० जना भन्दा विद्यार्थी पाउन सकेको छैनन् । त्रिविले आफ्नो क्यालेन्डर अनुसार पठन-पाठन, परिक्षा गराउन र नतिजा प्रकाशन गर्न सकिरहेको छैन। त्रिविको आफ्नो दैनिक शैक्षिक कार्यक्रमलाई दख्खल नपर्नेगरी सम्बन्धन दिएका ८०० कलेजहरुमा अनुगमन गर्ने प्रायप्त जनशक्तीको पनि अभाव देखिन्छ । त्रिविको बिगतको भन्दा अहिलेको शाख गिर्दो अवस्थाले गर्दा त्रिविका केन्द्रीय बिभागहरुमा विद्यार्थीको सङख्या घटिरहेको छ। यस्तो अस्तब्यस्त शैक्षिक ब्यबस्थाका बाबजुत नयाँ नियुक्त भएर आएका त्रिवि उपकुलपती प्रा. डा. तिर्थराज खनियाका लागि त्रिविको सुधारको लागि अवसर र चुनौती दुबै देखिन्छ।

त्रिविलाई सही बाटोमा ल्याउन सबैभन्दा पहिलो र महत्वपूर्ण काम भनेको त्रिविमा हुने सबैप्रकारका फोहोरी राजनीतिलाई बन्द गराउनु वा उठ्न नदिनु हो ।

प्रा. डा. वोल्फग्याङ हरम्यानले जस्तै शिक्षामन्त्री (सह-कुलपती), प्रधानमन्त्री (कुलपती) वा उनीहरुको पार्टीबाट हुने राजनीतिक हस्तक्षेपलाई नव-नियुक्त उपकुलपतीले पूर्णरुपमा रोक्न त अबस्य सक्नु हुने छैन किनभने उहाँ पनि राजनैतीक भगबण्डाबाट आउनुभएको छ। त्रिवि बिगत धेरै बर्षदेखि राजनीतिक सिकार हुँदै आईरहेको कुरा सर्बबिदित नै छ।
त्रिविलाई सही बाटोमा ल्याउन सबैभन्दा पहिलो र महत्वपूर्ण काम भनेको त्रिविमा हुने सबैप्रकारका फोहोरी राजनीतिलाई बन्द गराउनु वा उठ्न नदिनु हो । अर्कोतिर पहिलो गासमै ढुङ्गा भनेजस्तै उहाँले प्रकाशित गरेको रिसर्च पेपर अन्य ब्यक्तीको लेखबाट हुबहु सारेको र बौद्धिक सम्पती चोरेको (प्लेजरिजम) जस्तो अभियोग लागेको छ। जस्ले गर्दा उहाँलाई त्रिविका प्राध्यापक र विध्यार्थीहरुलाई प्रा. डा. वोल्फग्याङ हरम्यानले जस्तै आमुल परिवर्तनकारी कार्यक्रम मार्फत सशक्त बनाउन नैतिक बल हुने छैन, त्यसैले उक्त लेखलाई फिर्ता लिनु (रिट्र्याक गर्नु) नै उहाँको लागि हितकर हुनेछ। यदि उहाँले उक्त लेख फिर्ता लिइसकेको हो भने, पत्रकार सम्मेलन मार्फत गल्ती स्विकार गरी शैक्षिक जगतलाई जानकारी गराउनु पर्दछ, नकी सम्पादकहरुलाई दोष लगाएर पानी माथिको ओभानो हुन खोज्दैमा शैक्षिक जगतले माफि दिने छैन।
त्रिबि अब घिस्रिएर उच्चकोटीको विश्वविद्यालय हुनेछैन। त्रिविले माथि पुग्न अब जम्प नै गर्नुपर्ने छ तर जम्प गराउने एउटै उपाय भनेको त्रिबि केन्द्रीय बिभागहरुमा मात्रै नभएर सबै आङ्गिक क्याम्पसहरुमा अनुसन्धानको कल्चर बसाल्नु पर्नेछ। यस्तो कदमको लागि त्रिबिमा पनि टेन्युर-ट्र्याक प्रणाली लागु गरी प्राध्यापकको भर्नाको लागि बैज्ञानिक बिधी अपनाउनु पर्दछ। उक्त बिधीमार्फत संसारमा छरिएर रहेका, अनुसन्धानमा दख्खल हासिल गरेका नेपाली अथवा आवस्यक परेमा अन्य देशबाट पनि अनलाइन मार्फत दरखास्त आह्वान गरी प्राध्यापक लिन सक्ने प्रणालीको ब्यबस्था गर्न सके त्रिबि पनि केही बर्षमा अब्बल दर्जाको विश्वविद्यालय हुनेछ। तर भर्खरमात्रै त्रिभुवन विश्वबिद्यालयले बिभिन्न सङ्कायमा उप-प्राध्यापक पदहरुमा उही प्राचिन बिधीद्वारा बिज्ञापन गरेर फेरी पनि त्रिबि सुधारिन चाहदैन भन्ने सङ्केत गरेको देखिन्छ।
नियुक्ती कसरी भयो, कस्ले गर्यो, र को भयोभन्दा बढी महत्व कुरा आज त्रिबिलाई कसरी माथि उठाउने भन्ने नै हो । अब दैनिकी कर्मकाण्ड मात्रै गर्ने उपकुलपती त्रि.बि.लाई चाहिएको होईन ।  शिक्षा क्षेत्रमा डा. तिर्थराज खनियाको नाम नौलो होइन र उहाँ शिक्षाविद भनेर चिनिनु हुन्छ। अब उहाँ साच्चिकै शिक्षाविद  हुनुरहेछ भने हरेक बाधा-अडचनका बाबजुद उहाँले आफूलाई प्रमाणित गरेर देखाउने बेला आएको छ ।
तर यो समय सधैं आउने छैन र आएको समयले पर्खने पनि छैन। उपकुलपती ज्यु, सपना देख्नुस् र आँट गर्नुस्, निस्वार्थ भावनाले संस्थाको भलाई हुने काम गर्नुहोस्, निस्वार्थ भावनाले गर्ने कामको शक्ती कतिको हुने रहेछ भन्ने कुरा डा. गोबिन्द के.सीबाट सिक्नुहोस् । तपाईं पनि प्रा. डा. वोल्फग्याङ हरम्यान जस्तै त्रिबीलाई उच्च स्तरमा ल्याउने काम गर्नुहोस्, तपाईंले मेरो सपना पूरा भयो भनेर भन्ने दिन आओस् । त्रिबिबाट ग्राजुएट हुने सबैले गर्व गर्न सकुन्, यही छ एउटा त्रिबि असम्लग्नको शुभकामना।

