‘जनता’ भजेर खाने’ र ‘जनता’बिचको त्राशदी
डा. धर्मागत भट्टराई
यो जनता भन्ने शब्द नै अनौठो रै’छ । देखाउनेको भजाउनेको साझा बहाना । सारा तिकडमको सहज ब्याख्या ! भूकम्प आउँदाको राहत जिप्ट्याउनेदेखि नाकाबन्दीको कारण ‘घिटीघिटी सास’कोबेला समेत कालोबजारीमाथि कमिसन खप्ट्याउने सबको बहाना छ जनता ! गजब छ, हतियारधारीदेखि मतियारधारी, सदनमा बडो बनिटोपल्नेदेखि जंगलबाट लडीटोपल्ने सबको ब्याख्या हुन्छ-‘जनताको लागि’ !
हुँदाहुँदा अब सिमानाको ढोका बन्द गर्नेदेखि भावनाको भेलमा धोका दिने सबै जनताको नाममा। तामझामसितको मन्त्रीको लाम जनताको नाममा, टेबलमुनिका खाम जनताको नाममा; छलछाम/चक्काजाम जनताका नाममा, अड्केका काम जनताका नाममा, हराएको घाम र गुमेका गाम जनताका नाममा, नाकाबन्दीका निलडाम जनताका नाममा, दक्षिणपन्थी र वाम जनताका नाममा! उफ ! नेपालआमा चोट्याउने शरमनाम नि जनताका नाममा, जनतामाथि छुरा र मुखको राम पनि जनताकै नाममा !
क्या अनौठा रहेछौं हामी जनता । भूकम्पले सोत्तर पारेका घरपरिवार अझै ज्युँ का त्यूँ भएनी त्यसको बहानामा कुम्ल्याउनेदेखि भूकम्पले भत्काएका पाँच दिनमा बनाउन सकिने बाटाहरु आधा बर्ष नबनाउनेहरुको बयान अति सहज- बस् सब जनताको लागि प्रयत्न ! जनता मारे’नि जनताकै लागि। जनता घिटीघिटी परान भए’नि उसैको दैलामा गएर गरिने भाषण हुन्छ- जनताका नाममा । तेल मागेका जनतालाई रक्तबिज झैँ दिनका दिन अनगिन्ती उप-प्रधानमन्त्री र मन्त्री थपेर मस्त देखिने सरकारी बक्तव्यमा फेरी उही आउँछ शब्द- ‘बस् हामी जनताका लागि अहोरात्र लागिपरेका !’ धन्य हौँ हामी जनता ।
०४५ को नाकाबन्दीमा हामी जनताबारे महजोडीले गरेको व्यंग्य याद आउँछ मलाई बारम्बार- “चढ्न नि हुने, जोत्न नि हुने, मुख नभा’को पुच्छर टाउकोमा गा’को !” समय तीन दशक हिंड्यो, तर देश झन् पछाडि धकेलिएझैँ छ । अनि हामी जनताको परिचय त्योभन्दा माथि उठेकोछैन। अझ भनौ भने त्यसकोपनि डबल समय अगाडि कवि भूपी शेरचनले लेखिदिएका ट्वारटवारे ‘हामी’ अहिले पनि जहाँका तहीं छौं । तब त छ जनता भजेर खाने र जनता बिचको त्राशदी ज्युँ का त्यूँ !
म दन्त्यकथा भनिरहेकोछैन । इतिहासको यो क्रुर कालखण्डले यति नराम्रोसित हाम्रो घांटी अन्ठ्यायो कि हामीलाई यही अभाव, दण्डहिनता, विवेकसुन्यता ‘नर्मल’ लाग्न थाल्यो । धारामा पानी र दिनरात बत्ति आउने, पसलमा गएर चकलेट किनेझैं ग्यास पाउने, फोहोर दिनहुँ उठ्ने, कार्यालयमा बिनाढिलाई बिना घुस काम हुनुपर्ने, अनन्तसम्म फैलेका इन्धनप्रतिक्षित लाइनमा रोल अनुसार तेल पाउनुपर्ने यी सबै दैनिक हुनपर्ने कुरा हुन् । तर यी त्यसरी भइहाले भने हामीलाई अग्घोरै अनौठो लाग्छ अहिले ! घरीघरी ‘नियमित आकस्मिकता’ शब्दमाथि मज्जैले घोरिन पुग्छु ।
अब यहाँ ‘नर्मल’ भनेकै सबै त्यही उखडबाखड जिन्दगी हो । ‘नर्मल’ भनेकै भ्रस्टाचार गरे’नि उही चोखो भएर हिड्नु हो, न्यायका लागि अदालत गुहार्ने बलात्कृत महिला र अनशन बस्ने बृद्धबृद्धा न्याय नपाएरै छटपटिनु वा मर्नु हो । नर्मल भनेकै घिटीघिटी सास ‘लाइन’हरुमा अड्याएर बाँच्नु हो, समग्रमा छातीमा ढुंगा राखेर अँधेरोमा हाँस्नु हो ।
यहाँ न्याय, उज्यालो र मुक्तिको कथा जनता हुन्जेल बाँच्छ, नेता भएपछी बिलाउँछ । नियमले जनता रहुन्जेलमात्रै समाउँछ, नेता भएपछि त नियम कानुन पानीको फोका । नेताको ‘फू’ मै बिलाउँछ । भन्थे कलम सबभन्दा शक्तिशाली हुन्छ, तर विवेकशुन्यहरु अगुवा भएको नगरीमा कलमको कोकोहोलो पनि नेताज्यूको ‘फू’ले निलीदिन्छ टुकीको बत्तीलाई बतासले निलेझैं । अनि नेताहरु रमाएको ‘तन्त्र’मा जनताहरु त देख्दा ‘सर्वशक्तिमान’ तर भोग्दा ‘भिखारी’ बन्दारहेछन् हामीजस्तै ।

‘धेरै भयो सिद्धिचरणले एक जुगमा एकदिन एकपल्ट आउँछ लेखेको । अनि थुप्रै मंचले गाएको ! तर नेताका पाउमुनि जनता हुने यो भूमिमा त्यो दिन कहिल्यै आउन्न । तबत गरिबले उपचार पाउन्न ।’

अन्त्यमा हामीले परिभाषित गरिदिएका ‘भिखारी’बाट कथ्यौली टुंग्याउँछु । यसकारण कि ती पवित्र आत्माको सही सम्मान नै तिनको आवाज़ सबको सामु पुर्याउनुमा ठानें मैले । उनी को हुन् के हुन् सोध्ने झन्झट कसैले गर्दैनथ्यो । किनभने अहिलेको नर्मल आचरण भनेको त सुटेडबुटेडलाई सोध्ने हो नि त । सडकबाट देखेजतिका एक्ला बिमारीलाई अस्पताल पुर्याउने मान्छेलाई कसले सोधोस् । ‘उनले ल्याएको बिरामी उनका आफन्त या चिनेका हुन्नन्’ भन्ने डाक्टरसाथीको कुरा सुनेपछि मलाई क्रमभंगको अपजस सहेरै उनको कथा नकोट्याई मन मानेन ।
घमण्डी या नेतागिरीको शब्द सुरु भा’कोभए मैले क्यै सोध्दिनथें । (त्यो त दिनहुँ टेलिभिजनले समाचारमा कान थाक्नेगरी सुनाएकैछन् नि !) मलाई समाचारवालाले समाचार नमान्ने जीवन/शब्दहरुमा भएको जादुमा सभ्यता र समयको प्रतिनिधित्व खोज्ने वानी (कुवानी ?) छ । सडकमा या आफ्नो पहुँच भएका ठाउँमा कोही बिरामी देखेमा नजिकका सरकारी अस्पतालसम्म पुर्याउने ‘उनी’ बोल्नासाथ मलाई सर्वसाधारण नेपालीको आवाज़ झैँ लाग्यो ।
“धेरै भयो सिद्धिचरणले एक जुगमा एकदिन एकपल्ट आउँछ लेखेको । अनि थुप्रै मंचले गाएको ! तर नेताका पाउमुनि जनता हुने यो भूमिमा त्यो दिन कहिल्यै आउन्न । तबत गरिबले उपचार पाउन्न । बिरामी नेपालआमाले त झन् के उपचार पाउँथिन् । नेताजीका कब्जामा जो छिन् ।”
मलाई रस बस्यो । बङ्गालमा पढ्दा सुभासचन्द्र बोसको त्यत्रो सम्मान हुने शब्द उद्दृत गर्दै भनें मैले- “नेताजी ? त्यो त गजब उपाधि हो नि बुबा !”
“त्यो त त्यहाँ पो बाबु ! यहाँ त जनता भनेको ‘दीन’ लाग्दो ! नेता भनेको घिनलाग्दो ! जनता भनेको कुरिरहने ! नेता भनेको टन्न निलेर सुत्दै घुरिरहने । जनता भनेको चढिने र जोतिने, नेता भनेको गिथल्ने र रमिता हेर्ने ।” मलाई उनको निष्पाप मनको कुरामा क्यै आपत्ति नजनाई उनको बृद्ध अनुभव अझै सुनिरहन मन भो ।
“पहिले पहिले राजा र प्रजा हुन्थे । अहिले जनता र नेता भए ।” उनी बोल्दै गए- “कत्रो अन्तर रहेछ जनता र नेता हुनुमा । जनता हुन्जेल न्यायको समानताको कुरा । जब नेताको जलप मात्रै लाग्छ, सब सिद्धान्त धुँवा । जनता सहने गणमा हुन्छ, नेताचाहिं ‘जनताको नाम भजेर खाने र हेरिबस्ने गण’मा छिर्छ । त्यस्तो ‘गण’ जसमा जस्तोसुकै व्यक्ति छिरेपनि बदलिएर नेताजस्तै हुन्छ क्यै दिनमा । जनता कालोबजार सहन्छ, नेता कालो धन्दा सघाउंछ या चुप बस्छ । तर बाबु एउटा कुरो ! जनताले नाङ्गो र कपडा लाएको थाहा पाउँछ। यहाँ नेता भएपछि आफु नांगै सहर डुलेको नि पत्ता पाउन्नन् ।”
उनको कथाले मलाई किम्बदंतिको नाङ्गो बादशाहको याद दिलायो । उनको सिधासाधा मनको आक्रोस गलत भन्ने कुनै आधार थिएन मसित । अरुले उनलाई ‘बक्बके’ बुढाको संज्ञा दिईसकेथे । खै मलाईचाहीं उनका शब्दले कालखण्डको प्रतिनिधित्व गरेझैं भो र त होला, सुनिरहें ।
“दुर्गन्धित शब्द ‘नेता’ । ‘नेताजी’ बनेस् भन्यो भने कतिको त मन दुख्ला ! ‘लिडर’ हैन यहाँ नेता भनेको । नेता भनेको ‘मिलीबाँडी खाने जमात’, संबेदनशुन्य । बिदेशमा नेपाली मारियोस् या स्वदेशमा अभावले आलसतालस पारियोस्, कोही भोकले मरोस्, कोहि अनशनको थलामा मरोस्, कसैको चुलो नबलोस्, गर्भवतीलाई अस्पताल पुर्याउने गाडी नआउनुचलोस्, नागरिकको अधिकार र अस्तित्वको घांटी नै रेटीयोस्, या संसददेखि सिमानासम्म जबर्जस्ती स्वाभिमान मेटियोस्, अहँ उनीहरुलाई छुन्न । त्यो प्रजाति भो नेता भनेको यहाँ । यही हो हाम्रा नेताले कमाएको !” उनले त्यसो भन्दा मनले उप-प्रधानमन्त्रीको लहरले भरिएको मन्त्रीमंडल अनि गुन्डा र डन पक्रीइंदा या मारीइदा आँशु बगाउँदै शहिद नै घोषणा गर्न माग गर्ने साहसी नेताहरुलाई सम्झेछ ।

कोही व्यक्ति छिमेकीको निगाहमा बाँच्न नपरोस् । कुनै बिदेशीको इशारामा नाँच्न नपरोस् । अँधेरा मेचीकाली उज्यालिउन्, भ्रस्टाचारका ऐजेरु फालिउन् । पैसा नभएकै कारण मर्न नपरोस् ।

समयसित त्यत्रो दुखेसो त सबैलाई छ । तर गजब शैलीले व्यक्त गर्ने तिनको नालीबेली सोध्न मन लाग्यो- “बुबा ! तपाईको घर कहाँ हो नि ?”
“नेपाल! त्यत्ति हो मेरो ठेगाना !” उनले उनकै शैलीमा भन्दै गए- “एउटा कामलाई दश पटक धाउन र तीन चार महिना लाग्ने हाम्रा अफिसमा धाउन काठमाडौँ आउन लागेको त्योदिन राजमार्गमा त्यो सानी केटी खेल्दै थिई । गाडीबाट बचाउन हुत्तिएर जाँदा बच्ची त बची । म दुई चक्काको बीच परें । गाडीको धुराले ममा छुरा रोप्यो । मजस्ताको लागि कहाँ उपचार छ र यहाँ ? मेरो भएको सक्कियो बाबु ! हलचल गर्न नसक्ने मेरो हालतमा एक सहयोगी ग्रुपले ज्योति बालिदिए । महिना कुजिएँ । बिस्तारै सुधार भो । सब रित्त्याएको गाउँ के जानु, गइन । मलाई ती सहयोगी मनहरुको गुन कसरी तिरुं भन्नेमात्रै भो । अरु मसित क्यै उपाय छैन । छोरो बुहारी भारत गए । जाम भनेथे । मैले भनें- ‘छोरा अब बाटामा भएका जम्मै बिरामी मेरा लागि ति महामन हुन् । तँ जा ! म यहीं बस्छु । उपचार गराउन नसकेपनि अस्पताल लान्छु बिरामी देखेजतिलाई ।’ त्यहाँदेखि यै काममा मन बसेकोछ । हरेक चोटी यहाँ बिरामी ल्याउँदा महामन मुस्काउन्छन् मसित ।”
सपना हो कि बिपना झैँ मान्यो धेरैदिन नर्मल मन नदेखेको मेरो मनले उनी आफ्नै प्रयासमा कसैले नहेरेका सडकमा कुनामा पुलमुनी फालिएका बिरामी अशक्त निसहायलाई अस्पतालसम्म ल्याईदिन्थे । त्योभन्दा बढी नि गर्थे होलान् । “मन हुनेसित धन हुन्न नि त” भन्थे उनी- “बाबु अर्को जुनीमा चै अस्पताल ल्याएर यिनको उपचार नि गर्न पाम । यै माग्छु दैवसित !”
म झन् उनको कुरामा लट्ठीदै थिएँ । धेरै कुरा सोध्नै थिए । अझै बोल्ने मन हुँदाहुँदै भित्रबाट बोलावट भएकाले ‘आइहालें है’ भन्दै एकछिन भित्र गएँ । उनी त प्रतिक्षा गरेर बस्नेखाले नै थिएनन् । समयसित बग्थे, समयमै रमाउँथे। खसोखास भन्थे । मनले बाँच्थे । तीनचार दिनदेखि उनको प्रतिक्षा गरेपनि फेरी बिरामी लिएर उनी आएको खबर पाइएन । तब परिचय सम्म नगरेको एक उदाहरणीय ‘बक्बके’ लाई सम्मान गर्दै क्यै लेख्न मन लायो, नेता हैन जनता भएर ।
मैले क्यै बुनिन कथामा नेताले झैं। बुन्न, चिप्लो जोड्नु नेताको पहिचान । जनताको त खसोखास । जे छ त्यही । उनको कुरा जनता भएर भनेमात्र उनको आत्मालाई खुशी हुन्थ्यो । र सधैंभरि घुर्ने र चुस्ने नेताको परिचय भन्दा बरु सुकेर चाउरिएरै भए’नि सत्मनले बाँच्ने ‘जनतै’ रहन मन बसाल्दिए ती बृद्धले । जनतामध्येका ती उम्दा मन कुनैदिन भेटिएलान् भनेर अझै पनि बिरामीसंग आउने मान्छेतिर म आँखा डुलाईरहेको हुन्छु बेलाबखत !
आशा छ भोलि यस्तो दिन पनि आउला स्वतन्त्र जनताको- कोही व्यक्ति छिमेकीको निगाहमा बाँच्न नपरोस् । कुनै बिदेशीको इशारामा नाँच्न नपरोस् । अँधेरा मेचीकाली उज्यालिउन्, भ्रस्टाचारका ऐजेरु फालिउन् । पैसा नभएकै कारण मर्न नपरोस् । पैसा र शक्तिको अगाडि न्यायको अस्तित्व झर्न नपरोस् । मुख नभा’को होइन, बोल्ने जनता होस् सडक गामबेसी खेत-गरागरामा । अनि मिडियामा जनताका आवाज़ गुन्जुन्, नेताका सुगारटाइझैँ सहमतिको चुहुने डोका भन्दा ! अनि जनता भजेर खानेको भन्दा जनता बनेर बाँच्नेको आवाज़ !

