खराब छिमेकी र कमजोर हामी
सुवास भट्ट
भूकम्पले थङथिलो बनाएको नेपाली जनजीवनलाई भारतीय नाकाबन्दीले अरु बिथोलिदिएको छ । तीन महिनादेखि मधेसमा जारी आन्दोलनले दुई महिनाभन्दा लामो समयदेखि सीमा क्षेत्रबाट हुने आयात ठप्प भएको छ ।
लामो समयदेखि इन्धनसहित अत्यावश्यक सामानसमेतको आपूर्ति हुन नसक्दा जनजीबन अत्यन्तै कष्टकर बन्दै गएको छ । चरम अभाव र कष्ठकामाझ नै मुलुकबासीले दुई ठूला चाड दशैं र तिहारसमेत मनाइसकेका छन् । तैपनि आपूर्ति सहज हुने कुनै ठोस संकेत मिलेको छैन । चरम इन्धन संकटले जनजीवन दयनीय बन्दै जाँदा नेपालमा मानवीय संकट आउनसक्ने चेतावनीसमेत अन्तर्राष्ट्रिय संघसंस्थाहरुले दिइसकेका छन् ।
भौगोलिक रुपमा तीनतिरबाट घेरिएको भुपरिवेष्ठित राष्ट्र नेपाल आर्थिक रुपमा ‘भारतवेष्ठित’ भएको बताइरहनु पर्दैन, घटनाक्रमहरु स्वयंले बताउँछन् । इन्धन, खाद्य पदार्थ, स्वास्थ्य सामग्रीलगायतका अत्यावश्यक सामानसमेत भारतबाट आयात हुँदै आएकोमा उसले नाकाबन्दी लगाइदिँदा सामान्य जनजीविकामासमेत गम्भीर संकटमा परेको छ ।
ग्यास अभावमा सर्वसाधारणको चुलो कैयौंदिन वितिसक्दा पनि बल्न सकेको छैन । पेट्रोल, डिजेल नहुँदा सामान्य आवतजावतमा परेको कठिनाइप्रति सबै भुक्तभोगी नै छन्, महंगीले आकाश छोएको छ । यस्ता समस्याहरु बग्रेल्ती छन् ।
नेपालमा अत्यावश्यक सामाग्रीको आपूर्तिसमेत ठप्प पार्ने गरी भारतले युद्धरतरुपमा नाकाबन्दी लगाउनु द्विदेशीय सम्बन्ध, अन्तर्राष्ट्रिय मूल्यमान्यता, कानुन, भूपरिवेष्ठित राष्ट्रको पारवहन अधिकारजस्ता कुनै पनि कोणबाट सही छैन ।
नाकाबन्दी भारतीय हस्तक्षेपको पराकाष्टा हो । यो समस्याको सर्वाधिक महत्वपूर्ण आयाम हो । त्यस्तै भारतले नाकाबन्दी लगाउँदैमा यतिको मात्रामा यहाँको जनजीबन कष्टप्रद हुनुमा हामी स्वयंले पनि आफूतिर फर्केर आत्मालोचित र लज्जित हुने अवस्था छ । समस्याको यो अर्को आयाम हो । नेपाल र भारतबीचको यीनै दुई वटा पहलुका विषयमा तल चर्चा गरिनेछ ।
सर्वप्रथम त आयात-निर्यात ठप्प पार्ने गरी भारतले नेपालमाथि थोपरेको नाकाबन्दी समस्या एउटा कमजोर र सार्वभौमसत्ता सम्पन्न मुलुकमाथि छिमेकी अर्को देशले प्रदर्शन गरेको बलमिच्याइँ र खराब नियतको परिणाम हो । नेपाललाई सम्पूर्णरुपमा आफूमाथि निर्भर तुल्याउने प्रयास अन्तिम घडीमा आएर विफल भएपछि उसले नाकाबन्दी थोपरेको छ ।
जारी संविधानमा आफ्नो ‘इन्ट्रेस्ट’ मुखरित नभएपछि भारतले मधेसी समुदाय र तिनको असन्तुष्टिलाई मोहरा बनाएर आन्दोलन गर्न लगाई सोका कारण असुरक्षाको बहाना बनाएर आपूर्ति रोकेको छ । मुलुकमा इन्धन अभावले हाहाकार मच्चिदासमेत उसले नाकाबन्दी गरिएकै छैन भनेको छ ।
उसले अन्तर्राष्ट्रिय समुदायलाई आफूले पारवहन अधिकार नखोसेको देखाउन अत्यन्तै सानो परिमाणमा इन्धन आपूर्ति गरेको छ । विभिन्न बहानामा अनेकौंपटक नाका खोल्ने आश्वासन दिँदै आए पनि हालसम्म नाका खुल्न सकेको छैन । नेपाललाई कसरी हुन्छ अप्ठ्यारो पारेर उसले आफ्नो स्वार्थ पूरा गर्ने दाउपेच खोलेको छ । यद्यपी, उसको असली नियत अबै कहिँकतैबाट पनि छिप्दैन ।
भारतले आफूलाई चित्त नबुझेको खण्डमा नाकाबन्दी जस्तो गम्भिर अस्त्र यसअघि पनि पटक-पटक प्रयोग गर्दै आएको हो । यसपटक पनि सोही अस्त्र मार्फत उसले ‘इगो’ साँधिरहेको छ । नेपालबाट आफ्नो राजनीतिक वर्चस्व फुत्किन नदिन र अनन्तकालसम्म आफ्नो अघोषित उपनिवेश बनाउन भारत प्रयत्नशील छ ।
उसको यो कुकृत्य र अदुरदर्शी निर्णयको आफ्नै मुलुकभित्रसमेत चरम आलोचना भइरहेको छ । सम्पूर्ण भारतभरी असहिष्णुता बढिरहेको भन्दै बौद्धिक वृत्तबाट निरन्तर आलोचना खेपिरहेको मोदी सरकारको अहिले अन्तर्राष्ट्रिय मञ्चबाट पनि उत्तिकै आलोचना बढेको छ ।
हुनत नेपाली भूमिमा भारतीय हस्तक्षेप कुनै नौलो होइन । यसको इतिहास लामो छ । यहाँको राजनीतिक परिवर्तन र आन्दोलनहरुमा भारतीय भूमिकाको चर्चा अब कुनै नौलो कुरा रहेन । उसो त सत्ता स्वार्थका लागि नेपाली राजनीतिको घिनलाग्दा खेलका अनेकौं उदाहरणहरु नभएका पनि होइनन् । सत्ता राजनीतिमा भारतका भूमिका त प्रधान छँदैछ मुलुकको अर्थतन्त्रमा उसैको एकलौटी बर्चस्व कायम छ । यसबाहेकका अनेकौं कारणले भारतले नेपालमा आफ्नो भूमिका शक्तिशाली बनाएको छ ।
भारतीय दादागिरीको विरोध गरिरहँदा हामी स्वयंले पनि आफैँतिर फर्केर आत्ममूल्यांकन गर्नु उत्तिकै जरुरी छ । वास्तवमा मुलुकमा जति नै ठूलो राजनीतिक परिवर्तन भए पनि त्यो कतिसम्म लंगडो रहेछ भन्ने कुरा यसपटकको भारतीय नाकाबन्दीले ल्याएको संकटले प्रष्ट बनाएको छ । यसभन्दा अघिल्लो पटक २७ वर्ष अघि १३ महिनासम्म नाकाबन्दी थेग्ने ताकत राखेको नेपालको अहिले दुई महिनाको नाकाबन्दीले हाहाकारको स्थिति देखियो ।

एकोहोरो भारतीय हस्तक्षेपको विरुद्धमा आवाज बुलन्द गरिरहँदा हामीले आफूलाई आर्थिक र राजनीतिक रुपमा स्वावलम्वी बनाउँदै लगेको खण्डमा उसको मुख ताक्ने स्थिति बन्ने छैन, जसले स्वतः हामीलाई सुदृढ बनाउने छ ।

यसपटकको भारतीय नाकाबन्दी यस्तो एउटा कुञ्जि हो, जसले नेपालको परनिर्भरताको नग्न तस्विर उदांगो पारिदिएको छ । खासमा तीन दशकको हाम्रो उपलब्धी भनेकै दोब्बरभन्दा बढ्ता परनिर्भरता वृद्धि गर्नुरहेछ झैं देखियो । आर्थिकरुपमा अधिक अतिरिक्त निर्भरता वर्षेनी देखिने हाम्रा आर्थिक सुचकांक बोल्छन् । नेपालमा हाल देखिएको चरम आर्थिक डिप्रेसन यसको नमूना हो । नेपाल-भारत बीच फेद-टुप्पाको निर्यात-आयातको सम्बन्धले ठूलै व्यापारिक असन्तुलन स्पष्ट पार्छन् ।
चाहे त्यो व्यक्तिगत होस् वा राष्ट्रिय अत्यधिक परनिर्भरता अन्ततः प्रतित्युपादक नै हुन्छ । नेपाल-भारत सम्बन्धमा भारतमाथि नेपालको अत्यधिक निर्भरताले स्वयं नेपालको हैसियत ज्यादा कमजोर देखिएको छ । हामीले आफूलाई कहिल्यै परनिर्भरताबाट छुट्टएिर आत्मनिर्भरतातिर लम्किने शाहस गरेनौँ । आत्मनिर्भरताको मुख्य कडी आर्थिक सवलिकरणका लागि विहंगमदृष्टि कहिल्यै पनि गएन ।
नयाँ उद्योग कलकारखाना खोल्नु त परै जाओस् भएकाहरु पनि क्रमशः बन्द हुँदै जाने परिस्थितिले मुलुकको उत्पादनको स्थिति नाजुक भयो । अर्कोतिर, बृहत सम्भावनाको बाबजुद पनि नयाँ आयामहरुको खोजी गर्ने चेष्ठा नभएकै हो । हामीसँग उपलब्ध विषद् जलसम्पदालाई उपयोग गरेर विद्युत उत्पादन गर्ने, प्रशस्तै मात्रामा खेर गईरहेका जडीबुटी, खनिज आदिको उपयोग गर्नेतिर मन जानु त कता हो कता बरु तिनै सम्पदाहरु विदेशीहरुलाई सुम्पेर परनिर्भरताको चरमचुलीमा पुर्‍याउने प्रयासहरु भए ।
तसर्थ विकल्पहरुको खोजीमा आगामी समय र उर्जा खर्चिनुपर्ने टड्कारो आवश्यकता हामीमाझ आइपरेको छ । भारत मात्रले इन्धन आयात ठप्प बनाउँदैमा हामी भोकभौके रहनुपर्ने अवस्था नेपालीहरुका लागि निकै लाजमर्दो विषय हो । भारतमात्रमा निर्भर रहनुपर्ने हाम्रो आयात प्रणाली नै हालको सबैभन्दा पेचिलो विषय हो ।
यदि उत्तरी छिमेकीलगायत अन्य मुलुकसँग पनि आयात प्रणाली सहज गर्न सकेको भए यति ठूलो संकट आउने नै थिएन । यस मामिलामा हाम्रो व्यापारिक नीति र कुटनीति नै निकै कमजोर सावित भएको छ । आउँदो समयमा यदि चीनलगायत अन्य मुलुकसँग पनि व्यापारिक साझेदारी कायम गर्न सकेनौं भने अर्को कुनै बहानामा भविश्यमा भारतले पुनः नाकाबन्दी नलगाउला भन्न सकिन्न ।
आफैंभित्रका विभिन्न कमजोरीका कारण आगामी दिनमा हामी आफैं पनि सुध्रिनुपर्ने ठाउँहरु धेरै छन् । एकोहोरो भारतीय हस्तक्षेपको विरुद्धमा आवाज बुलन्द गरिरहँदा हामीले आफूलाई आर्थिक र राजनीतिक रुपमा स्वावलम्वी बनाउँदै लगेको खण्डमा उसको मुख ताक्ने स्थिति बन्ने छैन, जसले स्वतः हामीलाई सुदृढ बनाउने छ ।
यसपटकको नाकाबन्दी हामी नेपालीका लागि विडम्बनापूर्ण समस्याबीच एउटा अवसर पनि हो । भारतीय नाकाबन्दीले हामीले नसोचेका धेरै विषयहरुको उठान गरिदिएको छ । राष्ट्रियताको मामिलामा हाल एकखालको एकता नेपालीहरुमा देखिएको छ ।
हजारौं समस्याहरु झेलेर पनि वैदेशिक शक्तिका सामू झुक्नुहुन्न भन्ने धारणा अधिकांशमा विकसित भएको छ । स्वदेश तथा विदेशमा रहेका नेपालीहरुले पनि भारतीय नाकाबन्दीविरुद्ध आवाज बुलन्द पार्ने काम गरिरहेका छन् भने आत्मनिर्भरताको दीर्घकालीन मार्ग पहिल्याउन सरकारलाई पनि दवाब बढेको छ ।
सबैभन्दा महत्वपूर्ण कुरा भारतको नेपालमाथीको प्रभाव क्रमशः क्षय हुँदै गएको छ । अब हामीले आफ्नै मुलुकभित्रको सम्भावनाहरुलाई उपयोगमा ल्याउनु अत्यावश्यक देखिन्छ । हरेक संकटहरु अवसरको कुञ्जि पनि हुन्, भन्ने कुरालाई हामीले आत्मसात गर्ने बेला आएको छ ।

