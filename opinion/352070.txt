मोदी मन्दिर, ओली मन्दिर र लठैतवाद !

शैलेश भट्टराई
(व्यंग्य) । लठैतको सबैभन्दा ठूलो धर्म लठैतगिरी नै हो । लठैतले सबैभन्दा बुझ्ने भाषा ख्वामितको सिठ्ठी नै हो । इशारा नै हो । तिनको प्यारो चीज भनेकै ख्वामितका नारा हुन् । ख्वामितले फुर्रर सिट्टी फुक्ने बित्तिकै बोलाएको ठाउँमा पुग्नु र ख्वामितले तय गरेका नारा फुक्नु तिनको मुख्य कर्तव्य हो । उत्ताउलोपन तिनको जन्मसिध्द गुण हो ।
मालिकले आफ्नो कुनै विरोधीलाई दुई लौरो सुम्ल्याउनु भन्यो भने चार लौरो बजाउनु लठैतको विशेषता हो । सभा सम्मेलनहरूमा ख्वामितले जे बोले पनि परर्र ताली ठोक्नु र अरूलाई ताली ठोक्ने इशारा गर्नु अनि ताली नठोक्नेतिर फर्केर दारा किट्नु तिनको एउटा ड्यूटी हो ।
बुद्दि विवेक ख्वामितकहाँ बन्धकी राखेपछि मात्रै गुणस्तरीय लठैतगिरी सम्भव हुन्छ । ख्वामितले झिंगालाई मौरी भने लठैतले पनि मौरी नै भन्छ, अनि मौरीलाई झिंगा भने झिंगै । ’ बुझ्नु न सुझ्नु टुँडिखेलमा कुदनु’ लठैतवादको नियति हो ।

लठैतहरू हल्काफुल्का तर्क पनि गर्छन् । तर्क सकिएपछि कुतर्क गर्छन् । कूतर्क सकिएपछि गाली गलौजमा उत्रिन्छन् । गाली गलौजबाट पनि ती सन्तुष्ट नभए भौतिक आक्रमणमा उत्रन्छन् ।

तर, बिडम्बना ! लठैतहरु आफूबाहेक अरू सबैलाई अबुझ ठान्छन् । संसारमा सबैभन्दा धेरै जान्ने सुन्ने आफैंलाई मान्छन् । मनी, मस्सल लठैतवादका अनिवार्य शर्त हुन् । अर्थात मनी र मस्सलको बिनिमय भएपछि लठैतगिरी फुल्छ, फल्छ । होमा हो मिलाउन एकाध मस्सलविहीन सुईखुट्टेहरू पनि लठैतका पिछलग्गु बन्छन् । प्रसादको मूल भाग नभेटे पनि रहलपहल यसो सुँघ्न तिनले भ्याउँदा हुन् ।
ख्वामितका गल्ती अपराध देख्ने बेलामा लठैतका आँखामा फूलो परेको हुन्छ भने ख्वामितका विरोधीको गल्ती/अपराध आँखा चिम्म गरे पनि देख्छन् । अर्थात् यो मामिलामा तिनलाई दिव्यदृष्टि प्राप्त हुन्छ । ख्वामितका विरोधीले जतिसुकै राम्रो काम गरे पनि लठैतका नजरमा त्यो वाहियात हुन्छ । ख्वामितले एउटा सानो राम्रो जस्तो काम गरे भने त्यसको प्रशस्तिमा महिनौंसम्म देशै गुन्जायमान बनाउँछन् ।
अचम्मको कुरा, लठैतलाई लठैत भन्यो भने सबैभन्दा धेरै रीस उठ्छ । लठैतवादले मन परेकालाई अशोभनीय रूपले उजिल्याउने र मन नपरेकालाई भद्दा रूपले खुइल्याउने गर्छन् । लठैतवादको मुख्य कर्म भनेकै आँखा चिम्लेर आफ्ना मालिकको भक्ति गर्नु । मालिकप्रति अति आशक्ति देखाउनु हो भने मालिकको विरोधमा बोल्नेलाई लाठोले ठोक्नु हो । त्यसैले ‘ख्वामित सत्य अरु मिथ्या’ तिनको मूल मन्त्र हुन्छ ।
बौद्धिक लठैतवादमा लाठोको काम शायद कलम अथवा की-बोर्डले गर्ला । ख्वामितले मेरो बारेमा एउटा कविता लेख् भने भने महाकाव्य नै लेख्नु यस्ता लठैतको गुण हो । दायाँ बायाँ हेर्नु तिनको मर्यादा बाहिरको कुरा हो ।
लठैतहरू हल्काफुल्का तर्क पनि गर्छन् । तर्क सकिएपछि कुतर्क गर्छन् । कूतर्क सकिएपछि गाली गलौजमा उत्रिन्छन् । गाली गलौजबाट पनि ती सन्तुष्ट नभए भौतिक आक्रमणमा उत्रन्छन् । एक हातमा झण्डा अर्को हातमा डण्डा अनि गोजीमा फायर र चोक चोकमा टायर नेपाली राजनीतिको लठैतवादको मुख्य पहिचान हो ।
दुइटा लठैतहरूको द्वन्द्व

नेपालमा एकताका प्रचण्डलाई लेनिनसंग तुलना गर्ने लठैतवादको बिगबिगी थियो । अहिले केपी ओलीलाई पृथ्वीनारायण शाहसंग तुलना गर्ने लठैतवाद जन्मेको छ ।

लठैत र गैर-लठैत द्वन्द्व परे त लठैतले विजय प्राप्त गर्छ, कुरै सक्किगो ! गैर-लठैतले सहनुको विकल्प हुँदैन । तर, दुइटै लठैत परे भने हुनु नहुनु हुन्छ । बन्द हड्ताल हुन्छ । जनताले दुःख पाउँछन् । यस्तो एक पटक होइन, दुइपटक होइन, पटकपटक भएका छन् ।
२०४६ सालको जनआन्दोलन पछि काँग्रेस र एमाले एक अर्कालाई खुइल्याउने धन्दामा लागे । त्यसका लागि दुबैले कार्यकर्ता भन्दा लठैत उत्पादनमा जोड दिए । त्यसैको फलस्वरूप काँग्रेस-एमाले झडप मामुली हुन गयो । नेपाली राजनीतिको मियो नै काँग्रेस-एमाले झडप हुन गयो ।
यही पृष्ठभूमिमा रेडियो नेपालमा एउटा समाचारमूलक कार्यक्रम थपिएको थियो ‘घटना र विचार’ नाममा । कुनै सन्देह नै छैन यो कार्यक्रम नै काँग्रेस एमालेको द्वन्दको प्रमुख सुत्रधार भयो । शायद यो कार्यक्रम लठैतवादले सङ्क्रमित भयो ।   लठैतवादले ग्रस्त नेपाली काँग्रेसका कार्यकर्ताको सामु एमाले सही कसैले भन्यो भने उसका बङ्गारा झर्ने सम्भावना प्रबल हुन्थ्यो । अनि लठैतवादले सङ्क्रमित एमाले कार्यकर्ताका अगाडि एमालेको यो यो कमजोरी छ कसैले भन्यो भने उसका गाला फूटे भनेर जाने हुन्थ्यो।
एमालेको सभा काँग्रेसले बिथोल्नु र काँग्रेसको सभा एमालेले हुँडल्नु नित्यकर्म जस्तो थियो । अर्थात् लठैतवादले राजनीतिक असहिष्णुतालाई काइदाले मलजल गरेको थियो । जनवर्गीय संगठन, विशेष गरी विद्यार्थी र युवा संगठन लठैत उत्पादन गर्ने उर्वर थलो भए । एकाध अपवादलाई छोड्ने हो भने अझै पनि त्यहाँबाट लठैत नै उत्पादन भैरहेका छन् । कसैले यस्ता उर्बर थलोलाई कटाक्ष गर्दै ‘नेपाल गुण्डार्थी संघ’ र ‘डनरसको बिऊ’ त्यसै भनेका होइनन् ।
आफूले उत्पादन गरेका लठैतले आफ्ना विरोधी नेताको हुर्मत लिंदा आनन्द मान्ने, तर विरोधी दलका लठैतले आफ्नो हुर्मत लिँदा यो प्रजातन्त्र, लोकतन्त्र, गणतन्त्र र जनतामाथिको हमला हो भन्ने प्रवृत्ति हावी भयो। अझै यस्तै प्रवृत्ति हावी छ ।
एकताकाका चर्चित हाँस्य कलाकार शाम्दे शेर्पाले गणेशमान सिंहको क्यारिकेचर गरेछन् । भर्खर भर्खर प्रजातन्त्रको पुनर्स्थापना भएको त्यो समयमा गणेशमान सिंहलाई  जनस्तरबाट सर्वमान्य नेताको उपाधि मिलेको थियो । त्यसपछि नेपाली काँग्रेसका कार्यकर्ताहरुले हूटिंग गरेर ‘शाम्दे शेर्पा चाहिन्न, सर्वमान्य नेतालाई गिज्याउन पाइन्न’ भन्दै नारा लगाएछन् । पछि गणेशमान सिंहले उनको कलाकारिताको राम्रो प्रशंशा गर्दै यात्रा जारी राख्न शुभकामना दिए भनेको सुनियो ।
लठैतवादबाट सङ्क्रमित त्यस्ता कार्यकर्तालाई पञ्चायतकालमा मण्डले भनिन्थ्यो, जसलाई आफ्नो ख्वामितको हल्का व्यङ्ग्य पचाउन पनि  हम्मे पर्थ्यो ।
गत वर्षको कुरा हो, भारतीय प्रधानमन्त्री नरेन्द्र मोदीका समर्थकले उनको असहमतिका बाबजूद गुजरातको कोठारीयामा मोदी मन्दिर बनाएछन् । भारतमा लठैतवादको यो हद इन्दिरा गान्धी, सोनिया गान्धी, एन.टि रामाराओको मन्दिर बनी वरि पार भैसकेको थियो ।
 ट्वीटरमार्फत मोदीले त्यस्तो मन्दिर बनाउन लागिएकोमा आफूलाई दु:ख लागेको भन्दै समर्थकहरुलाई समय र श्रोत राम्रा काममा खर्च गर्न आग्रह गर्नुपर्यो । मतलव, मोदीलाई पनि यो किसिमको लठैतगिरी मन परेन ।
नेपालमा एकताका प्रचण्डलाई लेनिनसंग तुलना गर्ने लठैतवादको बिगबिगी थियो । अहिले केपी ओलीलाई पृथ्वीनारायण शाहसंग तुलना गर्ने लठैतवाद जन्मेको छ । यो नयाँ लठैतवादले फागुन एघार गतेलाई नयाँ ‘राष्ट्रिय एकता दिवस’को प्रस्ताव गर्दै दमकमा ओली मन्दिर बनाए भने अचम्ममा पर्नु पर्दैन । किनभने, यहाँ पनि अहिले वहाँको देवत्वकरणमा लठैतवाद अति सक्रिय छ ।
तर्क, कुतर्क नगरी एक्कैचोटि गालीगलौजमा उत्रने धेरै प्रगतिशील लठैतहरूको  गाली पंक्तिकारले फेसबुकमा प्रशस्तै खाएको छ । भौतिक रूपमा तिनले भेट्दा हुन् त ढुटो पार्थे होलान् । तर, फेसबुकमा जेसम्म गर्न सक्थे त्यो गरे । तिनको विचारमा अहिले केपी ओलीको आलोचना गर्नु देशद्रोह रहेछ । बिखण्डनकारी हुनु रहेछ ।
यस्तै लठैतवादको बिगबिगी भएर होला, ओलीलाई ‘महान् राष्ट्रवादी’ वा ‘महान् राजनेता’को पगरी पहिर्याउन बालकोट दरबारमा दिनहुँजसो लठैतहरूको लाम देखिँदै आएको छ । तथापि राष्ट्रवादको धेरै परीक्षामा वहाँ उतीर्ण हुन नसक्नु भएको तथ्य एकातिर छ भने अर्कातिर अहिले दिइराख्नु भएको परीक्षाको परीक्षाफल पनि आएको छैन ।
यसै मेसोमा कोही ओलीलाई  पृथ्वीनारायण शाहको तस्वीर उपहार दिंदा छन् त कोही लामा लामा प्रशस्ति-गान लेखेर फ्रेमिंग गरेर दिंदा छन् । कोही भने श्रीपेच र राजदण्ड नै दिने तयारीमा हुँदा हुन् । दरबार पुग्न नसक्नेहरू सामाजिक सन्जाल वा फोनबाटै आफ्नो कर्तव्य निर्वाह गरिरहेका छन् ।
कुनै समय राष्ट्रवादी हुनलाई सुगौली सन्धी, १९५० को सन्धी, टनकपुर सन्धी, कोशी सम्झौता, गण्डक सम्झौताको धुवाँदार विरोध गर्नुपर्थ्यो । पछि यसमा महाकाली सन्धी थपियो । अहिले लिपुलेक पनि थपिएको छ । त्यतिले नपुगेर भारतीय चलचित्रको विरोध, हिन्दी भाषाको विरोध, भारतीय नम्बर प्लेटका सवारी साधनको तोडफोड पनि राष्ट्रवादका सूचक थिए ।
अहिले पनि कोही कोही राष्ट्रवादी हुने यही झन्झटिलो बहुद्वार प्रणाली अबलम्बन गर्दा छन् । तर, अहिले सरलीकृत र विशिष्टीकृत भएर एकद्वार प्रणाली लागु भएको छ । चिटिक्क दौरासुरुवाल भिरेर मधेशीको हुर्मत लिए अब्बल राष्ट्रवादी हुनबाट कसैले रोक्न सक्दैन । अर्थात् अलि सजिलो हुन थालेछ, राष्ट्रवादी हुन। सम्मान छ, यस्तो सरलीकृत एकद्वार प्रणालीको व्यवस्था गरिदिनेलाई ।
२०६४ सालको पहिलो संबिधानसभाको चुनावपछिको कुरा हो। माओवादीले धेरै सीट जितेर ठूलो दल भएपछि यसका सुप्रिमोले अरु दललाई दल नै गनेनन् । ‘आऊ न त मिलेर खाऊँ’ भन्दै भनेनन्। उल्टै हरुवाचरुवा, केके हो केके, नाम नाम जुराए । ‘मिलेर जाने र संबिधान बनाउने बेलामा यसो भन्नु बेठीक भो’ भनेर एकजना लेखकले लेख छपाए । सो लेख पंक्तिकारलाई पनि मन परेको कुरा एकजना माओवादी कार्यकर्तालाई सुनाउँदा झन्डै उनको हातबाट चड्कन च्यूरा खानु परेको ।
राजा ज्ञानेन्द्रको माघ १९ पछिको ‘कू’ पछि दरबारबाट उपाधि प्राप्त एकजना ठुलै कविलाई एउटा साहित्यिक कार्यक्रममा बोलाइयो । कार्यक्रममा मन्तव्य व्यक्त गर्ने क्रममा उनले हल्का लठैतगिरी गर्न भ्याइहाले । अर्थात् राजाबाट चालिएको कदम एकदमै लोकतान्त्रिक, आवश्यक र समयसापेक्ष रहेको बताउन चुकेनन् । लठैतगिरीको अर्को नमूना थियो त्यो ।
‘अघि बढ सुजाता, ज्यान दिन तयार छौं’ एकताका निकै चर्चित नारा थियो लठैतवादको । ‘माले मण्डले मसाले एकै हुन्’ भन्दा गिरिजाबाबुलार्इ वहाँ इतरका लठैतबाट प्युठानमा भौतिक आक्रमण भएको थियो । गिरिजाबाबुको यो महावाणी कति दूरगामी महत्वको रहेछ भन्ने कुरा अहिले यस्तरी पुष्टि भैरहेको देखेर गिरिजाबाबुलाई कुट्ने ती लठैत पनि शायद गम खाँदा हुन् ।
विगतमा पेट्रोलियम पदार्थको भाउ दुई रुपैयाँ बढ्ने बित्तिकै दुई दिन नेपाल बन्द र दुई साता हड्ताल गर्ने लठैतहरू अहिले नाकाबन्दीको कारणले पेट्रोल नपाएपछि पल्सर थन्क्याएर नजाने कुन कुनामा गएर ‘राष्ट्रवाद’को राग अलापिराखेका होलान् ? अथवा लठैतवादको अभ्यास गरिराखेका होलान् ।
मूल्य बढाउन मन्जुरी दिने पनि ख्वामित् अनि मूल्य वृद्दिको विरोधमा लठैतलाई बन्द हड्ताल गर्न मन्जुरी दिने पनि उही ख्वामित् । यस्तो थाहा पाएर पनि लठैत गिरी जारी राख्नु लठैतवादको सार्बभौम सिद्धान्त हो । जय लठैतवाद !


