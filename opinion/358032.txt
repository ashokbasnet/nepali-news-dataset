बदलिँदो परिवेशमा खस्किँदो कुटनीति
होमप्रसाद लम्साल
यतिखेर नेपालको परराष्ट्र नीतिका कारण भनौं वा कुटनीतिक असफलताका कारण मुलुक गम्भीर संकटमा पर्दै गएको आभाष हुन थालेको छ । नाकाबन्दी एउटा कारण होला, तर पनि राजनीतिक रुपमा समाधान गर्नुपर्ने कुराहरु यसरी बिच्किँदै जानु कुटनीतिक असफलताको नमूना हो ।
नेपालको परराष्ट्र नीतिको कुरा गर्दा नेपाली कुटनीतिका तारा नै भन्दा हुन्छ यदुनाथ खनाल जसले नेपालको कुटनीतिक सम्बन्धलाई विश्वव्यापीकरण गरे उनको अवधाराणा आत्मसाथ नगर्दा आज हाम्रो देश कुटनीतिक बचैनीमा परेको छ । उनी राजा महेन्द्रका पालामा होस वा तत्कालीन २०१६ सालमा प्रधानमन्त्री विश्वेश्वर प्रसाद कोइरालाका पालामा, उनी नभई नहुने एक पात्र थिए । अझै भन्ने हो भने उनले राजा महेन्द्र र विश्वेश्वर प्रसाद कोइरालाको परराष्ट्र नीतिबारे कयौंपल्ट अन्तराष्ट्रिय मञ्चका लागि अवधारणा पत्र तयार पारेका थिए ।
नेपालको इतिहासमा सायद खनाल नै हुन्, जसले अन्तर्राष्ट्रिय स्तरमा नेपालको तत्कालीन र दीर्घकालीन धारणा स्पष्ट रुपमा विश्वसामु पहिलोपल्ट प्रष्ट्याएका हुन् । अन्तर्राष्टिय मञ्चहरुमा उनका कुरा शक्ति राष्टको नेतृत्वहरुले पनि राम्ररी सुनेर सवाल जवाफ गर्ने गर्दथे । त्यतिखेरको अवस्था आज झन कमजोर बन्दै गएको छ ।
त्यसबेला नेपालले लिएको परराष्ट्र नीतिले नेपालको आफ्नो कुरा र नेपालले विश्व जगतलाई हेर्ने प्रष्ट अवधारण तय भएको पाइन्छ । त्यहीअनुसार कुटनीतिक व्यवस्थापन पनि भई आएको थियो ।
उनै विद्धान खनालले अघि सारेको कुटनीतिक पोलीसीबाट पञ्चायतकालभर नेपालको कुटनीतिक मर्यादा निकै राम्रो हुन गयो । प्रजातन्त्रमा झन कुटनीतिक सफलता हासिल गर्नुपर्ने हो तर विडम्बना, खस्कँदो अवस्था आउन थाल्यो । बढ्दो विश्वव्यापी करणले गर्दा साँघुरो हुँदै विश्वमा नेपाल कुटनीतिक रुपमा झन खुम्चिएर एक्लिँदै गएको छ ।
एक समय दक्षिण एसियामा कूटनीतिक परिपक्वताको नमूना प्रस्तुत गरेको मुलुक नेपाल यतिखेर विश्व समुदायबाट एक्लिँदै जानुमा कुटनीतिक असफलता नै मान्नु पर्दछ ।
बाह्र वर्षे द्वन्द्वको अन्त्य, राजसंस्था विदा गरी संघीय गणतन्त्रलाई संस्थागत गर्ने नयाँ संविधान जारी भएपछि नेपाल यतिबेला विश्वमा चर्चाको शिखरमा मात्र नभै विश्व समुदायले अन्तर्राष्ट्रिय मञ्चहरुमा संविधानसभाबाट सविधान बनाएको देशको पछिल्लो उदाहरण बन्न सक्नुपर्दथ्यो । तर, विडम्बना हामीकहाँ उल्टो गति देखापरेपछि कुटनीतिक असफलताको उच्चतम विन्दुमा प्रवेश गरेको भान हुन थालेको छ ।
त्यसका ताजा पछिल्ला दुई उदाहरण छन् । एक सरकारले देश भूकम्पको महाविपत्तिमा रहेको बेला बाहिरबाट जुन मात्रामा सहयोग संयोजन गर्नुपर्ने थियो, त्यो सकेन । अर्थात नेपाली कूटनीतिक नियोगहरुलाई सक्रिय परिचालन नसक्नु र अर्को पछिल्लो भारतद्वारा जारी नाकाबन्दीलाई सरकारी तवरबाट अन्तर्राष्ट्रियकरण गर्न नसक्नु नै हो ।
त्यतिखेर पनि कुटनीतिक सक्रियता लगभग शुन्यतामै रहेको परराष्ट्रविदहरुको ठहर छ । भूकम्पका बेला एक चौथाइ दुतावासले मात्र उपस्थिति देखाउन सकेको परराष्ट्र अधिकारीहरु बताउँछन् ।
कतिपय मुलुकका नागरिक र मुलुकले नै दूतावास खोज्दै आएकाले राजदूतको साख बचेको अवस्था थियो । यतिबेला पनि कुटनीतिक हिसाबले नाकाबन्दीलाई अन्तराष्ट्रियकरण गर्ने प्रयासमा कुनचाहिँ दुताबासले राम्रो गर्‍यो भनेर खोज्नुपर्ने बेला भएको छ ।
सरकारको संयन्त्र कमजोर बनेपछि आधिकारिकरुपमा नै भए पनि गैरआवासीय नेपाली संघलाई गुहारेकै हो । बरु उसले विश्वभर एकैसाथ प्रर्दशन र ज्ञापनपत्र बुझाउने कार्य गरेर हरेक नेपाली सदभावना दुत हुन् भन्ने मान्यतालाई पुष्टि गरे ।
२९ मुलुकमा दूतावास, जेनेभा र न्यूयोर्कमा स्थायी नियोग र ल्हासा, हङकङ, कोलकत्तामा रहेका महाबाणिज्य दूतावास र जेद्दामा रहेको बाणिज्य दूतावासले एक सय ३८ मुलुक हेर्छन् । संयुक्त राष्ट्रसंघका लागि स्थायी प्रतिनिधीले भुकम्पका बेला यो आˆनो काम अन्तरगत नरहेको बताएर जग हसाए पनि । अन्य राजदूतहरु पनि आएको पैसा बुझेर पठाउने तर अलिकति पनि पहल नगर्नेमा दरिए । एक पछि अर्को गर्दै कुटनीतिक तदारुकताको आवश्यकता पर्दा बिग्रंदै गएको कुटनीतिक सम्बन्धको कारण मुलुक थप अफ्ठयारोमा पर्न थालेको हो ।
बढ्दो विश्वव्यापीकरणका सन्र्दभमा कुनै पनि मुलुकको कुटनीतिक सम्बन्ध र विदेश नीतिले प्राथमिकता पाउनु पर्ने बेला हाम्रो कुटनीति शुन्यतामा छ । भारतीय नाकाबन्दी पनि कुटनीतिक तवरबाट समाधान गर्नु पर्नेमा सरकार गाली गलौजमा उत्रिएका सरकारका आधा दर्जन उपप्रधानमन्त्रिहरु दिनहु नाराबाजीमा केन्दि्रत छन ।
कुटनीतिमा शारिरीक हाउभाउदेखि हात मिलाउँदाकोसम्म अर्थ लाग्ने बेला यतिखेर हाम्रो मुलुकको कुटनीतिक पोलीसिको कुरा गर्ने हो भने प्रधानमन्त्रिदेखि परराष्टमन्त्रि सम्मले गर्ने गरेको भाषणहरु हेर्दा लाग्छ कुटनीतिक हिसावले मुलुक लगभग पुर्ण रुपमा असफल भैसकेको अवस्थामा छ । यतिखेर हामीले नेपालको बैदेशिक सम्बन्ध भनौं या कुटनीतिक सम्बन्ध कसरी असफल हुँदै गयो भनेर फर्केर हेर्ने हो भने मुख्यतय केही कारणहरु प्रष्ट देख्न सकिन्छ ।
खासगरी कुनै पनि मुलुकमा राजदुत पठाउने भनेको नेपालको प्रतिनिधि हुने भएकोले पनि उसको भुमिका अन्तर्राष्टिय ज्ञान भएको र आफ्नो मुलुकको सबै अवस्थाका बारेमा जानकार हुनुपर्ने हो तर धेरै जसो राजदुतहरु त्यहाँको मुख्य कार्यक्रममा डिनर मात्रै गर्ने र आफ्नै जागिरमा मात्रै सीमित भए । त्यो हुनुको कारण विज्ञताको आधारमा भन्दा पनि राजनीतिक भागबण्डाका आधारमा राजदुत पठाउने परम्पराले कुटनीति लगभग कोल्याप्सको अवस्थामा पुगेको छ ।
क्षमता र ज्ञान नभएका मान्छे पठाउँदा उसले आफ्नो कुरा कसरी भन्न सक्छ ? त्यो गम्भीर कुरा हो । एकातिर सानो राष्ट्र उसले अन्तर्राष्ट्रिय मञ्चमा स्थान नपाउने त छँदै छ, त्यसमा पाइहाले पनि आफ्ना कुरा भन्न नसक्नेभएपछि खासै अर्थ रहँदैन ।
अर्को कुरा, परराष्ट्र मन्त्रालयलाई अन्य मन्त्रालय जस्तो नभै अध्ययनमा आधारित कर्मचारीको व्यवस्था गर्नु अहिलेको आवश्यकता हो । विश्वको अनुभव हेर्ने हो भने परराष्ट्र सेवाका कर्मचारीलाई त्यहीअनुसारको तालिमदेखि अन्तराष्ट्रियरुपमा विषय विज्ञताका आधारमा छनौट गरिन्छ । जसले गर्दा कुटनीतिक सफलता चुम्न सकिन्छ ।
पोलिसीस्तरको कुरा गर्ने हो भने मन्त्री बनाउँदासमेत विज्ञतालाई आधार मानेर नबनाइँदा मन्त्री आउँदैपिच्छे फरक हचुवाको शैलीमा कुटनीतिक व्यवहार गर्न नसक्दा आज यो अवस्था आएको हो । त्यसैगरी अर्को महत्वपूर्ण कुरा भनेको पटक-पटक बनाइने कुटनीतिक आचारसंहिताको कार्यान्वयन अभाव पनि हो । सुनिँदै छ, फेरि एकपटक कुटनीतिक आचारसंहिता कार्यान्वयन गर्ने कुरा ।
बनाएको कूटनीतिक आचारसंहिता समेत लागू हुन सकेको छैन । कूटनीतिक आचार संहिता राष्ट्र प्रमुख, सरकार प्रमुख, राजनीतिक दलका शीर्ष नेतादेखि संवैधानिक निकायका पदाधिकारी, सुरक्षा निकायका उच्च ब्यक्ति कसैले पनि गम्भिरतापूर्वक नलिएका कारण लागू हुन नसकेको दाबी परराष्ट्र अधिकारीको छ ।
वास्तवमा जसलाई जतिखेर जो मन लाग्छ उसैलाई भेट्ने हाम्रो परम्पराले आजको हविगत हुन पुगेको हो यसो हुनुमा हाम्रो कूटनीतिक परिचालनमा देखिएको कमजोरी नै प्रमुख कारण हो ।
संकटको घडीमा परराष्ट्र मन्त्रालय र कूटनीतिक नियोगहरू जसरी परिचालित हुनुपर्ने थियो त्यो सामान्य प्रयास गरेको पनि अनुभूति हुँदैन । अन्तर्राष्ट्रिय समुदायको कुरै नगरौं कि मुलुकभित्रै कम्तिमा मधेसी समुदायलाई पनि संविधानमा ग्यारेन्टी गरेको अधिकारका बारेमा बुझाउन नसक्दा मधेस आन्दोलन चरम सीमामा पुगेको अवस्था छ । संविधान त जारी भयो, तर कहीँ कतै त्यसका बारेमा वकालत नै भएन ।
दलका नेताहरु सरकार बनाउने र गिराउनेमै बढी केन्दि्रत हुन थाल्दाको परिणाम आजको अवस्थाको हो । आर्थिकरुपमा कमजोर वैदेशिक हस्तक्षेप, ब्रेन डे्रन र राजनीतिक अस्थिरताले मुलुक असफल राज्यको सुचिमा चढ्न थालेको छ ।
मधेसी आन्दोलन सुरु भएपछि दक्षिण छिमेकीले समाधान गर्नेभन्दा उनीहरूलाई मलजल गर्न जोड दियो । विश्वमा कतै पनि ‘दशगजा’ मा आन्दोलन गर्ने छुट दिइँदैन, त्यो छुट दिएर भारतले आन्दोलनलाई सघाइरहेको छ । विहारको निर्वाचनलाई ध्यान दिएर भारतले वास्ता नगरेको होला भन्ने भ्रम धेरैमा रहृयो, तर त्यो बेवास्ता हालसम्म कायम रहँदा मुलुकको सम्पूर्ण क्षेत्र अस्तव्यस्त हुन पुगेको छ ।
केही महिनाअघि भूकम्पबाट क्षतिग्रस्त नेपाली जीवन नाकाबन्दीको कारण थप त्रासदीबाट गुजि्रँदै गएको छ । तर, यतिबेला विश्व मौन छ । यसो हुनुमा हाम्रा कूटनीतिक नियोगहरूले विश्वसामु नेपालको ‘मानवीय’ समस्या प्रस्तुत गर्न छाडेर उसले गैरआवासीय नेपाली गुहारेपछि लाग्यो नेपाली कुटनीतिक नियोग केका लागि हो ?
नेपालको अवस्थाप्रति विश्वले खुला रूपमा बोल्न नसक्नु भनेको भारतीय कूटनीतिक सक्रियता र प्रभावमा नेपाली कूटनीति प्रयासमा भएको शून्यताले गर्दा नै हो । सायद यही कारण होला, नेपालको कूटनीतिक सक्रियता र क्षमताबारे यतिबेला विश्वभर चर्चा चल्न थालेको छ । कूटनीतिक मामिलामा हामी प्रायः निरीह हुनुको कारण कूटनीतिक असफलता नै हो ।
नेपालको १४० भन्दा बढी मुलुकसँग कूटनीतिक सम्बन्ध रहेर पनि नेपालीको आवाज कसैले नसुन्नुमा हाम्रो संयन्त्रको नै कमजोरी छ । खासगरी अहिलेको मात्रै सन्दर्भ होइन कि भारत हिजो २०१७ सालमा तत्कालीन प्रधानमन्त्री विश्वेश्वरप्रसाद कोइरालाले पाकिस्तान र इजरायलसँग कुटनीतिक सम्बन्ध विस्तार गर्दासमेत नेपालसँग रिसाएकै हो । त्यसैले आफ्नो नीति बलियो बनाउने काममा नेपाल सधैं परनिरर्भर हुनुपर्दा आजको अवस्था आइपर्‍यो ।
भारत नेपाललाई आफ्नो उपनिवेशको व्यवहार गर्न चाहान्छ भन्ने कुरा कतै छिपेको छैन । फरक यति हो कि केही नेताहरु आफ्नो घरबार नै उतैबाट चलाएपछि उसले आफ्नो नोकरलाई गर्ने व्यवहार गर्नु त्यति ठुलो कुरा छैन । कतिपय मन्त्री भैसकेका नेताहरु राजदुत भएर जान मरिहत्ते गर्दै राजनीति नै उसैले गरिदिन्छ भन्दै हिँड्न थालेपछि आजको अवस्था आउनु स्वभाविक नै हो ।
त्यसैले हामीले छिमेकी मुलुकसंगको सम्बन्ध कुटनीतिक तवरबाटै समाधान गर्नु पर्दछ । न कि गालीगलौज र भाषणबाजीले समाधान होस् । बेलैमा त्यसतर्फ ध्यान दिएमा समाधानको मार्गमा अग्रसर हुनेछ । अन्यथा हामी थप पीडाको भुँवरीमा पर्नेछौं ।
हामीले अबका दिनमा दिगो परराष्ट्र नीति बनाएर कुटनीतिक आचार संहितालाई पालना गर्दै जाने हो भने अबको स्थितिमा सुधार हुनेछ । अन्यथा कहिले धम्क्याउने त कहिले घुर्की लगाउनु संसारको कुनै पनि कुटनीतिक मर्यादाभित्र पर्दैन ।

