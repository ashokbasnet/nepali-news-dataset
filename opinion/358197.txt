नेपाली राजनीति, माओवादी भूकम्प र पराकम्पहरु
परमेश्वर पन्त
नेपालमा २०४६/०४७ को जन आन्दोलनले प्रजातन्त्रको पुनर्स्थापन गरेपछि प्रजातान्त्रिक चरित्र भएकेा भनिएका नेपाली कंग्रेस र नेकपा एमाले आलोपालो जस्तो सत्तासिन भए । सत्तामा रहँदा आफ्नो पार्टिलाई एकीकृत गरेर राख्न र सत्ता बाहिर रहँदा रचनात्मक प्रतिपक्ष बन्न नसक्ने लक्षणले दुबै पार्टि ग्रस्त रहे ।
पुरातन बादी पञ्च तथा भ्रष्टहरुलाई चोख्याई पार्टिमा भित्राउनेदेखि लिएर भ्रष्ट कर्मचारीसम्मलाई आफ्नेा पक्षमा पार्ने काममा धेरै समय बिताएका पार्टीका नेताको बाँकी समय भने भ्रष्टाचार गर्न/गराउन र करोडौं कमाउनमा नै खर्च भयो । सत्तामा पुग्न र टिकिरहन पवित्र अपवित्र गठबन्धनहरु बन्नु र भत्किनु, पुरुषलाई सुत्केरीको औषधि, पजेरा काण्ड, सांसद किनबेच र विदेश भ्रमण जस्ता कार्यहरु सामान्य दैनिकी बनाएका पार्टिहरुले आन्तरिक गुट-उपगुट र पार्टी टुक्राउन समेत पछि परेनन् ।
प्रजातन्त्रको संस्थागत विकास, आर्थिक उन्नती तथा रणनीतिक सोचका त कुरै छोडौं दैनिक प्रशासन समेत छाडातन्त्रमा चलिरहेको अबस्थामा नेपालले कहिल्यै आफ्नो रणनीतिक फाइदाका आधारमा आफ्नो लक्ष्य र प्राथमिकता तय गर्नै सकेन । यस्तो अबस्थामा नेपालले आफ्नो भूअवस्थितिलाई मध्य नजर गर्दै लिनु पर्ने परराष्ट्र नीति त सायद कुनै दिन नेताहरुको सपनामा पनि आएन होला । राजाको प्रत्यक्ष शासनको अन्ततिर भारतले लगाएको नाकाबन्दी त भारतले नेपाली जनआन्दोलनमा गरेको सहयोगका रुपमा चित्रित गर्दै मख्ख परेका अदुरदर्शी नेताहरुले प्रजातन्त्रको स्थापना पछि पूर्ण रुपमा बिर्से । उता राजसंस्था बाहेक अरुलाई खासै विश्वास नगर्ने चीन राजाको प्रत्यक्ष शासन ढले पछि नेपालसँग टाढिदै गयो । त्यस बखतको नेपाली अर्थतन्त्र, राजनीति तथा कुटनीति जस्ता कुनै पनि क्षेत्रमा आशलाग्दो दियो जल्न सकेन ।
यस्तै विकृतिका जगमा एक पछि अर्को संसदीय निर्वाचनमा जनविश्वास गुमाइरहेका केही राजनीतिक दलले आफ्ना मागहरु पूरा नभएको भन्दै सशश्त्र संघर्षको घोषणा गरी केही दर्जन नेता कार्यकर्ता भूमिगत भए । दिन दुइगुणा रात चौगुणा गर्दै सशश्त्र संघर्ष मच्चिदै गयो । घर घरमा गएर हतियार खोस्ने, साना तिना प्रहरी पोष्ट कब्जागरी प्रहरी मार्ने र हात हतियार जम्मा गर्ने, चन्दा उठाउने, कमाईमा लेबि तोक्ने, नमान्नेलाई कुटपिट गरी अंगभंग गराउने/मार्ने, सुराकीका नाममा मान्छे मार्ने जस्ता कि्रयाकलाप बढदै गए । भारततर्फ आश्रय र प्रत्यक्ष परोक्ष सहयोग पाइरहेका माअेावादीहरु सैनिक ब्यारेक तथा जिल्ला सदरमुकाम नै कब्जा गर्न सक्षम हुन थाले । त्यसको प्रतिकारमा उत्रेको सरकारले पनि विभिन्न अपरेसनका नाममा धरपकड, मुडभेढ भन्दै हत्याका शृङखला चलायो । 
यस क्रममा पन्ध्र हजार भन्दा बढी निर्देाश नेपाली मारिए, हजारौ अपाङ्ग भए, लाखौ आन्तरिक सरणार्थी बने र अरबैाको धनमाल नोक्सान भयो । कछुबाको गतिमा भएपनि हिंडिरहेको विकाशको गाडी ठप्प हुन पुग्यो । राजा विरेन्द्रको बंश नास हुनेगरी भएको दरबार हत्याकाण्ड पछि त्यसले अर्कै रुप लियो र अन्य राजनीतिक दलसमेत मिलेर पुरानेा संसदको पुनस्थापना हुँदै नेपालको राजनीति संविधानसभातर्फ अगाडि बढ्यो ।

तराई/मधेस आन्दोलन लगायत सबै जातिय/क्षेत्रिय अशान्तिहरु माओवादी भूकम्पका पराकम्पहरु हुन् । बैशाख १२ गतेको विनासकारी भूकम्पले छिया छिया पारेको देशमा तराई/मधेस आन्दोलनका नाममा यत्रो ठुलो पराकम्प आउला र यति ठूलो हलचल ल्याउला भन्ने नेपाली राजनीतिले कल्पनासम्म गर्न सकेको थिएन

नेपालको राजनीतिमा माअेावादी आन्दोलन भूकम्पका रुपमा अगाडि आयो र यसले नेपालको राजनैतिक, सामाजिक र आर्थिक जगलाई नराम्रो संग हल्लाई दियो । तर नयाँ जग राख्ने कुनै विशिष्ट बैकल्पिक योजना प्रस्तुत गर्न नसक्दा माओबादी आन्दोलनको आवस्यकताको औचित्य पुस्टि हुन सकेन । संगठन गर्ने र समर्थन जुटाउने निहुँमा माओवादी आन्दोलनले वर्ग भन्दा जातीयता र क्षेत्रियताका नाममा जुन प्रकारले उत्तेजना फैलायो, त्यो नै अहिले देशका लागि निल्नु न ओकल्नु भएको छ । स्पस्ट छ, तराई/मधेस आन्दोलन लगायत सबै जातीय/क्षेत्रिय अशान्तिहरु माओवादी भुकम्पका पराकम्पहरु हुन् । भूकम्पले पराकम्प ल्याउने र पूर्बकम्पले भूकम्प ल्याउने प्राकृतिक नियम भए जस्तै कमजोर र एकोहोरो विदेश नीति तराई/मधेस आन्दोलन सँग मिसिएर भारतीय नाकाबन्दी र हस्तक्षेपको पूर्वकम्प हुन पुगेको छ । तराई/मधेस आन्दोलनकेा निहुँमा यत्रो ठुलो पराकम्प आउला र बैशाख १२ को भूकम्पले भन्दा ठुलो हलचल ल्याउला भन्ने नेपाली राजनीतीले कल्पनासम्म गर्न सकेको थिएन ।
बिगतका कटुअनुभवहरुलाई एक भयानक सपनाका रुपमा आत्मसाथ गर्दै गहिरो निद्राबाट ब्युँझिन नसक्नेहो भने नेपाली अखण्डताको नै चीरहरण नहोला भन्न सकिने अबस्था छैन । वर्तमान संकटपूर्ण घडीमा सबैले आआफ्ना स्वार्थ र दम्भ त्यागेर अत्यन्त संयम हुँदै अगाडि बढ्नु पर्ने बेला आएको छ । तराई/मधेशले मागेका पूरागर्न सकिने/मिल्ने मागहरु सबैपक्ष बीच बृहत बार्तालाप गरी संविधान संशोधनमार्फत तत्काल सम्बोधन गरे पछि मात्र अवास्तविक अनुहारहरु सतहमा आउने छन् । तत् पश्चात चतुर कुटनीति, ब्यापक सामाजिक अभियान संगै ब्यवस्थिन शान्ति सुरक्षा योजनाले स्थिति ठेगानमा आउन सक्ने देखिन्छ ।

