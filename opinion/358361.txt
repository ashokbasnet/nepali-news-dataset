सेयरधनीको लाभांश बैक खातामा जम्मा गर्ने व्यवस्था गर
रविन्द्र भट्टराई
कम्पनीले साधारण सेयर खुलाएको बेला सर्वसाधारणको ठुलै भिड हुने गरेको छ । जुनकुरा केहीदिन अघि सेयर जारी गरेको जलविद्युत तथा पूर्वाधार बिकास कम्पनीमा पनि देखियो । सर्वसाधारणले सेयरमा लगानी गर्नुकोे एउटा उद्देश्यकम्पनीले नाफाबाट दिने लाभांश लिनु पनि हो । तर कम्पनीले वितरण गर्ने लाभांश लिनु सर्वसाधारणका लागि आकाशको फल आँखा तरि मर भन्ने उखान झैं भएको छ ।
कम्पनीले गाँउगाँउमा पुगेर सर्वसाधारणबाट सेयरबापत पैसा संकलन गर्नु तर लाभांश लिन काठमांडौ आइज भन्नुले यस्तो स्थितिको सिर्जनाभएको । १० कित्ता सेयरमा कम्पनीले दिएको सय रुपैया लाभांश लिन मेची महाकालीबाट काठमांडौ आउन सकिदैन र यो खर्च, समय र फाइदाका हिसावले पनि सम्भब छैन । कतिपय अवस्थामा काठमांडौ कै लगानीकर्ताका लागिपनि यो सम्भब देखिदैन ।
२०७०/७१ को वाषिर्क प्रतिवेदनअनुसार नेपाल राष्ट्र बंैकले स्वीकृती दिएका वाणिज्य बैंकबाट मात्र सेयरधनीले बुझ्न बाँकी लाभांश १ अर्व ५१ करोड बराबर छ । हाल बाणिज्य बैकको संख्या ३० छ । जसमा २९ वटा बैकले सर्वसाधारणमा सेयर जारी गरेका छन् । राष्ट्रिय वाणिज्य बैंकले सर्वसाधारणमा सेयर जारी गर्न बाँकी छ । असंकलित लाभांशको यो तथ्यांकमा सर्वसाधारणमा सेयर जारी गरेका सवै कम्पनीको तथ्यांक जोड्ने हो भने त्यस्तो रकम दुई अर्वभन्दा बढी हुन्छ ।
सरकारको ९० प्रतिशतभन्दा बढी लगानी भएको नेपाल टेलिकमका सेयरधनीले बुझ्न बाँकी लाभांश ३४ करोड भन्दा बढी छ । नेपाल सरकारको समेत लगानी भएका तीन ठूला कम्पनी नेपाल टेलिकम, नेपाल बैक र कृषि बिकास बैकको मात्र ६० करोडभन्दा बढी लाभांश सेयरधनीले पाउन सकेका छैनन् ।
आव २०७१/७२ को तथ्यांक आउन बाँकी छ जसमा असंकलित लाभांशको तथ्यांक अझ बढ्ने देखिन्छ । कृषि बिकास बैंकको सेयरमा लाभांश लिन नसक्ने लगानीकर्ता सवैजसो ग्रामिण भेगका किसानहरु छन् । जसलाई सेयरमा लगानी गर्दा के पाइन्छ भन्नेसम्म राम्रो ज्ञान छैन । तर धितोपत्र बोर्ड यी गरिव किसानको पैसा उनको खातामा पुर्याउन नखोजेर सर्वसाधारण लगानीकर्ता माथि पाप गरिरहेको छ ।
यो लाभांश सर्वसाधारणले नचाहेर नबुझेको होइन । सर्वसाधारणले अस्वीकृत गरेका होइनन् । र बहिस्कार गरेका पनि होइनन् । यो लाभांशमा सर्वसाधारणको पहुँच नपुगेको हो । पहुँच पुग्नबाट बन्चित गरिएको कारण कम्पनीमा यतिका रकम थन्किएर बसेको हो । पाँचै विकास क्षेत्रबाट आवेदन संकलन गर्नु पर्ने कानुनी व्यवस्थाअनुसार कम्पनीले साधारण सेयरबाट पैसा संकल नगर्नु तर लाभांश काठमांडौबाट मात्रवितरण गर्नुले कम्पनीका सेयरधनीले नलिएको लाभांश हरेक बर्ष थुपि्रदै गएको छ ।
लगानीकर्तालाई लाभांशवितरण गर्ने कुरामा अहिलेको कम्पनी ऐन अनुदार देखिन्छ । यो ऐन सर्वसाधारणको हितमा छैन । पहुँचविहीनहरुको पक्षमा छैन । यो ऐनका व्यवस्था हेर्दा सर्वसाधारणले लगानीमा पाउने लाभांश उनीहरुको हातमा कसरी पुर्याउने भन्दा पनि सर्वसाधारणको आम्दानी सरकारले कसरी हत्याउने भन्नेमा केन्द्रित देखिन्छ ।
कम्पनी ऐन २०६३ को दफा १८२ (९) ले कम्पनीको साधारणसभाले लाभांश वितरण गर्ने निर्णय गरेको मितिले पाँच वर्षको अवधिसम्म कुनै सेयरधनीले लाभांश बुझिन लिए उक्त लाभांशको रकम लगानीकर्ताले नपाउने व्यवस्था गरेको छ । यो लाभांश लगानीकर्ता संरक्षण कोषमा जम्मा हुने प्रावधान छ । यसैगरी कम्पनीको सेयरमा आवेदन गरेको तर सेयर नपरेको रकम पाँच बर्षभित्र फिर्ता नलिए पनि त्यस्तो रकम लगानीकर्ताले नपाउने कम्पनी ऐन २०६३ को दफा १८३ (१) मा उल्लेख छ । ऐनको यो व्यवस्थाको विश्लेषण गर्दा लगानी गर्ने सर्वसाधारण र त्यसको नाफा वा आम्दानी लिने सरकार देखिन्छ ।

धितोपत्र बोर्डको प्रमुख उद्देेश्य लगानीकर्ताको हितको संरक्षण गर्नु हो । तर बोर्ड लगानीकर्ताको हितको संरक्षण गर्न भन्दा पनि सर्वसाधारणको आम्दानीलाई कसरी हत्याउने भन्ने पक्षमा देखिन्छ ।

यो समस्याको एउटै समाधान सर्वसाधारणले सेयर खरिद गर्दा दिएको बैंक खातामा उनीहरुले प्राप्त गर्ने लाभांश सम्बन्धित कम्पनीले जम्मा गरिदिनु हो । यो गरिएमा लगानीकर्ताले आफ्नो लगानीको प्रतिफल देशको जुनसुकै स्थानमा रहेपनि आफूलाई पायक पर्ने बैंकबाट सहजै प्राप्त गर्न सक्छन् । प्राथमिक सेयरको आवेदन दिँदा आवेदकले अनिवार्य बैंक खाता उल्लेख गर्नुपर्छ । दोस्रो बजारमा सेयर किन्दा पनि ब्रोकर कहाँ कारोबार खाता खोल्दा बैंक खाता उल्लेख गर्नु पर्छ ।
संसोधनको प्रकृयामा रहेको कम्पनी ऐनमा सेयरधनीले पाउने नगद लाभांश सेयरधनीले सेयर खरीद गर्दा उल्लेख गरेको बैंक खातामा अनिवार्य जम्मा गरिदिने व्यवस्थागरिनु पर्छ । यसैगरी प्रस्तावित बैंक तथा वित्तीय संस्था सम्बन्धि ऐन र बीमा ऐनमा पनि यो व्यवस्था गरिनु आवश्यक छ । सेयरमा गरिएको लगानीमा प्राप्त लाभांश बैंक खातामा प्राप्त हुन थालेपछि सर्वसाधारणमा लगानी गर्ने बानीको बिकास हुन्छ । सर्वसाधारण लगानीप्रति उत्साहित हुने देखिन्छ । उनीहरुमा बचत गर्ने र बैंकिग कारोबार गर्ने बानीको पनि बिकाश हुन्छ ।
कम्पनी ऐन २०६३ ले ५ बर्ष सम्म पनि नलिएको लाभांश लगानीकर्ता संरक्षण कोषमा जम्मा हुने व्यवस्था गरेको छ । यो कोषको संयोजक कम्पनी रजिष्ट्रारको कार्यालय हुने व्यवस्था छ । तर हालसम्म पनि यो कोष बन्न नसकेका कारण उक्त रकम प्रयोगविहीन भएर बसेको छ । जसमानत लगानीकर्ताले व्याज प्राप्त गर्छन् न त कम्पनीले नै लगानी गर्नसक्छ । तर संसोधनको प्रकृयामा रहेको प्रस्तावित कम्पनी ऐनमा नेपाल धितोपत्र बोर्ड कम्पनी ऐनको व्यवस्थालाई आफ्नो अनुकुल बनाउन खोजिरहेको छ । प्रस्तावित कम्पनी ऐनमा असंकलित लाभांशबाट बन्ने कोष आफ्नो संयोजकत्वमा बनाउने जोडमा धितोपत्र बोर्ड लागेको छ ।
धितोपत्र बोर्डको प्रमुख उद्देेश्य लगानीकर्ताको हितको संरक्षण गर्नु हो । उनीहरुको सुविधाबारेमा वकालत गर्नु हो । सेयर बजारमा हुने ठगी र अनियमितताबाट लगानीकर्तालाई बचाउनु पनि हो । तर बोर्डको यो गतिविधि हेर्दा बोर्ड लगानीकर्ताको हितको संरक्षण गर्न भन्दा पनि सर्वसाधारणको आम्दानीलाई कसरी हत्याउने भन्ने पक्षमा देखिन्छ । लगानीकर्ताले पाउने नगद लाभांशको कुनै कोष बनाउनेभन्दा पनि उनीहरुकै बैंक खातामा पुर्याउने व्यवस्था गर्न धितोपत्र बोर्डले जोड दिन आवश्यक छ । यसका लागि बोर्डले तत्काल लगानीकर्ताले पाउन लाभांश सम्बन्धित लगानीकर्ताको खातामा जम्मा गर्ने निर्देशन जारी गर्नु पर्ने आवश्यक देखिन्छ ।
लगानीकर्ताले सहजै लाभांश पाउन नसकेका बारेमा धितोपत्र बोर्ड आफ्नो स्थापनाकालदेखि नै जानकार छ । यसका हालका अध्यक्ष यो विषयमा अझ बढी जानकार छन् । नेप्सेको प्रमुख तथा धितोपत्र बोर्डको सदस्यसमेत भएर लगानीकर्ताका समस्या बुझेका अहिलेका अध्यक्षले यो समस्याको समाधान खोज्ने कुरामा आश गर्न सकिन्छ । यो समस्याको समाधान गरेर हालको अध्यक्ष जागिरे मानसिकताबाट माथि उठ्छन् भन्ने झिनो बिश्वास गर्न सकिन्छ ।
बोर्डको स्थापना भएको दुई दशकभन्दा बढी समय भएको छ । लगानीकर्ताको लाभांशमा पहुँच पुग्न नसकेको तीन दशकभन्दा बढी भएको छ । यो देखेर पनि धितोपत्र बोर्ड बुझ पचाइ रहेको छ । उ निदाए जस्तो गरेको छ । आँखा चिम्लेको छ । कानबन्द गरे झै गरेको छ । सर्वसाधारणको चिच्याहट नसुने जस्तै गरेको छ ।
सेयर बजारको ७० प्रतिशतभन्दा बढी हिस्सा ओगट्ने बैक तथा वित्तीय संस्थाको नियामक निकाय नेपाल राष्ट्र बैंक पनि लगानीकर्ताका यी समस्याबाट टाढा छैन । यसबारेमा अहिलेका गभर्नर धेरै नै जानकार छन् । किनकि उनले धितोपत्र बोर्डको नेतृत्वसमेत सम्हालिसकेका छन् । तर यी गभर्नरले पनि लगानीकर्ताले पाउने लाभांश उनीहरुले सेयर किन्दा उल्लेख गरेको बैंक खातामा जम्मा गर्ने निर्देशन बैक तथा वित्तीय संस्थालाई दिन सकेनन् भने हामीले भन्नुपर्छ साना र पहुँचविहीन लगानीकर्ताका लागि-जुन जोगी आएपनि कानै चिरेका, झोलै भिरेका ।

