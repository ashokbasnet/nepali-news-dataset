किरात गणराज्य अभियानको आधार र अपरिहार्यता
गोपाल किराती
संविधानसभाबाट संविधान घोषणा र संशोधन प्रक्रिया हुँदै अघि बढ्ने हाम्रो स्पष्ट विचार थियो । उपलब्ध सहमतिको संविधान जारी गर्न र आन्दोलनकारीहरुसँग नयाँ सहमति कायम गरी संशोधन गर्दै जनताको माग सम्बोधन गर्ने प्रक्रियामा देशको राजनीति अग्रसर छ । यसरी मात्र क्रान्तिका उपलब्धिहरुलाई संस्थागत गर्दै नयाँ आधारमा संविधानलाई आम जनपक्षीय बनाउँदै अघि बढ्न सकिन्छ । हामीले ‘प्रचण्डपथको विजय’ नामक पुस्तकसमेत प्रकाशित गर्यौं ।
विरोध आन्दोलन तथा व्यापक असन्तुष्टिकाबीच संविधान जारी भएको पृष्ठभूमिमा गठबन्धन सरकार बन्यो । त्यसमा एमाओवादी सहभागी छ । तर, गठबन्धनमा उसको प्रतिनिधित्व भने संविधानसभामा उसले दर्ज गरेको पूर्ण समानुपातिक प्रणालीको फरक मत प्रतिकुल हुन गयो । अतः कम्जोरीसहितको संविधान घोषणा गर्ने पक्षका क्रान्तिकारीहरुलाई संकट उत्पन्न गरियो । परिणाममा, थरूवान-मधेशलगायतको आन्दोलनमा समर्थन जनाउनका निम्ति पनि बिगतमा घोषणा गरिएको किरात गणराज्य अभियानलाई पुनर्गठनको पृष्ठभूमिमा यो आलेख प्रस्तुत छ ।
प्रतिक्रान्ति रोक्ने जिम्मा कसको ?

नेपालमा सवैभन्दा ठूलो प्रतिक्रान्ति सन् १९६० मा भएको मान्नुपर्छ । राणाशासनविरोधी सशस्त्र आन्दोलनको परिणामस्वरुप १९५० मा संसदीय प्रजातन्त्र आयो । आन्दोलनको नेतृत्व गर्ने काँग्रेसले चरम बाहुनवादी हर्कत प्रदर्शन गरेकै कारण राजा महेन्द्रले सैनिक-कू गर्ने मौका पाए । क्रान्ति र प्रतिक्रान्तिका ती दस वर्षको घटनाक्रमलाई संक्षिप्तमा यसरी हेर्न सकिन्छः
१. राजा, राणा र काँग्रेसबीच दिल्लीस्थित सम्झौता अनुसार मोहन शम्शेरको नेतृत्वमा त्रिपक्षीय मन्त्रीमण्डल बन्यो । बी.पी. कोइराला गृहमन्त्री भए । सम्झौता थियो कि मन्त्रीमण्डलको कुनै एक सदस्यले राजीनामा गरेमा मोहन शम्शेरको मन्त्रीमण्डल स्वतः भंग हुनेछ । चिनियाँकाजी श्रेष्ठको मृत्युको घटनालाई जिम्मा लिंदै कोइरालाले गृहमन्त्रीबाट राजीनामा दिए । बीपीको उद्योग आफैं प्रधानमन्त्री बन्ने थियो । परन्तु, राजा त्रिभूवन र युवराज महेन्द्रले काँग्रेस सभापति मातृकाप्रसाद कोइरालालाई प्रधानमन्त्री बनाए । प्रतिबादमा बीपीले तुरुन्त धनुषा सम्मेलन बोलाए । सम्मेलनमा उनले प्रजातन्त्रमा एक व्यक्ति एक पद हुनुपर्छ भनेर प्रस्ताव राखे । प्रस्ताव पारित भयो र मातृकालाई सोधियो कि सभापति र प्रधानमन्त्रीमध्ये के रोज्ने ? मातृकाले प्रधानमन्त्री रोजे । यसरी धनुषा सम्मेलनबाट बीपी काँग्रेस सभापति बने ।
२. संविधानसभा छाडेर संसदको चुनाव भयो । काँग्रेसले दुई तिहाई बहुमत हासिल गर्यो । बीपी प्रधानमन्त्री बने । लगत्तै नेपाली काँग्रेसको महाधिवेशन भयो ।
एक व्यक्ति एक पदको पार्टी नीति अनुसार बीपी प्रधानमन्त्री भएकोले सभापतिको उम्मेदवार खोजी गरियो । डा. भूदेव राई उम्मेदवार खडा भए । बाहुनवादीहरुबीच खैलाबैला मच्चियो । तनहुँतिरको शर्मालाई डा. राईविरुद्ध उम्मेदवार बन्न उक्साइयो । तर, शर्माले आँट गरेनन् । त्यसपछि बाहुनवादी तत्वहरु बीपीकहाँ पुगे र भने कि ‘नीति छोडिदिनुस्, सभापति उम्मेदवार बन्नुस् ।’ यसरी बीपी आफैंले निर्माण गरेको नीतिलाई कुल्चँदै एक व्यक्ति दुई पद लिए ।
परिणाममा, सशस्त्र आन्दोलनको बेला जागेका आदिवासी जनजाति, दलित, मधेशी, मुस्लिमहरु काँग्रेसको तरिकाबाट वितृष्ण बन्न पुगे । प्रजातन्त्र खत्तम पार्ने सुनौलो मौका महेन्द्रलाई प्राप्त भयो । यसरी क्रान्ति गरेको दावी गर्ने काँग्रेसको बाहुनवादी हर्कतकै कारण त्यो प्रतिक्रान्ति भएको तथ्य प्रमाणित हुन्छ । अन्ततः तीस वर्ष लामो कष्ट स्वयं काँग्रेसले व्यहोर्नु पर्यो ।
राजकीय तहमा एमाओवादी प्रतिनिधित्वको तस्वीर

१. हरिबोल गजुरेल – कृषिमन्त्री
२. गिरिराजमणि पोख्रेल – शिक्षामन्त्री
३. अग्नी सापकोटा – वनमन्त्री
४. रेखा शर्मा – सामान्य प्रशासनमन्त्री
५. टोपबहादुर रायमाझी – उप-प्रधानमन्त्री
६. शक्तिबहादुर बस्नेत – गृहमन्त्री
७. उमेशकुमार यादव – सिंचाईमन्त्री
८. गणेशमान पुनमगर – वाणिज्य तथा आपूर्तिमन्त्री
९. ओनसरी घर्तीमगर – सभामुख
१०. नन्दबहादुर पुनमगर – उपराष्ट्रपति ।
प्रस्तुत प्रतिनिधित्वको चित्र एनेकपा (माओवादी) को कुन विचार, कुन विधि र कुन नीति अनुकुल छ ? जबकि एमाओवादीले पूर्ण समानुपातिक प्रणालीको पक्षमा फरकमत राखेको छ । पार्टीको सन्दर्भमा दसैजना हाम्रा सहयोद्धा कमरेडहरु हुन् । तर, के जनताले त्यसरी बुझ्छन् ? संविधान निर्माणमा त एमाले-काँग्रेसले पहिचानको संघीयता र समानुपातिक प्रणाली रोक्यो । राजकीय प्रतिनिधित्व गराउन चाहिँ कसले रोक्यो ?
थरुवान र मधेश जलिरहेको छ । आदिवासी जनजाति, दलित र मुस्लिमहरु भित्रभित्रै आगो ओकलिरहेका छन् । यस्तो संकटपूर्ण घडीमा आठ जनामध्ये ६ जना बाहुनक्षेत्रीलाई मन्त्री बनाउने र तीनजना मगर, त्यसमाथि रोल्पा-रुकुमको मात्रलाई राजकीय ओहदामा पुर्याउने माओवादी तरिकालाई जनताले अरू पार्टीभन्दा फरक कसरी देख्ने ? प्रश्न सामान्य छैन ।
क्रान्तिको नियम अनुसार क्रान्तिपछिको सत्तामा पुरानो शक्तिलेभन्दा नयाँ शक्तिले जनतालाई अधिकतम अधिकार तथा सम्मान दिएको हुनुपर्छ । अन्यथा जनताले नयाँ शक्तिलाई स्वागत गर्ने छैन । हो, त्यही स्थितिमा प्रतिक्रान्ति अवश्यम्भावी बन्छ । क्रान्ति र प्रतिक्रान्तिको गम्भीर शिक्षा सहितको माक्र्सवाद प्रयोग गर्ने माओवादी नेताहरुको तरिका के हो, प्रस्तुत तस्वीरले स्पष्ट गरेको छ ।
पार्टीमा हामीले यसबारे गम्भीर प्रश्न उठाएका छौं । यदि कुनै खास जाति र क्षेत्र विशेषको निम्ति मात्र प्रयोग गरिन्छ भने नेपालको यो कथित राष्ट्रिय अखण्डता र स्वाधीनता चाहिँदैन भनेका छौं । किरात वर्कर्स पार्टी भएर माओवादी बनेको पृष्ठभूमिमा इतिहासप्रतिको दायित्वका कारण किरात राज्य चाहियो भनेका छौं ।
सर्वहारा सांस्कृतिक क्रान्तिको प्रश्न

अगस्त २००० मा अध्यक्ष प्रचण्डसँग हाम्रो प्रथम भेट भएको थियो । त्यस बेला सुरक्षाको जोखिम मोलेर पनि साथमा कार्ल माक्र्सको जीवनी बोकेर गएका थियौं । चिना-परिचयपछि राजनीतिक कुरा शुरु गरियो ।
प्रारम्भमै हामीले सोभियत प्रकाशित माक्र्सको जीवनी देखायौं । त्यसमा खास गरी ‘जबसम्म आयरल्याण्ड स्वतन्त्र हुँदैन, तबसम्म बेलायती सर्वहारा वर्गले राज्यसत्ता लिन सक्दैन’ लाई जोड दिएका थियौं । ‘यो के हो कमरेड’ भनेर सोधिएको प्रश्नको जवाफमा प्रचण्डले ‘यो ठीक हो, तर ओजलानले गद्दारी गरे’ भने । ‘किरात वर्कर्स पार्टी त ठीक छ होइन Û’ भन्यौं । उहाँले ठीक छ भन्नुभयो । किनकि वर्कर्स पार्टीले मालेमा स्वीकार गरेको थियो ।
त्यसपछि नेपालमा आन्तरिक राष्ट्रिय आन्दोलनबारे छलफल गरियो ।
 संवाद निम्न अनुसार थियोः
प्रचण्डः भर्खरै कर्णालीको प्रशिक्षणमा जाँदा त्यहाँका कमरेडहरुले पूर्वबाट गोपाल जीलाई जसरी पनि पार्टीमा ल्याउन भन्नुभयो । तपाईं त माओवादी कमरेड बनिसक्नुभयो !
किराती: कमरेड, के तपाईं आफूलाई कहिल्यै बाहुनवादी नबन्ने सुनिश्चित गर्न सक्नुहुन्छ ?
प्रचण्ड: म बाहुनवादी न बन्न हदैसम्म प्रयत्न गर्नेछु । तर, विज्ञानले मान्छे बदलिंदैन भन्दैन ।
किराती: ठीक छ, तर तपाईं बाहुनवादी बन्नुभयो भने मैले के गर्ने ?
प्रचण्ड: तपाईंले मेरो विरुद्ध संघर्ष गर्नुपर्छ । 
किराती:  यो पनि ठीक छ । तर कमरेड, चीनमा पार्टीको सर्वाेच्च नेता र राष्ट्रपतिको उचाईबाट माओले बुर्जुवा हेडक्वार्टरमा बम प्रहार गर भन्दा त्यहाँ सर्वहारा सांस्कृतिक क्रान्ति भयो । माओको सट्टा साधारण चिनियाँ नागरिकले बम प्रहार गर भनेको भए उसको गर्दन रेटिन्थ्यो कि रेटिंदैनथ्यो ?
प्रचण्ड: रेटिन सक्थ्यो ।
किराती: ठीक छ । अब तपाईं नेपालको माओ हो । बाहुनवादविरुद्ध संघर्ष गर्दा तपाईं सच्चिनु भए त राम्रै हुनेछ । सच्चिनु भएन भने तपाईंविरुद्ध मैले संघर्ष गर्दा मेरो गर्दन रेटिने निश्चित भयो, जसरी चिनियाँ नागरिकको गर्दन रेटिन सक्थ्यो । त्यसैले कमरेड, तपाईंको गलत कदमविरुद्ध संघर्ष गर्दा साधारण नेपाली नागरिकको गर्दन रक्षाको सुनिश्चितता के ?
प्रचण्ड: निरन्त संघर्ष गर्नुबाहेक अरु कुनै सुनिश्चितता छैन ।

प्रस्तुत सैद्धान्तिक सहमतिका आधारमा हामी माओवादी बनेका थियौं ।
जुलाई १५, २००३ मा तत्कालीन नेकपा माओवादी र किरात वर्कर्स पार्टीबीच एकताको ६ बुंदे निर्णयमध्ये पहिलो र दोश्रो निम्न थियो ः
१. माक्र्सवाद-लेनिवाद-माओवाद र प्रचण्डपथको मार्ग निर्देशनमा जनवादी क्रान्ति गर्ने, र
२. किरात स्वायत्त राज्य स्थापना गर्ने ।
हदैसम्म बाहुनक्षेत्री प्रभुत्वको मन्त्रीमण्डल बनेपछि स्थायी समितिको बैठकमा हामीले प्रश्न गर्यौं- प्रथम बुंदा लागू गर्न यो १३ वर्ष हामीले सम्पूर्ण इमानदार प्रयत्न गर्यौं । दोश्रो बुंदा लागू गर्न पार्टी के गर्छ र प्रचण्ड के गर्नुहुन्छ ?
किरात राज्य खोजियो । यति बेला बिचरा प्रचण्डले किरात राज्य कहाँबाट खोजेर दिनुहुन्छ ! उहाँलाई नेता मान्दै आएको कार्यकर्ता हुनुको कारण सहयोग पनि गर्नै पर्यो । टाउको फुट्ने गरी आफैंले उपायहरु खोजियो । फेला पर्यो कि हिजो घोषणा गरिएको किरात गणराज्यको औपचारिक समापन भएको छैन । अब यसैलाई पुनर्गठन गर्नुपर्छ । पुनर्गठित किरात गणराज्य अभियानमा पार्टी र प्रचण्डले सहयोग गरे पुग्छ ।
वर्ग दुश्मनसँग संघर्ष-एकता-सघर्षको नीति अख्तियार गरिन्छ, जसले दुश्मनलाई समाप्त पार्ने लक्ष्य राखिन्छ । वर्ग मित्रसँग एकता-संघर्ष-एकताको नीति अख्तियार गरिन्छ, जसले रुपान्तरणको लक्ष्य राख्दछ । अध्यक्ष प्रचण्डसँगको हाम्रो सम्बन्ध एकता-प्रधान तथा संघर्ष-सहायक रहँदै आएको हो ।
स्वायत्तता नभए पराधीनता स्वीकार्य छ ?

यसप्रकार किरात गणराज्य अभियान पुनर्गठन गरियो । हिजोको चेतनाले यहाँसम्म ल्यायो । अब हामीलाई नयाँ उचाईको चेतना जरुरी छ । अतः स्वायत्त किरात गणराज्य हुनैपर्छ, नभएमा स्वाधीन या पराधीनमध्ये एक बिकल्प रोज्नुपर्छ । निश्चय नै पहिचान र अधिकार खोज्ने जनतालाई पराधीनता स्वीकार्य छैन । हो, स्वायत्तता हुँदैन अनि पराधीनता स्वीकार्य छैन भने स्वाधीनताको उचाईमा चेतना उठाउनै पर्छ ।
अन्त्यमा,
किरात गणराज्य अभियान जारी राख्ने उद्घोष गरेपछि एकजना क्यापिटलिष्ट राईले हामीलाई फर्मान गरे, ‘कम्युनिष्ट हृयाँग ओभर त्याग !’ त्यसबारे गजबले अर्काे आलेख प्रकाशित गरिनेछ ।

