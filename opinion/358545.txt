मधेस आन्दोलनको अबको सकस : शान्तिपूर्ण कि सशस्त्र ?
गोविन्द साह
मधेस आन्दोलनले १०० दिन पार गरिसकेको छ । यसको अवतरण कसरी होला भन्ने विषय सम्पूर्ण नेपाल र नेपालसित सम्बन्ध राख्ने विदेशी शक्तिहरुको चासोको विषय बनेको छ । तर, यसको अवतरणका उपायहरु पहिल्याउन मधेस आन्दोलन उठाउनुका कारणहरु, यसका मुद्दा र मागहरुबारे विश्लेषण गरेर मात्र पुग्दैन । यातायात, बजार, उद्योग र नाकाबन्दसहितको आम हडताल यतिका दिनसम्म टिकिरहनुमा कसको भूमिका छ भने बारेमा पनि विश्लेषण हुनु उति नै जरुरी छ ।
आमहडताल अति नै दुःखदायी र सकसपूर्ण आन्दोलनको विधि हो । सम्पूर्ण दैनिकी नै बन्द गरेर राजनैतिक दलहरुले मात्र यतिका दिनसम्म आन्दोलन टिकाइरहन सक्दैन ।
सर्वप्रथम मधेस आन्दोलन टिकिरहनुमा एक्लो भूमिका संयुक्त लोकतान्त्रिक मधेसी मोर्चाको मात्र छैन । मोर्चा मधेस आन्दोलनको सबभन्दा महत्वपूर्ण शक्ति हो तर निर्णायक भने होइन् ।
अर्को शब्द मोर्चा मधेस आन्दोलनका एउटा सशक्त सहभागी भएपनि मोर्चा नै भने सबैथोक होइन । मोर्चालाई सन्तुष्ट गरेर मात्र आन्दोलनको अवतरण सम्भव छैन । मधेस आन्दोलनमा संग्लन बढी से बढी शक्तिहरुलाई सन्तुष्ट पार्नु जरुरी छ ।
त्यही भएर नै होला, मोर्चाले अहिलेसम्म राज्यसँग न त कुनै पनि सहमति गर्न सकेको छ, न त आन्दोलन नै फिर्ता लिन सकेको छैन । मधेस आन्दोलनको सेेन्टिमेन्ट पूरा नगरी राज्यसँग सहमति गरेर मोर्चाले आन्दोलन फिर्ता लिन खोजेमा आन्दोलन नरोकिने मोर्चाले राम्ररी बुझेको छ । बरु चलिरहेको आन्दोलनबाट मोर्चा बाहिरिने र अन्य शक्तिको हातमा आन्दोलन जानेछ ।
मधेस आन्दोलनका अन्य शक्तिहरु को-को हुन् ?
१. जातीय र धार्मिक समुहहरु
मधेस बहुजातीय र बहुधार्मिक समाज हो । मधेसमा जातीय र धार्मिक विविधता छ र त्यो विविधता नै अहिले मधेस आन्दोलनको सामथ्र्यमा रुपान्तिरत भएको छ ।
मधेसभित्र कम जातिहरु बाह्रमण, राजपुत, भुमिहार, कायश्य, यादव, तेली, कलबार, कानु, बनिया, सोनार, धानुक, चमार, दुसाद, डोमलगायत ६० भन्दा बढी जातिहरु संगठित छन् ।
उदाहरणका लागि, तेली जातिका सबै सदस्यहरु तेली कल्याण समाज नामक संस्थामा आवद्ध छन् । यस संगठनको केन्दि्रय समितीसहित काठमाडौंलगायत मधेसका सबै जिल्लाहरुमा जिल्ला समितिहरु छन् । यो संगठन अहिले औपचारिक निर्णय गरेरै जिल्ला तहबाटै आन्दोलनमा सहभागी छ ।
ठीक यही शैलीमा अन्य सबै जातका समितिहरु पनि आन्दोलनमा छन् । आन्दोलन पूर्व संगठित नरहेका जातिहरु पनि बाह्रमण, यादव, तेली, कलबार लगायतका संगठनहरुको सिको गर्दै आन्दोलनको क्रममै द्रुत गतिले अप्रत्यासित रुपमा संगठित भएका छन् । यिनै संगठनहरु मार्फत कांग्रेस, एमाले, एमाओवादी र राप्रपालगायतका गैरमधेसी दलका स्थानीय नेता तथा कार्यकर्ताहरु आन्दोलनमा सहभागी हुने गरेका छन् । यी जातीय संगठनहरुको उर्दी राजनैतिक दलभन्दा बढी प्रभावशाली हुने गर्दछ ।
आन्दोलनमा सहभागी हुने आकांक्षा भएकाहरु तर फरक विचारका राजनैतिक आवद्धता भएकाहरुका लागि जातीय संगठनहरु राम्रो प्लेट फर्म बनेको छ । त्यस्तै, मुस्लिम धर्मावलम्बी, शिख, दशनामी तथा हिन्दू धर्मानुयायीहरुका विभिन्न संगठनहरुले पनि आफ्नै ब्यानरमा आन्दोलनमा सहभागिता जनाउने गरेका छन् ।

मधेसी मोर्चासँग हुने वार्ताले पनि अन्य सबै शक्तिहरुलाई सन्तुष्ट पार्न सकिन्छ । तर, त्यस वार्ताको निश्कर्षले आन्दोलनमा सहभागी अन्य सबैको मर्म र भावनालाई सम्वोधन गर्न सक्नुपर्दछ

अझ अगाडि मठ, मन्दिर, धर्मशालाको व्यवस्थापन हेर्ने समितिहरु पनि आन्दोलनमा औपचारिक निर्णय गरेरै सहभागी हुने गरेका छन् । लामो समयसम्म आन्दोलन चलिरहनु पछाडिका कारण पनि यिनै जातीय र धार्मिक समूहहरु हुन् ।
यी समुहहरुले आपसमा समन्वय गरेर अलग-अलग दिन बन्द हडताल र नाकावन्दीलगायत आन्दोलनका सम्पूर्ण कार्यक्रम सफल बनाउन जनपरिचालन गर्ने गरेको छ । आन्दोलनमा एक समूह अर्को समूह भन्दा कमजोर नदेखिनका निम्ति पनि सम्पूर्ण बल गरी आन्दोलनमा लाग्ने गरेका छन् ।
यो पनि एउटा कारण हो, जसले गर्दा आन्दोलनमा शुरुआतमा देखिने जनसहभागिता १०० दिन पश्चात पनि देखिने गरेको छ ।
२. स्थानीय संघर्ष समितिहरु
मोर्चाका स्थानीय संयन्त्रहरु इतर मधेसका प्राय सबै गाविस तथा साना साना शहर बजारहरु विभिन्न नाममा मधेसी संघर्ष समितिहरु गठन गरिएका छन् । भविष्यमा राजनीति गर्ने आंकाक्षा भएकाहरु र मधेसी दलमा ठाउँ नपाएकाहरु तथा गैरमधेसी दलका असन्तुष्ट नेताहरु आफ्ना राजनैतिक कैरियरको सुरक्षाका लागि संघर्ष समिति गठन गरेर आन्दोलनमा उतिकै सशक्त भूमिका निर्वाह गरिरहेका छन् ।
यो आन्दोलनमा सहभागी नभए लामो समयसम्म राजनीतिमा ठाउँ नपाइने त्रासले पनि काम गरेको छ । मधेसी दलहरु कमजोर भएको ठाउँ अथवा मधेसी दलको उपस्थिति नै नरहेको दुरदराजका गाउँहरुमा यस्तै समितिका कारणले आन्दोलन टिकिरहेको छ ।
३. स्वतन्त्र युवा र विद्यार्थीका समुहहरु
विसं. ०६३ सालको मधेस आन्दोलन पश्चात त्यसबेला आन्दोलनमा सक्रिय तर पछि आएर मधेसी दलमा ठाउँ नपाएका अथवा ठाउँ नदिइएका युवाहरु तथा हालसालै मधेसी सेन्टिमेन्ट विकसित भएका नयाँ पुस्ताका स्वतन्त्र युवा तथा विद्यार्थीहरु स्वःस्र्फुत रुपमा साना साना संगठनहरु निर्माण गरेर स्थानीय स्तरमा आन्दोलनलाई नेतृत्व दिरहेका छन् ।
उदाहरणका लागि १६ बुँदे सम्झौतालगतै मधेसीमोर्चाभन्दापनिअगावै जनकपुरका युवाहरुले मधेस अधिकार संघर्ष समिति (मास) गठन गरेर आन्दोलनको शंखनाद गरिसकेका थिए । मासको आन्दोलनले जनकपुरमा पाएको उचाइका कारण बाध्य भएर मधेसी दलहरु उक्त आन्दोलनमा सहभागी हुनुपरेको थियो ।
उक्त आन्दोलनको प्रभाव पूरा मधेसमा पर्‍यो र आन्दोलन मधेसभरि फैलियो ।
४. अन्य साना राजनैतिक दलहरु
संयुक्त लोकतान्त्रिक मधेसी मोर्चामा समावेश नगरिएका अनिल झा, जेपी गुप्ता, मातृका यादव, राजकिशोर यादव, शरदसिं भण्डारी नेतृत्वका दलहरु पनि विभिन्न मोर्चाहरु खडा गरेर आन्दोलनमा होमिएका छन् । यद्यपि संयुक्त लोकतान्त्रिक मधेसी मोर्चाको जस्तो जनसर्मथन नभए पनि यी दलहरु मोर्चाको विकल्पमा खडा हुन तयार छन् र मोर्चालाई उछिनेर आन्दोलनको नेतृत्व लिने अनवरत प्रयास गरिरहेका छन् ।
सारमा मधेस आन्दोलनमा मधेसी मोर्चा भन्दा पनि बढी शक्तिशाली शक्तिहरु मोर्चाभन्दा कैयौं गुणा बढी जनसर्मथनका साथ आन्दोलनमा सहभागी छन् । तर, यसको अर्थ यो होइन कि राज्यले सबैसँग वार्ता गरेर मात्र सबैलाई सन्तुष्ट पार्न सक्छ ।

बुद्धिमत्ता यसैमा देखिन्छ कि मधेसको जनमत अहिले एकीकृत नै रहेका बेला राज्य र मोर्चाले मधेस आन्दोलनको सफल अवतरण गराओस्

मधेसी मोर्चासँग हुने वार्ताले पनि अन्य सबै शक्तिहरुलाई सन्तुष्ट पार्न सकिन्छ । तर, त्यस वार्ताको निश्कर्षले आन्दोलनमा सहभागी अन्य सबैको मर्म र भावनालाई सम्वोधन गर्न सक्नुपर्दछ । यसका लागि मोर्चा र राज्य दुबै उतिकै जिम्मेवार हुनुपर्दछ ।
यदि मोर्चा र राज्यले सबैको सेन्टिेमेन्ट नसमेटिने गरी वार्तालाई निश्कर्ष पुर्‍याउँछ अथवा कुनै पनि निश्कर्षमा नै पुर्‍याउँदैन भनेपनि आन्दोलन मोर्चाको नियन्त्रणभन्दा बाहिर जाने निश्चित छ ।
मोर्चाको हातबाट फुत्किने आन्दोलन एकीकृत हुनेछैन र थुप्रै खाले शक्तिहरुले जन्म लिनेछ । मोर्चाको असफलता पश्चात आन्दोलनलाई निरन्तरता दिनक खोज्ने ४ किसिमका नयाँ शक्तिहरु पैदा हुनेछ ।
चार किसिमका शक्तिहरु
१. नेपालभित्रै शान्तिपूर्ण र लोकतान्त्रिक आन्दोलनबाट मधेस प्रदेशहरुको स्थापना हुनुपर्ने सोच राख्ने शक्ति
२.नेपालभित्रै सशस्त्र आन्दोलनबाट मधेस प्रदेशहरुको स्थापना हुनुपर्ने सोच राख्ने शक्ति
३. शान्तिपूर्ण तरिकाले छुट्टै मधेस राष्ट्रको निर्माण हुनुपर्ने सोच राख्ने शक्ति
४. सशस्त्र विद्रोहबाट छुट्टै मधेस राष्ट्रको निर्माण हुनुपर्ने सोच राख्ने शक्ति
आन्दोलनको वर्तमान अवस्थाको कुरा गर्ने हो भने मधेस आन्दोलन अझै पनि पहिलो नम्बरमै उल्लेखित शक्तिको हातमा छ जसको नेतृत्व मोर्चाले गरिरहको छ । अर्को अर्थमा मधेसको अहिलेको जनमत शान्तिपूर्ण तरिकाबाट नेपालभित्रै मधेस प्रदेशको स्थापना हुनुपर्ने सोचको पक्षमा छ । तर, यही अवस्था लामो समयसम्म विद्यमान रहन सक्दैन । जनमत तरल हुन्छ र जुनसुकै बेला अप्रत्यासित निर्णय लिन सक्दछ ।
ठ्याक्कै समयसीमा त किटान गर्न सकिँदैन तर राज्य र मोर्चाले केही दिनभित्रै सबै आन्दोलनकारी शक्तिहरुको अपेक्षा सम्वोधन हुने गरी मधेस आन्दोलनको सफल अवतरण गराउन सकेन भने मधेस चार किसिमका खेमाहरुमा विभाजित हुनेछ । त्यसपश्चात राज्य र मधेस झन् जटिल र अनियन्त्रित परिस्थितिबाट गुज्रिनु पर्नेछ ।
उक्त चारखाले खेमामध्ये कुन खेमा सफलहोला अथवा कुनै पनि सफल नहोला, त्यो अनिश्चित छ तर मधेसभित्रको जनमत विभाजित भई मधेस आन्दोलनरत मोर्चाको नेतृत्वभन्दा बाहिर गएको खण्डमा मुलुक द्वन्द्वको लामो चक्रमा फस्ने भने निश्चित छ ।
तसर्थ बुद्धिमत्ता यसैमा देखिन्छ कि मधेसको जनमत अहिले एकीकृत नै रहेका बेला राज्य र मोर्चाले मधेस आन्दोलनको सफल अवतरण गराओस् ।
(साहले पोल्याण्डबाट अन्तर्राष्ट्रिय सम्बन्धमा स्नातकोत्तर गरेका छन्)

