जलवायु सम्मेलन र पेरिस सम्झौताका सवालहरु
दिलराज खनाल 
जलवायु परिवर्तनसम्बन्धी संयुक्त राष्ट्रसंघीय प्रारुप महासन्धि १९९२ अनुमोदन भएको लगभग २४ वर्षसम्म पनि उक्त महासन्धिमा हरितगृह ग्याँस उत्सर्जन कटौति र स्थिर गर्नका लागि अंगिकार गरिएको लक्ष्य कसरी प्राप्ति गर्ने भन्ने विषयमा विकसित र विकासशील राष्ट्रहरुका बीचमा कार्यान्वयनमुखी सम्झौता हुन सकेको छैन ।
महासन्धि कार्यान्वयनका क्रममा विकशित देशका लागि बाध्यात्मकरुपमा लागु हुनेगरी तर्जुमा गरिएको क्योटो प्रोटोकल १९९७ पनि औद्योगिक देशहरुकै असहयोगका कारण प्रभावकारी रुपमा लागु हुन सकेन र जलवायु परिवर्तनका लागि मुख्य कारक तत्व मानिएको हरितगृह ग्यासको उत्सर्जनमा प्रतिवद्धता र अपेक्षा गरिएअनुसार कटौति हुन सकेन ।

त्यसैले सबै देशहरुले न्यायपूर्ण रुपमा र साझा तर पृथक रुपमा महासन्धिको प्रभावकारी कार्यान्वयन गर्दै आ-आफ्नो देशको परिवेश र विकासका प्राथमिकताहरुलाई मध्यनजर गर्दै हरितगृह ग्यास उत्सर्जनलाई गहन रुपमा कटौति गरी पृथ्वीको रक्षाका लागि महासन्धि अन्तर्गत नयाँ सम्झौता गर्ने उद्वेश्यले पेरिसमा २ हप्ता लामो जलवायु सम्मेलन जारी छ । त्यहाँ विश्वका प्राय सबै देशका राष्ट्रप्रमुख वा सरकार प्रमुख उपस्थित भएर नयाँ सम्झौताका लागि आफ्नो प्रतिवद्धता जनाई सकेका छन् ।
यद्यपि, सम्झौताका अनेकौं विकल्पसहित तयार गरिएका बैकल्पित मसौदाहरुमा सहमति कायम गर्ने सम्वादहरु भने निकै धीमा गतिमा छन् र वार्ताका सबै विषयमा समान प्रगति हुन सकिरहेको छैन । त्यसैले नयाँ सम्झौताका लागि निर्धारित समयको दबावका कारण वार्ताकारहरु एक किसिमको तनाव र चिन्तामा छन् ।
महासन्धिका सदस्य राष्ट्रहरुको यो २१ औं सम्मेलनमा सम्पन्न गरिने सम्झौतामा सन् २०२० भन्दा अगाडिका लागि र सन् २०२० पछि लगभग सन् २०५० सम्मका लागि गरिने सम्झौता गरी दुईवटा पक्षहरु रहेका छन् ।
यस क्रममा वार्ता र सम्झौताका लागि दुईवटा वैकल्पिक मसौदाहरु तयार गरिएको छ । पहिलो मसौदामा २६ वटा धाराहरुमा विभाजित छ भने दोस्रो मसौदामा १३९ वटा बुँदाहरु छन्, जसमा सहमति गर्नुपर्ने सयौं विषयहरु छन् र यस्ता बुँदाहरुलाई ब्राकेटभित्र राखिएको छ ।
प्रस्तावना
नयाँ सम्झौताको मुख्य लक्ष्य जलवायु परिवर्तन सम्बन्धी महासन्धिको प्रभावकारी कार्यान्वयन गर्नु नै हो भन्ने कुरामा सबै सदस्य राष्ट्रहरु सहमत भएका छन् ।
यद्यपि यसका लागि सबै राष्ट्रका लागि न्यायोचित हुने किसिमको व्यवस्था हुनुका साथै राष्ट्रहरुले विगतमा गरेको हरितगृह ग्यासको उत्सर्जनको मात्रा र विकासको अवस्थाका आधारमा साझा तर पृथक जिम्मेवारी बहन गर्नुपर्ने कुरालाई सम्झौताको मसौदामा विशेष महत्व दिइएको छ । त्यस्तै जलवायु परिर्वनका कारण उच्च जोखिममा परेका मुलुकको हितलाई ध्यानमा दिने कुरालाई मसौदामा महत्व दिइएको भएपनि यस्ता देशहरुको वर्गीकरणका बारेमा सहमति हुन सकिरहेको छैन ।
यसैगरी जलवायु परिवर्तनलाई सम्बोधन गर्दा ध्यान दिनुपर्ने अन्य विषयहरु जस्तै गरिवी न्यूनीकरण, दिगो विकास आदि के के कुराहरु हुने भन्ने विषयमा पनि मतभेदहरु ज्ाारी छन् । प्रस्तावनामा गाठो फुक्न नसकेको मुख्य विषय अन्य महासन्धिले सम्बोधन गरेका विषयहरुलाई यस सम्भौतामा कति हदसम्म र कसरी सामञ्जस्यता कायम गर्ने भन्ने नै हो ।
परिभाषा
सम्झौताको मसौदामा उत्सर्जन न्यूनीकरण लगायत कैयौं शब्दहरु परिभाषित गर्न प्रस्ताव गरिएको छ, यद्यपि, विकासशील देशको परिभाषा कसरी गर्ने भन्नेमा सहमति भइसकेको छैन ।
सम्झौताको उद्देश्य
सम्झौताको मसौदामा गरिएको प्रस्तावअनुसार जलवायु परिवर्तनका कारण सिर्जित जोखिमलाई विश्वव्यापीरुपमा सबैले मिलेर सम्बोधन गर्नु भन्ने हो । यद्यपि यसका लागि विश्वव्यापी औसत तापक्रम १.५ डिग्री सेल्सियससम्म मात्र वा २ डिग्री सेल्सियसभन्दा कममध्ये कति कायम गर्ने भन्नेबारेमा बर्षौदेखि जारी रहेको विवाद सल्टिन सकेको छैन । किनकि विकसित देशहरु २ डीग्री सेल्सियसभन्दा कमको विकल्पमा जानका लागि दबाव सिर्जना गरिरहेको भए पनि विकासोन्मूख देशहरु १.५ डिग्री सेल्सियससम्मको विकल्पमा अडिग छन् र यो जटिलता नफुकाएसम्म नयाँ सम्झौताको भविष्य जोखिममा रहेको देखिन्छ । नयाँ सम्झौताका जलवायु परिवर्तन सम्बोधनका नाममा दिगो विकास र खाद्य उत्पादन तथा वितरणमा जोखिम ल्याउनुहुँदैन भन्ने कुरा पनि जटिल बनिरहेको छ ।
सम्झौता कार्यान्वनयको आधारका रुपमा राखिएका जलवायु न्याय, साझा तर पृथक जिम्मेवारी, मानव अधिकारको सम्मान र पर्यावरणीय एकाकार जस्ता विषयमा पनि सहमति हुन नसकी चोटिला विषय बन्दै गएका छन् ।
न्यूनीकरण
सम्झौताको एउटा मुख्य विषय जालवायु परिवर्तन न्यूनीकरण हो, जसका लागि कहिलेसम्म हरित गृह ग्यासको अधिक उत्सर्जन हुने अवधी मान्ने र कहिलेसम्ममा हरित गृह ग्यासको खुद् उत्सर्जनलाई सुन्य दरमा झार्ने भन्ने बारेमा सन् २०५०, २०६०-२०८० आदि गरी विभिन्न बैकल्पिक समयहरु प्रस्ताव गरिए पनि समहति हुन सकिरहेको छैन ।
जलवायु परिवर्तन न्यूनीकरणका लागि सबै देशहरुले मिलेर साझा रुपमा गर्नुपर्ने काम, प्रत्येक देश आफैले गर्नुपर्ने काम, विगतमा अधिक हरितगृह ग्यास उत्सर्जन गर्ने देशहरुले पृथक रुपमा गर्नुपर्ने कामहरुलाई सम्झौतमा अलग अलग रुपमा प्रस्ताव गरिएको छ । यस्तो प्रस्तावको ढाँचाप्रति देशहरु सहमत भएपनि आफ्नो दायित्व कति हुने भन्नेमा सहमत हुन सकेका छैनन् ।
जलवायु परिवर्तन न्यूनीकरण्का लागि अतिकमविकशित मुलुकका लागि भने केही दायित्वहरुमा सहुलियत दिने व्यवस्थाहरु प्रस्ताव गरिएको छ ।
न्यूनीकरणका लागि सबै देशहरुले इच्छित किसिमले राष्ट्रिय रुपमा निर्धारित योगदान र प्रतिवद्धतासम्बन्धी दस्तावेज बनाउनु पर्ने र यसको प्रगति प्रतिवेदन पेश गर्ने समय, ढाँचा, त्यसमा समावेश गर्नुपर्ने कुराहरु, त्यसको विेशषता, अभिलेख प्रणाली, हरितगृह ग्याँस उत्सर्जन कटौतिको गणना विधि, दिर्घकालिन रणनीति, जोखिम थेग्ने उपायहरु, अन्तराष्ट्रिय उड्यनबाट हुने उत्सर्जन कटौति आदि विषयमा अनेकौ विकल्पहरु सम्झौताको मसौदामा समावेश छन् ।
यद्यपि, यी प्राविधिक र कानूनी विषयमा रहेका जटिलता फुकाएर समयमा नै सहमतिमा पुग्नका लागि वार्ताकारहरुले व्यापक दवाव झेलिरहेका छन् ।
वन विनाशबाट हुने हरितगृह ग्यास उत्सर्जनलाई कटौति गर्ने र जलवायु परिवर्तन न्यूनीकरण गर्दा दिगो विकासको विषयपनि अत्यन्त पेचिलो भएर आउने भएकोले जलवायु परिवर्तन न्यूनीकरणमैत्रि दिगो विकासका लागि विभिन्न सन्तुलित उपायहरु प्रस्ताव गरिएका छन् । यसका लागि प्रस्ताव गरिएका ३ वटा विकल्पहरुमा सहमति हुन बाँकी नै छ । यद्यपि, जलवायु परिवर्तन न्यूनीकरणका नाममा विकासोन्मूख देशहरुको विकासको यात्रालाई अवरुद्ध पार्न नहुने र यसका लागि सन्तुलित तथा न्यायोचित व्यवस्था हुनुपर्ने कुरामा विकासोन्मूख देशरु अडिग छ्न् ।
अनुकूलन
सम्झौताको अर्को चोटिलो विषय अनुकूलन हो, जसमा अनुकुलन क्षमता कसरी बढाउने भन्ने बारेमा विभिन्न विकल्पहरु प्रस्तावित छन् ।
जलवायु परिर्वनका कारण सिर्जना भएका जोखिम थेग्न र अनुकूलित हुनका लागि चाहिने मुख्य आधार अन्तर्गत विकशित देशहरुले प्रभावित देशरुलाई उपलब्ध गराउने सहयोग र प्रभावित देशरुको आवश्यता समावेश गरिएको भएपनि यस विषयमा पनि वार्ता जारी नै छ ।
अनुकूलनका लागि गरिने कार्य र बनाइने योजना तथा त्यसको पारदर्शिताका साथै प्राप्त सहयोगको स्वरुप पनि अनुकूलनका लागि प्रस्तावित मसौदाका जटिल विषयहरु हुन् । अनुकूलनका लागि सहयोग उपलब्ध गराउने अहिलेकै संरचनाहरुलाई निरन्तरता दिने वा नयाँ संरचनाहरु क्रियाशील बनाउने भन्ने बारेमा पनि सहमति भइसकेको छैन । अनुकूलनका लागि धनी देशले गर्नुपर्ने सहयोग र जोखिममा परेको देशको प्राथमिकताका बीचमा कसरी तालमेल मिलाउने भन्ने जटिलतालाई फुकाउनका लागि मसौदामा अनेकौ विकल्पहरु समावेश गरिएका छन् तर यी विकल्पलाई एकाकार गर्ने समय घर्किदै गएको देखिन्छ ।
हानी नोक्सानी र क्षति
जलवायु परिवर्तनका लागि सिर्जना भएका अनपेक्षित घटना र सोबाट हुने हानी नोक्सानी तथा क्षतिलाई कसरी कम गर्ने र सो भएमा कसरी यस्तो समस्या सम्बोधन गर्ने भन्ने विषयमा पनि सम्झौताको मसौदामा विभिन्न व्यवस्था प्रस्ताव गरिएका छन् । यसका लागि नयाँ संस्थागत संरचना प्रस्ताव गरिएको छ र यसप्रति धेरै विमतिहरु रहेका छैनन ।
आर्थिक पक्ष
सम्झौताको मसौदाको अर्को गहन विषय आर्थिक पक्ष पनि हो, जसमा खासगरी विकशित देशबाट विकासोन्मूख देशरुमा प्रवाह हुने आर्थिक सहयोग न्यून हरितगृह ग्याँस उत्सर्जन हुने किसमको दिगो विकासमा आधारित र गरिवी न्यूनीकरण हुने दिसामा केन्दि्रत हुनुपर्ने कुरा प्रस्ताव गरिएको छ ।
तर यस्तो सहयोग विकासको नियमित सहयोगको रुपमा नभई नयाँ र अतिरिक्त हुने कुरा प्रस्ताव गरिएको छ । आर्थिक सहयोगको स्रोत निजी, सार्वजनिक, द्वीपक्षीय, बहुपक्षीय, घरेलु र अन्तराष्ट्रिय गरी विभिन्न रुपमा हुने कुरा प्रस्ताव गरिएको भएपनि यस्तो स्रोत सन् २०२० देखि प्रतिवर्ष १०० विलियन हुनुपर्ने प्रस्ताव गरिएको छ, जसमा अझै सहमति हुन बाँकी नै छ । आर्थिक स्रोत प्रवाहका लागि हरित जलवायु कोष मुख्य संयन्त्र भएपनि अन्य स्रोतबाट पनि आर्थिक स्रोत प्रवाह हुन सक्ने भएकोले यस्तो दोहोरोपना हटाउन र दोहोरो गणना गर्न नपाइने कुरा प्रस्ताव गरिएको छ ।
प्रविधि विकास र हस्तान्तरण
जलवायु परिवर्तन न्यूनीकरण र अनुकूलनका लागि प्रविधिको विकास र हस्तान्तरण एउटा महत्वपूर्ण आधार भएकोले सो का लागि पनि सम्झौताको मसौदामा विभिन्न व्यवस्था गरिएको छ । यद्यपि, प्रविधिको विकास र हस्तान्तरलाई सहज बनाउन र यस्तो प्रविधि समाज र वातावरण सुहाउँदो कसरी बनाउने भन्ने बारेमा प्रस्ताव गरिएका विकल्पहरुमा सहमति भएको छैन ।
क्षमता अभिवृद्धि 
जलवायु परिवर्तनका सन्दर्भमा अतिकम विकशित मुलुकहरुको क्षमता विकासका लागि सम्झौतामा प्रस्ताव गरिएका विषयमहरुमा धेरै मतभिन्ताहरु नरहे पनि विभिन्न विकल्पहरुमा सहमति भइसकेको छैन । यसको मुख्य चाँसो अतिकमविकसित मुलुकको आवश्यकतामा आधारित क्षमता विकासमा केन्दि्रत हुनुपर्छ भन्ने रहेको छ ।
पारदर्शिता
यस शिर्षक अन्तर्गत समावेश गरिएका विषयहरु विकशित र विकासोन्मूख दुबै देशहरुका लागि पेचिला बनिरहेका छन् । किनकी यसमा आर्थिक सहयोग दिने र पाउने दुबै पक्षको लागि पारदर्शिता कायम गर्ने मापदण्डहरु प्रस्ताव गरिएका छन् भने हरितगृह ग्याँस उत्सर्जन कटौति, जलवायु परिवर्तन न्यूनीकरण र अनुकूलनका लागि गरिएका प्रतिवद्धता र सो अनुसारको प्रगति सम्बन्धी प्रतिवेदन पेश गर्ने तथा त्यसको निस्पक्ष मुल्यांकन गर्ने विषयमा विभिन्न प्रस्तावहरु गरिएका छन् ।
यद्यपि, यी विषयमा कायम गर्नुपर्ने पारदर्शिताको दायित्वबाट सबै देशहरु आफ्नो देशको आर्थिक स्वार्थ अनुसार फुत्किन चाहने भएकोले कैयौ विकल्पहरुमा सहमति हुन सकिरहेको छैन ।
नियमित विश्व सम्मेलन
सम्झौताको प्रभावकारी कार्यान्वयन भए नभएको र बाधाहरु आइपरेमा कसरी हटाउने भन्ने विषयमा विभिन्न समयमा विश्व सम्मेलन गर्ने कुरालाई पनि मसौदामा समावेश गरिएको छ र यसमा प्राय सबैको सहमति रहेको छ ।
सम्झौताको पालना
नयाँ सम्झौतमा उल्लिखित दायित्वहरु प्ाालनाका लागि पनि विभिन्न व्यवस्थहरु प्रस्ताव गरिएको छ । यसमा यो सझौता सबै देशका लागि समान वा असमान रुपमध्ये कुनरुपमा लागु हुने र सम्झौताको पलना नभएको अवस्थमा के गर्ने भन्ने बारेमा राखिएका विभिन्न विकल्पहरुमा सहमति हुने निकै कठिन भएको देखिन्छ ।
यद्यपि एउटा सहमति के छ भने दायित्व भिन्न भएकोले सम्झौताको पालना पनि भिन्न भिन्न रुपमा नै हुने अवस्था रहन्छ ।
प्रशासकीय र व्यवस्थापकीय पक्ष
सम्झौताको धारा १२ देखि २६ सम्म नयाँ सम्झौताको प्रशासकीय र व्यवस्थापकीय विषयहरु समावेश गरिएका छन्, जुन कुराहरु अन्य सम्झौता सरहको खाकामा बनाइएकाले खासै विवादहरु रहेका छै्रनन् ।
यसरी तयार गरिएका नयाँ सम्झौताका विकल्पहरुमा बाँकी रहेको आगामी एक हप्ताको समयमा इमान्दनरितापूर्वक वार्ता भएमा र धनी देशहरुले आफ्नो दायित्व बोध गर्न सकेमा महासन्धि कार्यान्वयनका लागि नयाँ सम्झौता हुने छ र पृथ्वीको अस्तित्व रक्षाका लागि नयाँ आशाका किरणहरु पलाउने छन् ।
(लेखक वातावरण कानूनका अधिवक्ता हुन्)

