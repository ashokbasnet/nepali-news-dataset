प्रधान शत्रु भारत, एमाले फासीवादी
एकीकृत नेकपा माओवादीका केन्द्रीय सदस्य हेमराज भण्डारीले शनिबार पेरिसडाँडामा प्रचण्डको दस्तावेजमाथि फरक मत दर्ता गरे । आखिर के छ प्रचण्ड र भण्डारीको दस्तावेजमा फरक ? अनलाइनखबरलाई प्राप्त भण्डारीको फरक मतको दस्तावेजको मुख्य अंश यस्तो छ :
१. विश्व परिस्थितिबारे
हेटौडा महाधिवेशनमा विश्लेषण गरिएको अन्तरराष्ट्रिय परिस्थितिमा तीव्ररुपमा फेरबदल आइरहेको छ । हामीले परम्परागतरुपमा भन्दै आएको छौं कि अहिलेको युग भनेको लेनिनको युग हो र अहिले विश्वमा साम्राज्यवादसँग सर्वहारा क्रान्ति एवं उत्पीडित राष्ट्रवीचको अन्तरविरोध नै मुख्य अन्तरविरोध रही आएको छ । यदि यो विश्लेषण नै आजको सही विश्लेषण हो भने अमेरिकी साम्राज्यवादसँगको हाम्रो अहिलेको स्थिति के हो ? पश्चिमा साम्राज्यवादसँग इस्लामिक स्टेटले इराक, सिरियालगायतका देशमा गरिरहेको हिंसात्मक संघर्षबारे हाम्रो दृष्टिकोण के हो ? विगतमा प्यालेष्टाइन र इजरायलबारे विश्लेषण नगरी कम्युनिष्ट पार्टीको राजनीतिक दस्तावेज पूर्ण हुँदैनथ्यो । आज हामीले सिरिया र इराकबारे मौन रहेर विश्व साम्राज्यवाद विरुद्ध विश्व समाजवादलाई योगदान पुर्याउने सक्ने अवस्था छैन । पेरिसमा हालै भएको आइएसको आक्रमणका विषयमा पनि पार्टीले आफ्नो धारणा बनाउनुपर्दछ र यसबारे नेपाल सरकारले लिने नीतिबारे हामी स्पष्ट हुनै पर्दछ ।
हामीले विगतमा विश्व दुई ध्रुवमा विभाजित छ भन्दै आयौं । तर, यतिबेला अमेरिका र चीनवीचको आर्थिक अन्तरनिर्भरता बढ्दै गएको छ र अन्तरविरोधहरु छोटिएका छन् । रुस र पश्चिमा पुँजीवादी देशहरु आइएसविरुद्धको कारवाहीमा लगभग सहकार्यको अवस्थामा पुगेका छन् । चीन र भारतसमेत दक्षिण एशियामा सहकार्यको दिशामा अघि बढिरहेका छन् । लिपुलेकको सन्दर्भमा भारत र चीनले गरेको सहमतिले नेपालको दशा स्पष्ट पारेकै छ । दक्षिण एशियामा भारत र अमेरिका पार्टनरका रुपमा स्थापित हुँदैछन् ।
यो स्थितिमा विश्व राजनीतिका पुराना अन्तरविरोधहरु सिफ्ट भएका छन् । र, अहिले विश्व राजनीतिको प्रमुख अन्तरविरोध साम्राज्यवाद भर्सेज समाजवाद होइन कि पश्चिमा साम्राज्यवाद भर्सेज इस्लाम बन्न पुगेको छ । पश्चिमा साम्राज्यवादीहरुलाई इस्लामिक स्टेटले अहिले हाराबारा खेलाइरहेको छ । इराकमा बगदादपछिको दोस्रो ठूलो शहर मोसुल आइएसले आफ्नो कब्जामा लिइसकेको छ । बगदादबाट कुनै पनि दिन अमेरिकाले पराजय भोग्नसक्ने सम्भावना छ ।
तर, वामपन्थी एवं समाजवादीहरु यतिबेला पश्चिमी साम्राज्वादीहरुको प्रमुख चुनौती बन्न छाडेका छन् । अमेरिकाले क्युवासँग गर्न थालेको सम्बन्ध सुधारको प्रयास यसैको एउटा दृष्टान्त हो ।
आखिर किन विश्वको राजनीतिक रंगमञ्चमा समाजवादी एवं कम्युनिष्टहरु कमजोर बन्दै गए र जातीय आधारमा संगठित इस्लामिक, कूर्द आदि समूहहरु कम्युनिष्ट भन्दा शक्तिशाली बनेर अगाडि आए ? यो गम्भीर समीक्षाको विषय हो ।
यो स्थितिमा अब हाम्रो पार्टीले विशेष गरी अमेरिका, चीन र भारतलाई हेर्ने दृष्टिकोणमा अपडेट जरुरी भएको भएको छ । विश्वको अन्तरविरोधको धुरी बनिरहेको पश्चिम भर्सेज आइएसबारे समेत समीक्षा जरुरी छ ।
हालै बेलायतबाट प्रकाशित एक रिपोर्टमा आइएसले आगामी २० वर्षमा भारतलाई कब्जामा लिन लागेको उल्लेख थियो । अघिल्लो महिना मात्रै बंगलादेशमा आइएसले क्रिश्चियन मिसनका एक नागरिकको हत्या गरेको घटनालाई दक्षिण एशियामा आइएसको प्रवेशका रुपमा हेरिएको छ ।
हामीले यो स्पष्ट हुनैपर्दछ कि आइएस कुनै वामपन्थी वा समाजवादी समूह होइन । यो समूह नवनाजीवादका रुपमा विकसित हुने खतरा बढेको छ । आइएसले लिने नीति र उसले गर्ने व्यवहार समाजवादी वा कम्युनिष्टहरुको भन्दा विल्कुल भिन्न छ । यस्तो अवस्थामा आरसीपी अमेरिकाका नेता बब अभायकिनले भनेजस्तै इराक होस् या अन्य कुनै देश, पश्चिमा साम्राज्यवादको विकल्प आइएस होइन, कम्युनिष्टहरु मात्रै हुन सक्छन् । अन्तरराष्ट्रिय कम्युनिष्ट आन्दोलनकी नेतृ रोजा लक्जम्बर्गले ठीकै भनेकी हुन्, हामीले समाजवाद रोज्ने कि बर्बरता ? अहिले विश्वमा देखापरेको संकटको समाधान पनि समाजवाद मात्र हो । समाजवाद
नरोज्ने हो भने बर्बरतातर्फ विश्व राजनीति रुमलिने खतरा बढिरहेको छ ।
पश्चिमी देशहरु अरबमा फसिरहेका बेला त्यसको बाइप्रोडक्टका रुपमा यतिबेला सिंगो युरोप शरणार्थी समस्यामा जकडिएको छ ।
विचारणीय कुरा के भने कम्युनिष्ट आन्दोलन र वर्ग संघर्षलाई कमजोर पार्न साम्राज्यवादीहरु र युरोपेली पुजीँवादीहरुले जातीय एवं धार्मिक समूहलाई उचालेका थिए । तर, त्यो उनीहरुकै लागि प्रत्युत्पादक बनिरहेको सिरिया संकट र त्यसले निम्त्याएको शरणार्थी समस्या एउटा ज्वलन्त प्रमाण हो । अब यो विश्व संकटलाई टार्न पुँजीवादी साम्राज्यवादीहरु असक्षम सावित भइसकेका छन् । र, यो संकटको समाधान आइएस पनि होइन । यसको विकल्प समाजवाद, समाजवाद र फेरि पनि समाजवाद मात्रै हो ।
रुपमा शक्तिशाली देखिए पनि भित्रभित्रै साम्राज्यवाद आफ्नो ध्वंशात्मक चरित्रका कारणले मरणासन्न बन्दै गएको छ । आणविक अतिवाद, थेग्नै नसक्ने अन्तहीन युद्ध, रंगभेदी नीति, जातीय द्वन्द्व, प्राकृतिक दोहन र उर्जा संकटले निम्त्याएको पर्यावरणीय संकट आदि कारणले विश्व साम्राज्यवाद कमजोर बन्दै गएको छ । यो अवस्थामा विश्वमा समाजवादको भविश्य उज्जल छ । तर, यसका लागि विश्वभरिका समाजवादीहरुले भाइचारा सम्बन्धको विकास गर्नु र प्रत्येक देशको समाजवादी आन्दोलनलाई विश्व कम्युनिष्ट आन्दोलनको अंग बनाउन अपरिहार्य छ । सगरमाथाको फेदबाट अब एकीकृत नेकपा माओवादीले यो उचाइमा सोच्न जरुरी छ ।
२. दक्षिण एशियाको परिस्थिति
बृटिश उपनिवेशको अन्त्यपछि त्यसको उत्तराधिकारीका रुपमा विकास भएको भारतीय विस्तारवाद र त्यसले पक्षपोषण गर्दै आएको घरेलु प्रतिक्रियावादबाट दक्षिण एशियाका सबै मुलुकहरु ज्कडिएका छन् । सामन्तवादी दबदबा र दक्षिणपन्थी आत्मसमर्णवादीहरुको राज्यसत्तामा नियन्त्रण रहेको भुटान, बंगलादेश, नेपाल लगायतका मुलुकहरुमा भारतीय नवउपनिवेशिकता निकै बलियो रुपमा रहेको छ । यसरी निकृष्ट पुँजीवादको विकासका लागि विभिन्न स्वरुपमा रहेका जनविरोधी सत्ता गठबन्धनका विरुद्ध हरेक मुलुकमा भइरहेका संघर्षहरुको वैचारिक राजनीतिक विश्लेषणबाट मात्र समग्र दक्षिण एशियाको राजनीतिक अन्तरविरोधको ढीक ढंगले आँकलन गर्न सकिन्छ ।
भारतीय विस्तारवादको हेपाहा प्रवृत्तिले कतिपय मुलुकका दलाल पुँजीपतिहरुका स्वार्थलाई समेत आघात पुर्याइरहेको यथार्थताबारे पनि यस परिप्रेक्ष्यमा मनन गर्न जरुरी छ । दक्षिण एशियाली मुलुकहरुमा भइरहेका क्रान्तिकारी संघर्ष जनपक्षीय आन्दोलन र क्षेत्रीय उपनिवेशिकताका विरुद्ध सञ्चालित हरेक प्रतिरोधात्मक राष्ट्रिय मुक्ति आन्दोलनका मोर्चाहरुलाई सच्चा कम्युनिष्ट क्रान्तिकारीहरुको नैतिक समर्थनको आवश्यकता छ ।
यसर्थ भारतले जालझेलपूर्ण तवरले अस्थित्व विलयको अवस्थामा पुर्याएको काश्मिरका जनताले छ दशकभन्दा लामो समयसम्म जारी राखेको स्वतन्त्रताको संघर्ष तथा नेपाली भाषी समुदायले गोर्खाल्याण्डमा जारी राखेको पहिचानको आन्दोलनलाई समेत हाम्रो पार्टीको नैतिक समर्थन रहनु आवश्यक छ ।
संविधानसभाबाट संविधान घोषणा गर्ने क्रममा नेपालमा देखिएको स्वाधीनताबाट विचलित भएको भारतीय विस्तारवादले अन्तरराष्ट्रिय कानून, मूल्य र मान्यताहरुको समेत धज्जी उडाउँदै गरिरहेको नाकाबन्दीले उसको असली चरित्र छर्लंग पारेको छ । नेपालका सन्दर्भमा भारतीय आँखाले नै हेर्ने र आफ्ना स्वार्थहरुलाई समेत भारतीय कृत्यहरुद्वारा सिद्ध गर्ने नीति अमेरिकी साम्राज्यवादले लिँदै आएको छ । युरोपियन युनियन लगायत पश्चिमी राष्टहरुले समेत नेपालमाथि भारतीय हस्तक्षेपकारी नीतिप्रति आँखा चिम्लनुले नेपाली क्रान्ति, राष्ट्रिय स्वाधीनता र विकासको प्रधान शत्रुका रुपमा भारतीय विस्तारवादलाई किटान गर्ने र त्यसका विरुद्ध राष्ट्रिय स्वाधीनताका पक्षमा संघर्ष केन्दि्रत गर्न जरुरी छ ।
यस सन्दर्भमा भारत र चीनवीच बढ्दै गएको आर्थिक सम्बन्ध र सामीप्यताले नेपालको स्वतन्त्र अस्थित्वलाई नै खतरामा पार्न सक्ने अवस्था छ । चीनसँग अत्यन्त कुशलतापूर्वक कूटनीतिक सम्बन्ध विस्तार गर्ने र उत्तरी नाकाहरुलाई यथाशक्य बढी संख्यामा र चाँडो सञ्चालनमा ल्याई उसका आर्थिक एवं सामरिक स्वार्थहरुलाई समेत सम्बोधन गर्ने दिशामा अघि बढ्नुपर्छ ।
भारतीय विस्तारवाद विरुद्धको संघर्षमा राष्ट्रिय पुँजीपति वर्गलाई समेत समावेश गर्नुपर्ने हुँदा र स्वाधीन अर्थतन्त्र निर्माणमा उनीहरुको निर्णायक भूमिका रहने हुँदा त्यसका लागि दलाल पुँजीपति र राष्ट्रिय पुँजीपतिवीचको अन्तर बुझ्न जरुरी छ । हचुवाका भरमा नभई वस्तुसम्मत आधारमा वर्गीय प्रवृत्ति र चरित्रको सुक्ष्म विश्लेषण गरी वर्गीय कित्ताकाट गर्न र विस्तारवादका एजेण्टहरुको पहिचान गर्न आवश्यक छ ।
भारतले नाकाबन्दी लगाएपछि नेपालमा भारतविरोधी भावना बढेको छ, जसले राष्ट्रिय स्वाभिमानको आन्दोलन र विस्तारवाद विरोधी वातावरण सिर्जना भएको छ । पार्टीले यो वस्तुगत परिस्थितिलाई आफ्नो पक्षमा प्रयोग गर्ने ठोस नीति र कार्यक्रम बनाउन जरुरी छ । तर, यो भन्दा पहिले हामीले भारतलाई कसरी हेर्ने भन्नेबारे सिंगो पार्टीपंक्तिमा एकरुप बुझाइ कायम गर्नुपर्दछ । यसका लागि विशेषतः अन्तरविरोधहरुको किटानी गर्दा भारतबारे थप प्रष्ट नपारिकन राष्ट्रिय स्वाधीनताको आन्दोलन अघि बढ्न सक्दैन । यसका लागि भारतीय विस्तारवादसँगको नेपाली जनताको अन्तरविरोधलाई प्रमुखरुपमा किटानी गरिनु पर्दछ ।
कतिपय भारतीयहरुले तराईलाई उसको देशमा मिलाउनुपर्ने भन्दै लेख्न थालेको र तराई मधेसमा उसले प्राकृतिक साधनमाथि कब्जा जमाउने रणनीति बनाएको यथार्थताप्रति ध्यान दिँदै राष्ट्रिय स्वाधीनताको आन्दोलनलाई भारतीय विस्तारवादविरुद्धको संघर्षसित जोडेर बुझ्न जरुरी छ । राष्ट्रिय स्वाधिनता भन्नु नै विदेशी हस्तक्षेपको विरोध हो । त्यसैले राष्ट्रिय स्वाधीनताको संघर्ष पेचिलो भएको अवस्थामा विस्तारवादसँगको अन्तरविरोध प्रधान हुनु मालेमावादको आधारभूत सिद्धान्त नै हो ।
सबैलाई विदितै छ कि भारतले सिक्किमलाई आफ्नो देशमा गाभ्यो । त्यसअघि उसले कश्मिरलाई लियो । अहिले भुटानलाई आफ्नो संरक्षित राष्ट्रका रुपमा व्यवहार गरिरहेको छ । त्यसैगरी नेपाललाई नाकाबन्दीबाट गलाएर संरक्षित राष्ट बनाउने र थप असमान सन्धी गर्ने नियत प्रष्टै देखिन्छ । नेपालीहरुले झकेनन् भने तराईमा श्रीलंकाको जस्तै पृथकतावादी चलखेल गर्ने सम्भावनाप्रति नजरअञ्दाज गर्नु ऐतिहासिक भूल हुनेछ ।
३. राष्ट्रिय परिस्थितिबारे
मुलुकको राष्ट्रिय परिस्थितिबारे विश्लेषण गर्दा अहिले मुख्यतः चारवटा विषयमा ध्यान दिन जरुरी छ :
एक : राजनीतिकरुपमा अहिले संविधान निर्माण भएको छ । नेपाली जनताको लामो समयको बलिदानी र संघर्षबाट राज्यको उपरी संरचनामा आएको यो महत्वपूर्ण परिवर्तन हो ।
गणतन्त्र, संघीयता, र धर्म निरपेक्षता एवं समानुपाति समावेशी सिद्धान्तलाई राज्यले सिद्धान्ततः आत्मसात गरेको छ । संविधानसभामार्फत संविधान निर्माणसम्म आइपुग्दा राजनीतिक क्षेत्रमा आएको यो परिवर्तन ऐतिहासिक महत्वको छ ।
तर, संविधान बनेपछि पनि आधारभूत तहका जनतामा असन्तुष्टि र विद्रोहका आधारहरु यथावत छन् । नयाँ संविधानको कार्यान्वयनका क्रममा देखिने जटिलताहरुको समाधान नगर्दासम्म यो राजनीतिक परिवर्तनको कोर्स पूरा हुने छैन ।
राजनीतिक क्षेत्रमा आएको परिवर्तनलाई संस्थागत गर्दै जनमुखी नीति अवलम्बन गर्नुपर्ने र नयाँ कार्यदिशा तय गर्नुपर्ने अहिले क्रान्तिकारीहरुमाथि नयाँ चुनौती थपिएको छ ।
जनताको संघर्षबाट प्राप्त उपलब्धीलाई रक्षा एवं संस्थागत गर्न नसक्ने हो भने यो राजनीतिक परिवर्तनलाई महान मात्रै भनेर भजन गाइरहन सकिँदैन । लेनिनले ठीकै भन्नुभएको हो, आफैंलाई बचाउन नसक्ने क्रान्तिको कुनै अर्थ हुँदैन ।
दुई : राजतन्त्रको अन्त्य र गणतन्त्रको स्थापनासँगै राजनीतिक उपरी संरचनामा परिवर्तन आएता पनि आर्थिक एवं उत्पादनका सम्बन्धहरुमा देशले नकारात्मक बाटो पक्डेको छ ।
गणतन्त्र स्थापनापछि पनि मुलुक झनै परनिर्भर, कमजोर, एवं निरीह बन्दै गइरहेको छ । बेरोजगारी, भ्रष्टाचार, कालोबजारी अरु बढेको छ । शिक्षा र स्वास्थ्यजस्ता जनताका आधारभूत अधिकारका विषयहरु महंगो र गरीब जनताका लागि दुरह बन्दै जान थालेका छन् । मुलुकमा उद्योगधन्दाहरु बढ्नुको साटो भएका उद्योगधन्दा र कलकारखाना बन्द हुँदै गएका छन् । युवा जनशक्ति विदेश पलायन हुने क्रम घट्नुपर्नेमा गणतन्त्र आएपछि झनै बढेको छ । ठूला विकास आयोजनाहरु भ्रष्टाचार र बेथितिका कारण अघि बढ्न सकेका छैनन् । शहरमा वर्षैपिच्छे बाटो पीच गर्ने नाममा ठेकेदार र कर्मचारीले राष्टको सम्पति सक्ने गरेका छन् । राजधानी बाहिरका दुर्गम गाउँमा विकास आयोजनाहरु पुग्न सकेका छैनन् । गणतन्त्र आएपछि वा राजनीतिक क्रान्ति पूरा भएपछि आधारभूत तहका जनताका जनजीवन झनै सहज हुनुपर्नेमा मुलुकको अर्थतन्त्र उल्टोदिशामा धकेलिइरहेको छ । यस्तो किन भइरहेको छ ?
राजनीतिक परिवर्तनको एक दशक हुन लाग्दा पनि समाजमा किसान, मजदुर, सुकुम्वासीलगायत आधारभूत वर्गका जनताको जीवनस्तरमा यसले कुनै सुधार ल्याउन सकेको छैन । त्यस्तै महिला, दलित, मधेसी, आदिवासी जनतजाति, मुस्लिम तथा पिछडिएको क्षेत्रका जनताको जीवनमा सकारात्मक सुधारका सामान्य प्रारम्भिक लक्षणसमेत देखा परेका छैनन् । र, देखापर्ने संकेतसम्म महसुस गर्न सकिएको छैन ।
गणतन्त्र स्थापनापछि संविधानमा समाजवादोन्मूख शब्द उल्लेख भए पनि समाजको अर्थतन्त्र चाँहि क्रोनिक पुँजीवादका एजेण्टहश्रकाृ कब्जामा गइरहेको छ । सिंगै देश कालोबजारिया, दलाल र तस्करहरुले चलाइरहेका छन् । राजनीतिक नेतालाई समेत खर्च दिएर तिनैले आफ्नो एजेण्टजस्तै बनाइरहेका छन् । पैसाले सांसद तथा मन्त्री पद किन्ने मात्र होइन संवैधानिक निकायका प्रमुख अंगहरुमा समेत नेतालाई पैसा र प्रलोभनमा पारेर नियुक्त हुने त्यहाँ बसेर राज्यमाथि ब्रह्मलुट मच्चाउने काम भइरहेको यथार्थप्रति ध्यान दिएर मात्रै पार्टीको क्रान्तिकारी दिशा निर्धारण गर्न सकिन्छ ।
राजनीतिक संरचनामा आएको परिवर्तनले आर्थिक सामाजिक क्षेत्रमा साधकको भूमिका खेल्न नसकेको अन्तरविरोधपूर्ण अवस्था छ । राजनीतिक क्रान्तिले समाजमा सकारात्मक देन दिनुपर्नेमा किन उल्टो परिणाम आइरहेको छ ? यो राजनीतिक परिस्थितिबारे क्रान्तिकारी कम्युनिष्टहरुले वस्तुसम्मत विश्लेषण गरेरमात्रै पार्टीको भावी कार्यदिशा निर्माण गर्न र समाजवादी क्रान्तिका आगामी कार्यभारहरु पूरा गर्न सम्भव हुनेछ । सामाजिक न्यायसहितको सम्वृद्धिले मात्रै समाजवादतर्फ अघि बढ्न आधार प्राप्त हुनेछ ।
तीन : राजनीतिक परिवर्तन एवं संविधानमार्फत गणतन्त्र स्थापना भइसक्दा पनि मुलुकको प्रशासनयन्त्र जनमुखी बन्न सकेको छैन । कर्मचारीतन्त्र झनै भ्रष्ट र अपारदर्शी बनेको छ । सुरक्षा, निजामति सेवा लगायत सम्पूर्ण प्रशासनिक यन्त्र जनतामाथि शोषण गर्ने र राजस्वमा ब्रह्मलुट मच्चाउने साधन बनिरहेका छन् । अदालतहरु प्नि भ्रष्टाचार र कमिसनखोरको अखडा बनेका छन् । गणतान्त्रिक भनिएको सरकार पनि दलाल र तस्करहरुको घेराबन्दीमा पर्ने गरेको । भ्रष्ट कर्मचारीलाई मन्त्रीले कारवाही गर्ने होइन कि भ्रष्ट कर्मचारीले मन्त्रीलाई उल्टै कारवाही गर्ने स्थिति पैदा भएको छ ।
जनताका काम गर्नुपर्ने कर्मचारी प्रहरीहरु पैसा नखाइकन कुनै काम गर्दैनन् । विकास निर्माणको बजेट कमिसनखोर र डनहरुलाई बाँड्दैमा सकिन्छ ।
के हामीले यस्तै गर्नका लागि लोकतान्त्रिक गणतन्त्र ल्याएका हौं ? एउटा क्रान्तिकारी पार्टीले प्रशासनयन्त्रमा हुने यस्तो बेथितिलाई किन रोक्न सकिरहेको छैन ? कतै क्रान्तिकारी भनिएका हामी नै आफैं दलालहरुको प्रलोभनमाफस्दै गइरहेका त छैनौं ?
यदि हामीले पार्टीलाई रुपान्तरण र पुननिर्माण गर्ने हो भने प्रशासनयन्त्रमा फैलिएको भाइरसलाई नियन्त्रण गर्ने उपयुक्त विधि, इच्छाशक्ति एवं नैतिक श्रेष्ठता हासिल गर्नैपर्ने हुन्छ । रुपान्तरण र पुनर्निर्माणको राग अलापेर मात्रै अब पुग्ने स्थिति छैन । साँच्चै देशलाई नेतृत्व दिनसक्ने वैकल्पिक राजनीतिक शक्ति बनाउने हो भने पार्टीको पुनर्गठन गर्न नयाँ सर्वहारा संस्कृतिले लैस हुन जरुरी छ ।
चार : नेपाल समाज गणतन्त्रको शैसवकालमै चरम निराशा, कुण्ठा, पलायन एवं स्खलनतर्फ तीब्रगतिमा अघि बढेको अवस्था छ । राजनीतिक परिवर्तनले समाज र जनतामा जोश जाँगर एवं उत्साह ल्याउनुपर्नेमा झनै उल्टो मार्ग अवलम्वन गरेको छ ।
क्रान्तिकारी भनिएको पार्टीमा समेत यो सामाजिक स्खलनको जबरजस्त प्रभाव परेको छ । पदका लागि मरीहत्ते गर्ने ? पदमा पुगेपछि जनताका विरोधी र दलालहरुसँग सम्बन्ध बढाउने अनि कांग्रेस र एमालेजस्ता संसदवादी शक्तिलाई समेत उछिनेर विकृत एवं भ्रष्ट बन्ने कार्यमा माओवादी पार्टीकै नेता कार्यकर्ता पनि मछिन थालेको अवस्था छ ।
नेपाली समाजमा बढेको स्खलनकै प्रभावका रुपमा माओवादी आन्दोलनभित्रको निराशा एवं सामाजिक सांस्कृतिक विचलनलाई जोडेर हेर्नुपर्ने हुन्छ ।
पार्टीले सामान्य आचार संहितामात्रै बनाएर यो स्खलन र विचलनलाई परास्त गर्न सकिन्न भन्ठान्नु टाउको दुखेको दबाइ नाइटोमा लगाई भनेजस्तो मात्रै हो । सुकेको ढोडजस्तो आचारसंहिताले मात्र विकृति विसंगति र विचलनको यो भारीलाई थेग्न सक्दैन ।
मार्क्सवादले स्पष्टरुपमा व्याख्या गरिसकेको छ कि परिवर्तनका लागि आर्थिक पक्ष आधार हो भने सामाजिक सांस्कृतिक विषयहरु आधेयमात्रै हुन् । त्यसैले आचारसंहिता बनाएर कम्युनिष्ट पार्टीलाई हास्यास्पद बनाउनुभन्दा सामाजिक सांस्कृतिक विचलन र विकृतिका मुहानहरु संग्ल्याउनेतर्फ जोड दिइएन भने नेपाली समाज अझै अधोगतिमा फस्ने निश्चित देखिन्छ । आचार संहिताले मात्रै अब न त पार्टीलाई थाम्न सक्छ, न समाजको यो तीव्र स्खलनलाई नै रोक्न सक्छ ।
कम्युनिष्ट पार्टीको सदस्य भनेको समाजवाद र साम्यवादको मूल्य मान्यतालाई स्वीकार गर्दै मालेमावादको फलामे अनुशासन एवं सर्वहारा संस्कृतिबाट स्वेच्छाले लैस भएको उत्कृष्ठ मानव हो । सर्वहारा नैतिकता, वर्गप्रतिको निष्ठा एवं पारदर्शितानै आफैंमा उसको पहिचान हो । यस्तो उच्च नैतिकताले आृतप्रोत हुनुपर्ने कम्युनिष्ट पार्टीका सदस्यलाई बाहिरी आचार संहिताले बाँध्नुपर्ने स्थिति सुखद होइन ।
दुखसाथ भन्नुपर्छ कि अहिलेको सामाजिक सांस्कृतिक विचलनका छिटा हाम्रो पार्टीमा पनि परेका छन् जसले गर्दा पटक-पटक आचार संहिता बनाए पनि पार्टी शुद्धीकरणको साटो हाम्रो डीएनएमै भ्रष्टीकरणको क्यान्सर लागिरहेको छ । यसलाई सामान्य र हल्का रुपमा लिइनुहुँदैन । क्यान्सरको उपचार सिटामोल खाएर हुँदैन ।
उपर्युक्त चारवटा पक्षलाई विश्लेषण गर्दा नेपाली समाजको अहिलेको यथार्थ चित्र झल्किन्छ । अब यही सामाजिक आर्थिक एवं राजनीतिक धरातललाई आत्मसाथ गर्दै पार्टीको आगामी कार्यदिशा र कार्ययोजना निर्माण गर्न जरुरी छ ।
४. वर्तमान राजनीतिक शक्तिहरुबारे
बदलिँदो राजनीतिक परिस्थितिमा विद्यमान राजनीतिक दल र समूहरुका बारेमा विश्लेषण गर्न जरुरी छ । यसबारे चर्चा गर्दा मुख्यतः चार प्रकारका राजनीतिक शक्तिहरु देखिन्छन ः
क. नेपाली कांग्रेस 
अहिले सत्तामा नरहेर विपक्षी दलमा बसेको भएता पनिनेपाली कांग्रेस नेपालको सबैभन्दा पुरानो र संसदमा उपस्थितिको हिसाबले सबैभन्दा ठूलो पार्टी हो । यो पार्टीका बारेमा सही ढंगले विश्लेषण नगर्दासम्म हाम्रो आगामी बाटो सुनिश्चित हुन सक्दैन । कांग्रेसलाई हेर्ने दृष्टिकोण बनाउँदा उसँग भावी दिनमा सरकारमा सहभागिता हुन्छ या हुँदैन भन्ने आधारमा हेरिनुहुँदैन ।
२०४६ सालमा नेपालमा बहुदलीय व्यवस्था भएयता सबैभन्दा धेरै नेपाली कांग्रेसले नै यो देशमा शासन गरेको छ । यसअवधिमा सरकारको स्वामित्वमा भएका उद्योगधन्दाहरु चौपट पारिए । भ्रष्टाचार, बेथिति, यही अपधिमा मौलायो । खुमबहादुर खड्का, गोविन्दराज जोशी, जेपी गुप्ताहरुको जन्म यही कालखण्डमा भयो । सुडान काण्ड, लाउडा काण्डजस्ता ठूलाठूला भ्रष्टाचारका काण्डहरु कांग्रेसकै पालामा भए । भूकम्पको जस्ता र त्रिपालमा भ्रष्टाचारको नेतृत्व गर्नेहरु पनि कांग्रेसकै नेता हुन् । यी सबै परिघटनालाई हेर्दा अहिलेसम्म मुलुकमा दुर्गतिको मुख्य कारक नै नेपाली कांग्रेस हो ।
बहुदल आएपछि कांग्रेसले रुकुम रोल्पामा किलोसेरा टु लगायतका राज्य आतंकमार्फत जनतामाथि दमन नगरेको भए बन्दूक उठाउनुपर्ने परिस्थिति आउने थिएन । त्यसबेला तत्कालीन जनमोर्चाले लोकतान्त्रिक विधिबाट ४० बुँदे माग राख्दा कांग्रेसकै नेतृत्वमा सरकार थियो ।
यो मुलुकलाई १० वर्षसम्म युद्धमा होम्ने र हजारौं होनाहार नेपाली सपूतको हत्या गराउने स्वेत आतंकको नेतृत्व पनि यही नेपाली कांग्रेसले नै गरेको इतिहास साक्षी छ ।
नेपाली कांग्रेसले भारतीय दलाल, नोकरशाह पुँजीवादी, नवउदारवादी, देशभित्रका सामन्ती तथा भ्रष्टाचारीहरुको प्रतिनिधित्व गर्दछ । हुन त कांग्रेसभित्र केही सीमित संख्यामा राष्टवादी एवं लोकतन्त्रवादी नेताहरु पनि नभएका होइनन् तर, उनीहरुको भूमिका नगन्य छ । कांग्रेसको मूल चरित्रमा ती एकाथ व्यक्तिहरुको उपस्थितिले कुनै फेरबदल ल्याएको छैन ।
जहाँसम्म नेपाली कांग्रेसले गणतन्त्र र संघीयतालाई स्वीकारेको हुनाले उसलाई सकारात्मक ठान्नुपर्ने कतिपयको तर्क छ, त्यो सही छैन । राजाले आफ्ना हातमा सत्ता लिएको पीडा र बाध्यताका कारणले मात्रै कांग्रेस गणतन्त्रमा आएको हो । त्यस्तै मधेस आन्दोलनको दबावले मात्रै ऊ संघीयतामा आएको हो । विचारणीय के छ भने नेपाली कांग्रेसका शीर्ष नेता अहिले पनि हिन्दु राष्टको वकालत गरिरहेकै छन् ।
नेपाललाई सम्वृद्ध र समुन्नत बनाउने हो भ्रष्टाचारबाट देशलाई मुक्त बनाउनैपर्ने हुन्छ । तर, देशका ठूला भ्रष्टाचारीहरुको संरक्षण नेपाली कांग्रेसले नै गरिरहेको छ । देशका नदी नाला, फास्ट ट्रयाक आदि सर्ब भारतलाई बुझाउनुपर्छ भनेर लविंग गर्ने पर्ने कांग्रेस नै हो । त्यसैले नेपाली कांग्रेस आधारभूत जनताको हित गर्ने पार्टी नभएर भारतको दलाली गर्ने र भ्रष्ट, यथास्थितिवादी एवं नोकरशाही दलालहरुको स्वार्थको रक्षा गर्ने वर्गीय प्रतिनिधि नै हो भन्ने कुरा दुविधा र भ्रम पाल्नु भनेको आफैंलाई मूर्ख बनाउनु मात्र हो ।
ख. नेकपा एमाले
अहिले सरकारको नेतृत्व गरिरहेको नेकपा एमाले मार्क्सवादको बर्को ओढेर सामाजिक फासीवादको बाटोमा अघि बढिरहेको प्रतिक्रियावादी शक्ति नै हो । एमालेले आफूलाई कम्युनिष्ट बताउने पनि ऊ हरियो घाँसमा लुकेको पुँजीवादी हरेऊ हो ।
विशेषगरी मध्यमवर्गमा पकड जमाएको एमालेले स्थानीय तहमा वन, विद्यालय, बाटो, सहकारी लगायतका संघसंस्थाहरु कमिसन र भ्रष्टाचारलाई संस्थागत गरी सर्वहारा सुकुम्वासीमाथि थिचोमिचो गर्दै आएको छ । भ्रष्टाचार गर्न र मिलाएर कमिसन खानमा एमाले नेपाली कांग्रेसभन्दा बाठो छ । एनजीओ आइएनजीओमा कब्जा जमाएको एमालेबाहिर बाहिर जातीय पहिचान र अधिकारको विरोध गर्छ, तर भित्रभित्रै उनीहरुकै नेताले जातजातिका नाममा साम्राज्यवादी डलरको खेती गरिरहेका छन् । एनजीओ आइएनजीओका सञ्चालकहरु दलाल पुँजीवादकै मतियार हुन् ।
राजनीतिक एजेण्डाका हिसाबले एमाले कांग्रेसभन्दा पश्चगामी देखिएको छ । मधेसी, थारु र जनजाति लगायतका उत्पीडित उपेक्षित समुदायलाई अधिकार नदिनेमा एमालेको प्रतिगामी गुट कम्मर कसेर लागिपरेको छ । शान्तिपूर्ण आन्दोलनमा बल प्रयाृग गर्नुपर्छ भन्दै उसले सामाजिक फासीवादको अभ्यास गर्न थालेको खतरनाक स्थिति छ ।
माओवादी आन्दोलनमा नेपाली कांग्रेस र एमाले समान प्रकृतिका पुरानै प्रतिद्वन्दी हुन् । यी दुबै दलबाट वाक्क भएका जनताले माओवादीलाई नयाँ वैकल्पिक शक्तिका रुपमा हेर्न चाहिरहेको यथार्थलाई हामीले गम्भीरतापूर्वक आत्मसाथ गर्नु जरुरी छ । अहिलेको स्थितिमा एमालेप्रति उदारवादी रुप अपनाएर क्रान्तिकारी विकल्प निर्माण गर्न सकिँदैन । यसका लागि एमाले र कांग्रेसभित्रका भ्रष्टाचारीविरुद्ध देशव्यापी प्रहार केन्दि्रत गर्नुपर्छ र यसैबाट मात्रै माओवादी हुनुको औचित्य जनतामा सावित गर्न सकिन्छ ।
हुन त अहिले हाम्रो पार्टीले पनि सरकारमा एमालेसँगै साझेदारी गरिरहेको छ । तर, भ्रष्टाचार र फासीवादको बाटोमा लागेको एमालेलाई रोक्न नसक्ने स्थितिमा साक्षी किरानामा बसिरहनु व्युत्पादक हुन्छ ।क्रान्तिकारी शक्ति निर्माणका लागि सरकार गौण हो, जनता प्रधान हुन् ।
ग. मधेसका क्षेत्रीय पार्टीहरुबारे
विगतमा हाम्रो पार्टीले समेत ३० दलीय मोर्चा बनाएर मधेसका कतिपय क्षेत्रीय पार्टीहरुसँग सहकार्य गरेको थियो । संविधान बनेपछि ती दलहरु संविधानसभाबाट बाहिरिँदै आन्दोलनमा होमिएको अवस्था छ । संविधान निर्माणको तीन महिना बित्दा मधेसमा त्यहाँका जनतासमेत आन्दोलित भएको अवस्थालाई आत्मसाथ गर्नैपर्छ ।
मधेसको मामिलामा विश्लेषण गर्दा त्यहाँको राजनीतिक विविधतालाई पर्गेल्न जरुरी छ ।
पहिलो मधेसमा सदभावना, तमलोपा लगायतका केही दलहरु छन्, जसले त्यहाँका सामन्त, जमिन्दारका साथै भारतीय स्वार्थको वकालत गर्दछन् ।
मधेसमा प्रतिनिधित्व गर्ने अर्को दल संघीय समाजवादी फोरम भने तुलनात्मकरुपमा सन्तुलित, समाजवादोन्मुख एवं राष्टवादीजस्तो देखिन्छ ।
मधेसमा सामान्य प्रभाव रहेको फोरम लोकतान्त्रिकका अध्यक्ष विजयकुमार गच्छदार भ्रष्टाचारका प्रतिनिधि पात्र मात्र हुन् । उनको लक्ष सत्तामा जाने र कर्मचारीबाट कमिसन उठाउने र लोकतन्त्रलाई विद्रूप पार्ने किसिमको रहँदै आएको छ ।
मधेसमा कांग्रेस र एमालेमा लागेका मानिसहरु पनि छन्, जसले सिंहरदबारदेखि गाविस तहसम्म भ्रष्टाचारको सञ्जाल फैलाएका छन् । मधेसमा अहिलेसम्म विकास नहुनु र त्यहाँका जनताले राज्यको अनुभूतिगर्न नसक्नुका पछाडि यिनै कांग्रेस एमालेका मधेसी नेताहरुसमेत जिम्मेवार छन् । ०४६ सालयता मधेसमा कांग्रेस र एमालेका नेताले चुनाव जित्दै आए पनि उनीहरुले मधेसलाई हेरेनन् ।
मधेसी मोर्चामा रहेका अहिलेका धेरै नेताहरु विगतमा कांग्रेस र एमालेमै हुर्केका हुन् । र, त्यही कांग्रेस एमालेको स्कुलबाटै उनीहरुले भ्रष्टाचार गर्न दीक्षा प्राप्त गरेका हुन् ।
हामीले अर्को पक्ष के पनि बिर्सन हुँदैन भने मधेसमा राष्टवादी, वामपन्थी समाजवादी एवं इमान्दार नेताहरुको ठूलो पंक्ति छ, जसलाई अहिले कांग्रेस र एमालेका भूपू तथा वर्तमान भ्रष्ट नेताहरुले छायाँमा पारेका छन् । मधेसमा रहेको यो वाम शक्तिलाई अगाडि बढाएर मात्रै मधेसको उन्नति, विकास र सम्वृद्धि सम्भव छ ।
क्रान्तिकारी कम्युनिष्टहरुले मधेसमा शक्ति आर्जन गरेनन् भने त्यहाँ विखण्डनकारी, पृथकतावादी एवं भ्रष्टाचारीहरुले समाजलाई अघि बढ्न दिने छैनन् । जसरी विश्वराजनीतिमा समाजवादीहरु कमजोर हुँदा इस्लामिक अतिवादीहरु ब्ढिरहेका छन्, त्यसैगरी मधेसमा समाजवादी कम्युनिष्टहरु कमजोर हुँदा अतिवाद मौलाउने खतरा छ ।
त्यसैले मधेसको संवेदनशीलता र विशिष्ठतालाई संश्लेषण गर्दै पार्टीले त्यहाँ जनस्तरमै प्रभाव विस्तार गर्ने योजना बनाउनुपर्छ । एकदिनको अभियानले यो अभिभारा पूरा हुँदैन । त्यहाँ नेतृत्व स्थापित गर्ने विषयमा सोच्न जरुरी छ । यसका लागि माआृवादीमा रहेका मधेसी नेता, पूर्वमाओवादी नेता सर्बलाई एकीकृत गर्दै समाजवादी धारका उपेन्द्र यादवहरुसँग समेत सहाकार्य गर्ने वातावरण निर्माण गरेर अघि बढ्ने एउटा विकल्प हुन सक्छ । तर, मुख्यतः पार्टीले आफ्नै पहलमा मधेसमा पार्टी निर्माणको योजना बनाउनु पर्छ ।
जनघनत्वको हिसाबले पनि अब नेपाली राजनीतिको केन्द्र तराई र मधेस नै हो ।
घ. पूर्वराजावादी दलहरु
गणतन्त्र स्थापनापछि पूर्वराजावादीहरुको दल राप्रपाले परिवर्तनलाई स्वीकार गरिसकेको छ । कमल थापा नेतृत्वको राप्रपा नेपालले केही समय राजतन्त्र पुनस्थापनाको कुरा गरे पनि अहिले राष्टपतिबाट सपथ खाएर संविधानलाई स्वीकार गरी हाम्रो पार्टीसँगै मिलेर गणतन्त्रवादी सरकारमा महत्वपूर्ण जिम्मेवारी सम्हालेको अवस्था छ ।
यो स्थितिमा पूर्वराजावादीहरुबाट गणतन्त्रवादीले खासै आत्तिनुपर्ने अवस्था देखिँदैन । अझ यतिबेला भारतीय विस्तारवाद प्रधानरुपमा आइरहेको र नाकाबन्दीसमेत गरिरहेको अवस्थामा पूर्वराजावादीहरु राष्ट्रिय स्वाधीनताको आन्दोलनमा सहयोगी शक्ति बन्न सक्छन् र उनीहरुमा निहीत सामन्ती राष्टवादलाई समेत राष्ट्रिय स्वाधीनताको अभियानमा उपयोग गर्न सकिन्छ ।
अहिलेको स्थितिमा हाम्रो निशाना पूर्वराजावादीहरुतर्फ भन्दा भ्रष्ट संसदवादी, यथास्थितिवादी एवं सामाजिक फासीवादतर्फ बढ्न खोजिरहेका दलाल शक्तिहरु तर्फ बढी केन्दि्रत गर्न जरुरी छ । र, यससँगै पार्टीको ध्यान मधेसमा जान उत्तिकै जरुरी छ ।
ङ. अन्य साना दलहरु
राजनीतिको वरिपरि रहेर सरकारमा जानुबाहेक राष्ट्रिय राजनीतिमा खासै प्रभाव नरहेका केही साना दलहरु पनि अस्थित्वमा छन् । देशमा प्रमुख चार ठूला शक्तिहरु बाहेक माले, नेमकिपा, जनमोर्चा, नेकपा संयुक्तलगायतका सानातिना वामसमूह, क्षेत्रीय, जातीय दल तथा अहिले नयाँ शक्तिको नारा लगाइरहेका डा बाबुराम समूह यो कित्तामा पर्छन् ।
नयाँ शक्ति बनाउँछु भन्दै अप्रत्यासितरुपमा एमाओवादी छाडेका डा. बाबुराम भट्राईले कुनै पार्टी बनाइनसकेको र ठोस दृष्टिकोण पनि नल्याएको अवस्थामा व्यक्तिका बारेमा राजनीतिक विश्लेषण गरिराख्न अर्थपूर्ण छैन ।
बाबुरामको बहिगर्मनलाई यसअघिको केन्द्रीय समिति बैठकले विचार विधि र प्रक्रिया सबै हिसाबले गलत भएको भन्दै उनमा व्यक्तिवादी अराजकतावाद रहेकोठहर गरिसकेको छ ।
अहिलेको स्थितिमा भारतीय विस्तारवादसँग नेपाली जनताको प्रधान अन्तरविरोध बढेेको स्थितिमा डा. भट्टराईले प्रधान अन्तरविरोधको सही पहिचान गर्न सकेका छैनन् ।
च. एकीकृत नेकपा माओवादी
एकीकृत नेकपा माओवादी मालेमावादको मार्गदर्शक सिद्धान्तमा आधारित क्रान्तिकारी कम्युनिष्टहरुको केन्द्र हो । महान् जनयुद्धको भट्टीबाट खारिएर आएको यो पार्टीको मूल चरित्र सारतः क्रान्तिकारी रहे पनि पछिल्ला दिनमा यसभित्र विकारहरु उत्पन्नभएका छन् । यद्यपि यही पार्टीलाई रुपान्तरण एवं पुनर्गठन गर्दै समाजवादसम्म पुग्नुकोअर्को विकल्प छैन । यसका लागि पार्टी रुपान्तरणको ठोस कार्ययोजना अहिलेको राष्ट्रिय आवश्यकता बनेको छ ।
माओवादी धाराको विश्लेषण गर्दा हामीले कामरेड मोहन वैद्य, नेत्रविक्रम चन्द, मात्रिका यादव, मणि थापालगायतका नेताहरुले नेतृत्व गरिरहेको टीमलाई पनि ध्यान दिन जरुरी छ ।
कतिपय सीमा एवं जडसूत्रीय कमजोरीलाई सच्याउँदै मालेमावादलाई सिर्जनात्मक प्रयोग र विकास गर्न तयार भएको अवस्थामा कार्यदिशाको एकरुपताका आधारमा यी समूहहरुसँग एकता गर्न सकिन्छ । यसका लागि हाम्रो पार्टीले गत वर्ष मंसिरमा अघि सारेको २५ बुँदे प्रस्तावलाई प्रस्थानविन्दु बनाउँदै एकता महाधिवेशनको महान बहसबाट माओवादी आन्दोलनको पुनगर्ठनको योे प्रक्रिया पूरा गर्नु पर्दछ ।
५. प्रधानअन्तरविरोधबारे
माथि विश्लेषण गरिएको अन्तरराष्ट्रिय परिस्थिति, राष्ट्रिय परिस्थिति एवं नेपाली समाजको चरित्र तथा राजनीतिक शक्तिहरुको चरित्रका आधारमा नेपाली समाजको प्रधान एवं आधारभूत अन्तरविरोध पर्गेल्न सकिन्छ । यसरी हेर्दा अहिलेको प्रधान र आधारभूत अन्तरविरोध यस्तो छ :
एक : विश्वमा भूमण्डलीय साम्राज्यवाद र उत्पीडित राष्टवादवीचको अन्तरविरोध सघनरुपमा सतहमा देखा परेको छ । तर, समाजवादी र कम्युनिष्टहरु यसको नेतृत्व गर्न नसक्ने कमजोर अवस्थामा छन् । पुँजीवादीहरु पनि पुरानो अवस्थामा टिक्कै नसक्ने गरी युद्ध र संकटमा फसेका छन् ।
दुई : नेपालको सन्दर्भमा भारतीय विस्तारवाद, नवऔपनिवेशकितावाद र नेपाली जनतावीचको अन्तरविरोध नै अहिलेको प्रधान अन्तरविरोध हो ।
थप व्याख्या : आखिर किन भारतीय विस्तारवाद नवऔपनिवेशिकतावादसँग प्रधान अन्तरविरोध बनेको छ ? यसको विश्लेषण आवश्यक छ ।
प्रथमतः हामी अब समाजवादमा जानु छ, यसको प्रमुख बाधक र अवरोधक भारतीय एकाधिकार पुँजीवाद नै हो र हुनेछ । नेपालमा स्वाधीन, आत्मर्निभर एवं राष्ट्रिय अर्थतन्त्रको विकास नभएसम्म समाजवाद आउँदैन । तर, हामीलाई आत्मनिर्भर हुन नदिने भारतीय एकाधिकार पुँजीवाद नै हो ।
दोस्रो : हामी गणतन्त्रमा गइसकेपछि पनि राजनीतिक रुपमा समेत भारतले नेपाललाई स्वतन्त्र निर्णय गर्न अवरोध गरिरहेको छ । नारायणहिटीको सुपि्रम्यासी दिल्लीमा सरेको छ । संविधान बनाउन नदिने, सरकार बनाउन नदिने, माइक्रो म्यानेजमेन्ट गर्ने, संविधान यसरी संशोधन गर् भनेर अन्य पार्टीहरुलाई उचाल्ने लगायतको हस्तक्षेप राजनीतिक तहबाट भइरहेका छन् ।
तेस्रो : भारतले नेपालमा नवऔपनिवेशिकमात्रै होइन सिधै विस्तारवादी नीति लिन छाडेको छैन । हालै संविधान निर्माणजस्तो नेपालको आन्तरिक मामिलामा हस्तक्षेप गर्दै अन्तरराष्ट्रिय कानून विपरीत नेपाललाई गरिएको नाकाबन्दी र घेराबन्दीले भारतको विस्तारवादी एवं हस्तक्षेपकारी चरित्र थप उजागर भएको छ ।
चौथो : नेपालको सम्वृद्धि र विकासमा पाइलैपिच्छे भारतले गरिरहेको यो हस्तक्षेप अहिले यहाँका दलालहरुमार्फत् नभइए प्रत्यक्ष दिल्ली र लैनचौरबाटै निर्देशित भइरहेको छ, जसले गर्दा भारत नै यतिबेला नेपाली जनताको प्रधान दुस्मनका रुपमा मैदानमा उत्रिएको दृश्य हेर्नका लागि कुनै अतिरिक्त सुक्ष्मदर्शक यन्त्रको आवश्यकता पर्दैन ।
भारतले कहिले आफैं त कहिले आफ्ना नेपाली दलालहरुबाटै यहाँका जनतालाई दुख दिने गरेको छ । तर, यस्तो अवस्थामा भारतीय विस्तारवादबाट पालित पोषित यहाँका दलाल एवं नोकरशाह वर्गलाई मात्रै प्रधान दुश्मन देख्नु भनेको भारतलाई गौण देख्नु हो । आफ्नो मालिकको सेवा गर्ने यहाँका भारतीय दलालहरु विस्तारवादका सहयोगीमात्रै हुन्, प्रमुख दुश्मन भनेको उनीहरुको मालिक नै हो भन्ने कुरामा कुनै भ्रम रहनुहुँदैन । हामीले प्रधान दुश्मन पत्तो लगाउन सकेनौं भने समाजवादको दिशामा अघि बढ्न सक्दैनौं र अल्मिलिने छौं ।
तीन : जहाँसम्म नृपाली समाजको आधारभूत अन्तरविरोधको विषय छ , यो कुनै मित्रतापूर्ण छ त कुनै शत्रुतापूर्ण । विशेषगरी पछिल्लो समयमा पहाडे र थारुमधेसीवीचको अन्तरविरोध, खस ब्राह्मण र जनजातिवीचको अन्तरविरोध आदि देखा परेका छन् । यी जनताका वीचको अन्तरविरोध हुन् र यिनलाई माओले भनेजस्तै मित्रतापूर्ण ढंगले हल गर्नुपर्छ र आन्तरिक राष्ट्रवादलाई बलियो बनाउनुपर्छ ।
त्यसैगरी भ्रष्टाचार गरेर नेपाली जनतालाई सताउने र भारतीय विस्तारवादका दलालहरुलाई प्रमुख दुश्मनका मतियार घोषणा गर्दै उनीहरुविरुद्ध निशाना केन्द्रित गर्न जरुरी छ ।

