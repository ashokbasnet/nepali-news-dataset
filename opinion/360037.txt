मधेसी मोर्चाको माग र बहुराष्ट्रियताको भ्रान्ति
ईश्वर पोखरेल, महासचिव, नेकपा (एमाले)
तराई मधेस आन्दोलन र उठाइएका माग
नयाँ संविधान निर्माणको क्रममा चलेका अनेकौं बहस, छलफल र विवादको सिलसिलामा मधेसबाट निर्वाचित ११६ सभासद्हरूमध्ये १०५ जनाको सक्रिय सहभागिता र योगदान रहेकोछ । खासगरी मधेसी मोर्चासम्बद्ध ११ जना तराईबाट प्रत्यक्ष निर्वाचित तथा अन्य समानुपातिक तर्फका गरी करिब पाँच दर्जन सभासद्हरूको संविधान पारित गर्ने प्रक्रियामा सहभागिता नरहेको मात्र हो । पहिलो र दोस्रो संविधान सभाको कार्यविधि, प्रक्रिया र अन्य सारा निर्णयहरूमा मोर्चासम्बद्ध पार्टी र सभासद्हरूको निरन्तर र सक्रिय सहभागिता थियो । अन्त्यमा संविधानसभाको करिब ८७ प्रतिशत सभासदहरूको सहमति, ९१ प्रतिशत सभासदहरूको सहभागिता र ९२ प्रतिशत सभासद्हरूको हस्ताक्षरमा ‘नेपालको संविधान’ २०७२ जारी भएको सबैलाई अवगत नै छ ।
नयाँ संविधान जारी भएपछि एकातिर नेपालीहरूमा खुशीयाली छायो, चियापान र दिपावली मनाउने क्रम चल्यो र संविधानको राष्ट्रव्यापी स्वागत भयो । अर्कोतिर मधेसी मोर्चासम्बद्ध दलहरूले राजविराजमा असोज ५ गते बैठक गरी आन्दोलनलाई राजमार्गमा धर्ना र सीमा-नाकामा अवरोध गर्ने घोषणा गर्न पुगे । असोज १ गते काठमाडौं आई फर्केका भारतीय विशेषदूत एस जयशंकरले प्रस्तुत गरेको प्रतिवेदनका आधारमा भारत सरकारले ‘नेपालको संविधान’ जारी भएको ‘असन्तुष्टि’मा सीमानाका अवरोधलाई बहाना बनाउँदै अघोषित नाकाबन्दी गर्‍यो । वास्तवमा यो अत्यन्त बिडम्बनापूर्ण प्रतिक्रिया थियो । किनभने, नेपालको नयाँ संविधानमा मित्रराष्ट्रविरुद्ध लक्षित कुनै व्यवस्था गरिएको छैन । देशमा कुनै एउटा जाति विशेषको बहुमत नभएको, देशभित्रै समेत विद्यमान १२५ जात-जाति, १२३ भाषा-भाषी, १० धर्म तथा विविध संस्कृति एवम् क्षेत्र, लिङ्ग र वर्गका जनसमुदाय विरुद्ध यसले कुनै विभेदकारी व्यवस्था गरेकै छैन । हो, सबैले चाहना गरेअनुरुपको व्यवस्था मिलाउन यस संविधानमा संभव नभएको स्थिति अवश्य पनि छ र यस्तो हुन्छ नै । साझा सहमति, अधिकतम सहमति वा सम्झौताको दस्तावेजका रुपमा जारी यस संविधानमा सबैका अपेक्षाको पूर्ण सम्बोधन सम्भव थिएन र भएन ।
नेपाली जनताले विगत लामो त्याग, बलिदान र संघर्षबाट प्राप्त गरेको परिवर्तनलाई जारी संविधानले संस्थागत गरेको छ । यसले ‘रैती’ र ‘प्रजा’को नियतिमा रहेका नेपालीहरूलाई ‘नागरिक’को सम्मानजनक हैसियत प्रदान गरेको छ । सबैखाले विभेद र विशेषाधिकारको अन्त्य गरी न्यायपूर्ण र समानतामूलक समाज निर्माणको परिकल्पना गर्दै तदनुरुपको संवैधानिक व्यवस्था गरेको छ । नेपालका दुबै छिमेकीहरू, सबै मित्र राष्ट्रहरूसँगको पारस्परिक सम्बन्ध र हितलाई यसले आत्मसात गरेको छ । र, सर्वोपरी रुपमा मुलुकको हित, एकता र अग्रगतितर्फ यो विशेषरुपमा परिलक्षित रहेको स्पष्ट छ । तर, अंगिकृत नागरिकहरू नेपाल राष्ट्रका संवैधानिक अंगहरूका पदाधिकारी हुन पाउनुपर्ने, जनसंख्याको आधारमा -मात्र) निर्वाचन क्षेत्र निर्धारण हुनुपर्ने जस्ता विभिन्न सातवटा बुँदामा आफ्नो असन्तुष्टि प्रकट गरेको कुरा भारतको अंग्रेजी दैनिक ‘इण्डियन एक्सप्रेस’मा नाटकीय रुपमा सार्वजनिक भयो । र, असोज ५ गते यता नेपालीहरूको विशेष चाडपर्व (बडा दशैं, तिहार, नेपाल सम्बत् नयाँ वर्ष र छठ)मा समेत (अघोषित !) नाकाबन्दी निरन्तर रह्यो । र, मुलुकमा एउटा अत्यन्त कष्टपूर्ण स्थिति सिर्जना भएको छ ।
‘मधेसी मोर्चा’ले यसबीचमा ७ बुँदे, ३५ बुँदे र ११ बुँदे माग राखेको र तिनको सम्बोधनका आधारमा आन्दोलन टुंगिने उल्लेख गर्दै आएको छ । ७ बुँदे माग ‘इण्डियन एक्सप्रेस’मा प्रकाशित भारतीय संस्थापनले चुहाएका७ बुँदासँग हुबहु मिलेका देखिन्छन् । विगतमा सरकारसँग भएका पटक-पटकका वार्तामा मोर्चाका तर्फबाट प्रस्तुत मागहरू एउटाले राख्ने र अर्कोले खण्डन गर्नेजस्तो विरोधाभाषको स्थिति विद्यमान रहेको स्पष्टै छ । र, मधेसी मोर्चाले संचालन गरेको आन्दोलन उसको नेतृत्व, नियन्त्रण र योजनाअनुरुप नभएको टिप्पणी समेत भइरहेको छ ।
पछिल्लो पटक २०७२ मंसीर २ गते मोर्चाले सरकारसमक्ष प्रस्तुत गरेका ‘११ सूत्रीय’ मागहरूको सम्बोधन गर्न पटक-पटक वार्ता र सहमतिको प्रयास गर्दा समेत निष्कर्षमा पुग्न संभव भएको छैन । मोर्चाले ‘तराई मधेस’मा मेचीदेखि महाकालीसम्म दुईवटा स्वायत्त प्रदेश निर्माण हुनुपर्ने, मौलिक हकमा समुदायगत समानुपातिक समावेशी हुने स्पष्ट व्यवस्था सहितको अलग धाराको व्यवस्था गर्नुपर्ने, संघ, प्रदेशलगायत राज्यका सम्पूर्ण अंग, तह, निकाय र सेवा/आयोगहरू समानुपातिक समावेशी हुने कुराको प्रत्याभूति हुनुपर्ने, प्रतिनिधिसभाको निर्वाचन क्षेत्र जनसंख्याको आधारमा निर्धारण तथा मिश्रति निर्वाचन प्रणाली अन्तरिम संविधानमा भएबमोजिम गर्ने र प्रत्येक प्रदेशबाट अनिवार्य प्रतिनिधित्व हुनेगरी जनसंख्याको आधारमा प्रदेश सभाका सदस्यहरू मतदाता हुनेगरी एकल संक्रमणीय निर्वाचन प्रणालीबाट राष्ट्रिय सभा गठन हुनुपर्ने, वैवाहिक नागरिकताको प्राप्ति संघीय कानूनमा नभई संविधानमा नै स्पष्ट व्यवस्था हुनुपर्ने र संवैधानिक पदहरूमा मनोनित वा निर्वाचन अन्तरिम संविधानको व्यवस्था अनुरुप हुनुपर्ने, न्यायपालिकालाई संघीय राज्यको आधारभूत मान्यता अनुरुप संघीय ढाँचामा रुपान्तरित गर्ने तथा सर्वोच्च अदालत, उच्च अदालत र स्थानीय अदालतको नियुक्ति समावेशी समानुपातिक आधारमा गर्नुपर्ने, साथै उच्च अदालत र स्थानीय अदालतका न्यायधीसहरूको नियुक्ति प्रादेशिक कानुनबमोजिम हुनुपर्ने माग गरेको छ ।
‘संघ, प्रदेश र स्थानीय निकायका सबै अंगहरूमा बहुभाषिक नीति लागु गर्नुपर्ने, समावेशी आयोगमा सबै समुदायको प्रतिनिधित्व तथा अन्य सबै आयोगहरूको वित्तीय आयोगमा सबै प्रदेशहरूको प्रतिनिधित्वको व्यवस्था हुनुपर्ने, स्थानीय निकाय तथा विशेष संरचनाको गठन प्रादेशिक कानुन बमोजिम हुनुपर्ने, नेपाली सेनालाई राष्ट्रिय स्वरुप प्रदान गर्दै लोकतान्त्रिकरण गर्ने तथा सेना लगायत सम्पूर्ण सुरक्षा निकायहरू समानुपातिक समावेशी गर्नुपर्ने र नेपाललाई एकल राष्ट्रिय राज्यको रुपमा नभई बहुराष्ट्रिय राज्यको रुपमा परिभाषित गर्नुपर्ने’ माग रहेका छन् ।
उल्लिखित मागहरू संविधान संशोधनमार्फत सम्बोधन गर्नुपर्ने मोर्चाको जोड छ । खासमा ‘११ बुँदे’ मागका धेरैजसो मागहरूपनि जस्ताको तस्तै सम्बोधन गर्न संभव देखिंदैन । जुनसुकै आन्दोलनमा उठाइएका सबका सब मागहरू पूरा हुनसक्दैनन् । मोर्चाले प्रस्तुत गरेका मागहरूमध्ये ‘समानुपातिक समावेशी’ सहभागिता, जनसंख्याको आधारमा निर्वाचन क्षेत्र निर्धारण, बहुभाषिक नीतिको अवलम्बन, राजनीतिक सहमति र विज्ञहरूको सुझावका आधारमा सीमाङ्कनको टुंगो गरेर अघि बढ्ने प्रबन्ध मिलाउन सकिन्छ ।
नेपाल सरकार तथा यहाँका राजनीतिक दलहरूसँग भन्दा अमूक देशका राजदूत तथा अमूक देशको नेतृत्वसँग बढी खुसामत गरेर वार्ता, संवाद र सहमतिप्रति गंभीर नदेखिने मधेसी मोर्चाको रवैया रहेको छ । अझ ‘नेपाललाई बहुराष्ट्रिय राज्यको रुपमा परिभाषित गर्नुपर्ने’, ‘सेना लगायत सुरक्षा निकायहरूलाई समानुपातिक समावेशी गर्नुपर्ने’, र ‘मेचीदेखि महाकालीसम्म दुईवटा स्वायत्त प्रदेश निर्माण गर्नुपर्ने’ जस्ता कतिपय माग नेपालको समग्र हित, राष्ट्रिय एकता र अखण्डता प्रतिकूल रहेका छन् । सेना र सुरक्षा निकायमा जुनसुकै समुदायको प्रवेशमा बन्देज छ भने हटाउनुपर्छ, तर तिनमा समुदायगत नभएर व्यक्तिगत योग्यताका आधारमा प्रदेश सुनिश्चित गरिनुपर्दछ ।
बहुराष्ट्रियताको भ्रान्ति
नेपालमा तराई, पहाड र हिमाल वा विभिन्न जातजातिका आधारमा बहुराष्ट्रियताको अवस्था विद्यमान छ्रैन । यस ढंगको माग, दावी र पैरवीलाई स्वीकार्न सकिंदैन । अहिले विगतमा माओवादी आन्दोलनका क्रममा जातीय वा अन्य आधारमा बहुराष्ट्रिय राज्यको वकालत गरिनु उस्तै-उस्तै र भ्रान्तिपूर्ण कुरा हो । नेपाल एउटा बहुजातीय, बहुभाषिक, बहुसांस्कृतिक र बहुधार्मिक मुलुक हो । यसलाई कसैको अनुचित स्वार्थअनुरुप बहुराष्ट्रिय राज्यका रुपमा मान्न कदापि सकिंदैन ।
यथार्थमा बहुराष्ट्रिय राज्यको वकालत विभाजनकारी माग हो । भारतको स्वतन्त्रतासँगै जिन्नाले अभ्यास गरेको यो सिद्धान्तले अन्ततः भारतलाई विभाजन गरी हिन्दु बहुल भारत र मुस्लिम बहुल पाकिस्तान बन्न पुगे । धर्मको आधारमा बहुराष्ट्रिय राज्यको वकालत गर्दा भारतले अन्ततः विभाजनको नियति भोग्नुपरेको थियो । तत्पश्चात् भारतीय संस्थापनले पाकिस्तानमा बहुराष्ट्रियताको वकालत गर्दै उर्दू र बंगाली भाषाको आधारमा दुई (बहु !) राष्ट्रियताको पैरवी र अभ्यास गर्‍यो । अनि पाकिस्तानबाट विभाजन भई बंगलादेश निर्माण भयो । यही सिद्धान्त श्रीलंकामा तमिल र सिंहाली (जातीय) या हिन्दु र बौद्ध धार्मिक ‘राष्ट्रियता’का आधारमा बहुराष्ट्रिय राज्यको पृथकतावादी प्रयास नभएको होइन । यद्यपी श्रीलंकाले आन्तरिक रुपमा नै आफ्नो समस्या समाधान गरेकाले त्यहाँ बहुराष्ट्रिय राज्यको अभ्यास सफल नभएको हो ।
उल्लिखित अनुभवहरूको आधारमा भन्नुपर्दा मधेसी मोर्चाले अहिले गरेको नेपाललाई ‘बहुराष्ट्रिय राज्य’को वकालत अत्यन्त खतरनाक माग हो । यसले अन्ततः विखण्डनकारी र पृथकतावादी प्रयत्न र षडयन्त्रलाई नै प्रोत्साहित गर्ने स्पष्ट छ । तसर्थ, मुलुकको नयाँ संविधानको कार्यान्वयनलाई सहज बनाउने तथा नयाँ संविधानअनुरुप राष्ट्रको जीवनमा प्रगति र समृद्धि ल्याउने हो भने यस्ता गलत, भ्रान्तिपूर्ण र राष्ट्रिय एकता विरोधी मागहरू स्वीकार्न र पूरा गर्न सकिंदैन । यस्ता गलत माग, पैरवी र प्रयासहरूलाई दृढतापूवर्क आलोचना, खण्डन र विरोध गरेर अस्वीकार गर्नुपर्दछ ।
विगतका सहमतिहरूको स्मरण र समीक्षा
२०६३ माघ १ गते ‘नेपालको अन्तरिम संविधान’ जारी भएलगत्तै उठेको मधेस आन्दोलनका जगमा २०६४ जेठ १८ बाट शुरु गरी विभिन्न ६ चरणमा वार्ता र छलफल गरेर २०६४ भदौ १३ गते २२ सूत्रीय सम्झौता भएको थियो । सरकारी वार्ता टोली र मधेसी जनअधिकार फोरमबीचको यस सम्झौताको त्यसयता निकै स्मरण गरेको पाइन्छ । यद्यपि उक्त सम्झौतामा मधेसकेन्द्रीत मात्रै नभएर दलित, जनजाति लगायतका समूहरुको उत्थान र अधिकार समेत उल्लेख गरेको पाइन्छ । त्यतिबेला ‘बहुराष्ट्रिय राज्य’को पैरवी गरेको संझौताले देखाउँदैन ।
२०६४ फागुन १६ गते संयुक्त मधेसी मोर्चा र तत्कालीन प्रधानमन्त्री गिरिजाप्रसाद कोइरालाबीच भएको ‘८ सूत्रीय सम्झौता’मा पनि ‘मधेसी जनताको स्वायत्त प्रदेश सहितको संघीय संरचनाको आकांक्षालाई स्वीकार गरी नेपाल संघीय लोकतान्त्रिक गणतन्त्रात्मक राज्य हुने’भनिएको छ । उक्त सम्झौतामा ‘नेपालको सार्वभौमिकता, एकता र अखण्डतालाई अक्षुण्ण राख्दै स्वायत्त प्रदेशहरूको संरचना केन्द्र र प्रदेशका सूचीहरूको पूर्ण विवरण र अधिकारको बाँडफाँट संविधानसभाबाट निर्धारण गरिने’ समेत उल्लेख गरिएको छ । यस सम्झौताको एउटा बुँदामा २०६४ भदौ १३ को२२ सूत्रीय सम्झौता अविलम्ब कार्यान्वयन गर्ने बुँदा रहेको देखिन्छ ।
उल्लिखित दुईवटा सम्झौता तथा पहिलो संविधानसभाको ‘राज्य पुनःसंरचना तथा राज्यशक्तिको बाँडफाँट समिति’ले पछि प्रस्ताव गरेको खाकाअनुरुप मधेसमा दुईवटा स्वायत प्रदेशको पक्षमा मधेसी मोर्चाले अडान राख्दै आएको छ । र, पछिल्लो मागको पहिलो बुँदा पनि मूलतः सीमाङ्कनमाकेन्दि्रत र दुईवटा स्वायत्त मधेस प्रदेश (मेची-महाकालीसम्म) रहेको देखिन्छ । जबकी नयाँ संविधानले पूर्वमा सप्तरीदेखि पर्सासम्मका आठवटा जिल्ला सम्मिलित प्रदेश नं २ तथा पश्चिममा नवलपरासीको दाउन्नेदेखि बर्दियासम्मको मूलतः समथर भू-भाग समेटेर प्रदेश नं ५ को सीमाङकन गरिसकेको छ । मधेसी मोर्चाले झापा, मोरङ र सुनसरीलाई प्रदेश नं २ तथा कैलाली र कञ्चनपुरलाई प्रदेश नं ५ मा थप गर्न जोड गरिरहेको छ । यहाँनेर पूर्व-पश्चिम काँक्रोको चिरा आकारमा प्रदेश निर्माण गर्ने माग गर्न विभिन्न पक्षले सक्लान् तर एउटा स्वतन्त्र राष्ट्रले आˆनो दीर्घकालीन हित र रणनीतिक स्वार्थलाई मध्यनजर गरी प्रदेशहरुको सीमाङकन गर्न ध्यान दिनैपर्छ । आधारभूत रुपमा दुईवटा प्रदेश हुनुपर्ने मागलाई नयाँ संविधानले सम्बोधन गरेको छ । तिनको सीमाङ्कन आफूले भनेअनुसार नै हुनुपर्ने माग जायज छैन ।
अहिले संविधानसभाबाट नेपालको नयाँ संविधान जारी भई कार्यान्वयनमा अघि बढेको करिब चार महिना भइसकेकोछ । संविधान बमोजिम राष्ट्रप्रमुख, उपप्रमुख, प्रधानमन्त्री,सभामुख र उपसभामुखको चयन भइसकेको छ । सुशील कोइराला नेतृत्वको नेकपा -एमाले) सम्मिलित अघिल्लो संयुक्त सरकारले ‘समानुपातिक, समावेशी प्रतिनिधित्व’ तथा ‘जनसंख्याको आधारमा निर्वाचन क्षेत्र निर्धारण गर्न’ दर्ता गरेको दुई बुँदे संशोधन प्रस्ताव अघि बढाउने र संविधान संशोधन गरी उत्पन्न असमझदारी हटाउने दिशामा हाम्रो प्रयास जारी छ । यसै अभिप्रायले हाम्रो पार्टीका अध्यक्ष तथा नेपाल सरकारका प्रधानमन्त्री केपी शर्मा ओलीले २०७२ मंसिर १९ को वार्ताका क्रममा आन्दोलनरत दलहरूसँग सहमतीका लागि ३ प्रमुख राजनीतिक दलहरूका तर्फबाट प्रस्तुत गर्नुभएको साझा प्रस्ताव यसको निम्ति आधारशीला हुनसक्दछ :
१) समानुपातिक समावेशी सहभागिता तथा निर्वाचन क्षेत्रसम्बन्धमा संविधानकमा संशोधनका निमित्त संसदमा दर्ता भएको संशोधन विधेयकलाई संशोधनार्थ प्रक्रिया अघि बढाउने ।
२) प्रदेशको सिमांकनका सम्बन्धमा छलफल र राजनीतिक सहमतिका आधारमा संविधानमा व्यवस्था गर्ने, त्यसका लागि राजनीतिक समिति गठन गरी तीन महिनामा टुंगो लगाउने ।
३) आन्दोलनरत दलहरूलाई आन्दोलनका कार्यक्रमहरू फिर्ता लिन आह्वान गर्ने ।
यसो गरेर मधेसमा बढिरहेको अविश्वास, अराजकता र द्वेषको स्थिति तथा भारतले त्यसै बहानामा लगाईरहेको अघोषित नाकाबन्दी दुबै अवस्थाको अन्त्य गर्दै देशमा शान्ति, स्थिरता, पारस्परिक विश्वास, सामाजिक सद्भाव र समृद्धिको नयाँ अध्याय थालनी गर्न सक्नुपर्दछ । र, यो कामको नेतृत्व हाम्रो पार्टीले दृढता, एकता र लचकताका साथ सम्पन्न गर्नु अत्यावश्यक छ । साथसाथै, मधेसी मोर्चा र त्यसको आन्दोलनमा प्रकट हुन थालेको पृथकतावाद, अलगाववाद, साम्प्रदायिकतावाद र बहुराष्ट्रियताको बिखण्डनकारी सोच र दृष्टिकोणलाई सच्याएर मधेसी समुदायलाईसमेटेर सँगसँगै अघि बढ्नेहिसाबले सबैलाई एकताको सूत्रमा आवद्ध गर्न सक्नुपर्दछ ।
(एमाले महासचिव पोखरेलले चितवनमा आयोजित भेलामा प्रस्तुत प्रतिवेदनको अंश)
यो  पनि पढ्नुहोस्
एमालेको प्रस्ताव-मधेसमा २ प्रदेश काँक्रो होइन, अम्बा चिरेजस्तो 

