दुई नश्लवाद : एउटा पहाडे, अर्को मधेसी
नागेन्द्रकुमार कर्ण
एकजना बसका कन्डक्टरले यात्रुहरुसँग भाडा असुलिरहेको थिए । बसमै सवार एक बलियो पाखुरा भएको खाइलाग्दो देखिने युवासँग कण्डक्टरले भाडा माग्दा उनले एक स्वरमै दिन्न भने । कण्डक्टर सिधासाधा भएकाले केही पनि नभनी अरु यात्रुसँग भाडा माग्न थाल्यो ।
यस्तो कुरा एक दिन होइन, दुई दिन होइन, हप्तौं चलिरह्यो । कण्डक्टरले बसमा सवार सबै यात्रुसँग भाडा लिने गरे पनि उसलाई भने अब भन्नै छाडिसकेको थियो ।
तर, त्यो यात्रुको यो व्यवहारले गर्दा ड्राइभरलाई भित्रभित्रै रीस उठिरहेको थियो । उनलाई एक स्वरमै भाडा दिन्न भन्ने युवासँग आफुले भाडा असुलेर देखाइदिने झोंक चलेछ । त्यसका लागि उनले केही महिनासम्म जुडो, कराँते सिकेछन् । ड्राइभरले केही महिनाको मेहनतपछि आˆनो शरीरलाई पनि बलियो र खाइलाग्दो बनाएछन् ।
एक दिन बसमा सवार ती युवकसंग कण्डक्टरले भाडा माग्न पुगेपछि दिदैनौं भन्दा ड्राईभर गाडी रोकेर यात्रुको सीटमा पुगेछन् । ओए, मैले तिमीलाई केही महिनादेखि हेरिरहेको छु, तिमीले भाडा दिन्नौं भन्छौ । किन तिमीले भाडा दिदैनौं ? भाडा निकाल । नत्र आज तिम्रै खैराँत छैन ।
यति सुनेपछि ती यात्रुले गम्भीर भएर भनेछन् मसँग बस स्टाफको पास छ ।
समस्यालाई तत्काल समाधान नगरिए थप मेहनत तथा समयको वरवादीबाहेक केही पनि हात लाग्दैन भन्ने यो कथाको सार हो ।
कण्डक्टर र ड्राइभरले तत्कालै ती यात्रुसँग भाडा किन दिँदैनौ भनेर सोधेको भए समस्याको हल निस्किन्थ्यो । ड्राइभरलाई महिनौंसम्म न त जुडो, कराँते सिक्नुपथ्र्यो, न त धन र समयको बबार्दी नै हुन्थ्यो ।
यही कथाको जस्तो दृशय अहिले नेपालको राजनीतिक परिदृश्यमा देखिएको छ । कथामा भनिएको ड्राइभरको भूमिकामा स्वयं प्रधानमन्त्री तथा सत्ताधारी पार्टी छन् भने कण्डक्टरको भूमिकामा विपक्षी तथा सत्तामा नरहेका दलहरु छन् । त्यसैगरी यात्रुको भूमिकामा अधिकारका लागि लडिरहेका जनजाति, थारु, मधेशवादी दलसहितका शक्तिहरु छन् ।
सत्ताधारी तथा स्वयं प्रधानमन्त्रीले देशको एक भागमा भइरहेको आन्दोलनलाई तत्कालै सम्बोधन गर्नुपर्नेमा दशैं, तिहार र छठसम्म लम्बाएर शतक पूरा गराइदिएका छन् ।
प्रधानमन्त्रीले तराई क्षेत्रमा धुमधामका साथ मनाइने दशै, दिपावली तथा छठ लगायतका पर्वहरुमा आफै उनीहरु वन्द फिर्ता लिने विश्वास गर्नुभएको थियो । तर, त्यो विश्वासमा तुसारापात भयो । यसपालि भएन भने अब कहिल्यै पनि नहुने अर्थात वार कि पारको सोचमा रहेका मधेसी, थारु, जनजातिहरु यसपालि जति लडे पनि लड्ने तर अधिकार लिएरै छाड्ने मनस्थितिमा छन् । त्यही भएर उनीहरु उत्साहपूर्वक पर्वहरु नमनाए पनि बन्दलाई भने निरन्तरता दिइ नै रहेका छन् ।
आन्दोलनले शतक दिन भन्दाबढी दिन पनि पूरा गरिसकेको छ । विश्वको कुनै पनि देशमा यतिको दिनसम्म एउटा भूभागमा आन्दोलन भएको घटना विरलै होलान । तर, पनि अहिलेसम्म आन्दोलनको सम्बोधन हुने छाँटकाँट देखिएको छैन । अझै पनि आन्दोलन लम्बिने संकेत देखिएको छ । तर, यो संकेतले देशमा ठूलो अनिष्टताको संकेत पनि गरिरहेको छ । तर, व्यक्तिगत निहित स्वार्थमा रहेका राष्ट्रिय दलका प्रमुखहरुको जिद्दी भने कायमै छ । भनिन्छ, अतिले गर्छ खति । यस्तै अवस्था नेपालमा नहोला भन्न सकिन्न । यसमा स्वयं राष्ट्रीय पार्टीका अध्यक्षहरु लागि परेका छन् । समस्याको समाधान गर्नुको साटो समस्यालाई अझै बल्झाउनतर्फ लागिरहेका छन् । कहिल्यै राष्ट्रवादको नाममा त कहिल्यै स्वाभिमानको नाममा । लाग्छ, मधेसमा अधिकारका लागि भइरहेको आन्दोलनको सम्बोधन भयो भने यसले उनीहरुको राष्ट्रियता तथा स्वाभिमानमा प्रश्नचिन्ह खडा हुन्छ । उनीहरुको बेइज्जती हुन्छ ।
अहिले त झन छठपछिको अवस्था भयावह बन्दै गएको छ । राज्यले आन्दोलनकारीको माग पूरा गर्नुको साटो थप आक्रामक बनाउँदै लगेको छ । यसको पुष्टि सप्तरी घटनाले गरिसकेको छ । सत्ताको उन्मादमा एमाले, एमाओवादी लगायतका दलहरु रंगिइसकेका छन् । निर्दोष जनताहरुलाई मार्ने कामलाई जारी राखेका छन । लाग्दछ, काठमाण्डौ, पहाड र हिमाल मात्रै नेपाल हो, बाँकी अन्य भूभाग विदेश हुन् ।
मधेसी, थारु, जनजातिहरुको समस्यालाई भारतले उचालेको लाग्दछ । आन्दोलनकारीहरुलाई आन्दोलन गर्नुको औचित्य नै थाहा नभएको खस शासकलाई लाग्दछ । समस्यालाई राजनीतिको भोटले तुलना गरिदैछ । ८५ प्रतिशत जनप्रतिनिधिहरुले बनाएको संविधान त्रुटिपूर्ण हुनै सक्दैन भन्ने सोचाइ विद्यमान छ । भोटलाई पनि दुई किसिमले व्याख्या गरिँदैछ । भोटको पनि अब नेपालमा दुईवटा मूल्य हुन थालेको छ । पहाडमा एकदिनमै माग पुरा गरिने तर मधेसमा महिनौसम्म तथा पाँच दर्जन जतिको शहादतलाई पनि विश्वास गर्न नसकिने ।
आन्दोलनमा प्रजातान्त्रिक मूल्य मान्यता भएन तर उनीहरुले गरिरहेको आदेश, शासन प्रजातान्त्रिक छन् । कस्तो हास्यास्पद । देखेर, सुनेर पनि ग्लानी महसुस हुन थालेको छ । समस्यालाई तत्काल समाधान गर्नुको साटो स्वावलम्बी बन्ने कुरा गरिदैछ । स्वावलम्बी बन्नुपर्दछ र यस्तो क्रियाकलाप गर्नु पनि पर्दछ, यसमा कुनै खराबी छैन र कसैको यसमा रोक पनि छैन । तर, आगो लागेपछि ईनार खन्नुको औचित्य के त ? यसमा पनि विचार गर्नु जरुरी छ । पहिला आगो निभाउ अनि इनार खन्दा राम्रै हुन्छ नि, कसो ? तर शासन सत्तामा मस्त भएकाहरु ‘मै खाउँ मै लाउँ सुखसयल वा मोज मै गरुँ’ मा लागेका छन् ।
तराई, पहाड, हिमालको समस्या भन्दा उसलाई काठमाण्डौको समस्या बढी विकराल भएको लाग्छ । तराईका मानिसहरु करिब चार महिनादेखि कसरी बाँचिरहेका छन् भन्ने हेक्का पनि छैन र राख्न जरुरी पनि बुझेको छैन । किनकि तराईका जनताहरु अहिले पनि उनीहरुको लागि रैती नै हुन् । विदेशी हुन् । त्यही भएरै होला, काठमाण्डौलगायत अन्य जिल्ला तथा शहरकाहरुले सरकारसँग वा राज्यसँग कहिले पनि मधेसको माग पूरा गर भनेनन् मात्रै, पेट्रोल उपलब्ध गराउ, ग्यास उपलब्ध गराउ भन्नमै मस्त छन् ।
महाभूकम्प जाँदा नमो नमोको रटान रट्ने त्यही समुदाय अहिले उनको पुत्ला दहन गर्नमै मस्त छन् । उनको राष्ट्रियता पनि पुत्ला जलाउने र विरोध गर्नुमै देखिन्छ । मैथिलीमा भनिन्छ, ‘दुरके ढोल सुहावन ।’ आन्तरिक समस्या नदेख्नेहरु भारतले नाकावन्दी गरेको र विभिन्न सन्धीसम्झौताले गर्न नसकिने कार्य गरिरहेको भन्छन् । तर, अन्य नाकाबाट दिनहुँ सयौं गाडीहरु नेपाल प्रवेश गरेका देखिँदैनन् । भदौमा आँखा फुटेको गोरु सधै हरियो नै देख्छ भन्ने उखान चरितार्थ गर्न लागिपरेका छन् ।
झन अहिले त बालअधिकारको वकालत गर्ने तथा वालअधिकारलाई संस्थागत गर्नुपर्ने निकायबाट नै यसको विपरितको कार्य हुन थालेको छ । विद्यालयका कलिला बालबालिकालाई मानव साङ्गलो निर्माणको नाममा उत्तेजना फैलाउने काम भइरहेको छ । आखिर विद्यार्थीलाई सडकमा उतारेर के सन्देश दिन खोजिएको छ ? यसको उत्तर सम्बन्धित निकायले दिनुपर्छ । होइन भने यस्तो कार्यलाई तत्कालै बन्द गर्नुपर्छ ।
तराई मधेसमा पनि तत्कालै प्रतिक्रिया शुरु गरिहाल्ने प्रवृत्ति हावी भएको छ । यसलाई पनि संयुक्त मधेसी मोर्चा तथा अन्य वुद्धिजीवीहरुले विरोध गरेर यस्तो कार्य गर्न गराउनबाट सचेत गराउन लाग्नुपर्छ ।
अहिले नेपालीहरुमा नश्लवादी चिन्तन हावी भइरहेका बेला विद्यार्थी बालबालिकालाई पनि यसमा समावेश गरिदिने हो भने भविश्यको कल्पनाले आङ सिरिङ्ग बनाउँछ । त्यसैले पनि यस्तो कार्य गर्न गराउनु कुनै पनि पक्षबाट क्षम्य नहुने वातावरण बनाउन जरुरी छ ।
देशको वर्तमान परिदृश्य हेर्दा नेपालमा दुईथरिका नश्लवादी चिन्तन हावी भएको देखिन्छ । एकातर्फ खसवादी चिन्तन हावी छ भने अर्कोतर्फ मधेसवादी चिन्तन हावी छ । एउटा नश्लवादी राष्ट्रवादको खोक्रो रटानमा मस्त छ भने अर्को नश्ल आˆनो राष्ट्रवाद खोज्दै हिँडिरहेका छन् ।
अवस्था कतिसम्म भयावह छ भने एक नश्लवादी चिन्तनले अर्को नश्लवादी चिन्तनलाई पनि शंकाको दृष्टिले हेरिरहेका छन् र ती दुबैतर्फका केही नश्लचिन्तनधारीहरुले शंकाको लाभ लिन खोज्दैछन् । ती लाभ विद्यार्थी बालबालिकाहरुलाई सडकमा उतारेर लिइरहेको भन्न सकिन्छ ।
तर, यो नश्लवादी चिन्तन समयमै रोकिएन भने यसले नराम्रो परिणाम ल्याउने देखिन्छ । त्यसैले पनि अहिलेको यो समयमा नश्लवादी चिन्तनबाट माथि उठनु जरुरी छ ।

