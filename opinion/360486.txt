बहस : ‘राष्ट्रघाती’ श्री ५ त्रिभुवन र थरुवान मधेस विरोधीहरू
गोपाल किराती
आन्दोलनरत मधेसवादी नेताहरु वार्ता छोडेर दिल्ली दौडेकोमा धेरैले आश्चार्य मानेका छन् । संविधानसभाबाट संविधान घोषणा गरिएको विरोधमा सजायँस्वरुप मोदी सरकार अघोषित नाकाबन्दी लगाइरहेको छ ।
पहाडिया अहंकारवादका पर्याय ओली सरकारका मन्त्री कमल थापाहरु राजतन्त्र र हिन्दू राज्य फर्काउने मौकाको उपयोगमा छन् । सञ्चारमाध्यम अनुसार सरकारी निकायकै संलग्नतामा खाद्यवस्तु तथा इन्धनमा चरम कालोबजारी भइरहेको छ । पहाडिया अहंकारवादी सरकार मूकदर्शक बनेर बसेको छ । यो सबै के हो ? नागरिक बिलखबन्दमा परेका छन् ।
‘राष्ट्रघाती’ श्री ५ त्रिभुवन
दोस्रो विश्वयुद्धको परिणामस्वरुप सन् १९५० वरपर नेपाली राजनीतिमा त्रिपक्षीय शक्तिको प्रतिस्पर्धा देखियो । १०४ बर्ष लामो जहानीया राणाशासन र त्यसद्वारा सीमित गरिएको शाहवंशीय राजतन्त्रको ठाउँमा प्रजातन्त्रवादी कहलाउने नेपाली कांग्रेस थपियो । दलाल पुँजीपतिवर्गको प्रतिनिधि दल कांग्रेसको विकल्पमा मजदुर-किसानको राजनीतिक प्रतिनिधि नेपाल कम्युनिष्ट पार्टी गठन भयो । यद्यपि, कम्युनिष्ट पार्टी शैशवकालमा थियो ।
राणाशासन विरोधी सशस्त्र आन्दोलन सुरु भइरहेका बेला राजा त्रिभुवन सपरिवार भारतीय दुतावास लैनचौरमा पलायन भए । भारतीय दुतावासको तत्वावधानमा त्रिभुवन स-परिवार दिल्ली पलायन भए । त्रिभुवनको त्यो पलायन वस्तुतः भारतसमक्ष खुलेआम राष्ट्रिय आत्मसमर्पण थियो । परिणाममा, जवाहरलाल नेहरुको रोहवरमा त्रिपक्षीय सम्झौता गरेर नेपालमा प्रजातन्त्र आएको घोषणा गरियो ।
परन्तु, भारत र राजतन्त्र संविधानसभाको विरोधी किन बने ? नेपाली कांग्रेस संविधानसभाको अडानबाट किन पछि हट्यो ?
गृष्मबहादुर देवकोटा संकलित ‘नेपालको राजनीतिक दर्पण’, खण्ड १ अनुसार उक्त त्रिपक्षीय सम्झौताको एउटा बुँदामा लेखिएको छ- ‘विधानसभाद्वारा कानून बनाई गणतान्त्रिक शासनव्यवस्था गर्ने ।’ यो ‘विधानसभाद्वारा’ शब्दको रहस्य अति गम्भीर तथा विचारणीय छ ।
कारण, प्रारम्भमा ११ प्रदेशको संघीय भारतका प्रदेशसभाहरूलाई ‘विधानसभा’ भनियो र अझै कायम छ । नेपालमा पनि ‘विधानसभा’ कसरी हुन्छ ? स्पष्ट छ, नेहरुका सल्लाहकारले मस्यौदा गरेको उक्त सम्झौतापत्रमा उल्लेखित ‘विधानसभा’ नेपाललाई पनि भारतको एक प्रदेश बनाउने उद्देश्यतर्फ निहीत थियो ।

राणाशासन विरोधी सशस्त्र आन्दोलन सुरु भइरहेका बेला राजा त्रिभुवन सपरिवार भारतीय दुतावास लैनचौरमा पलायन भए । त्रिभुवनको त्यो पलायन वस्तुतः भारतसमक्ष खुलेआम राष्ट्रिय आत्मसमर्पण थियो

भारतीय शासकवर्गलाई त्यो अवसर त्रिभुवनको राष्ट्रिय गद्दारीद्वारा उपलब्ध थियो । त्यसैले नेपाललाई सार्वभौमसत्ता सम्पन्न मुलुक घोषणा गर्ने संविधानसभा भारतलाई अस्वीकार्य बन्यो । गणतान्त्रिक शासन स्थापना गर्ने हुनाले राजतन्त्रलाई पनि संविधानसभा अस्वीकार्य रहृयो ।
नेहरु नियन्त्रित सम्झौता बाध्यात्मक उपज ठानेकाले कांग्रेसले पनि संविधानसभाको स्वामित्व कायम राखेन । बरु स्थापनाकालकै स्थितिमा पनि पुष्पलाल श्रेष्ठको नेतृत्वमा विधानसभाको सम्झौतालाई ‘संविधानसभा’ भनी व्यापक जनसमुदायमा स्थापित गर्नाले त्यसबेला नेपालको सार्वभौमसत्ता बच्यो ।
प्रश्न छ, भारतले नेपाललाई विधानसभा किन बनाएन ? संभवतः हिटलरलाई परास्त गर्ने स्टालीन नेतृत्वको सोभियत सेना र छिमेकी चीनमा उदीयमान कम्युनिष्ट शक्तिका कारण नेहरुले तत्काल नेपाललाई सिक्किम बनाउन सकेनन् ।
दुःखद स्मरणीय छ कि त्रिपक्षीय सम्झौतामा आधारित मोहनसमशेरको नेतृत्वमा राजा र कांग्रेस सम्मिलित सरकार बन्यो । त्यो सरकारको मन्त्रिपरिषद बैठकमा भारतीय राजदुत चन्द्रेश्वरप्रसाद नारायण सिंह अनिवार्य उपस्थित हुन्थे । त्यतिमात्र होइन, जब राजदुत सिंह मन्त्रिपरिषदको बैठकमा भाग लिन सिंहदरवार प्रवेश गर्थे, स्वागतमा शाही सेनाले २१ तोपको सलामी दिन्थ्यो । राजा त्रिभुवन तथा कांग्रेसी नेता बीपी कोइरालाका कारण उत्पन्न नेपालको यो खतरनाक ऐतिहासिक पृष्ठभूमिमा नेपाली नेताहरूलाई भारतीय राजदुतले लगातार नियन्त्रण गर्न खोज्ने प्रवृति स्वतः बुझ्न सकिन्छ ।
कांग्रेस र राजतन्त्रको लगन गाँठो
त्यो हदका नम्बर १ राष्ट्रघाती त्रिभुवनसँग सम्बन्ध विच्छेद गर्न नसक्नु नेपाली कांग्रेसको दोस्रो राष्ट्रघात हो । वर्गीय कारणका अतिरिक्त नेहरु निर्देशनमा काम गरेको हुनाले नै बीपी नेतृत्वको कांग्रेसले राजतन्त्रसँग सम्बन्ध विच्छेद गर्न नसकेको हुनुपर्छ । अर्थात राजतन्त्र विरुद्ध गणतन्त्रको नेतृत्व गर्दा नेपाली राजनीति कम्युनिष्टहरूको हातमा जाने भयले भारतीय शासक र नेपाली कांग्रेसलाई सताएको हुनुपर्छ । यद्यपि, तत्कालीन स्थितिमा राणातन्त्र र राजतन्त्रबाट सबैभन्दा बढी कांग्रेसलाई नै सताइएको थियो ।
त्रिपक्षीय सम्झौता पत्रमा ‘विधानसभा’ किन लेखियो ? संविधानसभा नै थियो भने त्यो किन गरिएन ? संवैधानिक राजतन्त्रको पक्षमा लड्ने बेला ‘नेपाल राष्ट्र नभएर एक प्रशासनिक इकाइ मात्र हो’ भनेर बीपीले किन भने ? यी गम्भीर प्रश्नहरूको जवाफ बीपी कोइरालासँग नभएको होइन । परन्तु, त्यसबारे आजीवन चुप लागेर बीपीले नेपाली जनतालाई सदा गुमराहमा पारे । यो राष्ट्रघातबाहेक अरु हुनै सक्दैन ।
तीस बर्षीय निर्दलीय पञ्चायत विरुद्ध कांग्रेसकै गणेशमान सिंहले जनआन्दोलनको नेतृत्व गरे । आन्दोलनको उद्घोष उनकै निवास चाक्सीबारीस्थित जनसभाबाट गरियो । उक्त जनसभामा भारतीय नेता चन्द्रशेखरलाई प्रमुख वक्ता बोलाइएको थियो । कांग्रेस नेतृ शैलजा आचार्यको चन्द्रशेखरसँग उठबसको पनि ब्यापक चर्चा चलेकै थियो । गिरिजाप्रसाद कोइरालाकै कारण १२ बुँदे समझदारी दिल्लीमा गर्न नेकपा माओवादी वाध्य बन्नु परेको प्रष्ट छ ।

राजा वीरेन्द्रको वंश विनास गर्दा कांग्रेसका गिरिजाप्रसाद नै प्रधानमन्त्री थिए । त्रिभुवनले सौतेनी छोरा ठानेर नेपालमा छोडी गएका ज्ञानेन्द्र शाहलाई राजा मान्ने कि नमान्ने भन्ने प्रश्नमा गिरिजाप्रसादले संसदमा छलफल गराउन सक्नुपर्थ्यो

माओवादी जनयुद्ध के हो भनेर बुझ्न कोशिस गरिरहेका वा राष्ट्रियता पक्षधर ठानेर सहकार्य गर्न तत्पर भनिएका राजा वीरेन्द्रको वंश विनास गर्दा कांग्रेसका गिरिजाप्रसाद नै प्रधानमन्त्री थिए । त्रिभुवनले सौतेनी छोरा ठानेर नेपालमा छोडी गएका ज्ञानेन्द्र शाहलाई राजा मान्ने कि नमान्ने भन्ने प्रश्नमा गिरिजाप्रसादले संसदमा छलफल गराउन सक्नुपथ्र्यो । तर, बाँकी रहेको नारायणहिटीले जे जे भन्यो, उनने त्यही त्यही गरिरहे । यसले पनि नेपाली कांग्रेस राष्ट्रघाती नै हो भन्ने थप प्रमाणित गर्छ ।
गणतन्त्र घोषणालगतै प्रचण्ड सरकारमा हामीलाई संस्कृति मन्त्रालयको जिम्मेवारी आयो । संस्कृति मन्त्रालय मातहत नारायणहिटी दरबार संग्राहलय पर्दथ्यो । मन्त्री हुनासाथ नारायणहिटी पुग्यौं । त्यो घट्नास्थल कहाँ हो भनी खोजी गरियो । कर्मचारीले देखाउँदा त्रिभुवन सदन रहेको जमीनमा पोखरी थियो । अर्थात वीरेन्द्र परिवारको हत्यास्थल त्रिभुवन सदनको भवन भत्काएर त्यहाँ पोखरी बनाइसकिएको थियो । प्रश्न उठ्छ, ज्ञानेन्द्र शाहले त्यो हर्कत किन गर्नुपर्‍यो ? प्रस्टै छ, उनलाई मनको बाघले खाइरहेको थियो । त्यसैले घटनास्थलको नाम निशान मेटाउन अर्थात अंग्रेजीमा ‘क्यामोफ्लाइज’ गर्न उनले त्यो हर्कत गर्नुपर्‍यो । अतः प्रमाणित हुन्छ कि दरबार हत्याकाण्ड ज्ञानेन्द्र शाह र उनका पागल छोराले नै गरेका हुन् ।
राष्ट्रिय स्वाधीनताको जागरण : तर, कसको पक्षमा ?
संविधानसभाबाट संविधान घोषणा गर्दा अधिकार प्राप्त गरेकाहरु र राष्ट्रिय तथा अन्तर्राष्ट्रिय परिस्थिति बुझेकाहरु सकारात्मक छन् । परन्तु, अपेक्षित अधिकार र सम्मान पाउन नसकेका समुदाय आक्रोशित एवं आन्दोलित छन् ।
यही पृष्ठभूमिमा थरुवानको टीकापुरमा भयानक घटना हुँदै जारी मधेस आन्दोलन र त्यसमा भारतीय समर्थन वा अघोषित नाकाबन्दीको स्थिति छ । नाकाबन्दीबाट थरुवान-मधेसको आन्दोलनकारीले सहयोग लिइरहेका छन्, जसरी राणाशासन विरुद्ध त्रिभुवन, पञ्चायतविरुद्ध कांग्रेस तथा १२ बुँदे समझदारीका बेला माओवादीले समेत सहयोग लिएको थियो ।
भारतीय नाकाबन्दीलाई थरुवान-मधेसको जनताले सहयोग मानिरहेका छन् भने पहाडका जनताले बाहृय हस्तक्षेप भनिरहेका छन् । बुझाइको यो स्थितिले पनि थरुवान-मधेसमा साँस्कृतिक विभाजन भइसकेको छ, राजनीतिक तथा भौगोलिक विभाजन मात्र बाँकी छ । त्यसैले काठमाडौमा बसेर पहाडिया अहंकारवादी मानसिकताले राष्ट्रिय स्वाधीनताको जागरण भनेर हुँकार गर्नु व्यर्थ छ । किनकि, जब थरुवान-मधेसको माग दमन गर्न कांग्रेस र एमालेका पहाडिया नेताहरू जोरजुलुम गरेर लाग्दछन, कैलालीको एक इञ्च पनि दिन्न भनेर टीकापुर घट्ना घटाउँछन् अर्थात थरुवान-मधेसी जनतालाई उत्पीडनको शिकार नै बनाइरहन्छन, जारी स्थितिमा पहाडियाहरूको कथित जागरणले किमार्थ नयाँ राष्ट्रिय एकीकरण गर्दैन ।
अतः थरुवान-मधेस, महाड एवं हिमालमा एकै प्रकारले उत्पन्न हुने राष्ट्रिय स्वाधीनता आजको वस्तुगत आवश्यकता हो । अन्यथा न्याय नदिने राज्य जति टुक्रा भए पनि हामी कम्युनिष्टहरुलाई सरोकार छैन, भन्ने लेनिनको भनाइ यहाँ चरितार्थ हुन्छ । त्रिभुवनको नेतृत्वमा प्रकट भएको सबैभन्दा खतरनाक राष्ट्रघाती हर्कतकै निरन्तरता मात्र ठहर्छ ।

नेपालमा पहिलो राष्ट्रघाती त्रिभुवन र ज्ञानेन्द्र हुन् । दोस्रो नेपाली कांग्रेस हो भने तेस्रोमा एमालेलगायत पहिचानको संघीयता विरोधी सबै तत्वहरू हुन्

समाधानको बाटो
घोषित संविधानले नेपाललाई बहुजातीय, बहुभाषिक, बहुसाँस्कृतिक मुलुक भनेर स्वीकार गरेको छ । खस-आर्य पहाडिया शासकहरुको दृष्टिमा त्यो बहुजातीय स्वीकृति ‘इथ्निसिटी’ होला । परन्तु, थरुवान-मधेस एवं आदिवासी जनजातिको दृष्टिमा बहुजातीय स्वीकृति ‘नेशनालिटी’ हो, जो नेपालीमा राष्ट्रका रूपमा अभिव्यक्त हुन्छ ।
त्यसैले ७ प्रदेशको भौगोलिक संघीयतालाई दोब्बर संख्यामा उठाएर पहिचानका ५ र सामर्थ्य   ४ आधारमा विकसित गर्नुपर्छ । अधिकारको प्रश्नमा पनि सेना, विदेश सम्बन्ध र मुद्रा बाहेकका अधिकार संघीय इकाइहरूमा निहीत गर्नुपर्छ ।
प्रस्तुत आधारमा बहुराष्ट्रिय राज्य निर्माण मात्र थरुवान-मधेसलगायत नेपालमा आन्तरिक राष्ट्रियताको वैज्ञानिक समाधान हुन्छ । यसले मात्र स्वाधीन जातिहरुको स्वाधीन नेपाल निर्माण गर्छ । अन्यथा पराधीन जातिहरुको पराधीन नेपालको नियति तत्काल अन्त्य हुने आधार उपलब्ध छैन ।
यसरी संघीयता, स्वायत्तता र पूर्ण समानुपातिक प्रणालीद्वारा उत्पीडित जातिहरुलाई स्वाधीन बनाउन अग्रसर माओवादी आन्दोलन विरोधीहरु स्वतः तेस्रो राष्ट्रघाती तत्वहरु हुन् ।
अर्थात राजनीतिक, आर्थिक, साँस्कृतिक अधिकार सम्पन्न स्वायत्तताको व्यबस्था आधारित जातिहरुको स्वाधीनता विरोधी सबै तत्वहरु राष्ट्रघाती हुन् । त्यसमा सर्वप्रथम नेकपा एमाले पर्दछ ।
नेपाली इतिहास र समाजको बहुराष्ट्रिय स्वरुपलाई नजरअन्दाज गर्ने वा दमन गर्ने एमाले प्रवृतिले आन्तरिक राष्ट्रियतालाई पटक्कै टेवा पुर्‍याउँदैन । विज्ञानको नियम हो कि कुनै पनि वस्तुको विकास र बिनासको कारक आन्तरिक पक्ष हुन्छ । यसरी देशको आन्तरिक स्थितिलाई जर्जर बनाउने एमाले-कांग्रेस प्रवृतिले नेपालको बाहृय राष्ट्रिय स्वाधीनता कसरी मजबुद गर्छ ? अतः नेपालमा पहिलो राष्ट्रघाती त्रिभुवन र ज्ञानेन्द्र हुन् । दोस्रो नेपाली कांग्रेस हो भने तेस्रोमा एमालेलगायत पहिचानको संघीयता विरोधी सबै तत्वहरू हुन् ।
अन्त्यमा, प्रस्तुत तथ्यहरुको विश्लेषणले स्पष्ट गर्छ कि यहाँ स्वाधीन जातिहरुको स्वाधीन नेपाल जरुरी छ । जबसम्म जातिहरुलाई पराधीन तुल्याइने छ, तबसम्म नेपाल स्वाधीन बन्नै सक्दैन ।
साथै राजा, कांग्रेसलगायतका पहाडिया नेताहरु आफ्नो कुर्सी बचाउन दिल्ली धाउँदा राष्ट्रवाद देखाउने परम्परा सामु मधेसवादीहरुले दिल्ली धाउने प्रक्रिया आश्चर्य मान्नुपर्दैन । सामाजिक नियम हो कि मानिसले जब भित्र साथी पाउँदैन, तब उसले अनिवार्यरुपमा बाहिर साथी खोज्छ । एमाले र कांग्रेसको प्रतिकृयावादी रबैयाले थारु-मधेसीहरुले नेपालमा साथी पाएनन्, भारतिर खोज्न गए । यसमा आश्चर्य मान्नुपर्ने के छ ?

