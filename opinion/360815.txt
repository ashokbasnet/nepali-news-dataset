सरकारले हात्ती बनेर पाइला टेकोस्

डा. उपेन्द्र देवकोटा

सुगौली सन्धीपछि हाम्रो देशको स्वाधीनता गुम्यो । स्वतन्त्र राष्ट्र भन्ने गरिए पनि परोक्षरुपमा त्यो बेलाको ब्रिटिश इन्डियाले हाम्रो सबै कुरा नियन्त्रण गथ्र्यो । हामीले त्यसलाई महसुस गर्न सकेनौं किनकी मुठी अलिकति खुकुलो थियो । तर, बारम्बारका राष्ट्रिय घटनामार्फत उसले हामीलाई ‘तिमी हाम्रो मुठीभित्रको माखो हो र हाम्रो परिधिभन्दा बाहिर छैनौ’ भन्ने कुरा नमीठो ढंगले संस्मरण गराइदिएकै हो ।
२०४६ सालमा भारतले नाकाबन्दी गर्दा दलहरु नाकाबन्दीको पक्षमा उभिए । नाकाबन्दीविरुद्ध लडेको सरकारलाई आन्दोलनबाट फ्याँक्ने काम भयो । त्यसयता निरन्तर हामी भारतीय एजेन्डालाई बोक्दै हिँडिरहेका छौं । पछिल्लो समय १८ हजारको बलिदान दिएर स्थापित भएको शक्ति समेतको सहभागीतामा भारतकै संरक्षकत्वमा १२ बुँदे समझदारी गरियो । त्यो समझदारी नेपालका लागि विषवृक्ष थियो, जसको फल अहिले हामी चाखिरहेका छौं ।
२०४७ सालपछिको उन्मुक्त वातावरणमा दलहरुले संगठन गर्ने र त्यसमार्फत देशलाई समृद्धिको बाटोमा लैजाने मौका पाएका थिए । तर, त्यो मौका उनीहरुले खेर फालिसकेका छन् । यसबीचमा सत्तामा टिक्नका लागि राज्यले विभिन्न नामधारी समूह र संगठनहरुसित छ्यास्छ्यास्ती सम्झौताहरु गरेको छ । कतै तीनबुँदे, कतै ८ बुँदे कतै २६ बुँदे ।
अंग्रेजीमा एपिजमेन्ट भन्छन् नि, असम्भव कुरामा पनि सम्झौता गर्ने काम । हामीले एउटै चिज धेरै थरी समूहहरुलाई दिने सम्झौता गर्‍यौं, जुन व्यवहारिकरुपमा असम्भव थियो । यसको परिणाम कुनै दिन देखिनु नै थियो ।
संकटको स्रोत १२ बुँदे समझदारी

आज देश गम्भीर संकटमा छ । यो संकटको सबैभन्दा ठूलो चक्रव्यूह आन्दोलनकारी शक्ति र संस्थापनाका पार्टीहरुबीच दिल्लीमा १२ बुँदे समझदारी नै हो । आजको नााकबन्दीको विजारोपण त्यहीबेला भएको हो ।
१२ बुदे समझदारीपछि पनि मधेसका नाममा छिटपुट उठेको आन्दोलनलाई सम्वोधन गर्ने नाममा तत्कालिन सरकारले विभिन्न नाजायज सम्झौताहरु गर्‍यो । यसको सबैभन्दा ठूलो रुप थियो संघीयता । माओवादीले आन्दोलन थाल्दा उठाएका ४० बुँदे मागमा संघीयता कतै थिएन । तर पछि कहाँबाट पस्यो पस्यो । न जनताको अभिमत लिइयो, न विज्ञहरुसित परामर्श गरियो । एकाएक देशमा संघीयता लाद्ने काम भयो । संघीयता किन र कसका लागि ल्याइएको हो भन्ने प्रश्नको जवाफ आज कुनै पनि राजनीतिक दलले दिन सक्ने अवस्था छैन । तपाईंले ल्याउनु भो वेस्ट मिनिस्टर मोडेलको डेमोक्रेसी, त्यसमा थपिदिनुभयो संघीयता । नमिल्ने खालको कुरा । एउटा जनावरको शरीरमा अर्को जनावरको टाउको जोडेजस्तो ।
संस्कृतमा एउटा भनाइ छ- सर्वम् पदम् हस्ति पदम् निवन्धम् । अर्थात् थुप्रै साना मान्छेले टेकेका पाइला एउटा हात्तीको पाइलाले मेटाइदिन्छ । सरकारले अहिले हात्ती बनेर पाइला टेक्नुपर्छ, ताकि विगतका थुप्रै पाइलाहरु मेटिउन्
कागको गुँडमा कोइलीले दुईवटा फुल हालिदियो भने काग जति बाठो भएता पनि फूल कोरल्न थाल्छ । नेपाल पनि ठ्याक्कै यही शैलीमा दुईवटा फुल कतैबाट खसाइएको छ, एउटा संघीयता र अर्को धर्मनिरपेक्षता । ४० बुँदेका सर्जकले समेत आफ्नो मौलिक एजेन्डाहरुलाई त्यागेर यी दुई फुललाई कोरल्ने काम गरे, बडो प्रेमका साथ । यति ठूला र दुरगामी महत्वको निर्णय लिँदा जनतालाई सोध्ने काम कहिल्यै गरिएन ।
दलहरुले ६ वर्ष संविधान निर्माणका लागि व्यतित गरे, त्यसमा जनमत संकलनलाई केवल ४८ घन्टा दिए । त्यहि ४८ घन्टामा पनि जनताले आफ्नो सन्देश प्रष्ट दिएका हुन् । एउटा संघीयता हटाउने र अर्को हिन्दू राज्य फर्काउने । प्रजातन्त्र भनेको त बहुमतका आधारमा चल्ने व्यवस्था हो नी । तर देशको ८० प्रतिशतभन्दा बढि हिन्दूहरु रहेको देशलाई सुटुक्क धर्मनिरपेक्ष बनाइयो । जनताले आँखा झिम्याउन नभ्याउँदै । जनमत संकलनमा आएका सुझावहरुलाई फोहोरको कन्टेनरमा थुपारेर नाटकीय तवरले राति १२-१ बजे संविधान पारित भयो । संघीयताको विरुद्धमा र हिन्दू धर्मको पक्षमा जनताले दिएको अभिमत फ्याकेर विदेशीले बोकाएका एजेण्डा संविधानले धारण गरेको छ ।
यो कस्तो संविधान ?

एउटा उत्कृष्ट संविधान लेख्न ८-९ पेज पर्याप्त हुन्छ । नियत राम्रो हुने हो भने लिखित संविधान नै चाहिँदैन । जस्तो बेलायतमा छैन नी ।
संविधानको पक्षपोषण गर्नेहरुले यसलाई अलौकिक संज्ञा दिइरहनु भएको छ । तर, मैले यो संविधानलाई शब्दहरुको भण्डार मात्रै देखेको छु । सरसर्ति पढ्दा कुनै आइएनजिओको विधानजस्तो लाग्छ ।
सिमान्तकृतलाई समेट्ने कुरा भाषामा छ । स्पिरिटमा छैन । योग्य नागरिकले आफ्नो योग्यता र क्षमताका आधारमा कुनै जाति, धर्म वा लिंगको सहारा नलिइकन पद पाउने कुरा संविधानले कुन्ठीत गरेको छ । योग्यतालाई निरुत्साहित गर्ने संविधान हो यो । ड्राइभरको शैक्षिक योग्यता एसएलसी तोकिएको छ, मन्त्रीको एक कक्षा पनि छैन । कुनै संविधानमा निर्वाचन आयुक्तको क्वालिफिकेसन बिए र लोकसेवा आयूक्तको चैं एमए चाहिन्छ भनेर तोकिएको उदाहरण संसारमा छ ? के यो संविधानमा लेख्ने कुरा हो यो ? हाम्रो संविधान यस्तै पत्करहरुले भरेर यमानको बनाइएको छ ।
त्यसैले यसलाई अलौकिक भन्दा पनि पंगू संविधान भन्नु ठिक हुन्छ । यो संविधानले जनताको सशक्तीकरण गर्ने आशा राख्नु व्यर्थ छ । योग्य वर्ग सीमान्तकृत भएको छ । योग्यताको कदर या देशमा नहुने ग्यारेन्टी गरिएको छ । यत्ति हो ।
२०४७ सालको संविधानलाई अलौकिक भन्ने पनि अहिलेकै दलका नेताहरु हुन् । मैले त त्यो संविधानलाई कागजको खोस्टो भनिदिएको थिएँ । माओवादीले जनयुद्ध थाल्नुभन्दा अगाडि नै त्यो संविधान च्यातिएको हो । त्यो पनि संविधान निर्माताकै हातबाट । गिरिजाले संसद विघटन गर्दा ठीक भनेर तत्कालीन प्रधानन्यायाधीस विश्वनाथ उपाध्यायले सदर गरिदिए । तीनै उपाध्यायले मनमोहनले गरेको उही कामलाई बेठीक भनेर बदर गरेपछि मैले भनेको हुँ, संविधान कागजको खोस्टा भयो । संविधान निर्माण गर्ने आयोगमा समेत रहेका विश्वनाथबाटै यसरी संविधान च्यात्ने काम भएको थियो । त्यसपछि यो राजनीतिक व्यक्तिको कब्जामा गयो ।
मैले संविधान कागजको खोस्टो भयो भन्दा धेरैले गाली गर्नुभो । मलाई गाली गर्नेहरु आफैं पनि अर्को संविधान चाहियो भनेर संविधानसभामा आउनु भो । राजनीतिमा अलिकति दुरदर्शिता चाहिन्छ । त्यो अहिलेका नेताहरुमा कहिले पनि देखिएन । कुनै पनि संविधान चिरस्थायी हुन्न । अभ्यासअनुसार परिमार्जन गर्नुपर्छ । कागजमा लेखेको कुरा न हो । सुनमा लेखेको पनि अर्को बनाइन्छ । भारतमा कतिपटक संशोधन भयो ? १२२ पटक । त्यही भारतले अहिले हामीलाई भन्दै छ, संविधानमा यो भएन, त्यो भएन ।
नाकाबन्दीविरुद्ध लंगडो सरकार

हाम्रो संविधानलाई निहुँ बनाएर भारतले नेपालमा अमर्यादित र गैरकानूनी ढंगले नाकाबन्दी लगाइदिएको छ । यतिबेलासम्म सरकार र दलहरुको गठवन्धनले जनताको आड पाएर नाकाबन्दीविरुद्ध लङ्गडो तरिकाले भए पनि उभिने साहस गरेको छ । त्यसका हामी कदर गर्छौं । अन्तर्राष्ट्रिय कानूनबाट पाउने पारवहन सुविधा नेपालले पाउनै पर्छ । यसका लागि नाजायज सम्झौता गरेर घुँडा नटेक्नुहोला भन्ने सरकारलाई हाम्रो अनुरोध छ । जनता तपाईंको पछाडि छन् ।
यतिबेला सरकारको कुटनीति पनि परिपक्व हुनुपर्छ । उत्तेजना र आवेशमा आएर हुँदैन । बुद्धिमत्तापूर्वक यसलाई डिल गर्नुपर्छ । भारतसित हाम्रो बहुआयामिक सम्वन्ध छ । यो सम्बन्धलाई हामीले पूरै खारेज गरेर अघि बढ्न सक्दैनौं । व्यापारिक हिसाबले चीनसित पनि समानान्तर सम्वन्ध गाँस्नुपर्छ । तर, त्यसो भन्दैमा भारतसित टुटाउने भन्ने होइन । भारतलाई मित्रका रुपमा सोचौं । मित्रको रुपमा व्यवहार गरौं । पछौटेको रुपमा होइन । हामी आफैंभित्रको हीनतावोध नहटाएसम्म भारतले हेपिरहन्छ ।
राज्यका दुई-चारवटा बटमलाइन हुन्छन् । त्यसबाट पछि हट्न मिल्दैन र हुँदैन । कम्तिमा राज्य त रहनुपर्‍यो नि । राज्य नै विखण्डन गर्ने किसिमका मागलाई तिरस्कार गर्नैपर्छ । भोको पेटमा जनताले तपाईंलाई समर्थन गरेको छ । जनताले च्युरा खाएका छन् । तपाईंले पकाएको भात खानुभएको छ । जनता पैदल हिँडिरहेका छन्, तपाईं गाडीमा हुइकिनुभएको छ । देशलाई बोझ हुने गरी यति ठूलो मन्त्रीमण्डल बनाउनु भएको छ । कालोबजारीको कुनै हिसाब छैन । यी सबैलाई बिर्सेर केवल राष्ट्रियताको खातिर जनतालाई तपाईंलाई साथ दिएको छ । घुँडा नकमाइकन उभिनुस ।
जनताको आस्थालाई कुठाराघात गर्ने काम नगर्नुस् । यो विन्दुमा आएर घुँडा टेक्नुभो र नाजायज सम्झौता गर्नुभो भने जनताले माफी दिने छैनन् । राष्ट्रियताको मुद्दामा सम्झौता गरेको जनताले कदापि हेर्न सक्दैनन् ।
निवर्तमान पदाधिकारीहरुलाई अकूत सेवा-सुविधा दिने बेला होइन यो । दिनेलाई पनि पाप लाग्छ, लिनेलाई पनि पाप लाग्छ । पदलोलुपताको अश्लील प्रदर्शन बन्द गर्नुस् । यति माग्ने अधिकार नेपाली जनतालाई छ ।
सारा सम्झौता तोड

इतिहासमा जब ठूलो संकट सिर्जना हुन्छ, त्यतिबेला देशले ठूला निर्णय लिनुपर्ने हुन्छ । नेपाल अहिले इतिहासकै ठूलो संकटमा छ । ठूला निर्णय लिएर संकटलाई अवसरमा बदल्ने साहस राज्यमा हुनुपर्छ । हिजो राज्यले विभन्न समूहहरुसित गरेका सबै नाजायज सम्झौताहरु तोड्ने सहि बेला हो यो । सरकारले यसको हिम्मत गर्नुपर्छ । मधेसीलगायतका जातजातिहरुसित गरिएका राष्ट्रियताविरोधी र विरोधाभासयुक्त सम्झौताहरु च्यातेर अघि बढ्न मेरो सल्लाह छ ।
यसैगरी, संघीयता र धर्मनिरपेक्षताको विषयमा सरकारले साहसिक निर्णय लिनुपर्छ । जनआकांक्षा अनुसार संघीयता खारेज गर्ने र हिन्दू राष्ट्र फर्काउने दिशामा सरकार अग्रसर हुनुपर्छ । संघीयता र धर्मनिरपेक्षता अपरिवर्तनीय विषय होइनन् । यिनलाई खारेज गर्न सकिन्छ । पञ्चायतकालमा राजाको विषयमा केहि बोल्न पाइँदैन भनिन्थ्यो । त्यस्ता राजा त फ्याँकिए । खारेज गर्न सकिन्न भने कम्तिमा विवादित विषयहरुमा जनमत संग्रह गर्ने घोषणा गरियोस् । तपाईंले खाने तलव भत्तामा अलिकति कटौति गर्दा जनमत संग्रह हुन्छ ।
संस्कृतमा एउटा भनाइ छ- सर्वम् पदम् हस्ति पदम् निवन्धम् । अर्थात् थुप्रै साना मान्छेले टेकेका पाइला एउटा हात्तीको पाइलाले मेटाइदिन्छ । सरकारले अहिले हात्ती बनेर पाइला टेक्नुपर्छ, ताकि विगतका थुप्रै पाइलाहरु मेटिउन् ।

