भारत र कांग्रेसबीच अघोषित कार्यगत एकता ?
विष्णु रिजाल
देश बाहिरबाट नाकाबन्दी गरेर भारतले नेपालको घाँटी अँठ्याइरहेको छ । अनि देशभित्र संसद चल्न नदिएर कांग्रेसले सरकारको घाँटी अँठ्याइरहेको छ । भूकम्पले थला परेको मुलुकको पुनर्निर्माण बेवारिसे छ । आठ महिना बित्न थाल्दा एउटा पुनर्निर्माण प्राधिकरण बन्न सकेको छैन ।
दाताले दिएको रकम अलपत्र परेको छ । लामो समयसम्म मधेसी दलले संसद् अवरुद्ध गरेका थिए । तर, मानवीय कारण देखाउँदै उनीहरुले पुनर्निर्माण विधेयक पारित गर्न सहमति जनाएपछि खास्टोले छोपेको बिरालोले म्याउँ गरेको छ ।
वास्तवमा मधेसी दलहरुलाई उचाल्नमा कांग्रेसको भूमिका रहेछ भन्ने प्राधिकरण विधेयक पारित हुन नदिनका लागि अहिले आफैँ अग्रमोर्चामा आएर उसले संसद् अवरुद्ध गरेबाट पुष्टि हुन्छ ।
अहिलेका घटनाक्रमहरुमा भारत र नेपाली कांग्रेसको अघोषित कार्यगत एकता देखिन्छ । आयतमा निर्भर अर्थतन्त्र ठप्प पारेर भारतले केही गर्न नदिने अनि संसदबाट विधेयक पारित गर्न नदिएर कांग्रेसले केही गर्न नदिने सहमति भएजस्तो देखिएको छ ।
सहमतिविपरीत प्रधानमन्त्रीको निर्वाचन लडेर रक्षात्मक भएको कांग्रेसलाई यसको मूल्य पनि सस्तो पर्ने छैन । कांग्रेसमा देशप्रति चिन्ता भएको तमाम नेता, कार्यकर्ता छन् । यसरी आरोप लगाउँदा उनीहको चित्त पक्कै पनि दुख्छ । तर, अहिलेको वास्तविकता यसभन्दा भिन्न छैन ।
‘मलाई त्यही केटी चाहिन्छ’को शैलीमा कांग्रेसले मलाई प्राधिकरणको प्रमुख कार्यकारी गोविन्द पोखरेल नै चाहिन्छ भनेर अडान लिइरहेको छ । भइरहेको राष्ट्रपति, प्रधानमन्त्रीसमेत गुमाउन तयार कांग्रेस एउटा सीइओका लागि किन सती जान लागेको होला ? कांग्रेस बेलाबेलामा सबैलाई लोकतन्त्रको पाठ पठाउन खुब मन पराउँछ, लोकतन्त्रको प्रमाणपत्र आफैँबाट जारी हुनुपर्छ भन्ने मान्यता राख्छ । अनि दुनियाँको कुन लोकतन्त्रमा सरकारी कार्यकारी पदमा प्रतिपक्षको मान्छे नियुक्त हुन्छ ?
प्रतिपक्षले नीतिगत रुपमा कुरा उठाउन सक्छ, त्यसमा अवरोध गर्न सक्छ । तर, कुनै व्यक्तिका बारेमा यति चर्को अडान लिएर विधेयक नै पारित हुन दिन्न भन्दा उसलाई भन्दा देख्नेलाई नै लाज भइसकेको छ ।
कांग्रेसको अडान हेर्दा लाग्छ, प्राधिकरण ऐनमै यसको सिइओ सुशील कोइरालाका टाढाका नाता पर्ने, यसअघि योजना आयोगको उपाध्यक्ष भइसकेको, त्यसअघि बैकल्पिक ऊर्जाको कार्यकारी निर्देशक भइसकेको, प्यूठान जिल्ला निवासी पोखरेल थरको व्यक्ति हुनुपर्नेछ भनेर लेख्नुपर्छ । कांग्रेसमा प्रशस्तै बुद्धिजीवी छन्, देशप्रति चिन्ता भएका नेता छन् । पार्टीले यसरी हिलोमा मुख जोत्दा उनीहरु किन बोल्दैनन् ? के मुलुकको पुरानो पार्टी सुशील कोइराला नामक अयोग्य र कांग्रेसलाई बद्नाम गरेर विदा हुन लागेको बृद्ध मानिससँगै सकिन लागेको हो र ?

प्रतिपक्षले नीतिगत रुपमा कुरा उठाउन सक्छ, त्यसमा अवरोध गर्न सक्छ । तर, कुनै व्यक्तिका बारेमा यति चर्को अडान लिएर विधेयक नै पारित हुन दिन्न भन्दा उसलाई भन्दा देख्नेलाई नै लाज भइसकेको छ ।

भूकम्पले थिलोथिलो भएको मुलुक बौरिन सकेको छैन । मुुलुक पुनर्निर्माणका लागि विदेशी मित्रहरुले ठूलो बचन दिएका थिए । सुशील कोइरालाको सरकार हुँदा अध्यादेशका रुपमा आएको कानुन संसद्बाट पारित हुन नसक्दा त्यत्तिकै खारेज भयो । त्यसपछि उनको सरकार विदा भएर केपी ओलीको सरकार बनेको पनि दुई महिनाभन्दा बढी समय भइसकेको छ । तत्कालीन सरकारले पेस गरेको विधेयकलाई परिमार्जन गरेर नयाँ सरकारले संसद्मा पेस भएको मस्यौदा बल्ल तल्ल विधायन समितिबाट पारित भएको छ ।
मधेसी दलहरुले संसद् बैठक अवरुद्ध गरेका कारण संसद्मा पेस हुन सकेको थिएन । मानवीय कारण भन्दै उनीहरुले त्यही विधेयक पारित गराउनका लागि संसद् सुचारु हुन दिने निर्णय गरेर परिपक्वता देखाएका छन् । तर, ठीक यहीबेला प्रमुख प्रतिपक्ष नेपाली कांग्रेसले भने प्राधिकरणमा आफ्नो कार्यकारी प्रमुख राख्न सरकार तयार नहुञ्जेलसम्म कुनै पनि हालतमा विधेयक पारित हुन नदिने अडान लिइरहेको छ । संसारमा कहीँ पनि सरकारले नियुक्त गर्ने कार्यकारी पदहरुमा प्रमुख प्रतिपक्षले यसरी भागबण्डा माग गरेको देखिँदैन ।
प्रतिपक्ष भनेको सरकारका कामहरुको आलोचना गर्ने र सही बाटोमा हिँडाउने हो । त्यही भएर उसलाई प्रतिक्षामा रहेको सरकार भनिन्छ । तर, नेपालमा चाहिँ सरकारी नियुक्तिमा भागबन्डा खोजेर संसारमा कहीँ नभएको जात्रा देखाएको छ । पुनर्निर्माण सरकारको जिम्मा हो । विधेयकमा त्यसको निर्देशन दिनका लागि गठित समितिको उपाध्यक्षमा प्रमुख विपक्षी नेता अथवा निजले तोकेको प्रतिनिधि रहने व्यवस्था गरेर प्रतिपक्षलाई पनि उचित स्थान दिइएको छ ।
तर, कांग्रेसलाई त्यतिले पुगेको छैन । उसलाई प्रमुख कार्यकारी अधिकृत नै चाहिएको छ, त्यो पनि यसअघि नियुक्त भएर ऐन खारेज भएका कारण विदा भइसकेका गोविन्द पोखरेल नै । सबभन्दा बुझ्न नसकिने पक्ष यही नै हो ।
मुलुकमाथि संकटको कालो बादल मडारिरहेको छ । छिमेकी भारतले अहिलेको गरेको नाकाबन्दीलाई केपी ओलीका विरुद्ध भनेर बुझियो भने गम्भीर भूल हुनेछ । अहिलेसम्मको छाँट हेर्दा केपी ओली आफ्ना पुराना अडानबाट झुकेर पदमा टिकिरहलान् भन्ने कल्पना पनि गर्न सकिँदैन । यहीबेलामा देशभित्र संसद् चल्न नदिएर, संसद्बाट विधेयक नै पारित नभएका कारण कुनै काम गर्न नदिएर सरकारलाई असफल पार्छु भनेर कांग्रेसले सोचेको छ भने त्यो उसैका लागि घातक हुनेछ । किनभने, यदि ओलीले अहिलेकै अवस्थामा सरकार छोड्नुपर्यो भने उनी र उनको पार्टीको हाइहाइ हुनेछ ।
जनताले कारण बुझेका छन्, ओलीले किन काम गर्न सकेको छैनन् । ओली म्याराथुन दौडमा छन् तर उनका खुटा नाकाबन्दीको डोरीले बाँधिएका छन् । यस्तो अवस्थामा दौड जित्न सकेन भन्दा भन्नेकै लाज हुन्छ ।
मुलुक करिब तीन महिनादेखि नाकाबन्दीको मारमा छ । तर, प्रमुख प्रतिपक्ष कांग्रेसले भारत रिसाउँछ कि भनेर नाकाबन्दी पनि भन्न सकेको छैन । सत्ताको लोभले कुनै दललाई कति निरीह बनाउँदोरहेछ भन्ने कुरा कांग्रेसलाई हेर्दा हुन्छ । यस्तोबेलामा त प्रमुख प्रतिपक्षले सदन र सडक दुबैतिर नाकाबन्दी खुलाऊ भनेर चर्को आवाज उठाउनुपर्ने हो, सरकारलाई अप्ठेरोमा त्यसरी पार्न सक्नुपर्ने हो । तर, ओली सरकार कसरी ढाल्ने र त्यसपछि भारतको आशीर्वाद लिएर कसरी सरकारमा जाने भन्ने रोगबाट कांग्रेसका नेताहरु ग्रस्त भएकै कारणले होला, भारतीय कांग्रेस आईले जति पनि यहाँका कांग्रेसहरुले नेपालका पक्षमा बोल्न सकिरहेका छैनन् ।
(पत्रकार रिजाल बुधबार साप्ताहिकका सम्पादक हुन्)

