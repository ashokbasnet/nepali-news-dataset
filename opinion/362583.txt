कलेजभरि पत्रकार, मिडिया हाउस रित्तै !
छहरा दवाडी
पत्रकारिता पेशा र पत्रकारिता शिक्षावीच तालमेल नहुनु बिडम्बना हो । आजभोलि यो बहसको बिषय बन्न थालेको छ । यसै साता मात्र त्रिविको  पत्रकारिता तथा आमसञ्चार केन्द्रीय विभागमा समेत एक अन्तरक्रियात्मक कार्यक्रमको आयोजना गरिएको थियो ।
पत्रकारिता क्षेत्रमा अध्ययन गर्ने विद्यार्थीको संख्या निरन्तर बढिरहेको छ । मिडिया हाउसलाई दक्ष जनशक्ति पनि चाहि नै रहेको छ । तर, यी दुई पक्षबीचको मिलनविन्दु एक नहुनु नै मुख्य समस्या रहेको सो अन्तरक्रिया कार्यक्रमको निचोड थियो ।
मिडिया हाउस दक्ष पत्रकारको खोजीमै हुँदा पनि पत्रकारिता पढ्नेहरु रोजगारविहीन हुनु पत्रकारिता पढाइ हुने विश्वविद्यालयले उचित शिक्षा दिन नसकेकै कारणले हो त ? यो प्रश्नको उत्तर खोज्न जरुरी छ ।
किन मिडिया हाउसले खोज्ने आधारभूत मापदण्ड पत्रकारिताका विद्यार्थीमा विकास हुन सकेन त ? यो समस्याको जड कारणहरु धेरै छन् । जस्तै : पत्रकारिताको बदलिँदो डिजिटलरुपसँग मिल्नेखाले पाठ्यक्रम नहुनु, समय-समयमा पाठ्यक्रम परिमार्जन नहुनु, सैद्धान्तिक ज्ञानसँगै प्राविधिक शिक्षामा कम जोड दिइनु, आधुनिक सञ्चारका माध्यमहरुको यथेष्ट प्रयोग गरी पठन पाठन गर्न नसक्नु र पढाइ सकिएपछि अनिवार्यरुपमा मिडियामा इन्टर्न गर्नुपर्ने अनिवार्य नियम नहनु र भए पनि त्यसको उचित कार्यान्वयन नहनु र इन्टर्न गर्न चाहने विद्यार्थीहरुलाई समान अवसर नहनु पनि यो समस्याको जड हो ।
त्यस्तै पत्रकारिता केन्द्रीय विभागमा आवश्यक पूर्वाधारको तयारी बिना पुरानै पूर्वाधारको भरमा नै सेमेस्टर सिस्टम लाग हनु र समयमै परीक्षा र रिजल्ट हन नसक्नु, पत्रकारिता क्षेत्रमा काम गर्ने संघ संस्थाले यो क्षेत्रको विकासका लागि प्रभावकारी काम गर्न नसक्नु, एकाध मिडियाबाहेक अन्य मिडियाले पत्रकारलाई निम्नतम पारश्रमिकसमेत समयमा दिन नसक्नु आदि समस्याहरु छन् । फलस्वरुप पत्रकारको रुपमा काम गर्दै आएका र यो क्षेत्रमा आउन इच्छा भएकाहरु मानसिक, आर्थिक, सामाजिकरुपमा असुरक्षित महसुस गर्नु आदि कारणहरु छन् । यस्तै यस्तै कारणहरुले गर्दा नै पत्रकारिताको क्षेत्र दिनप्रति दिन जटिल बन्दै गइरहेको छ ।
पत्रकारिता चुनौति नै चुनौतिले भरिएको पेशा हो । झट्ट हेर्दा या सुन्दा यो पेशाको रौनक विल्कुल फरक देखिन्छ र अत्यन्तै आकर्षक पनि । हुन पनि यो यस्तो पेशा हो, जसमा मानिस या भनौं पत्रकार केबल एउटा स्टोरी लेखेका भरमा सेलिब्रेटी भइदिन्छ । तर, मुख्य बझ्नैपर्ने कुरा भनेको एउटा स्टोरीका भरमा बनेको सेलिब्रटिपन कति समयका लागि टिक्ला ?

फेसनका रुपमा पत्रकारिता पेशालाई लिनेहरुको जमात मौलाइरहेको अहिलेको परिप्रेक्ष्यमा साँच्चिकै पत्रकारिता गर्न चाहने जमातहरुलाई यस परम्पराले हतोत्साहित बनाउँदै लगिरहेको छ

सम्भवतः सबै मानिस राम्रो जागिर खान चाहन्छन् । धैरै पैसा कमाउन चाहन्छन् । अङ्ग्रेजीमा एउटा शब्द छ ‘वेल सेटल्ट लाइफ’ हो, त्यस्तै जीवन बिताउन चाहन्छन् अधिकाश मानिसहरु । यस्तो ईच्छा गर्नेहरुका लागि बनेको पेशा हैन पत्रकारिता । यसको मतलब, पत्रकारिता पेशा गर्ने कसैको जीवन ‘वेल सेटल्ट’ हुँदैन भन्न खोजेको पक्कै हैन ।
हामीसँग यस्ता कैयौं व्यक्तिहरुको उदाहरण छ जसले पत्रकारिता गरेरै आफ्नो जीवनलाई सार्थक बनाएका छन् सामाजिकरुपमा, आर्थिक रुपमा र हरेक पक्षबाट ‘वेल सेटल्ट लाइफ’ बिताइरहेका छन् ।
धैर्यता, इमान्दारिता, अनुशासन, मेहनत र अध्यनशीलता पत्रकारिता गर्ने सबैका लागि आधारभूत कराहरु हुन । केही कुरा लेख्नका लागि पढ्नैपर्छ । यो पत्रकारिताको आधार पनि हो र आवश्यकता पनि ।
फेसनका रुपमा पत्रकारिता पेशालाई लिनेहरुको जमात मौलाइरहेको अहिलेको परिप्रेक्ष्यमा साँच्चिकै पत्रकारिता गर्न चाहने जमातहरुलाई यस परम्पराले हतोत्साहित बनाउँदै लगिरहेको छ । राजनीतिकरुपमा पत्रकारहरुको नियक्ति हुनु यो पेशाका लागि बिडम्बना हो ।
पत्रकारिताको सैद्धान्तिक पढाइ र पेशाबीच तालमेल नहुनु यो पेशाको अर्को दुखद पक्ष हो । पत्रकारिता गर्नका लागि सैद्धान्तिक कुराहरुको ज्ञान हुन आवश्यक अवश्य छ । तर, केबल सैद्धान्तिक ज्ञान मात्रै पर्याप्त छ त ? यो प्रश्न अर्कोतर्फ उठ्छ । सिन्द्धान्त मात्र पढेर पत्रकारिता गर्न सम्भव छैन । किनकि यो एउटा यस्तो पेशा हो, जुन आम मानिसहरुसँग प्रत्यक्ष सरोकार राख्छ ।

मिडिया हाउस दक्ष पत्रकारको खोजीमै हुँदा पनि पत्रकारिता पढ्नेहरु रोजगारविहीन हुनु पत्रकारिता पढाइ हुने विश्वविद्यालयले उचित शिक्षा दिन नसकेकै कारणले हो त ? यो प्रश्नको उत्तर खोज्न जरुरी छ

माध्यम जुनसकै भए पनि आजको युगमा सूचना र जानकारी प्राप्त गर्ने एकमात्र स्रोत भनेको यही पेशा हो । चाहे यो छापा होस् वा विद्युतीय माध्यम नै किन नहोस् । गलत सूचना तथा जानकारीले व्यक्ति, वा संस्थाको चरित्र, काम र कर्तव्यमा गम्भीर प्रश्न उब्जन सक्छ र पेशाको औचित्यमाथि नै गम्भीर प्रश्न आउने परिस्थिति बन्न सक्छ । यस्तो नहोस् भन्नका लागि पनि पत्रकारिताको सैन्द्धान्तिक ज्ञानलाई अभ्यासमा ल्याउनु नितान्त आवश्यक छ ।
सूचना र प्रविधिसँग अन्योन्याश्रति सम्बन्ध बोकेको पत्रकारिता क्षेत्र समयसँगै परिवर्तन हुने क्षेत्र हो । मानिसका आवश्यकताहरु जसरी निरन्तर परिवर्तन हुन्छन् । त्यसैगरी मानिसको सूचनासँगको सम्बन्ध पनि परिवर्तन हुँदै जान्छ ।
छापामाध्यम हुँदै आज इन्टरनेट प्रविधिसम्म आइपग्दा मानिसको सूचना र प्रविधिसँगको लगाव झनझन बढ्दो छ । मानिसहरु दिनप्रतिदिन उत्सक बन्दै गइरहेका छन् । पहिला सम्भब नलाग्ने धैरै कुराहरु आज सम्भव भइसकेको छ । आज हामी विश्वको एउटा कुनामा बसेर विश्वको अर्को कुनामा घटेका हरेक घटनाहरु क्षणभरमै हेर्न, सुन्न र पढ्न सक्छौं ।
आज विश्व सूचनासँगै खुम्चिएको भान हुन्छ । सामाजिक सञ्जाल र अनलाइन मिडियाका कारण आज हाम्रा प्रत्येक क्रियाकलाप विश्वमाझ फैलिन कति पनि समय लाग्दैन । विश्वव्यापीकरण र सूचनाको यो नयाँ युगमा अवतरण हुनको मुख्य श्रेय पत्रकारिता क्षेत्रलाई नै जान्छ ।
मानिसको चेतनाको स्तर बढ्नुको देन पनि पत्रकारिता क्षेत्रलाई नै दिनु नौलो होइन । किनकि गर्वका साथ आज हामी भन्न सक्छौं कि यो सूचना नै हो, जसले मानिसको चेतनास्तर बढाइदिएको छ र सूचनाको संवाहक पत्रकारिता नै हो । मानिसहरुको राजनीतिक, सामाजिक, लैङ्गकि, आर्थिक, बौद्धिक चेतनाको स्तर उकास्ने श्रेय पनि यसैलाई जान्छ ।
पत्रकारिता क्षेत्रको योगदानलाई बुझ्नका लागि इतिहास साक्षी छ । मुलुकमा आएका मुख्य राजनीतिक परिवर्तनमा पत्रकारिता क्षेत्रको योगदान छ चाहे त्यो लोकतन्त्र स्थापनामा होस, प्रजातन्त्र बहालीमा होस, गणतन्त्र राज्य निर्माणमा होस् र संविधान निर्माणको क्रममा नै किन नहोस् । नेपालमा भएका मुख्य राजनीतिक आन्दोलनमा मिडियाले एजेन्डा स्थापना गर्दै सम्बन्धित पक्षलाई झक्झकाउने काम निरन्तर गर्दै आएको छ ।
राज्यको चौथो अङ्गका रुपमा रहेको पत्रकारिताले सत्यता, समानता , विश्वसनियता, इमान्दारिता एवम् निश्पक्षताको बाटोमा हिँड्दै सरकार, जनता र सरोकारवाला सबैलाई जोड्ने सेतुको रुपमा काम गर्नेु आवश्यक छ । तबमात्रै पत्रकारिता पढ्नु र पत्रकारिता गर्नुको सही औचित्य होला कि ?
(दवाडी त्रिविमा पत्रकारिता तथा आमसञ्चारमा अध्ययनरत छिन्)

