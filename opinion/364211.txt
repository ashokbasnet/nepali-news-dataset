क्यापिटलिस्ट राईलाई कम्युनिष्ट किरातीको जवाफ
-गोपाल किराती
सम्भव सहमतिको संविधान घोषणा गर्ने र आन्दोलनरत शक्तिहरुसँग वार्ता गरी नयाँ सहमतिको आधारमा संविधान संशोधन गर्दै अघि बढ्ने हाम्रो स्पष्ट बिचार हो । त्यसअनुसार थरुवान-मधेसको माग सम्बोधन गर्न संविधान संशोधनको कार्यसुचीमा किरात गणराज्यको मागलाई समावेश गराउने उद्देश्यले किरात गणराज्य अभियान पुनर्गठन गरियो । गजबको कुरा, अभियान पुनर्गठनलगत्तै राई थरको एक मित्रले ‘कम्युनिष्ट हृयाङओभर त्याग’ भनेर फर्मान गरे । फर्मानअनुसार ती राई क्यापिटलिस्ट रहेछन् वा हुनैपर्छ । अन्यथा कम्युनिष्ट हृयाङओभरको कुरा आउँदैनथ्यो ।
त्यस्तै एकीकृत नेकपा माओवादीमा भौतिकवादी द्वन्दवादको दार्शनिक आधार सुदृढ गर्न एकमनावादविरुद्ध दुई लाइन संघर्ष लड्ने बिषयबारे पनि विविध टिप्पणीहरु आएका छन् । कत्तिपयले किरात-लिम्बुवानमा राजनेताको अभाव पूर्ति गर्न माओवादी त्यागेर आउन आग्रह गरिएका छन् । के किरात गणराज्य खोज्नु भनेको एन्टी कम्युनिष्ट हुनु हो ? हिजो माओवादी कम्युनिष्टले किरात स्वायत्त जनसरकार घोषणा र सञ्चालन गरेको बेला ती क्यापिटलिस्ट महोयहरु के गर्दै हुनुहुन्थ्यो ? अतः यो किराती किन कम्युनिष्ट भयो र हुनुपर्छ ? साथै, किरात राज्यको निम्ति साझा अभियान कसरी निर्माण गर्न सकिन्छ ? सम्बन्धी केन्द्रीत रहेर यो आलेख तयार गरिएको छ ।
विश्व दृष्टिकोणको प्रश्न
गुरुत्वाकर्षणका कारण पृथ्वीमा जसरी उत्तरी र दक्षिणी दुई ध्रुव मात्र छन्, ठिक त्यसरी नै मानव संघर्षका सामु विश्वमा दुई वटा मात्र दृष्टिकोणहरु रहेका छन् । पहिलो हो, द्वन्दात्मक तथा ऐतिहासिक भौतिकवादी विश्वदृष्टिकोण, जसले वस्तुलाई गतिशील तत्वको रुपमा हेर्दछ । जीवन र जगतलाई बोधगम्य तत्वको रुपमा बुझ्दछ र सर्वहारावर्गीय स्वार्थमा बदल्ने जमर्को गर्दछ । दोस्रो हो, आदर्शवादी विश्वदृष्टिकोण, जसले वस्तुलाई कुनै अलौकिक शक्तिको देन ठान्दछ । जीवन र जगतलाई अबोधगम्य तत्वको रुपमा बुझ्दछ र सामन्त, दलाल तथा नोकरशाही पुँजीपतिवर्गको स्वार्थमा मानवसभ्यता समर्पित गर्दछ ।
माथिका दुईमध्ये पहिलो विश्वदृष्टिकोण किरातीलगायत उत्पीडित राष्ट्रिय मुक्तिको सर्वोत्तम बैज्ञानिक दृष्टिकोण हो भन्ने हाम्रो स्पष्ट धारणा रहेको छ । विश्वदृष्टिकोण निर्धारण गर्ने बिज्ञानलाई दर्शनशास्त्र भनिन्छ । कार्ल माक्र्स अघिका दार्शनिकहरुले दुनियाँलाई हेर्ने र आदर्शवादी कोणबाट ब्याख्या गर्ने मात्र गर्दथे भने माक्र्सयता दर्शनशास्त्रले हेर्ने, बुझ्ने र बदल्ने कार्यभार अख्तियार गर्‍यो । अतः कुनै पनि उत्पीडित जातिले वस्तुलाई हेर्ने र बुझ्ने मात्र होइन, मुख्यतः बदल्ने अठोट गर्नुपर्छ । तब उत्पीडनको अवस्थाबाट मुक्तिको अवस्थामा वस्तुलाई बदल्न सकिन्छ ।
किराती आखिर कम्युनिष्ट बन्यो, किन ?
यो किरातीको जीवनकथा प्रतिनिधि कथा मात्र हुन सक्छ । यसले ब्यहोरे बराबर कतिपय सन्दर्भमा अझ त्योभन्दा कठोर जीवनदशा ब्यहोरिरहेका नागरिकहरु नेपाली समाजमा करोडौंको संख्यामा छन् ।

१२ महिना परिश्रम गरे पनि तीन महिना खान नपुग्ने परिवार थियो । गिठा भ्याकुरसम्म पेटभरि खान नपाएर भााडामा उसिनेको भकिमिलोको चिउला तथा काभ्राको चिउलाको घाास खाएर आमा-बाबुले हामीलाई हुर्काएका थिए

नोवेम्बर १९७१ को असिनाले सोताङ-कुलुङ र रावाखोला क्षेत्र सर्वनाश गर्‍यो । त्यसले यस क्षेत्रका हजारौं नागरिक फेरि कहिल्यै उठ्न नसक्ने गरि अनिकालको सिकार बने । त्यहीबेला गाउँको प्रधानपञ्चले नाम्चे बजारमा आएका राजा-रानीबाट पीडित जनताको नाममा राहतस्वरुप रु. २८ हजार अनुदान लिएछन् । त्यो अनुदान ओखलढुंगातिरकी कान्छी श्रीमतिको पेवा भनेर प्रधानपञ्चले गाउँभरि मासिक सयकडा ५ को दरले ब्याजमा लगाए । हाम्रो बुवाले पनि रु. ४ सय लिनुभएछ ।
सन् १९८१ मा बुवाको मृत्युलगतै हाम्रो घरमा प्रधानपञ्चले कचहरी बोलाए । हिसाब गर्दा त्यो ४ सय रुपैँयाको ब्याज र स्याजसहित ४२ सय पुर्‍याइयो । सँगसँगै हाम्रो घरबारीको साँधमा पर्ने प्रधानपञ्चले कोदो टिप्नेबेला हाम्रो घरबारीको आधा भागको अन्न लुटेर लगे । हामी केटाकेटी थियौं । त्यसैले आफ्नो जमिनको अन्न प्रधानपञ्चले लुटिरहेको देखेर घरमा दिनभरि रोएर बस्यौं ।
त्यस्तै अनिकाल लागेको सालदेखि धेरै वर्षसम्म सुकुम्बासी किसानको जीवन जीउनु पर्‍यो । १२ महिना परिश्रम गरे पनि तीन महिना खान नपुग्ने परिवार थियो । गिठा भ्याकुरसम्म पेटभरि खान नपाएर भाँडामा उसिनेको भकिमिलोको चिउला तथा काभ्राको चिउलाको घाँस खाएर आमा-बाबुले हामीलाई हुर्काएका थिए । त्यसमाथि १९८० मा प्रहरी सेवामा कार्यरत जेठा दाजु र १९८२ मा आमाको पनि निधन भएपछि यो टुहुरा परिवार कम्युनिष्ट नभएर अरु के हुनुपथ्र्यो ? क्यापिटलिस्ट राईसँग जवाफ छ ?
वैज्ञानिक समाजवाद नै साम्राज्यवादलाई परास्त गर्ने एक मात्र हतियार हो
सुरुमा हामीले बुझेको माक्र्सवादी सिद्धान्त ‘व्यक्ति धनी भएर समाज धनी हुँदैन, समाज धनी भए व्यक्ति स्वतः धनी हुन्छ ।’ त्यसपछि क्रमशः समाज धनी बनाउने आन्दोलनमा लागियो, जो अध्यावधि जारी छ । कम्युनिष्ट पार्टीले अख्तियार गरेको झन्डा हसिया र हथौडा हो । जबसम्म मानव सभ्यतामा निर्माण कार्य आवश्यक पर्छ, तबसम्म हथौडा अनिवार्य औजार रहनेछ । त्यस्तै जबसम्म कृषि उत्पादन आवश्यक पर्छ, तबसम्म हँसिया अनिवार्य औजार रहनेछ ।

बिग्रेका कम्युनिष्ट गुट र त्यसका जनविरोधी नेताहरुको क्रियाकलापलाई लिएर बैज्ञानिक समाजवादको झन्डालाई चुनौति दिन मिल्दैन

मानव समाजमा व्यक्ति प्रधान कि समाज प्रधान ? यो अहम महत्वको प्रश्न छ । व्यक्तिलाई प्रधानता दिनेहरु क्यापिटलिस्ट अर्थात् दलाल पुँजिपतिहरु हुन् भने समाजलाई प्रधानता दिनेहरु कम्युनिष्ट अर्थात् बैज्ञानिक समाजवादीहरु हुन् । पुँजीको निम्ति मानिस कि मानिसको निम्ति पुँजी ? यो पनि अहम प्रश्न हो । क्यापिटलिस्टहरु पुँजीको निम्ति मानिसलाई पशु तुल्याउने लक्ष्य लिन्छन् भने कम्युनिष्टहरु मानिसको निम्ति पुँजी उपयोगको लक्ष्य राख्दछन् ।
विद्यमान २४० मुलुकमा साम्राज्यवादी अमेरिकाले आफ्नो सैनिक अखडा जमाएको छ । त्यसविरुद्ध उत्पीडित राष्ट्रहरु तथा सर्वहारावर्गले प्रतिरोध गर्दछ । नेपालमा अघोषित भारतीय नाकाबन्दी छ । त्यसविरुद्ध पार्वहन अधिकार कार्यान्वयन गराउन जनता संघर्षरत छन् । अमेरिका र भारतको शासनव्यवस्था क्यापिटलिस्ट व्यवस्था हो । त्यसैले त्यसले मानवताविरोधी अपराध गरिरहेको छ । कुनै पनि कम्युनिष्ट मुलुकले अन्य सार्वभौम मुलुकमा सैनिक ब्यारेक खडा गर्ने र नाकाबन्दीजस्तो अमानवीय हर्कत गरेका छैनन् ।
कतिपय घटनाहरु कम्युनिष्ट मुलुकमा घटेका हुन सक्छन्, जसलाई साम्राज्यवादीहरुले प्रचारको साधन बनाएका छन् । परन्तु, ती घटनाहरु राष्ट्रिय प्रतिरोध वा प्रतिक्रान्तिकारी तत्वमाथि दमनको बेला भएका हुन् । कतिपय कम्युनिष्ट पार्टी र त्यसका नेताहरु जातीय उत्पीडन अन्त्यको विरुद्धमा छन् । त्यसलाई सच्चा कम्युनिष्टहरु संशोधनवाद, नेपालको सन्दर्भमा बाहुनवाद भन्दछन् । बिग्रेका कम्युनिष्ट गुट र त्यसका जनविरोधी नेताहरुको क्रियाकलापलाई लिएर बैज्ञानिक समाजवादको झन्डालाई चुनौति दिन मिल्दैन।
जान वा अन्जानमा साथीहरु पुँजीवादी लोकतन्त्रको पक्ष लिन्छन् । परन्तु, पुँजीवाद त्यहीबेला प्रतिक्रियावादी बनिसकेको थियो, जब फ्रान्सेली राज्यक्रान्ति र बेलायती औद्योगिक क्रान्ति सम्पन्न भयो । त्यसअघिसम्म प्रतियोगितात्मक चरित्रको हुनाले पुँजीवाद प्रगतिशील थियो भने प्रतियोगितात्मक चरित्र गुमाएर जब त्यो एकाधिकारी चरित्रमा बदलियो, तब प्रतिक्रियावादी बन्यो । अतः प्रतिक्रियावादी पुँजीवादको विकल्पमा सर्वहारा मजदुर-किसानले बैज्ञानिक समाजवादको झन्डा उठाए । लेनिनको सोभियत संघ र माओको जनगणतन्त्र चीनमा उत्पीडित जातिहरुलाई मुक्त गरियो र स्वाधीन जातिहरुको स्वाधीन मुलुक खडा गरियो ।
जसरी जङ्गली युगको विकल्प जङ्गली युग हुन सकेन, सभ्यतामा आयो । दास युगको विकल्प दास व्यवस्था हुन सकेन, विद्रोह भयो । सामन्तवादको विकल्प सामन्तवाद हुन सकेन, जनक्रान्तिहरु भए । ठीक त्यसरी नै पुँजीवादको विकल्प पुँजीवाद हुन सक्दैन । अतः वैज्ञानिक समाजवादले मात्र नेपालमा जातीय मुक्तिलगायत सबैखाले उत्पीडनहरुको अन्त्य गर्न सक्छ । र, विश्वलाई नयाँ प्रकाश दिन सक्छ ।

क्यापिटलिस्ट राईलाई आग्रह छ कि निम्न-पुँजीवाद दलाल पुँजीवाद हुँदै साम्राज्यवादमा कसरी पतन हुन्छ ? बुझ्नको निम्ति तेज राई अनुवादित ‘मास्टर अफ गेम’ उपन्यास पढे पुग्छ

साम्राज्यवादी हत्यारा अर्को ग्रहमा भाग्न खोज्दै छ । तर, पृथ्वीवासी मजदुर-किसान एवम् उत्पीडित जातिहरुले त्यसलाई त्यति सजिलै उम्कन दिने छैनन्, जत्ति त्यसले सोंचेको छ । क्यापिटलिस्ट राईलाई आग्रह छ कि निम्न-पुँजीवाद दलाल पुँजीवाद हुँदै साम्राज्यवादमा कसरी पतन हुन्छ ? बुझ्नको निम्ति तेज राई अनुवादित ‘मास्टर अफ गेम’ उपन्यास पढे पुग्छ ।
यद्यपि किरात गणराज्य अभियान कुनै पार्टी नभएर साझा आन्दोलनको मञ्च हो । आन्तरिक राष्ट्रियताको संघर्ष जारी रहेको तथा संविधानमै समाजवादको व्यवस्थासमेत भइसकेकोले यसको मार्गनिर्देशक सिद्धान्त राष्ट्रिय समाजवाद प्रस्तावित छ । स्मरणीय छ कि ‘संघीय समाजवाद’ नेपालमा जातीय मुक्तिको सिद्धान्त प्रचार गरिँदै छ, जो सरासर गलत हो । संघीयता भौगोलिक आधारमा पनि हुन सक्छ ।
घोषित संविधानको संघीयता भौगोलिक आधारमा मात्र भएकोले नै थरुवान-मधेस र आदिवासी जनजातिहरु सन्तुष्ट छैनन् । प्रश्न छ, जातीय पहिचानआधारित संघीयता निम्ति मुलुक बहुजातीय हुनु अनिवार्य छ । तर जापान, कोरिया, भियतनामजस्तो मुलुकमा संघीय समाजवादको अर्थ छ ? छैन । त्यसैले बाहृय र आन्तरिक राष्ट्रिय स्वाधीनतासहितको समाजवादी अर्थ-राजनीतिक कार्यक्रमलाई नेपालजस्तो मुलुकमा ‘राष्ट्रिय समाजवाद’ पदावलीले मात्र अभिव्यक्त गर्न सक्छ ।

