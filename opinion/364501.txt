भारतीय राजदूत रञ्जित रायलाई जवाफ
बासु रिजाल

नेपालका लागि भारतीय राजदूत महामहिम रञ्जित रायले काठमाण्डौको एक कार्यक्रममा भारत नेपालका लागि अवसर वा चुनौती के हो स्पष्ट होस् भनेर प्रश्न वा जिज्ञासा राख्नुभएछ, वहाँको कुरा सुनेर मलाई पनि केही नलेखी चित्तै बुझेन । आजसम्म एक नेपाली भएर रहँदा, नेपालभित्रै धेरैले सोचेका र समान रुपमा व्यक्त भएका धारणा अरुलाई मैले बुँदागत रुपमा राख्ने प्रयास गर्दैछु ।

नेपाल भारतका लागि सुरक्षा कवच हो । सुरक्षा कवच यो मानेमा कि, भारतको लगभग १७५० किमी सीमानामा नेपालले सुरक्षा कवचको काम गरेको छ । नत्र हाल भारतको चीनसँग सीमाना जोडिएका केही भूभागमा भारतले सुरक्षाको कति चिन्ता ब्यहोर्नु परिराखेको छ, विगतमा ती क्षेत्रका सीमानाका विषयमा भारतले के-केसम्म गर्नुपरेको थियो र आज पनि कस्तो अवस्था छ, धेरै भनिरहनु नपर्ला । भारतीयहरुले आफै समीक्षा गर्लान् ।
ती ठाउँका सुरक्षाका लागि भारतले वाषिर्क रुपमा कति खर्च ब्यहोरिरहनु परेको छ, त्यत्तापट्टि पनि नजाउँ । नेपालले सुरक्षा कवचको काम गरेको भू-भाग सिधै चीनसँग जोडिएको भए भारतलाई र चीनलाई के सहज वा असहज हुन्थ्यो, ती विषयहरु चीन र भारतका विज्ञहरुले नै अनुमान गरिहाल्नुहोला, म त्यतापट्टि नलागौं ।
सिधै मुद्दामा आउँदा, बस्तुनिष्ठरुपमा प्रमाणित भएका तथा प्रमाणित हुन सक्ने प्रशस्त आधार भएका विषयलाई टेकेर विश्लेषण गर्दा भारत नेपालका लागि अवसर र चुनौति दुबै हो । न कुनै एक देश अर्को देशका लागि पूरै अवसरमात्र हुन सक्छ, त्यसो भन्दैगर्दा चुनौति मात्र पनि हुँदैन । त्यसैले भारत नेपालका लागि निम्न कारणबाट अवसर र चुनौति दुबै हो ।
अवसर

· नेपाली र भारतीय जनताबीच रहेको सामाजिक, संास्कृतिक र नागरिक स्तरको सम्बन्ध ।
· आर्थिक रुपमा भारतीय मुद्रासँग जोडिएर स्थिर रहने प्रयत्न गर्नु, नेपालमा प्रकृतिक विपत्ति वा भैपरी आउने असज परिस्थितिका बेला छिट्टो सहयोग प्राप्त हुने अवसर रहनु ।
· भारतबाट र भारतीयहरुको संयोजनमा नेपालमा लगानी भित्राएर ठूला ठूला परियोजनाहरु जस्तै – विद्युत, जडिबुटी प्रसोधन आदि कारखानाहरु निर्माण हुन सक्ने अवसर रहनु ।
· नेपाल र भारत दुबै देशका जनताले त्यस्ता परियोजनामा रोजगारी प्राप्त गर्नु, नेपालमा आर्थिक समृद्धिको आधार बन्नु । नेपालका तमाम युवा, जो रोजगारीको अवसरका लागि समुन्द्रपारिका देशमा दुःख भोगिरहेका छन् । उनीहरुलाई राम्रो रोजगारीको अवसर प्राप्त हुनु । जसले गर्दा हाल देखिएका सामाजिक विसंगतिबाट केही मात्रामा भए पनि राहत महसुस हुने अवसर प्राप्त गर्नु ।
· यसरी नेपाल स्थिर र बलियो हुँदा छिमेकीको चासोको पनि सुरक्षा गर्न सक्ने हैसियत राख्नु, भारत र चीनबाट संयुक्त रुपमा व्यक्त हुने चासोको पनि सुरक्षा गर्न सक्षम रहनु ।
· नेपाल समृद्ध हुँदै गर्दा नेपालसँग जोडिएका भारतको लामो सीमानामा सँगै रहेका नेपाली र भारतिय सामुहिक रुपमा खुसी रहनु र सकारात्मक सोच दुबै देशमा प्रवाहित हुनु, जसले गर्दा दुबै देशमा सामाजिक स्थिरता कायम राख्न मद्दत गर्नु ।
· भारत र नेपालमा केही विपत्तिहरु सँगसँगै जोडिएर आउने खालका पनि छन् । ती समस्याहरु सँगै मिलेर सामना गर्न पनि भारत, नेपाललाई र नेपाल, भारतलाई आवश्यक छ । जस्तैः खोलानालाका कारणले आउने समस्या, कोशी नदीमा आएको समस्या होस् या सुनकोशीमा पहाड झरेर थुनिँदा आएको समस्या । एक आपसमा सूचना आदान-प्रदानबाट ठूलो जनधनको क्षति हुनबाट जोगिन्छ ।
· भारतमा आउने सामाजिक तथा राजनीतिक परिवर्तनको लहर एकैपटक वा केही समयको अन्तरालमा नेपालमा देखिन सक्ने स्थितिको अत्यधीक विद्यमानता हुने हुनालेेे नेपालले भारतमा भएको परिवर्तनलाई एक सूचकांकको रुपमा प्रयोग गरी समस्या समाधानको उपाय खोज्न मद्दत पुग्छ । त्यस्तै फाइदा भारतलाई पनि हुन सक्छ ।
चुनौतिहरु

साना राष्ट्र, ठूला र बलिया राष्ट्रसँग केही नगरे पनि सधैं केही गरिहाल्ने पो हो कि ? भन्ने मानसिक त्रासमा रहन्छन, यो प्राकृतिक नियमजस्तै पनि हो । त्यसको सबैभन्दा बढी प्रवाभ भारत र नेपाल सम्बन्धमा देखिन्छ, जसलाई निम्न कारणहरुले अझ बल प्रदान गरेको छ ।
· नेपालीले रकम खर्चेर आवश्यक सर-सामान किनेर ल्याउँछन्, भारतले सित्तैमा दिने होइन, तैपनि नेपाली हामीले दिए खान पाउने हुन्, नत्र मर्छन् भन्ने दरिद्र सोच भारतका केही शासक र प्रसासनिक वर्गमा देखिन्छ । नेपाल एक स्वतन्त्र राष्ट्र हो भन्ने मान्न केही शासकहरु तयार नदेखिनु र तत् अनुरुपको व्यवहार प्रस्तुत गर्नु ।
· कूटनीतिक रुपमा देखाउँदा एउटा र खुफिया एजेन्सी मार्फत अर्को विपरीत नीति अख्तियार गर्नु । त्यस्ता क्रियाकलापलाई बल पुर्‍याउने खालका सम्बन्धित समाचार र सामग्रीहरु उच्च सम्पर्कमा रहेका भ्ाारतीयहरुबाट नै संप्रेषित हुनु ।
· नेपाल केवल भारतको आश्रयमा मात्र बाँच्न सक्छ भन्ने उत्तेजक विचार राख्नु, कहीँ कहीँ त्यस्तै व्यवहार प्रकट गर्नु ।
· सीमानाको विषयमा स्पष्ट रहन नखोज्नु । केही भएकै छैन भनी दरिद्रता देखाउनु । भारतले एकातिर खुल्ला सीमाले हाम्रो सुरक्षा चासो छ भन्नु । अर्कोतिर खुल्ला सीमाना ब्यवस्थित गर्न कुनै तदारुकता वा चासो नदेखाउनुले भारत खुल्ला सीमानालाई देखाएर नेपालमा रणनीतिक चासो पूरा गर्ने योजनामा रहेको संकेत गर्दछ । त्यसमा नेपाली शासकहरु पनि कुनै कुरा राख्दा भारत धैरै नै चिढिने पो हो कि भन्ने मनोदशाबाट प्रेरित हुनु । र, विगतका केही शासकहरुझै स्थिति हुने हो कि भनी र कोही कोही नेपाली शासक भारतको सहयोगमा व्यक्तिगत स्वार्थ केन्दि्रत हुनु ।
· नेपालको सत्ता र शक्तिमा पुग्न भारतको ‘एस म्यान’ हुनुपर्दछ, भन्ने सोच राख्नु, र त्यसै अनुरुपका सुक्ष्म व्यवस्थापनमा भारतीयहरु अनावश्यक दौडधुप गरेको देखिनु ।
· भारतमा कहीँ न कहीँ, एक तप्कामा नेपालमा स्थिरता र शान्ति भएमा नेपाल भारतको हातबाट बाहिर जान्छ र भारतको सुरक्षा चासो खतरामा पर्छ भन्ने ठानेर विभिन्न किसिमका कहिल्यै समाधान नहुने आत्मपरक नाराहरु उराल्नु, जसले समाज परिवर्तनमा कुनै भूमिका निर्वाह गर्दैन तर नाराहरु चाँहि पूरा भएको देखिन्छ । जनताको सामाजिक हैसियत बढेको वा आर्थिक रुपमा वा प्रत्यक्ष हुने गरी परिवतर्न देखिँदैन । जस्तै- स्वास्थ, शिक्षा, खाना, घर, रोजगारीमा कुनै परिवर्तन देखिँदैन, तर परिवर्तन यथार्थमा होइन, आत्मपरकरुपमा देखाउने र त्यस्ता खालका नाराहरु प्रेषित गर्नमा भारत प्रत्यक्ष संलग्न देखिनु ।
यस्तै यस्तै कारण नेपालमाभारत अवसर कम र चुनौति बढी भएको राष्ट्र बन्ने होडमा छ ।
(अधिवक्ता रिजाल – अन्तरराष्ट्रिय र बाणिज्य कानुनका विद्यार्थी हुन्)

