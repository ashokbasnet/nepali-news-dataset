यसकारण चोख्याइएको हो जानकी मन्दिर !

-अनुज मिश्र
चकित छु ! सरोज मिश्र मधेसी मोर्चा कुनै कार्यकर्ता होइनन् । निकै पहिलादेखि स्थानीय स्तरमा युवाहरुलाई जोड्दै जनकपुर युथ डेवलपमेन्ट फोर्स (जेवाइडिएफ ) को संयोजक भएर सामाजिक विकास कार्य गर्दै आइरहेको तथ्यांक स्थानीय प्रशासनिक निकायसँगसमेत उपलब्ध छ । सामाजिक कार्य गरेबापत सम्मानपत्रहरु समेत प्रदान गरिएको छ ।
नेपालको संविधान २०७२ मा मधेसीहरुको अधिकार कटौती विषयलाई लिएर असार २० गतेका दिन स्थानीय युवाहरुको भेला मार्फत गठन गरिएको एक लुज फोरम- मधेस अधिकार संघर्ष समिति (मास )को संयोजक समेत हुन् । जसको उद्देश्य अधिकार प्राप्तिको निम्ति संघर्सरत रहनु हो ।
मधेस आन्दोलनको शुरुवात जनकपुरको जनक चोकबाट शंख बजाएर गरेका थियो । तत पश्चात बन्द घेरामा हुने राय संकलन स्थगन, १६ बुंदे बिरुद्धको सर्वोच्चको फैसला कार्यन्वयनमा भएको ढिलाइलाई लिएर निवर्तमान प्रधानमन्त्री सुशील कोइरालालाई असार ३० मा कालो झन्डालगायतका अन्य बिरोध कार्यक्रम गर्दै आइरहेको छ ।
-अनुज मिश्र
आफ्नै देशको नागरिक बारेको सामाचार सम्प्रेष्ण गर्दा सीमान्तरबाट प्रकासित हुने हिन्दुस्तान/दैनिक जागरण पत्रिकालाई आधार मानेर प्रेसको गरिमालाई कुठाराघात नगरियोस् । तथ्य स्थानीय रुपमा पहल गरियोस् । मधेसको समाचार मधेस पुगेर लेखियोस् । सरोज मिश्र कुनै मधेसी मोर्चाको कार्यकर्ता नरहेको जानकारी नहुनुले रिपोर्ट अनुसन्धानविहीन रहेको पुष्टि गरेको छ । वा जानकारी रहे पनि सो कुरा नखुलाउनुले सदाचार पत्रकारितामाथि प्रश्नचिन्ह खडा गर्दछ । समाचारमा एकल महिला नलेखेर विधवा लेखिनु पछाडिको समाचारको शीर्षक लेखन नै शंकास्पद देखिन्छ !
हो ! प्रधानमन्त्री । तर, हाम्रो होइन । राष्ट्रपति । तर, हाम्रो होइन । संविधान । तर, हाम्रो होइन ! हामी उत्पीडित जनताहरु शुरुदेखि नै यस संविधानमाथि प्रश्न खडा गर्दै आइरहेका छौं । त्यसैले जलिरहेको मधेसमा अधिकारबिना राष्ट्रपतिको प्रवेशको विरोध त्यति ठूलो सनसनीपूर्ण खुलासा भएको जस्तो लाग्दैन ।
जनकपुर भम्रण पश्चात निम्न कारण जानकी मन्दिर चोख्याइएको हो :
उहाँ राष्ट्रपति बनेको दिनसमेत उहाँको पुत्ला दहन आदि कार्यक्रमसहित बिरोध हुँदै आइरहेको छ । अहिलेसम्मको परिदृश्यमा मधेस आन्दोलन र मधेसीको अधिकारको विरोधीको छविमा पहिलो व्यक्तिको नाउँ भन्नु पर्दा एमाले पार्टीका अध्यक्ष खड्गप्रसाद ओलीजी पर्नुहुन्छ । राष्ट्रपति बिद्या भण्डारी ओलीजीको नजिकको पात्र मानिन्छन् ।
मधेस अधिकार प्राप्तिको आन्दोलन शुरु गरेको डेढ सय दिन हुन लागिरहेको छ । एमाले पार्टीका विधार्थी नेतादेखि लिएर पार्टी नेतृत्वसमेत मधेस कब्जा गर्ने घुर्की देखाउनमै मस्त छन् ।
कहिले तराईसँग दिपावली मनाउन मधेस जान्छन् भनिन्छ त कहिले संविधान बुझाउन आउँदै गरेको सुनिएको छ । तर, उहिले हिँडेका कोही अहिलेसम्म नेता भएर जनता सँग जनता जस्तै भेट्ने आँट गरेका छैनन । सैनिक दस्ता बोकेर मधेसलार्इ हेप्ने कार्य गरेका छन ! शुरुदेखि नै मधेसी जनतालाई हात्तीको खुट्टामुनिको कमिला बुझेर कुल्चिँदै गरिएको छ । स्थिति दिवंगत आत्माजस्तो छ । जसको चिर शान्तिसमेत कामना गरिएको छैन !
मधेसमा ५० भन्दा माथिको हत्या भएको छ । सैयौं अंगभंग, हजारौं विस्थापित भएका छन् । हरेक दिन सडक बल्दैछ । राज्यको आतंककारी शैलीले मारिएका आफन्तहरुको सपनाले हरेक रात पिरोलेको छ। यति दिन बितिसक्दा पनि राष्ट्रपतिले समस्याको हल चाहेकी छैनन् । विवेशील जनतालाई यो कुरा ज्ञात छ ! बरु आन्दोलन भड्काउने भाषण दिन्छिन् । मधेस आन्दोलनलार्इ नाजायज भन्छिन् ।
हामी राष्ट्रपतिमा पनि प्रधानमन्त्री ओलीको प्रतिबिम्ब अनुभूति गर्छौं, जो सायद कुनै पनि उत्पीडित वर्गको निम्ति अतिवादीका रुपमा स्थापित भएका छन् । त्यसैले वहाँ हाम्रो राष्ट्रपति होइन । अहिलेको सरकारको हरेक व्यक्तिसँग मधेसको ५ वर्षे बालक पनि रुष्ट छन् । र, असन्तुष्ट छन् ओलीले खडा गरेका मधेसी विरुद्धको हरेक रुढ -प्रारूप( स्टेरियोटाइप्स) हरु सँग । त्यही कथात्मक बोकेका एक पात्र हुन् विद्या भण्डारी, जसको प्रतिविम्बसँग समस्त मधेसवासीको मनमा बिरोध, र आक्रोश छ । कारण उनी मधेसलाई यति दिनदेखिको आन्दोलन पश्चात पनि अधिकार सम्पन्न देख्न चाहदैनन !
हामी स्वच्छ राजनीतिक पहलमा यदि मधेसमा ओली र भण्डारी ज्युको एकमुष्ट जनमत संग्रह गरायौं भने पुरा मधेसले यी दुवैजनालार्इ सजायँका लागि बराबर मत खस्ने छ । त्यति धेरै असन्तुष्टि र आक्रोश छ !
मैले बुझेअनुसार सरकार सबैको साझा हुन्छ । चाइना र भारतबाट आएको सिलिन्डर/पेट्रोल अहिलेसम्म मधेसमा दिन खोजिएको छैन किन ? बरुयताको डिलर कोटासमेत काटेर काठ्मान्डु र पायक पर्ने ठाउँ तानिएको छ ! मधेसको हक छिनिएको छ । राज्यको कुनै पहल छैन ।
चरम यातना र अभाव भोगिरहेका जनता असल सरकार कुर्दै दिनहुँ मरिरहेका छन् तैपनि उसको हक दिन कुनै सरकार अगाडि बढेको पाइँदैन ।
धार्मिक पात्रो अनुसार- यो वर्ष नै अशुभ छ, वैशाखमा ठूलो भूकम्प गयो । ९ हजार बढीको मृत्यु भयो ! मधेसीको निम्ति यो सरकार, जसले मधेसको पीडालाई ‘अन्य’ सरह व्यवहार गरिरहेका छन्, त्यो अशुभ हो । हाम्रो निम्ति र नेपालकै निम्ति पनि । दुवैलाई विज्ञानले चोख्याउन सकिन्छ । मधेसी मन अहिले सरकारको माग संवोधन पर्खेको छ । कुनै राजा-रानीको सवारी होइन !
आन्दोलित मधेसका जनता भेट्न कुनै सहज दिनलाई अवसर मानेर नआउने राष्ट्रपतिले जसरी धर्मलाई हतियार बनाउँदै मधेस दमनको किल्ला गाड्न विवाह पंचमीलाई अवसर बनाइन्, त्यसले हिन्दु धर्मप्रति आस्था राख्नेहरुमाथि प्रहार गरेको छ । अधिकारविहीन बनेकी मधेसी सीतामाताको अस्मितामाथिको प्रहार छ । सीता मातालाई अधिकारविहीन बनाएर हजारौं श्रद्धालुबीच भेट्न आउनुको अर्थ के छ त ? सुन्नोस भन्छु- उहाँको जानकी मन्दिर भ्रमण मधेसलगयात नेपालकै महिलाहरुको उपहास हो !
हजारौंको संख्यामा विवाहपञ्मीको दिन अयोध्याबाट श्रद्धालु भक्तजन जनकपुर आउँछन् । मधेस आन्दोलित छ । मधेस विरोधीहरुको भ्रमणको विरोध शुरुदेखि नै गर्दै आइरहेको छ र गर्ने छ । किनकि मधेसलार्इ दमन गरिएको छ ।
उहाँ कथित राष्ट्रपति हुनहुन्छ भने- खोइ त ! महिनौंदेखि रुवावासीमा रहेकी सीता मातालाई अधिकार सम्पन्न बनाएर वा अधिकार लिएर भेट्न आएको ? मधेस विरोधीहरु यसरी भेट्न आउनु भनेको त मधेस, धर्म, र नेपालकै जननी जानकीको अझै खिल्ली उडाउनु भएन र ? त्यो अर्थमा सबै महिला अपहेलित गरिएका छन् ।
उहाँको भ्रमण जल्दै गरेको मधेसमाथि नुन थियो, जुन सम्पूर्ण मधेसीहरुले अनुभूति गरेका छन् । त्यो पदार्पण त्यो अर्थमा पनि अशुभ छ ! मधेस भावनाको संवेदनशीलतालाई विचार गर्दै, जनताको मनसाय आत्मसाथ गर्दै आफ्नो /अधिकारविरोधी / मधेसविरोधी / संकुचित छविलाई व्यापक अर्थ दिन भ्रमण रद्द गर्न पनि त सकिन्थ्यो । यस्ता भ्रमण मधेसी जनतालाई कहिले स्वीकार्य हुने छैन । चाहे त्यो कुनै मधेस विरोधीको छवि होस् । त्यसबाट मधेस चोख्याउनैपर्छ ! बचाउँनै पर्छ ।
यति भइसक्दा पनि विरोध नगर्नेहरुको ‘मानसपटल /प्रवृति / संवेदनशीलता’ माथि प्रश्न खडा गर्नुपर्ने हुन्छ विज्ञानले पनि ! कारण आमाको अस्तित्व माथिको हमलामा कुनै छोरो कसरी चूप लागेर बस्न सक्छ र ?
अहिले तराईको पक्षमा बोल्दा आरोप लाग्नु अस्वभाविक होइन, बराबर बोल्ने आँट गर्ने गुरुवर खगेन्द्र संग्रौला /सिके लाल समेतलार्इ जब अभद्र टिप्पणी सहने साहस राख्नुपरेको परेको छ, हामी त युवा छौं !
अगावैदेखि जलेको मधेसमा ती छविहरुको घोर बिरोध चल्दै आएको छ । सरकारले नसुनेको पनि नौलो होइन । हामी निरन्तर विरोधमा छौं !
जानकी मन्दिरभित्र जुत्ता चप्पलसहित प्रवेश निषेध छ, विश्वास न लागे सर्वसाधारण र मन्दिरकै पुजारीसँग सोधखोज गरे हुन्छ !
तैपनि एकै धर्मको पशुपति र जानकी माताबीच पनि यो विभेद किन ? उहाँ त पशुपति पक्कै पुग्नुभएको छ होला । हुनसक्छ, त्यहाँ राजारुपी स्वरूपमा धर्म निरपेक्ष प्रवेश दिइएछ होला, तर लोकतान्त्रिक गणतान्त्रिक धर्मनिरपेक्ष राज्यका कथित राष्ट्रपति हिन्दु परम्परामा हस्तक्षेप गर्न सक्नुहुन्छ र ?
जनकपुरका एक शिक्षकले फेसबुकमा लेखेको स्टाटस
उनको सुरक्षामा खटिएका सैन्य बल जुत्ता लगाएर मन्दिरको गर्भगृहभित्र पनि प्रवेश गरे । मूल्य–मान्यताका दृष्टिले अपवित्र मानिने कुकुरसमेत जानकी मन्दिरको छतहरूमा देखियो । झाँकी प्रदर्शनका क्रममा रामजानकीको प्रतीक बनेकाहरूलाई उठाएर भण्डारी उनीहरूको आसनमा बसिन् । कति लाजमर्दो कुरा हो ? हिन्दु धर्ममा कतै लेखिएको छैन – राष्ट्रपतिलाई धर्ममा छेक्दैन !
एउटा प्रतिप्रश्न छ – उहाँ तपार्इहरूका लागि राष्ट्रपति हो कि होइन ? सायद होइन ! त्यसैले तपार्इहरूको आँखाले उहाँमा विधवा महिला पहिले देखियो र त्यसपछि एकल देख्ला ? राष्ट्रपति देखिएन ! मधेसको आँखामा उहाँ जवर्जस्ती लाद्न खोजिएको एक मधेस विरोधी राष्ट्रपति वाहेक अरु केही हुनुहुन्थेन । र त यो प्रश्न जन्मियो । यस्ता प्रश्न जनकपुरवासीले कसैलाई कहिले गर्दैनन् कारण, सीता आमा मधेसको शान रहेकी छिन् ।
प्रश्न नेपालको प्रथम महिला नरहेकी मधेसी महिलाहरुमाथि आन्दोलनमा गरिएको दमनहरुले जन्माएको छ । जुन अनउत्तरित छ ! मधेसी महिलामाथि आन्दोलनको क्रम मा घोर दमन भएको छ। जलेश्वरकी रामशीला मण्डल मारिँदा, सप्तरीकी बालिका मुस्कान साहलाई गोली लाग्दा वा बिराटनगरकी सदिना खातुन कुटिँदा त्यसबारे अहिलेसम्म कुनै संवेदना प्रकट गरिएको छैन (?)
महिला अधिकारवादी रीता साहजीले सार्वजनिक गर्नुभएको मधेस दमनको घटना र आँकडा डरलाग्दो छ । जसलाई ठालू भनिने पत्रिकाले समेतले प्रकाश पारेका छैनन् । तपाई त्यो सोध जरुर प्रकाशित गर्नुहुनेछ, आन्दोलन चलेकै अवधिमा । हामीलाई विश्वास छ ।
मधेश विरोधी राष्ट्रपति, कुकुर, जुत्ताचप्पल सहित सैन्यको प्रवेशलाई आधार मानी चोख्याइएको हो ! कुनै एकल महिलालाई आधार मानी अपमान गर्न होइन ।
जय मधेस माँ !


