राजेन्द्र महतोमा पहाडिया र काठमाडौं फोबिया ?

रीता झा
गैरमधेसी पहाडे समुदाय र सरकारविरुद्ध सधैं उग्र भाषण गरेर चर्चामा आइरहने सदभावना पार्टीका अध्यक्ष राजेन्द्र महतो वीरगञ्जको मितेरी पुलमै डेरा जमाएर बसेको देख्दा धेरैलाई लाग्दो हो, उनी आन्दोलनप्रति समर्पित भएरै तराईमा बसिरहेका छन् । तर, यथार्थ अलि बेग्लै रहेछ ।
अध्यक्ष महतो तराईमै बस्नुको वास्तविक रहस्य अर्कै छ । स्रोतका अनुसार सरकार र पहाडे समुदायविरुद्ध लगातार उग्र भाषण गर्दै हिँडेका महतो एकदमै डरपोक बन्दै गइरहेका छन् ।
एक समय आफूलाई सुरक्षाकर्मीले हत्या गर्ने षड्यन्त्र गरिरहेको भन्दै सुरक्षाको चिन्ता गर्ने महतोले अहिले पहाडे समुदायबाट आफू असुरक्षित रहेको भय पाल्न थालेका छन् । यसैक्रममा काठमाडौं आउँदा आफू असुरक्षित हुने उनले निकटस्थसँग बताउन थालेका छन् ।
काठमाडौं फोबिया !
स्रोतका अनुसार महतोमा यतिबेला काठमाण्डौं फोबिया देखिन थालेको छ । केही समयअघि वीरगञ्जमा मधेसी नेताहरुको संयुक्त बैठक थियो । त्यहाँ संयुक्त लोकतान्त्रिक मधेसी मोर्चाका तर्फबाट राजेन्द्र महतो पनि सहभागी थिए ।
सो बैठकमा मधेस गठबन्धनका तर्फबाट जेपी गुप्ता र मातृका यादव लगायतका नेताहरु पनि उपस्थित थिए । वीरगंजको सो बैठकमा राजेन्द्र महतोले आफू काठमाडौं नफर्किनुको रहस्य खुलाउँदै भने- ‘वार्ता भएर आन्दोलन रोकिए पनि म काठमाडौं फर्किन सक्दिँन, काठमाडौंमा कुनै पनि बेला ममाथि आक्रमण हुन सक्छ ।’
महतोको भनाइ उधृत गर्दै सो बैठकमा सहभागी एक नेताले गरेकोे खुलासा अनुसार काठमाडौंमा सम्भाव्य आक्रमणको डरले नै महतो तराईमै बसेर आन्दोलनमा लागिरहेका छन् । ‘पहाडे विरोधी मेरो छवि बनिसकेको छ, काठमाडौंमा सँधै सँगै सुरक्षागार्ड त हुँदैनन्, त्यस्तोबेला कहिँकतैबाट आक्रमण भए के गर्नु ?’ एक नेताले महतोको त्रास सुनाए ।
त्यसो त मोर्चाका नेताहरु उपेन्द्र यादव र महन्थ ठाकुरले आन्दोलनसँगै वार्तामा पनि जोड दिइरहेका छन् । मोर्चाका सबै नेताहरु काठमाडौं आवत-जावत गरिरहेका छन् र उनीहरु सुरक्षित छन् ।
तराईमा पनि पहाडे समुदायका मानिसहरुले कुनै असुरक्षाको महसुस गरेका छैनन् र राजधानीमा मधेसी समुदायले कुनै असुरक्षाको अनुभूति गरेका छैनन् । तर, महतो भने आफ्नै मनको बाघले डराइरहेका छन् ।
महतो आन्दोलन नटुङ्गिएसम्म काठमाडौं नफर्किने घोषणा गर्दै झण्डै चार महिनाअघि तराई हानिएका थिए । यसबीच, उनी एकपट मात्रै काठमाडौं आए र एक दिनमात्रै बसेर फर्किइहाले ।
त्यसपछि उनी आफ्नो बाचा विपरीत केहीहप्तामै काठमाडौं फर्किए । यहाँ उनले विजय गच्छदार, राजकिशोर यादव र नेपाली कांग्रेसका केही नेताहरुसँग गोप्य भेटघाट गरे र भोलिपल्टै वीरगंजको बाटो तताए । त्यस यता उनी तराईमै डेरा जमाएर बसिरहेका छन् । त्यहीँबाट उनी बिहारको बाटो हुँदै दिल्ली पुगे ।
दुईवटा घटनाले झनै त्रास बढ्यो
काठमाडौंमा आक्रमणकै डरले महतोले आफ्नी सांसद श्रीमती र छोरीलाईसमेत राजधानी बाहिर लगेका छन् । दसैंताका सिनामंगलस्थित महतोको घरमा केही युवाले नाराबाजी गर्नुका साथै महतोलाई ‘सामाजिक बहिस्कार गर्ने’ पोष्टर टाँगेपछि उनले सुत्केरी अवस्थामा रहेकी छोरी र श्रीमतीलाई मधेसमा बोलाएका हुन् । यो घटनाले महतोमाथि थप मनोवैज्ञानिक त्रास थपिदिएको छ ।
हालै सर्लाहीको लालबन्दीका संघीय गठबन्धनको जनसभाका लागि त्यहाँ पुगेकी महतोकी पत्नी सांसद शैलीदेवी महतोमाथि स्थानीयले आक्रमण गर्ने प्रयास गरेका थिए, जसबाट महतो अझै बढी आत्तिएका छन् ।
मोर्चाका नेताहरु यता काठमाडौंमा वार्ताको टेबुलमा बस्दा उता तराईमा महतोले कडा अभिव्यक्ति दिने गरेका छन् । मोर्चाभित्रै पनि महतोको छवि वार्ताविरोधीका रुपमा चित्रित छ ।
यादव र ठाकुर पहिलोपटक सरकारसँगको उच्चस्तरीय वार्तामा सहभागी हुँदा वीरगञ्जबाटै महतोले उनीहरुलाई ‘मधेसका गद्दार’ को आरोप लगाउँदै मञ्च तताउन भ्याएका थिए ।
तराईको आक्रोश र असन्तुष्टिलाई आफ्नो पार्टीको ‘भोट बैंक’ का रुपमा प्रयोग गर्न महतोले उत्तेजक कुरा गरिरहेको भन्दै मोर्चाका अरु नेताहरुले असन्तुष्टि पोख्ने गरेका छन ।
वीरगञ्जबाटै चुनाव लड्ने तयारी
महतोले वीरगञ्जको मितेरी पुलमै अड्डा जमाएर बस्नुको अर्को कारण पनि रहेको बताइन्छ । त्यो के भने संविधानसभाको दोस्रो निर्वाचनमा सर्लाही क्षेत्र नं.-४ बाट महतो मज्जैले पराजित भएका थिए । अहिले वीरगञ्जको क्षेत्र नं. ३ बाट महतोले चुनाव लड्ने योजना बनाएको मोर्चासम्बद्ध स्रोतको दाबी छ ।
‘आफूलाई अरुभन्दा बढी क्रान्तिकारी देखाएर आन्दोलनको आडमा महतो वीरगञ्जमा आफ्नो राजनीतिक आधार तयार गरी आगामी चुनाव जित्ने तानाबाना बुन्न व्यस्त छन्, स्रोतले भन्यो ।
महतो वार्ता विरोधी होइनन्
काठमाडौं आउन गराए पनि वा भाषण गर्दा जतिसुकै कडा बोले पनि महतो वार्ताविरोधि चाँहि नरहेको मोर्चाका नेताहरु बताउँछन् । यसबारे स्रोतले भन्यो- ‘विचरा महतोजी वार्ताविरोधी होइनन्, उनी पनि जतिसक्दो चाँडो सहमति होस् भन्ने नै चाहिरहेका छन्, काठमाडौंमा व्यवस्थापिका संसद तथा विविध छलफलहरुमा सहभागी भइरहेका लक्ष्मणलाल कर्ण महतोकै पार्टीका सहअध्यक्ष हुन् भन्ने हामीले बिर्संन हुँदैन ।’
यद्यपि अलि बढी नै डराउने महतोलाई काठमाडौं उनका लागि सुरक्षित छ भन्ने मनोवैज्ञानिक प्रभाव पार्न सके उनी चाँडै काठमाडौं आउने स्रोतको दाबी छ ।
(जनकपुरबाट)

