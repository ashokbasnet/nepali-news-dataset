नेपाल बदल्ने चार सूत्र
-सुरेश गौतम
नेपालको लोकतन्त्रलाई समावेशी र जनसहभागितामूलक बनाउँदै विकासको प्रवाहमा सबै नागरिकलाई समाहित गर्न राजनीतिक परिवर्तनसँगै अब आर्थिक सामाजिक रुपान्तरणको कार्यलाई त्यत्तिकै उच्च प्राथमिकता दिई अगाडि बढ्न जरुरी भएको छ ।
अब विगतका अनुभवबाट शिक्षा लिदै मुलुकलाई नवऔद्योगिक राष्ट्रका रुपमा विकसित गर्दै समाजवादका ठोस आधारहरु तयार गर्न यी चार मुख्य सुत्रहरुलाई नेपाल बदल्ने अस्त्रको रुपमा हामीले प्रयोग गर्नुपर्छ:
१. इतिहासलाई जोड्दै फड्को मार्ने नयाँ सोचको निर्माण
आज विकसित देशहरुले मानव जातिले पत्ता लगाएका सबै (विज्ञान, कला, साहित्य र अन्य) चिज प्रयोग गरिसकेका छन् । मानव जातिले भोगेका सवै समस्याबाट सिकेर चौथो मस्तिस्कका लागि कसरी यात्रा गर्ने योजना बनाइरहेका छन् ।
यस्तो अवस्थामा अब हामीले अल्पविकसित देशबाट विकसित देशमा पुर्‍याउनका लागि हाम्रो तेस्रो (नियोकटेक्स) मस्तिष्कलाई पूर्णरुपमा प्रयोग गर्न ३० करोडको इतिहासलाई जोड्दै इतिहास बदल्नका लागि पनि नयाँ सोचको विकास गर्नुपर्ने देखिन्छ ।
२.राष्ट्र निर्माणको नीतिमा हाम्रो सोच
आधुनिक समाजमा राष्ट्र निर्माण भनेको देश निर्माण गर्ने त्यस्तो प्रक्रिया हो, जहाँ नागरिकहरू एकआपसमा आफ्ना स्वार्थ, लक्ष्य र प्राथमिकताप्रति साझा र समान विशेषता महसुस गर्न सकुन् । ता कि तिनीहरूमा एकआपसमा पृथक हुने इच्छा र चाहना नआउनु नै हो । लामो समयको रस्साकस्सीपछि संविधानसभाबाट नेपालको संविधान जारी भएको छ ।
हालको सन्दर्भमा नेपालको राष्ट्र निर्माणको बहसले पहिलो संविधानसभाको असफलता र दोस्रो संविधानसभाले पारीत संविधानमा विभिन्न क्षेत्रहरुको असहमतिलाई व्यवस्थित छलफल गर्नु आवश्यक छ । कुनै राज्यले अवलम्बन गर्ने राष्ट्र निर्माणको नीति उसका बलिया छिमेकी राष्ट्रहरू र वैदेशिक शक्तिहरूको रणनीतिमा भर पर्छ किनकि राष्ट्र निर्माण भनेको राजनीति नै हो, जुन खेल राष्ट्रिय र अन्तर्राष्ट्रिय पात्रहरूले खेल्छन् ।
यदि देश कमजोर छ र छिमेकी देशहरू बलिया छन् भने कमजोर देशको राष्ट्र निर्माणको नीति छिमेकी देशहरू र अन्य शक्तिसम्पन्न देशहरूको राजनीतिमा पनि भर पर्छ । त्यसकारण नेपालले अख्तियार गर्ने राष्ट्र निर्माणको नीति चीन र भारतको सुरक्षा राजनीतिमा पनि भर पर्छ । नेपाल एक विविधतायुक्त जनसंख्या भएको राष्ट्र हो, जसको सामाजिक, राजनीतिक र आर्थिकरुपले वैज्ञानिक व्यवस्थापन गर्न अति आवश्यकता छ ।
मुलुकका राजनीतिक र बौद्धिक जगतलाई अबगत भएकै विषय हो कि भारतले कसरी नेपालको राजनीतिमा प्रभाव पार्छ र हाल आएर चीनले पनि । यी दुई छिमेकी देशहरू आफ्ना सुरक्षा स्वार्थको रक्षाका लागि कुनै पनि हदसम्म जान सक्छन्। यसैक्रममा उनीहरूले नेपालको कुनै जाति, समुदाय वा राजनीतिक दलहरूलाई आफ्नो प्रभावमा लिनु सामान्य कुरा हो ।
नेपालको भावी राष्ट्र निर्माणको नीति बनाउँदा भारत र चीनको सुरक्षा स्वार्थलाई ध्यानमा राखेर हाम्रा नीति र योजनाहरु बनाउनु पर्ने देखिन्छ ।
३. उद्यमशीलता विकासमा जोड
मुलुकको राजनीतिक क्षेत्रमा उल्लेखनीय परिवर्तन भए पनि नेपाली समाजको सामाजिक आर्थिक अवस्थामा भने खासै परिवर्तन आउन सकेको छैन । नेपाल अझै पनि अति कम विकसित देशका रुपमा रहेको छ । समतामूलक र समृद्ध नेपाल निर्माणको लक्ष्य लिएर अगाडि आएका सरोकारवालाहरुको पनि मुलुकको विकास रणनीतिमा खासै प्रभाव देखिएको छैन । विप्रेषणका कारणले गरिबीको मात्रा केही घटे पनि अझै ठूलै संख्यामा नागरिक गरिब छन् भने अर्कोतर्फ आर्थिक असमानता पनि बढ्दै गएको छ ।
धनी र गरिब वीचको खाडल बढ्दै गएको छ । आर्थिक वृद्धिदर न्यून छ भने चरम बेरोजगारीको स्थिति छ, क्षेत्रिय र सामाजिक असन्तुलन कायम छ । राज्यको पुनसंरचना र संघीयतामा जादैमा त्यस प्रकारको असमानता स्वतः कम हुने पनि होइन । परिणाम स्वरुप सामाजिक आर्थिक विकास र रुपान्तरण विना प्राप्त राजनीतिक उपलव्धिहरु पनि सुरक्षित रही रहने छैनन् । यस्तो अवस्था आउन नदिन अब राजनीतिक उपलव्धिहरुलाई संस्थागत गर्दै आर्थिक परिर्वतनको माध्यमबाट अघि बढ्नुुको विकल्प छैन ।
आत्मनिर्भर, स्वाधीन, समृद्ध र समतामूलक नेपाल निर्माण गर्ने साझा सपना र संकल्प तयार गर्नुपर्दछ ।
कुनै समयमा आजको अमेरिका पनि गरिव थियो । त्यहाँका आदिवासी ‘रेड इण्डियनहरु’ घुमन्ते जीवन व्यतित गर्थे । विशेष गरि युरोप र दक्षिण अमेरिकाबाट धार्मिक तथा राजनीतिक कारणले विस्थापन हुन पुगेका धनी र सम्पन्न वर्गका मानिस अमेरिकामा शरण लिन पुगेका थिए । नवआगन्तुक र अमेरिकाका आदिवासी बीचमा केही समय द्वन्द पनि चल्यो । धनी मानिसका घर र सम्पतिमाथि धन नहुनेहरुले आक्रमण गरेको इतिहास पनि छ । तथापि त्यहाँको समाजमा भएको द्वन्दको सही समाधान गरियो । गरिवलाई पनि प्रशस्त अवसर र सम्मान प्रदान गरियो । कानूनको नजरमा सबैको समान हैसियत कायम गरियो ।
नेपाली समाजको मूल मान्यता भनेको पढेपछि जागिर खानुपर्छ भन्ने नै छ । कसै-कसैले घरैमा बसेर खेतीपातिको काम गरेछ भने ‘हेर त्यत्रो पढेको अरे त्यही हलो जोत्ने काम गर्छ’ भन्नेहरु जताततै भेटिन्छन् । जागिर खानका लागि पढ्ने वा पढेर जागिरै खाने संस्कृति हाम्रो परिवारमा छ । जसका कारणले पेशा व्यवसायमा सीमित मानिसहरु छन् । परिणाम न पुरानो पेशालाई निरन्तरता दिन सक्छ न नयाँ काम गर्ने आँट र सीप हुन्छ । जसका कारण उद्यमशीलताको विकास हुनसकिरहेको छैन् ।
यस्तो सामाजिक मान्यतालाई अब हामीहरुले बदल्दै समाजमा आफ्ना सन्तानलाई उद्यमी बन्नतिर प्रेरित गर्नुपर्छ, जागिरे र लाहुरे बन्नेतिर होइन । जसका लागि युवालाई सामाजिक आर्थिक रूपान्तरणका मुख्य संवाहक र मुख्य साझेदारका रूपमा अघि बढाउनु पर्छ ।
४.आर्थिक विकासको सम्बन्ध
नेपाली समाज विकासको आफ्नै विशेषता छ र नेपालको अर्थतन्त्र पनि आफ्नै विशिष्ट स्थितिमा रहेको हुदाँ अन्य देशमा सफल ठानिएको प्रयोगहरुले यहाँ त्यहीरुपमा काम गरिरहेको छैन । वि.स. २०१३ सालदेखि अवलम्बन गर्दै आइएको योजनावद्ध विकासले अपेक्षित विकास गर्न सकेको छैन । समयको विकास क्रममा नेपाली अर्थतन्त्रमा केही सकारात्मक परिवर्तन भए पनि अधिकांश मानिसहरुको जीवनस्तर सुधि्रन सकेको छैन, गरिबी अझै घनिभूत छ ।
अर्थतन्त्रको प्रवृत्तिमा केही परिवर्तन भए पनि सर्वसाधारणले विकासको अनुभूति गर्न पाएका छैनन् । सामन्ती उत्पादन सम्बन्धमा कमी आउँदै गए पनि कृषिमाथिको निर्भरतामा तात्विक फरक आउन सकेको छैन । शहरी क्षेत्रमा केही आर्थिक गतिविधि बढे पनि औद्योगिकरण हुन नसक्दा नेपाली अर्थतन्त्रको वास्तविक रुपान्तरण हुन सकेको छैन । आम मानिसहरु जीवन निर्वाहका लागि श्रम खर्च गरिरहेका छन् ।
उनीहरुको सामथ्र्य राष्ट्रिय वचत निर्माणमा योगदान दिन सक्ने हैसियतको छैन । नेपालमा पुँजी निर्माणको प्रवृति निकै कमजोर छ । यथार्थतामा हाम्रा आर्थिक क्रियाकलापहरुवाट राष्ट्रिय पूँजीको विकास खासै हुन सकेको छैन । यसले गर्दा प्राकृतिक स्रोत साधनको उपयोग, रोजगारी सिर्जना, र मानवीय जीवनस्तरमा सुधार हुन बाँकि छ ।
उपलब्ध सा्रेत र साधानको समुचित प्रयोग, नयाँ स्रोत र साधनको पहिचान, उत्पादन प्रविधिको सुधार, तुलनात्मक लाभका क्षेत्रको पहिचान र उपयोग, उत्पादन क्षमतामा अभिवृद्धि गरेर फराकिलो र समावेशी आर्थिक वृद्धि गर्नु समयको आवश्यकता वन्न पुगेको छ । यसको लागि विद्यमान आर्थिक स्थितिको विश्लेषण, उपयुक्त नीति तथा कार्यक्रमको तर्जुमा, र तिनीहरुको प्रभावकारी कार्यन्वयन गर्दै अर्थतन्त्रको रुपान्तरण गर्नुपर्ने देखिन्छ ।
अर्थतन्त्रका विभिन्न क्षेत्रहरुको सुक्ष्म विश्लेषण गर्दै प्रत्येक क्षेत्रको अग्रगामी विकासको पहल गर्नको लागि आर्थिक विकासको सम्बन्ध उर्जालाई केन्द्र विन्दुमा राखेर नीतिहरु निर्माण गर्नुपर्छ ।
आर्थिक विकासमा छलाङ मार्न निम्न कार्यक्रम अगाडि बढाउनुपर्छ
· संघीय नेपालको स्वाधीन आर्थिक विकासको मोडेल निर्माण गर्न र राष्ट्र निर्माण र पुनर्निर्माणलाई देशव्यापी लैजानका लागि कार्य योजना
· नेपालको आर्थिक विकासलाई प्रभाव पार्ने ठूला परियोजनाको दु्रतगतिमा कार्यान्वयनका लागि नयाँ मोडेलको निर्माण
· राजनैतिक स्थायित्व, समानतामा आधारित उच्च आर्थिक वृद्धि, प्रभावकारी विकास प्रशासन र वित्तीय उत्तरदायित्वसहितको सुशासन साथै बन्द हड्ताललाई सामाजिक वहिष्कारसहितको कार्यक्रम
· नेपालको सामाजिक, सांस्कृतिक एवंम भौगोलिक अवस्थाले गर्दा नेपाल विश्व एक पर्यटन गन्तव्य बन्न सक्ने देखिन्छ । अहिलेसम्म वर्षमा ८ लाख मात्र वाहृय पर्यटक आउने गर्दछन् । तर, धेरै जनसंख्या भएका चीन र भारत छिमेकी देशहरु हामीसँग रहेका छन् । यिनीहरुको अर्थतन्त्रको विकास रफ्तारले भइरहेको छ जसले गर्दा यिनीहरुको आम्दानी पनि बढिरहेको छ । यिनीहरुको जनसंख्याको १ प्रतिशतमात्र पर्यटक नेपालमा आर्कषण गर्नसक्ने हो भने नेपालको जनसंख्या बराबरको पर्यटकहरु नेपाल आउन सक्छन् । तर, यसको ठोस योजना हामीले बनाउन नसकिरहेको अवस्थामा अब हामीले नेपाल, चीन र भारतलाई विश्वको पर्यटकीय क्षेत्रको सर्किट बनाउदै सम्पूर्ण नेपाललाई विश्वको बगैचा(पर्यटन क्षेत्र) बनाउने घोषणा गर्दै वर्षमा एक करोडभन्दा बढी पर्यटनको व्यवस्थापन गर्न सक्ने गरी पर्यटन विकास
· सामन्ती उत्पादन सम्बन्धको अन्त्य र जमिनको न्यायोचित वितरणसहित कृषिलाई आधुनिकरण र व्यवसायीकरण गर्न कृषिजन्य उद्योगहरु स्थापना गर्न प्रोत्साहितसहित फलफूलबाट उत्पादन हुने जुश, वाइन बनाउने उद्योग, दुग्ध पदार्थसंग सम्बन्धित मिठाई, चकलेट बनाउने उद्योग, चिया कफी प्रशोधन गर्ने उद्योग, जडीवुटी उत्पादन तथा प्रशोधनलगायत अन्य उद्योग स्थापना गर्न औद्योगिक क्रान्तिका लागि कृषि कार्यक्रम
· विश्वविद्यालयहरुलाई जनतासंग जोडने शैक्षिक कार्यक्रम सहित १० हजार विद्यार्थीलाई वैज्ञानिक बनाउने योजना
· २० हजार युवाहरुलाई सामाजिक उद्यमी बनाएर देशव्यापी परिचालन गर्दै १० लाख मानिसलाई उद्यमशिलता बनाउर्दै ५० लाख मानिसलाई रोजगारी सिर्जना गर्ने लक्ष्य, उद्देश्य र प्रतिबद्धतासहित जनअभियान
· मेची-महाकाली विद्युतीय रेलमार्गको विस्तार, मुख्य सहरहरूमा विद्युतीय रेल सुविधाको विस्तार, मध्य पहाडी लोकमार्ग, काठमाडौं तराई द्रूत मार्ग, तराई मधेसको हुलाकी मार्ग,नदी करिडोरमाथि आधारित भारत-चीन सीमा जोड्ने उत्तर-दक्षिण राजमार्ग, ४ वटा अन्तर्राष्ट्रिय विमानस्थल तथा क्षेत्रीय विमानस्थलहरूको निर्माण, उच्च पहाडि तथा हिमाली स्थानहरुमा केवल कारहरुको विकास, मेचि-महाकाली नहर निर्माण गरी पूर्वाधार विकासमा आमूल परिर्वतन
· जलस्रोतलाई उर्जाको विकास, सिचाई, बाढी नियन्त्रण, पर्यावरण र स्वच्छ खानेपानी आपूर्तिको योजनाअन्तर्गत विकास गर्दै उर्जा संकटको दीर्घकालीन समाधानका लागि पञ्चेश्वर बहुउद्देश्य, बूढीगण्डकी, पश्चिम सेतीलगायत जलाशययुक्त आयोजना निर्माण
· हात हातमा मोबाईल/ईन्टरनेट, टोल टोलमा रेडियो/टेलिभिजन, घर घरमा पत्रपत्रिका सहित सुचना तथा संचार प्रविधिमा आमनेपालीको पहुँचको विस्तार गर्दै आधुनिकीकरणमा सूचना र प्रविधिको अधिकतम प्रयोग
· नयाँ औद्योगिक तथा व्यवसायिक घरानाहरुको जन्म गराउनको लागि उद्योग स्थापना गर्न प्राविधिक सहयोग, न्यून व्याजदरमा कर्जाको उपलब्धता, व्यवस्थापकीय क्षमता अभिवृद्धि गर्दै व्यापकरुपमा उद्योगहरु स्थापना गर्न जनलहर सिर्जना गर्दै विद्यमान व्यवसायिक घरानाहरुलाई अन्तराष्ट्रिय व्रान्डको रुपमा पहिचान
· कृषि विकास बैंक लिमिटेडलाई उद्यम बैंकको रुपमा, वाणिज्य बैंक लिमिटेड लाई उद्योग तथा निर्यात प्रवर्द्धन बैंकको रुपमा, नेपाल बैंक लिमिटेडलाई पूर्वाधार विकास बैंकको रुपमा रुपान्तरित
· ठूलो मात्रामा वैदेशिक लगानी भित्राउनका लागि आर्थिक कुटनीतिक र एनआरएनको परिचालनको गुरु योजना तयार

