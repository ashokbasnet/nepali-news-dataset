कांग्रेसभित्र कमजोर बन्दै कोइराला परिवार
खगेन्द्र भण्डारी
नेपालको राष्ट्रिय राजनीतिमा शक्तिशाली र प्रभावशाली परिवारका रुपमा लिईने कोइराला परिवार यतिबेला भने पार्टीभित्र नै अस्तित्व बचाउन संघर्षरत छ । पार्टी स्थापनाकालदेखि नै राष्ट्रिय राजनीतिको केन्द्रमा रहँदै आएको कोइराला परिवार अहिले यति कमजोर बनेको छ कि उसलाई पार्टीभित्र नै कसरी आफ्नो पुरानो दबदबामा फर्काउने भन्ने चिन्ता हुन थालेको टीकाटिप्पणी कांग्रेसभित्र नै चल्न थालेको छ ।
पार्टीको आसन्न महाधिवेशनबाट नेतृत्व परिवारबाट बाहिरिने हो कि भन्ने चिन्ता कोइराला परिवारभित्र व्यापकरुपमा उठ्न थालेको बताइन्छ । सभापति सुशील कोइरालाले पार्टी नेतृत्व परिवारभन्दा बाहिर जाने डरले सर्वसहमतरुपमा सम्मानित राष्ट्रपतिको पद अस्वीकार गर्नुले पनि यसैको संकेत गर्ने कांग्रेसीहरु बताउँछन् ।
जीवनको उत्तरार्द्धमा पुगेका बेला राजनीतिक करियरकै सफलताको शिखरमा पुगेका कोइरालाले सभापति पद जोगाउनकै लागि ठूलो अपमान पनि सहन तयार गरेको टिप्पणि समेत हुने गरेको छ । कोइरालाकै पालमा कांग्रेस देशको सबैभन्दा ठूलो पार्टी बनेको र उनकै प्रधानमन्त्रीत्वकालमा देशले संविधान पाएकाले उनको चर्चा चुलिएको थियो तर उनै कोइरालाले सो सफलतालाई एक हप्ता पनि टिकाउन सकेनन् ।
कांग्रेस यतिबेला महाधिवेशनको तयारीमा छ । पार्टीको आसन्न १३ औं महाधिवेशन फागुनको तेस्रो साता देखि काठमाडौंमा हुँदै छ । स्थानीय अधिवेशन भने माघ दोस्रो सातादेखि हुँदैछ । एक बर्षअघि नै महाधिवेशन गरिसक्नुपर्ने भए पनि सभापति कोइरालाकै कारण एकवर्ष पर धकेलिएको महाधिवेशनमा नेतृत्वको खोजी हुनेछ ।
पार्टीभित्र अहिले संस्थापन पक्ष भनिने सभापति सुशील कोइराला गुट र अर्का नेता शेरबहादुर देउवा गुट छन्, जहाँ यी दुबै गुटहरु आफ्नो नेतृत्वलाई जिताउन सकेसम्मको शक्ति प्रयोग गर्ने रणनीतिमा छन् ।
अघिल्लो महाधिवेशन अघि प्रभावशाली एक दर्जनभन्दा बढी केन्द्रीय सदस्यहरुले गुट परिवर्तन गर्दा पनि सम्मानजक विजयी हात पारेका वरिष्ठ नेता देउवा यतिबेला कुनै पनि हालतमा नेतृत्वमा पुग्न चाहन्छन् र उनले यसैका लागि नयाँ बानेश्वरमा सम्पर्क कार्यालय खोलेर नेता कार्यकर्ता भेटलाई बाक्लो बनाइसकेका छन् । उनको गुटबाट उनी निर्विकल्प सभापतिका उम्मेदवार हुन् भने उनका हस्तीहरु देउवालाई जीताउन जस्तो सुकै त्याग गर्न पनि तयार छन् जसले गर्दा देउवालाई नेतृत्वको दौडमा विजयी बन्न केही सहज हुने अनुमान गरिएको छ ।
उता संस्थापन पक्षभित्र भने छिन्नभिन्न अवस्थामा छ । जसले गर्दा कोइराला परिवारका लागि यो महाधिवेशन प्रतिष्ठाको विषय बनेको छ । सभापति सुशील कोइराला विरुद्ध यतिबेला उपसभापति रामचन्द्र पौडेल मैदानमा उत्रिसकेका छन् । मध्यपश्चिम, पश्चिम र पूर्वाञ्चलको भ्रमण सकेका पौडेल यति बेला सुदूरपश्चिममा छन् । कुनै पनि हालतमा सभापतिको उम्मेदवारीबाट पछाडि नहट्ने उनले बताइसकेका छन् ।
यस्तै महामन्त्री कृष्ण सिटौला पनि सभापतिको उम्मेदवारी दिने तयारीमा छन् । कोइरालाका निकट भएर लामो समय काम गरेका सिटौला यति बेला आफै सभापतिको दौडमा छन् । कोइराला र सिटौलाबीच पनि पछिल्लो समय सम्बन्ध समधुर छैन । कोइरालाको दाहिने हात भनेर आफैले प्रचार गरेका महामन्त्री प्रकाशमान सिंह सभापतिमा लड्ने भन्दै आफुनिकट नेताहरु आन्तरिक छलफलमा छन् ।
लामो समय निकट रहेर काम गरेका प्रभावशाली नेताहरु नै सभापतिको दौडमा उत्रिएपछि कोइराला बिलखबन्दमा परेका छन् । पौडेल, सिटौला, सिंह जस्ता प्रभावशाली नेताहरुलाई उचित व्यबस्थापन नगरेसम्म कोइरालाले सभापति पदमा लड्ने आँट गरेका छैनन् । जुन काम उनका लागि यति बेला फलामको चिउरा जस्तै बनेको छ ।
सभापति कोइराला आफुबाहेक अरु चुनावमा उठे बरिष्ठ नेता देउवाले सहजै जीत्ने भन्दै अन्य नेताहरुलाई थुम्थुम्याउन खोजिरहेका छन् । तर, अधिकांश नेताहरुको अन्तिम अवसर पनि भएकाले कोइरालाले भनेकै भरमा सजिलै पछाडि हट्ने मनसाय ती नेताहरुले बनाएका छैनन् ।
यति बेला सभापति सुशील कोइरालासंगै वीपी पुत्र सशांक कोइराला, शेखर कोइराला र सुजाता कोइराला कांग्रेसको राजनीतिको केन्द्रमा छन् । सुशील कोइरालाबाहेक अरु नेताहरु पार्टी सभापतिका लागि तयार भईसकेका छैनन् । उनीहरुलाई कार्यकर्ताले पनि पत्याइहाल्ने अवस्था पनि छैन । जसले गर्दा सुशील आफै सभापतिमा लड्न चाहन्छन् । ताकि अर्काेपटक अहिलेका दोस्रो तहका कोइरालाहरु सभापतिका लागि तयार बनुन् । यसैले पनि कोइराला परिवार साँच्चिकै तनावको स्थितिमा छ । राष्ट्रिय राजनीतिबाट सुस्ताउँदै गएको कोइराला परिवार पार्टीभित्र नै अस्तित्व जोगाउने लडाइमा छ ।
कोइराला परिवारको भावी यात्रा कस्तो हुने हो यसका लागि भने फागुनको तेस्रो सातासम्म कुर्नै पर्ने हुन्छ । जसले कांग्रेसभित्र कोइराला परिवारको प्रभाव पनि प्रष्टै देखिने छ ।

