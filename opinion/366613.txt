कम्युनिज्म, नयाँ शक्ति अनि आदर्श विचलन
सरोज अर्याल
कम्युनिष्टहरु फुटेर सकिन्छन् भन्ने भनाइलाई निष्कर्षमा राखेर हिँड्ने हो भने सायद विभिन्न बाहनाबाजीमा एनेकपा माओवादी फुट्दै जानु आश्चर्यको विषय होइन । तर, नेपालमा व्याप्त वर्ग संघर्षको बिरोधमा जनयुद्ध छेड्ने महान अभियन्ता पार्टीको अगुवाको भूमिका खेलेका डा. बाबुराम भट्टराईले अनयासै पार्टी छोड्नु आम नागरिकले जिब्रो टोक्न लायकको समाचार थियो ।
बिनाकुनै पूर्वसूचना, बिना कुनै कार्ययोजना डा. भट्टराईको यो कदम देख्नमा केबल लोग्नेस्वास्नीको सामान्य झगडामा मेरो माइती छ नि भनेर स्वास्नीले लोग्नेलाई कपडाहरु झोलामा कोच्दै लगाएको घुर्कीबाहेक केही होइन रहेछ भन्ने देखिएको छ ।
अहिलेसम्म पनि भनिएको नयाँ शक्तिमा कतैबाट पनि नयाँपन नदेखिँदा प्रमाणित नै भइसक्यो । डा. भट्टराईमा स्वस्फूर्त रुपमा आफै आएको नयाँ शक्तिको परिकल्पना हुन्थ्यो यदि भने अहिलेसम्म नयाँ शक्ति गाऊँ गाऊँमा आफ्नो उदघोष गर्दै हिँडिसक्नुपर्ने हो । तर, पहिला पार्टी खोल्नेमा हिच्किचाहट, त्यसपछि पार्टीमा को हुने भन्नेमा दुविधा अनि ठोष कार्ययोजना र कार्यक्रमको अभावमा भएको अल्याङ टल्याङले डा. भट्टराई कतै अन्य कुनै शक्तिले त स्वचालित हैनन् भनेर जसले पनि प्रश्न खडा गर्न सन्देह मान्न नपर्ला ।
यदि उनले नेपाल अब पुराना शैलीका पार्टी अनि उही पुराना अनुहारले विकासको बाटो पहिल्याउन नसक्ने उदघोषका साथ नयाँशक्तिको परिकल्पनामा गएको हो भने पनि म नै पहिलो ब्यक्ति हुनेछु, जहाँ मेरो प्रश्न वहाँलाई हुनेछ । तपाईले ०६२र०६३ पश्चाताप नै किन यो परिकल्पनामा जान हिच्किचाउनुभयो ? र, अहिले आएर तपाईको राजनैतिक इतिहासकै संगीन उपलब्धिको संघारमा आएर किन हात उठाउनुभयो ? सायद यी प्रश्नका जवाफ वाहसँग होलान् वा नहोलान् । तर, पनि नयाँशक्तिमा जाँदा उहाँको सामुन्ने कम चुनौति भने छैनन् :
प्याराडाइम सिफ्ट फ्रम कम्यूनिज्म टू क्यापिटालिज्म
माक्र्स, लेलिन, माओले भनेझै निश्चय नै नेपालमा वर्ग संर्घषको अन्त्यको निमित्त क्रान्तिको जरुरत थियो । वैद्य, दाहाल, भट्टराई लगायत थुप्रै कम्युनिष्टहरुको अगुवाइमा अन्ततः २०५१ सालमा जनयुद्ध सुरु पनि भयो । जनयुद्धले नेपालको विकाशलाई धेरै वर्ष पछाडि त धकेल्यो नै, तर भन्नैपर्दा कम समय र कम मानवीय क्षतिमा जनयुद्धको अन्त्य पनि भयो ।
माओवादी सरकारमा आउनु, संबिधानसभाको चुनाव हुनु, अन्ततः धेरै वर्ष लागे पनि संविधान घोषणा हुनु, महिला राष्ट्रपति हुनु, एउटा लडाकु उपराष्ट्रपति हुनु यो आफैमा जनयुद्धका महान उपलब्धि हुन् ।
वर्ग विभेद अन्त्यको योभन्दा सुनौलो अनुहार सायदै देख्न पाइन्छ तर, अझै पनि नेपालका कम्युनिष्टले माइक भेट्दा वर्गका नाममा जनता उचाल्ने प्रविति भुल्न सकेका छैनन् यस्ता घटनाले कतै नेपाल विकासका बाटा छेक्ने नेपालका कम्युनिष्ट नै त होइनन् भनेर सोच्न बाध्य बनाउँछ ।
उन्नाइसौं दशकमा प्रतिपादित कम्युनिष्ट आदर्शलाई मूलमन्त्र बनाएर अघि बढ्ने प्रायः सबैजसो राष्ट्रहरुले आफुलाई समय सापेक्ष परिवर्तन गर्दै लगे । उनीहरुले आफ्नो मूल आदर्शलाई माक्र्सवाद, लेलिनवाद अनि माओवाद हो भन्न पनि छोडेनन् तर साथ साथै आफ्नो राष्ट्रिय उद्देश्य प्राप्तिका निमित्त आदर्श र राष्ट्रिय स्वार्थलाई सधैं नै स्वायत्त छोडे ।
चीनलाई नै उदाहरण लिने हो भने पूर्ण आइसोलेटेड स्टेटको नामले परिचित उसले सन् २००० को दशकमा आफुलाई एक अर्थिक रुपले सम्पन्न राष्ट्रको रुपमा उभ्यायो । हालसालैको कुरा गर्ने हो भने सी जिन पिङ चीनको बागडोर सम्हाल्न आए पश्चात चीनले अब पावर पोलिटिक्समा आधिकारिकरुपमा आफुलाई प्रस्तुत गर्न थालिसकेको छ । तर, नेपालका कम्युनिष्ट, अझ भनौं एनेकपा माओवादीले आफुलाई पुरातात्विक आदर्शको मसिहाको रुपमा नै उभ्याइरहृयो ।
अझै पनि क्यापिटालिज्मलाई आत्मसात नगर्ने हो भने नेपाल विकाश पथमा लम्कने वा नलम्कनेमा नै सन्देह रहनेछ । र, यो तबमात्र सम्भव छ, जब नेपालका कम्युनिष्टले वर्ग संघर्षलाई सेकेन्डरी मेनिफेस्टो बनाउनेछन् ।
नयाँ शक्तिको आदर्श विचलन
बिना कुनै ब्लु पि्रन्ट र ठोस योजना, पत्रकारको प्रश्नको जवाफका निमित्त मात्रै फ्याट्ट ँनयाँ शक्तिू भनिदिएको झै देखिएको बाबुराम भट्टराईको नयाँ सोचको अझै पनि स्पष्ट धारणा बाहिर आउन सकेको छैन । तर, नामको मात्रै शाब्दिक परिभाषा पहिल्याउने हो भने सायद डा. भट्टराईको नयाँ शक्तिले नयाँ सोच, नयाँ ब्यक्ति र नयाँ कार्ययोजनाका साथ नेपाल विकासका नक्सा कोर्नु होला ।
सबै नयाँकै कुरा गरिरहँदा कतै प्रश्न प्रथमतः डा. भट्टराईपट्टि नै पो तेर्सिने होइन भन्ने पनि अनुमान गर्न सकिन्छ । किनभने उहाँ आफैमा पुरानो अनुहार हो र यदि वहाँमा आएको नयाँपनको विश्वास आम जनतामा पार्नु थियो त सायद अहिले वहाँ युवा, जो आफुलाई नयाँ अनि नेपाली राजनीतिबाट टाढा सम्झिन्छन्, को माझमा हुनुपथ्र्यो । जब कि अहिले वहाँ दुईचार जना पुराना अनुहारका अगाडि भाषण अनि बन्दकोठामा नयाँ शक्तिमा जोडिन आह्वानमै व्यस्त हुनुहुन्छ ।
पुराना आदर्शबाट विचलित अनुहारहरुसँगको दैनिकी, पुरानै विचारहरुसँगको विचार विमर्श अनि पुरानै शैलीमा नेपाली राजनीतिमा प्रवेशको कोशिससम्म डा. भट्टराईको ‘शो-कल्ड’ नयाँ शक्तिमा नयाँपन पटक्कै देखिँदैन ।
एक जिम्मेबार नागरिकको हैसियतले मधेश आन्दोलनमा ऐक्यवद्धता र थारुमाथि भएको असमानुपातिक बिभेदको बिरोध गर्नु वहाँको अधिकारक्षेत्रभित्र पर्दछ । तर, कतै नयाँपनका नाममा आफ्नो राजनैतिक घरातल बनाउनका लागि पुरानै बिरोध, धर्ना, बन्द, आदिकै शैलीमा अग्रसर त हुँदै होइन भन्ने प्रश्न पनि खडा हुन्छ ।
डा. भट्टराईको राजनीतिक इतिहास र पृष्ठभुमिलाई पाखामा राखेर बाँकी कुरालाई अँगाल्ने हो भने वहाँ एउट विकासको भिजन भएको नेताको रुपमा परिचित हुनुहुन्छ । तर, पनि गलत समय अनि गलत उक्साहटको शिकार हुनुभएको वहाँका अगाडि पार्टीको अस्थित्व जोगाउने भन्दा पनि आफ्नै चरित्र चोख्याउने ठूलो चुनौती छ । आफै सम्बैधानिक समितिमा रहेर भएको घोषित संविधानलाई कारण देखाउँदै भारतले चालेको अमर्यादित कुटनीतिक कदम पश्चात पार्टी परित्यागले कतै वहाँको कदम दक्षिणको उद्देश्य पूर्तिको चाल त होइन भन्नेमा थप मलजल गर्दछ । भारतीय सतरञ्जका गोटीका रुपमा प्रयोग भएझै देखिने उनको कदम सायद संविधान घोषणाको दुईदिनअघि मात्रै आउँथ्यो त आजसम्ममा वहाँ आदर्शवादी नेता भैसकेको हुनुहुन्थ्यो ।
डा. भट्टराईमाथि निकैपटक एउटा आरोप लाग्ने गरेको छ कि वहाँ आफ्नो राजनैतिक जीवनमा ‘फस्ट म्यान’ कहिल्यै पनि बन्न सक्नुभएन । यो आरोप सँगसँगै कतै वहाँ नयाँशक्तिको लागि नेतृत्व गरिदिने कोही प्रचण्डजस्तै व्यक्ति त खोजिरहनुभएको छैन भन्नेपट्ट िपनि हाम्रो ध्यान केन्द्रित गर्दछ ।
नेपाल र नेपालीले कुरिरहेको परिवर्तनको निमित्त डा. भट्टराईको नयाँशक्ति कोशेढुङ्गा साबित हुनसक्छ । यदि वहाँले अलि मर्यादित भएर पुराना अनुहारका बिचारलाई मन्थन गर्दै युवाहरुमाझ आफु र आफ्नो कार्ययोजना प्रष्ट्याउदै हिँड्नुहुन्छ भने । तर, नयाँशक्तिमा अझै पनि यो आलटाल ब्याप्त हुने हो भने नेपालको भविष्य त छँदै छ, नयाँ शक्तिको भविष्य पनि अन्योलता तर्फ बढदै जानेछ ।
(लेखकले पोल्याण्डको वार्सा विश्वविद्यालयबाट अन्तराष्ट्रिय सम्बन्ध एवं कुटनीति विषयमा उच्च शिक्षा हासिल गरेका छन्)

