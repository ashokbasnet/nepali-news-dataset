अपहेलित बिज्ञान प्रविधि र देशको अवस्था
डा. कोष प्रसाद न्यौपाने
सन् १९६० को दशकमा अमेरिका र उत्तरी भियतनामबीच युद्ध भइरहेको थियो । त्यतिबेलै भियतनाममा मलेरिया ज्वरोको प्रकोप फैलियो । ज्वरोले सेनाको स्वास्थमा प्रतिकुल असर पर्न थालेपछि उत्तरी भियतनाम सरकारले मलेरियाको प्रकोपबाट लड्न चीन सरकारसँग सहयोगको अपिल गर्‍यो । उक्त अपिललाई तत्कालीन चिनियाँ कम्युनिष्ट पार्टीका नेता माओ त्सेतुङले सहर्ष स्वीकार गरे । किनकी उक्त प्रकोप निकट भबिस्यमा आफ्नो देशमा पनि आउन सक्ने कुराको माओलाई राम्रोसँग थाहा थियो । उनले मलेरियाको औषधि छिटोभन्दा छिटो पत्ता लगाउन बिभिन्न क्षेत्रमा काम गर्ने बैज्ञानिक, अनुसन्धानकर्तालाई निर्देशन पनि दिए ।
सन् १९६७ मे २३ का दिन ‘प्रोजेक्ट ५२३’ नामाकरण गरी गोप्यरुपले अनुसन्धान सुरु गराए । उक्त प्रोजेक्टमा चाइनिज जडिबुटीमा पाइने रसायनले कसरी मलेरियाका परजिबीलाई मार्न सक्दछ भनेर थुप्रै अनुसन्धानहरु भए । र, अन्त्यमा १९७२ मा युयु टु (Youyou Tu) नेतृत्वको समूहले मलेरियालाई रोक्न सक्ने अर्टेमिसिनिन (artemisinin) भन्ने रसायन पत्ता लगाउन सफल भयो । यो रसायनको बनावट सन् १९७७ मा अन्तराष्ट्रियरुपमा प्रकाशित भयो र सन् १९८० को दशकदेखि लाखौंको ज्यान जोगाउन सफल भयो । यही योगदानलाई कदर गर्दै उक्त प्रोजेक्टकी एक नेतृ ८५ वर्षीया युयु टुलाई २०१५ को मेडिसिन अन्तर्गतको नोबेल पुरस्कारबाट सम्मान गरियो ।
त्यसैगरी सन् २०१४ को सुरुवाततिर पश्चिमी अफ्रिकन देशहरुमा फैलिएको ईबोला ज्वरोको महामारीबाट हजारौंको ज्यान गएपछि बेलायत, अमेरिकालगायतका देशहरुले उक्त प्रकोपको कारण र रोकथामका उपायहरु पत्ता लगाउन तुरुन्तै करोडौं डलरको आपत्कालीन कोष स्थापना गर्दै प्रस्ताव आह्वान गरेर बैज्ञानिकहरुलाई अनुसन्धान गर्न अपिल गरे । अहिले विश्वविद्यालय, फार्मास्युटिकल कम्पनी र रिसर्च ईन्स्टिच्युटहरुमा ईबोलाबिरुद्धको खोप पत्ता लगाउन तिब्ररुपले अनुसन्धान भइरहेको छ । उक्त खोप पत्ता लगाउने संस्थाले उस्को आबिस्कार र खोप ईबोला प्रभाबित क्षेत्रमा बेचेर बिलियन डलर आर्थिकोपार्जन गर्नेछ जसबाट सरकार र संस्था दुबै लाभान्वित हुनेछन् ।
गत महिना (नोभेम्बर १३, २०१५) मा फ्रान्समा भएको आतंककारी हमला पछि यूरोपमा बढ्दै गइरहेको आतंककारी गतिविधिको कारण पत्ता लगाई रोकथामका उपायहरु निकाल्न त्यहाँको राष्ट्रिय बैज्ञानिक अनुसन्धान केन्द्र (Center for National Scientific Research, CNSR)ले बैज्ञानिकहरु समक्ष अपिल गर्दै टेरोरिजम साईन्सको अनुसन्धानलाई प्रशस्त लगानी छुट्याउने बाचा गरेको छ ।

पेट्रोलियम पदार्थको चरम भारत-निर्भतालाई न्युन गर्ने भन्ने तिर छलफल गरेको पनि देखिँदैन । गरेको भएपनि छेपारोको सिरक बनाउने कथाभन्दा फरक देखिँदैन ।

यि माथिका उदाहरणहरुले नेतृत्वमा बसेका जिम्मेवार ब्यक्तिले आकस्मिक रुपमा आउने समस्या निराकरणका लागि कसरी दीर्घकालीन योजना बनाउँदछन् भन्ने देखाउँछ । अब हाम्रो देश नेपालको कुरा गरौं । भूकम्पले थिलोथिलो परेको नेपालको घाउमा मधेसवादी दलहरु र भारतको संयुक्त नाकाबन्दीले नुन-चुक छर्कने काम गरिरहेका छन् । यस्तो स्थिति आउँदा पनि माओ त्सेतुङलाई आफ्ना गुरु मान्ने दलहरुले देशमा भएका बैज्ञानिकहरु, विश्वविद्यालयमा अनुसन्धान गरिरहेका प्राध्यापकहरुलाई बोलाएर देशमा अहिले भइरहेको औषधि, ग्यास, पेट्रोलियम पदार्थको परनिर्भरता आउँदा दिनहरुमा कसरी कम गर्दै लान सकिन्छ भनेर राय सल्लाह लिएको देखिदैन ।
विश्वविद्यालयका र नाष्टका समेत कुलपती रहेका प्रधानमन्त्रीले नाष्टमा भइरहेको बायोफ्यूल सम्बन्धी अनुसन्धान गर्ने टिमलाई माओले जस्तै तीब्ररुपले अनुसन्धान गर्न निर्देशन दिन आवस्यक ठान्दैनन् । राजनीतिक नियुक्ति र भागण्डाले टाट पल्टिएको नेपाल औषधि लिमिटेडका कार्यकारी निर्देशकलाई नेपालको उच्च हिमाली भेगमा मात्र पाइने जडिबुटीहरुबाट के कस्ता औषधिहरु प्रशोधन गर्दै नयाँ-नयाँ उत्पादन, खोज र अनुसन्धान गर्न सकिन्छ भनी निर्देशन दिन सक्दैनन् । वा, यो क्षेत्रको विकासको लागि बजेट बढाउँदै लैजान आवश्यक ठान्दैनन् । यस्तै बर्षौंदेखिको दृष्टिविहीन नेतृत्वको कामको परीणाम अहिले हामी भोग्दै छौं ।
पटक-पटक नाकाबन्दीको मार खाइसकेको अनुभवबाट पनि केही नसिकी, उर्जा विकासका लागि यस सम्बन्धी बिज्ञ, ईन्जिनियर र लगानीकर्ताहरुलाई कसरी छिटोभन्दा छिटो उर्जा उत्पादन गरी पेट्रोलियम पदार्थको चरम भारत-निर्भतालाई न्युन गर्ने भन्ने तिर छलफल गरेको पनि देखिँदैन । गरेको भएपनि छेपारोको सिरक बनाउने कथाभन्दा फरक देखिँदैन । उर्जा क्षेत्रमा हुने विकासले विज्ञान र प्रविधिको साथसाथै अन्य धेरै क्षेत्रको पनि ढोका खोल्ने हुनाले तुरुन्त उर्जा क्षेत्रमा दीर्घकालीन र दीगो विकासका लागि द्रुत गतीमा नीति निर्माण गरी कार्यान्वयन गर्नु अहिलेको टड्कारो आवश्यकता देखिन्छ ।

विज्ञान तथा प्रविधि मन्त्रालयको स्थापना भयो । तर यस मन्त्रालय कुनै पार्टी वा ब्यक्तिको रोजाईको मन्त्रालय हुन सकेन

हाम्रा शासक वर्गले जहिले पनि विज्ञान र प्रविधिको विकास त धनी देशले गर्ने हो, हामी जस्तो विकासोन्मुख देशले त उपयोग मात्र गर्ने हो भन्ने मानसिकताबाट ग्रसित देखिन्छन् । धनी भएर मात्र विज्ञान र प्रविधिको विकास गरेका नभई विज्ञान र प्रविधिको विकासले पनि धनी भएका हुन् भन्ने हाम्रो सरकार र नीति निर्माताले कहिले पनि बुझेनन् । गरीब देशमा गरिने विज्ञान र प्रविधिको खोज-अनुसन्धान त बिलाशिता गर्ने चिज र फजुल खर्च भनी बुझिएको पाइन्छ ।
हो पक्कै पनि विज्ञान र प्रविधिको विकास धेरै खर्चिलो र समय लाग्ने हुन्छ । प्रविधिको विकास भनेको चटकेले जादू देखाएजस्तो एकैछिनमा हुने पनि होइन । यसको बिकासको लागि दक्ष जनशक्ति र प्रसस्त लगानीको आवश्यकता हुन्छ । यस्तै महसुस गरी विक्रम संवत् २०५३ मा विज्ञान तथा प्रविधि मन्त्रालयको स्थापना भयो । तर यस मन्त्रालयको स्थापनासँगै हरेक पटक सरकार गठन हुने बेलामा यो मन्त्रालय कुनै पार्टी वा ब्यक्तिको रोजाईको मन्त्रालय हुन सकेन ।
कतिपय अवस्थामा यो मन्त्रालय नबिकेर धेरै समय प्रधानमन्त्री स्वयमले राखेको पनि देखिन्छ । र, जिम्मेवारी पाउने ब्यक्ति पनि विज्ञान र प्रविधिको सामान्य जानकार पनि नहुन त अझै बिडम्बना नै भन्नु पर्दछ । नेपाललाई सिंगापुर बनाउने सपना देखाउने हाम्रा राजनीतिज्ञहरु, सिंगापुरमा सन् १९६८ मा युनिभर्सिटी अफ सिंगापुरका उपकुलपती प्रा. डा. तोह चिन च्ये (Prof. Toh Chin Chye)लाई त्यहाँको पहिलो विज्ञान र प्रविधि मन्त्री नियुक्त गरिएजस्तै गर्न त सकेनन् तर विज्ञान र प्रविधि बुझेको ब्यक्तिलाई उक्त मन्त्रालयको जिम्मेवारी दिन सकेको भए यो क्षेत्रको यो हबिगत हुने थिएन होला ।
हुनत हाम्रो समाजले बिज्ञान र प्रविधिलाई त्यति धेरै बुझेको र महत्व दिएको पनि देखिँदैन । देशको चौथो अंग भनेर चिनिने मिडियाले पनि विज्ञान-प्रविधि सम्बन्धि विचार, लेख र अनुसन्धानलाईभन्दा राजनीति र राजनीतिकर्मीको बिचारलाई प्राथमिकता दिएको देखिन्छ । अझ दुःख साथ भन्नुपर्दा धेरैजसो मूलधारका दैनिक पत्रिकाहरुमा समाज र युवा पुस्तालाई नकारात्मक प्रभाव पार्ने सामाग्रीहरुले स्थान पाउँछन् । तर, विज्ञान र प्रविधि सम्बन्धि विचार र लेखले अवसर पाउँदैनन् । सीएनएन, बीबीसी, न्यूयोर्क टाईम्स, वासिङ्टनपोस्टहरुले जस्तै यदि नेपालका दैनिक तथा अनलाइन पत्रिकाहरुले पनि विज्ञान र प्रविधि सम्बन्धि लेखहरुलाई स्थान दिन सकेमा सर्बसाधारण र बिस्तारै सरकारसम्म पनि विज्ञान प्रविधिको सचेतना पुग्ने थियो ।
देश आर्थिकरुपले सम्पन्न भइसकेपछि विज्ञान र प्रविधिको विकास गरौंला भन्ने सोच राखियो भने हाम्रो परनिर्भरता अझै बढ्ने छ । राजनीतिक नेतृत्वले विज्ञान र प्रविधिको सबै बिधामा जानकारी हुनुपर्दछ भन्न खोजिएको होइन तर उसले सम्बन्धित क्षेत्रका विज्ञ, बैज्ञनिकहरुसँग सुझाव र सल्लाह लिएर अगाडि बढ्न सके मात्र यस्ता चुनौतीहरुको दीर्घकालीन सामना गर्न सकिन्छ । होइन भने हामी सँधै परनिर्भर मात्रै रहीरहने छौं ।

