के स्वर्ग महिलामैत्री छ ?
लोग्शरी कुँवर
मानव सभ्यताको प्रारम्भिककालदेखि नै मानिसहरूले दुख कष्टको निदान र सुख प्राप्ति सम्बन्धि चिन्तक मनन् गर्दै आएको पाइन्छ । रोग, भोग र शोकरहित सुख, खुशी र आनन्दले भरिपूर्ण संसारको परिकल्पना गर्ने क्रममा मान्छे स्वर्गको परिकल्पना गर्दछ ।
विश्वका विविध समाज, धर्म तथा सम्प्रदायमा विविध किसिमको स्वर्गको परिकल्पना गरिएको पाइन्छ । जस्तोः नेपाली वा हिन्दीमा स्वर्ग, अँग्रेजीमा हेभन, उर्दुमा जन्नत, चिनिँया भाषामा तिएन्ताङ्, जापानी भाषामा तेङ्गोकु शब्दद्धारा स्वर्गको परिकल्पना गरिएको पाइन्छ । विभिन्न सम्प्रदायले परिकल्पना गरेको स्वर्गको विशेषताको व्याख्यामा केहि फरक भएपनि मूलभूत रूपमा स्वर्गलाई परमान्नदरूपी सुखी संसार स्वरुपको बुझाई भने एक रहेको पाइन्छ । मान्छेको अवधारणा अनुसार स्वर्गमा रोग, भोक, शोक, दुख र कष्ट हुँदै हुँदैन, मात्र आनन्द र खुशीयालीमात्र हुन्छ ।
महाभारत, भागवत पुराण लगायतका विभिन्न हिन्दु शास्त्रीय ग्रन्थहरूमा स्वर्गको बारेमा थुपै्र व्याख्या तथा चर्चा छ । ग्रन्थमा स्वर्गलाई भव्य, विशाल, सुन्दर, शान्त, सम्पन्न, आकर्षक रहेको, सुमधुर सङ्गीत, रोमाञ्चक नृत्य, सोमरस र मिष्ठान्न चौरासी व्यङ्जनले भरिपूर्ण आनन्दमय लोकका रूपमा चित्रित गरिएको पाइन्छ । चित्रित गरिए अनुसार स्वर्गलाई मान्ने हो भने ‘के परिकल्पना गरिएको स्वर्ग सँच्चै भनिएजस्तै छ?’ भन्ने प्रश्न स्वभाविक रूपमा उठ्छ । यो प्रश्नसँगै थप प्रश्नहरू उब्जँदै जानु स्वाभाविक हो । जिज्ञासा रूपी प्रश्नहरूको बिचमा परिकल्पना गरिएको स्वर्ग सम्बन्धीत विभिन्न पक्षको बहस तथा विश्लेषण यर्थाथको धरातलमा उभिएर गर्नुपर्ने आवश्यकता देखिन्छ ।
धर्म ग्रन्थका अनुसार ब्रहमाण्डको सबैभन्दा आनन्दमयी लोकको रूपमा स्वर्गलाई लिइन्छ । सबैले चाहेको वा इच्छाइएको स्वर्गको प्रसङ्गसँगै प्रश्न उठ्न सक्छ-के स्वर्ग महिला मैत्री छ ? धर्मशास्त्रले चित्रित गरिए अनुसार मान्ने हो भने स्वर्ग महिला मैत्री देखिँदैन । राजा इन्द्रले दुई महिलालाई चमार हम्काउन लगाउनुले स्वर्गमा महिलालाई दासीको रूपमा व्यवहार गरिएको देखिन्छ । चमार हल्लाउने प्रसङ्गसँगै स्वर्गबारे केहि तथ्य पनि उजागर हुन आँउछ । पहिलो, परिकल्पना गरिए जस्तो साम्यवादी तथा वर्गहीन छैन स्वर्ग । त्यहाँ पनि तहगत संरचना प्रणाली छ, शाषक र शोषित वर्ग छ, मालिक र श्रमिक वर्ग छ भन्ने देखाउँछ ।
दोस्रो, स्वर्गमा श्रम गर्नु नपर्ने, मज्जै मजा वा आनन्द हुने, दुख केही न हुने भन्ने कल्पना पनि झुठो देखिन्छ । के २४ सै घण्टा चमर हल्लाउनु कडा श्रम होइन ? अतः स्वर्गमा सबैलाई सुख हुन्छ भन्ने सोच पनि गलत भएको देखिन्छ । नभए त्यही स्वर्गमा भएका चमर हल्लाउने महिलालाई दुख किन त ? कतै कार्य वा कामको भार जति महिलाको टाउकोमा मात्र थोपरिने, रमाइलो र मोजमस्ती पुरुषले मात्र गर्न पाउने व्यवस्था स्वर्गको विधानमा मै पो हो कि ? जे होस् एउटा कुरा चाँहि पक्का हो कि स्वर्गमा पनि मजदुरी गर्नुपर्छ, दु:ख नि गर्नुपर्छ ।
स्वर्गको अर्को विशेषतामा अप्सराको नृत्यलाई लिने गरिन्छ । अप्सरालाई नाच्न लगाउनु, सोमरस तथा भोगविलासको रूपमा प्रयोग गर्ने गरिन्छ । यसरी नारीलाई वस्तुको रूपमा बुझ्ने संकोचित मानसिकताका कारण स्वर्गमा महिलालाई यौनदासीका रूपमा व्यवहार गरिएको देखिन्छ । यसरी हेर्दा समानतामुखी तथा आनन्दरूपी भनिएको स्वर्ग र धरतीमा रहेको डान्स बारमा के नै पो फरक छ र ? के स्वर्गमा महिलाको स्थान चमार हल्लाउने र नाच्ने मात्र हो ? के महिलाको स्थान स्वर्गमा पितृसत्तात्मक सोच भएका पुरुषको भोगविलास मेटाउनका लागि मात्र हो ? यदि हो भने त्यो स्वर्ग होइन नर्क हो । प्रश्न उठ्छ कि अबदेखि महिलाहरू किन (नाम मात्रको) स्वर्ग जाने ? अबदेखि महिलाहरूले स्वर्ग बहिष्कार गरे हुन्छ । स्वर्गमा हुने लैङ्गकि असमानताको विरोध गरे हुन्छ । तर, अफसोच पितृसत्तात्मक सोंच र संरचना भएको स्वर्गमा महिलाको आवाज के सुनिन्छ होला र ? स्वर्ग जहाँ राजतन्त्रात्मक राज्य व्यवस्था छ र आजको मितिसम्म पनि राजा इन्द्र छन्, जहाँ पुरुषको हैकमवाद चल्छÙ जहाँ आवधिक निर्वाचन हुँदैन, जहाँ लोकतन्त्रको न्यूनतम मूल्य मान्यता पनि हुँदैन, जहाँ समावेशीताको त कुरै हुँदैन त्यस स्थानमा महिला जाने कुरै हुँदैन ।
धर्म शास्त्रलाई आधार मान्ने हो भने स्वर्गमा यौन नैतिकताको बन्धन छैन, त्यहाँ खुल्ला यौन क्रिडा हुन्छ भन्दा अतिश्योक्ति नहोला । प्रमाणको लागि महाभारतको एउटा प्रसङ्गको कुरा गरौं । महाभारतमा अर्जुन जीवितै स्वर्ग गएको प्रसङ्ग उल्लिखित छ । कथा अनुसार उर्वशी अप्सरा अर्जुन देखेपछि आकषिर्त हुन्छिन् र यौन आशयसहित प्रेमको प्रस्ताव राख्छिन् । तर अर्जुनले प्रस्ताव अविस्कार गर्छन् । त्यसपछि उर्वशी अर्जुनलाई स्वर्ग मत्र्यलोक जस्तो यौन नैतिकताको बन्धन नभएको बताउँछिन् । यो कुराले स्वर्गमा यौन नैतिकताको कुनै बन्धन नभएको पुष्टि गर्छ । स्वर्गको अर्को विशेषतामा सोमरसलाई लिने गरिन्छ । स्वर्गमा त अप्सराद्वारा सर्भ गरिएको रेड लेबल र ग्रीन लेबल भन्दा पनि हाई क्वालिटीको सोमरस खान पाइन्छ भन्ने बुझाई रहेको पाइन्छ ।
पहिलो कुरा स्वर्ग जस्तो ठाउँमा सोमरस किन खुवाउनु पर्‍यो ? कि मद्यपान स्वास्थ्यका लागि हानिकारक छ भन्ने कुरा स्वर्गमा थाहा नभको पो हो कि ! धरतीमा रक्सीलाई कहिल्यै हात नलगाएको व्यक्ति स्वर्गमा स्वर्ग भएकै नाममा अब के जाँड खाने त ? नन् जड्याहालाई पनि जड्याहा बनाउने स्वर्गको नीति बुझि नसक्नु रहेछ ।
दोस्रो कुरा, यदि स्वर्गको हिडन् स्वार्थ सबैलाई एल्कहोलिक नै बनाउने हो भने, भट्टी पसल नै खोल्ने हो भने जड्याहा जति सबैलाई स्वर्गका लागि ग्रीन कार्ड दिए भइहाल्यो नि । स्वर्गको इन्ट्रीद्वारमा बसेर पाप र पुण्यको लाइफ् फाइल हेर्ने चित्र गुप्तले अबदेखि मापसे चेक गरे भइहाल्छ । जसमा हाई मापसे देखिन्छ उसलाई स्वर्ग र मापसेमा नफसेकालाई नर्क पठाइदिए भइहाल्छ ।
आखिर सबै सोचेर, बुझेर ल्याउने हो भने स्वर्ग किन जाने ? भन्ने प्रश्न उठ्नु स्वाभाविक नै हो । पहिलो कुरा, भोलीको भोगी जीवन स्वर्गमा बिताउनका निम्ति जीवित हुन्जेल चाँहि जोगी जीवन किन बिताउने ? भोली स्वर्गको चौरासी व्यङ्जनको सपना देखेर आज भोकै किन बस्ने ?
दोस्रो कुरा, स्वर्गको कुरा गर्दा मुख्यतः तिनवटा विशेषता जोडिएको देखिन्छ-सोमरस, अप्सरा र स्वादिलो भोजन । स्वर्गप्रति लालयित हुनुकोकारण पनि यिनै तिन विशेषताको प्राप्ति हो । यदि यसै हो भने स्वर्ग किन जानुपर्‍यो र ? मरेर स्वर्गमा पाउने भनिएको आनन्द किन स्वर्ग कुर्नु पर्‍यो र ? किन मर्नु पर्‍यो र ? किन मृत्यु कुर्नु पर्‍यो ? जिवित हुँदै यही धरतीलाई स्वर्ग बनाउन सकिन्न र ?
त्यसकारण पहिलो कुरा त स्वर्ग काल्पनीक मात्र हो वास्तविकतामा कहीं छैन । दोस्रो कुरा यदि साँच्चै छ भने पनि त्यसको के अर्थ र ? मरि नै सकेपछि हामी स्वर्ग जाऔं या नर्क त्यसले के फरक पार्छ । मरेको मान्छेलाई स्वर्ग वा नर्कबिच के पो फरक हुन्छ र ? अन्तमा यी सबै बहसलाई दुई बुँदामा संश्लेषण गर्नु पर्दा-पहिलो, कि त हामीलाई जसरी बुझाइयो स्वर्ग त्यस्तो हुँदै होइन । सायद स्वर्ग अर्कै किसिमको होला ! अर्कै प्रकृतिको होला । दोस्रो, यदि हामीलाई बुझाइएको जस्तै नै स्वर्ग हो वा हुन्छ भने हामीलाई लैङ्गकि विभेद, असमानता, नारीको अस्तित्वलाई नस्वीकार्ने पितृसत्तात्मक सोंचबाट ग्रसित स्वर्ग चाँहिदैन ।
स्वर्ग रोज्नै पर्दा महिलालाई अब महिला मैत्री स्वर्ग चाहिन्छ । जहाँ पुरुष शोषक महिला शोषित होइन । महिलाले सर्भमात्रै गर्ने र पुरुषले सोमरसको मज्जा लिने स्वर्ग होइन, महिला-पुरुष दुबैका लागी सोमरस ब्यान्ड् गरिएको स्वर्ग चाहिन्छ । धरतीमा सोमरस (रक्सी) कैकारण एक तिहाई महिला हिंसाका परेका समाचार सार्वजनिक भइरहँदा स्वर्गमा पनि सोमरस लिनेहरुले महिलामाथि हिंसा नगर्लान् भन्ने के आधार छ र ? हामीलाई त्यो स्वर्ग चाहिँदैन, जहाँ महिलाले मात्रै नृत्य गरिदिएर पुरुषले मनोरञ्जन पाउन । हामीलाई त्यो स्वर्ग चाहिन्छ जहाँ मनोरञ्जनका लागी महिला र पुरुषसंगै नाचून्, संगै गाउन् । एक अर्काको आत्मसम्मानको ख्याल गरुन् । एकले अर्काको खाँतिर सक्दो त्याग गरुन् । धरतीजस्तै महिला पिल्सिएको, जोतिएको, हेपिएको स्वर्ग हाम्रा लागी के काम ?
त्यसकारण स्वर्ग प्राप्तिका लागि हप्तौंसम्म भोकै बसी, पूजापाठ गरेर, इश्वर पुकार्दै आँखा चिम्लिने महिलाहरु हो ! जुन स्वर्ग पाउने आसामा तिमी यति धेरै कष्ट खेप्दै छौं, त्यहाँ गएर पनि तिमी शोषितनै हुनुपर्छ । तिम्रो उपस्थिति बिना जीवनको कुनै आनन्द भोग गर्न नसक्ने पुरुषहरुले तिमीलाई स्वर्गमा पनि दासीभन्दा कुनै नौंलो भूमिका दिने छैनन् । त्यसकारण अब आँखा खोल । तिमीले पाएको यो जुनीमा सक्छौं राम्रो गर । सक्दैनौं कसैको अहित पनि नगर ।
किनकि, मरेपछिको स्वर्ग प्राप्तिको बाहानामा तिमीले खेपिरहेको पीडाको भारी बिसाउ र जीवनलाई सुन्दर बनाउने हर कुनै कोसिस गर । यही नै वास्तविक स्वर्ग हो ।

