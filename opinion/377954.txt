ओलीको सत्ता : गफ अनगिन्ति, काम शून्य
होमप्रसाद लम्साल
गत हप्ता सुन्दै डर लाग्ने समाचार अन्तर्राष्ट्रिय सञ्चारमाध्यममा आए । सिरियाको मदाया शहरमा खानेकुरा अभाव भएपछि करिब ४० हजार मानिस घाँसको खोलेका भरमा बाँचिरहेका छन् । आफूसँग भएको कुकुर र बिरालालगायतका जनावरको मासु खाएर बाँचिरहेका उनीहरु ती जनावरसमेत सकिएपछि थप संकटमा परेका छन् । भोकमरीका कारण त्यहाँ सयौले ज्यान गुमाए । वयस्कहरु त जसोतसो बाँचिरहेका छन् तर केटाकेटी र बृद्धबृद्धाले भने दैनिकजसो ज्यान गुमाइरहेको अन्तर्राष्ट्रिय समाचार संस्थाहरुले जनाएका छन् । यो विश्वका लोकतन्त्रका लागि गिज्याउने एक विषय हुन सक्छ । उक्त सहरमा एक किलोग्राम चामलको मुल्य २६ सय रुपैंयाभन्दा बढी पुगिसकेको छ, जबकि त्यहाँका धनी परिवारका लागि समेत यो किन्नै नसक्ने मूल्य हो ।
यो समाचार पढ्दै गर्दा नेपालीहरु नाकाबन्दीका कारण राजधानी जस्तो शहरमा छत र बार्दलीमा आगो फुकेर ज्यान बचाउने उपायमा लिप्त छन् । खानेकुराको मुल्यबृद्धिले सामान्य मानिसको जनजीवनमा गम्भीर प्रभाव परेको छ । उपभोग्य वस्तुको अभाव सिर्जना भएकोउ छ । पाइहालियो भने पनि कसरी पकाउने भन्ने पिरलो छ । मनपरी मुल्यका कारण खर्च तेब्बर बढाएपछि सामान्य मानिसको दैनिकी खल्बलीएको छ । विश्व तँछाड-मछाड गर्दै विकासका लागि दौडिरहेको बेला हामीले यस्तो दुर्दशा कति दिन सहने र कहिलेसम्म पर्खने ?
अमेरिकी भूतपुर्व राष्ट्रपति अब्राहम लिंकनले लोकतन्त्रलाई ‘जनताको, जनताद्वारा र जनताका लागि बनेको व्यवस्था’ का रुपमा परिभाषित गरेका थिए । त्यहि शब्दबाट आजसम्म विश्वभर लोकतन्त्रको परिभाषा गर्ने गरिएको छ । त्यसैबेलादेखि संसारबाट निरंकुशता हराउँदै लोकतन्त्रको लहर शुरु भयो । राष्ट्रपति लिंकनले लोकतान्त्रिक सरकारको स्वरूपलाई यति राम्ररी परिभाषित गरिदिए कि यी सारा कुरा एउटा लोकतान्त्रिक समाजको आकाङ्क्षा राख्ने सम्पूर्ण राष्ट्रहरूका लागि सान्दर्भिक ठहरिन्छन् ।
एक अमेरिकी लेखमाला (प्रजातन्त्र) मा लेखिएको छ कि सरकारका सम्पूर्ण स्वरूपहरूमध्ये लोकतन्त्र कठिन, संभवतः सबभन्दा जटिल र चुनौतीपूर्ण हुन्छ । यो अनेकौं किसिमका तनाव र विरोधाभासहरूले भरिएको हुन्छ र यसमा लागेकाहरूले यसलाई कार्यरूप दिन निरन्तर खटिइरहनु पर्दछ । लोकतन्त्रको परिकल्पना फटाफट चाहेजस्तो गरी काम हुन सकोस् भन्नका लागि नभई जवाफदेही रूपमा काम होस् भन्नका लागि हो । लोकतन्त्रको स्वरुपले अमेरिकामा मात्रै होइन कहिँ पनि आफ्नो अन्तिम चित्र बनाइसकेको हुँदैन । यो निरन्तर विकसित भइरहन्छ । लोकतन्त्र कलिलो छ । यो छिप्पिएपछि मात्रै सबै कुरा हुन्छ भन्ने आशामा बाँचेको पनि धेरै नै भैसक्यो । छिप्पिएर फल खाउँला भनेर बसेका नेपाली जनताले त्यो फल बढ्दै नबढी झन् कलिलो बन्दै गएको महसुस गर्न थालेका छन् । एक हिसाबमा भन्ने हो भने त्यो फल एैंजरु लागेर बिग्रीएको अनुमान गर्न थालिएको छ ।
आज हामी र हाम्रो हविगत त्यहि भएको छ । लोकतन्त्रप्रति वफादार नेताहरु जनताप्रति बढी जिम्मेवार हुनुपर्दछ । तर हाम्रा नेताहरुको जिम्मेवारी पनि लोकतान्त्रिक शासन व्यवस्था भन्न सुहाउने खालको छैन । उनीहरुका व्यवहार कुनै निरंकुश शासकका जस्ता छन् । यसले न त लोकतन्त्र बलियो बनाउँछ न त जनता सार्वभौमसत्ता सम्पन्न हुन्छ । नेपाली लोकतन्त्र र त्यो लोकतन्त्र हाँक्ने नेताहरुको पछिल्लो व्यवहारलाई हेर्ने हो भने हामी र हाम्रो लोकतान्त्रिक चरित्र कठिन बन्दै गएको अनुमान लगाउन सकिन्छ । लोकतन्त्र चरित्र हो । हामीले पहिले आफ्नो चरित्र सुधार गरेर अरुलाई सिकाउनु पर्दछ ।
पछिल्लो राजनीतिक घटनाक्रमलाई हेर्ने हो भने नेपाली जनता सायदै संसारकै सहनशील जनतामा पर्दछन् । सामान्यतया जे भए पनि सहन्छन् । उदाहरणका लागि नेपालीहरुले लोकतन्त्र, प्रजातन्त्र जुन तन्त्र ल्याउन पनि उत्तिकै भुमिका खेलेका हुन् । त्यो जुन तन्त्र भए पनि जनताका लागि भएनन । विनासकारी भुकम्पले क्षति बनाएको आज नौ महिना बित्न लाग्यो जनता आकासमुनी जीवनयापन गरी रहेका छन् । विदेशबाट उनीहरुका लागि आएका सहयोगहरु नेताकै वरिपरि पुगे तर जनताको घर दैलोमा पुग्न सकेन । तैपनि अझै दिन्छ नी भन्दै आशा गरिरहेका छन् । त्यसको लगत्तै नाकाबन्दी भयो त्यसबाट परेको अभावको कुनै नापतौल छैन । सरकारको नेतृत्व गँजेडी गफमा भोको पेटमा जनता हसाउँदैछन् । सरकारको ‘हनिमुन डे’ केवल नयाँ कथा र उखान टुक्काहरुले बित्यो । सरकारले गर्दा गर्दै नसक्नु र गर्नै नखोज्नुमा धेरै फरक छ ।

एकसिटेलाई मन्त्री बनाएर सत्ता टिकाउने र आफन्तहरुलाई भर्ना गर्ने चक्करमा छ । यहि तालले कसरी जनताको समस्या समाधान हुने हो कुनै टुङ्गो छैन

सामान्यतया मानिस जीउनका लागि न्यूनतम आवश्यक पुर्वाधार चाहिन्छ । यतिखेर नेपाली जनता त्यसमा पनि भुकम्प प्रभावितहरु कसरी बाँचेका होला भन्ने कुरा हेर्न प्रभावित क्षेत्रमा जाँदा हुन्छ । सरकार केवल सुनेर-हेरेर मुकदर्शक बनिरहेको छ । एकातिर भुकम्पको चपेटा, अर्कातिर नाकाबन्दीले नेपाली जनताको न्यूनतम आवश्यकताबाट अभावमा बाँच्न सक्ने क्षमताको कुनै मापदण्ड नै छैन । परेपछि जसरी पनि बाँच्ने नेपालीहरुको सहनशीलताको वर्णन गरिसाध्यै छैन । भूकम्पले घर छैन । कहिँ-कतैबाट आएका सामान्य राहतले पिठ्यू छोपिन्न । कतै पानी, कतै हिउँका बषर्ाले उनीहरुको जीवन भयावह देखिन्छ । तर पनि जनता सहेरै बसेका छन् र केहि दिन्छन कि भन्ने आशामा बाँचेका छन् ।
भुकम्प गयो, लाखौं घरवारविहिन भए । सरकारले भुकम्प गएको भोलीपल्टदेखि राहतका कुरा गरेको हो । तर आजसम्म जनताको हातमा न्यूनतम राहत पनि पुग्न सकेको छैन । अझै पनि जनता आशा गरिरहेका छन् केहि त पाइन्छ । विदेशीले दिएको राहतमा समेत र्‍याल काढ्ने हाम्रा नेताहरुले जे भने पनि जनता पत्याइरहेका छन् । चाहे समयमा नै सविधान बनाउनका लागि दिएको गफ होस वा भोलीदेखि नाकाबन्दी खुल्छ भन्दै चार महिनादेखि दिएको गफ होस, जनताले सबै पत्याएका छन् । तर प्रतिशतका हिसाबले कुरा गर्ने हो भने १० प्रतिशत पनि पुरा भएका छैनन् । आखिर नेताहरुको मनमा परिसकेको छ कि हामीले जे भने पनि जनता पत्याउछन् ।
त्यसैले जे मनमा आयो त्यहि बोलिदिन्छन् । सायद त्यसैको परिणाम होला प्रधानमन्त्रिले समेत पछिल्लो समय कार्यक्रमैपिच्छे भोको पेटका जनता हँसाएर हैरान छ । ग्याँस, पेट्रोल नपाएर हाहाकार भैरहेको बेला हरेक चुलोमा ग्याँस जोडिन्छ र भित्तामा स्वीच थिच्दा हुन्छ भन्ने जस्ता गफ ठोकिरहेका छन् । १३ घण्टा बत्ति निभेको छ राजधानीमा, विद्युतीय रेलका कुरा गर्छन् । यो केवल जनतालाई जे भने पनि हुन्छ आखिर पत्याउछन् भन्ने गैरजिम्मेवार सोचाईको पराकाष्टा मात्रै हो ।

सरकारको ‘हनिमुन डे’ केवल नयाँ कथा र उखान टुक्काहरुले बित्यो । सरकारले गर्दा गर्दै नसक्नु र गर्नै नखोज्नुमा धेरै फरक छ ।

नेता हुन देशमा कुनै योग्यता चहिएन । जो बदनामी र बदमासीमा पोख्त छ न उनीहरुबाहेक अरुले नेता हुन नसक्ने भएपछि राजनीति फोहोर हुँदै गयो । गोलीजस्ता ओलीका बोली सुन्दा उनी सिंहदरबार पुग्नासाथ समस्या सल्टाइहाल्ने धेरैको अपेक्षा थियो । तर उनको बोलीको तह झन् बढ्दै गयो । उनले केही गर्छन् भन्ने सर्वसाधारणको आश घट्दै गयो । प्रधानमन्त्रीको शपथ गरेको एक सय दिन पुग्यो, तर समस्या झन् जटिल बन्दै गएको छ । उनले पहिलो निर्णय ‘दुई वर्षभित्र तुइन उन्मूलन गर्ने’ गरेका थिए । सम्वन्धित अधिकारीहरू नै यसमा व्यङ्ग्य गर्न थाले र भने ‘यही पाराले देश अघि बढ्यो भने पाँच वर्षमा पनि तुइन हटाउन सम्भव छैन ।’
सरकारको कार्यगतिप्रति सर्वसाधारण मात्रै सन्तुष्ट हुन नसकेका होइनन्, सत्ता साझेदार दलहरूको समेत चित्त बुझेको छैन । तीन महिनाको अवधि धेरै ठूलो होइन तर कार्यशैली सन्तोषजनक छैन । जनताले परिणाम खोज्छन्, सरकारले कुनै परिणाम दिन सकेको छैन ।
आˆनो हात जगन्नाथ भने झै देश आर्थिक रूपमा टाट पल्टिँदै गएको अवस्थामा जम्बो मन्त्रिपरिषद् निर्माण, जथाभावी सहायता वितरण, पूर्वविशिष्टहरूलाई सुविधा प्रदानजस्ता निर्णयले उनको कार्य प्राथमिकता प्रष्ट देखिन्छ नै । इतिहासमै पहिलो पटक ६ उपप्रधानमन्त्री राखे । एक सिट भएका दललाई पनि मन्त्री बाँडेर ओलीले विगतका केहि उदाहरणीय सरकारको पदचाप पछ्याएका छन् । राज्यकोषमा झन्डै ६ अर्ब बराबरको भार थप्ने गरी भएको मन्त्रालय फुटाउने निर्णयलाई प्रधानमन्त्री ओलीले सामान्य रूपमै लिएका छन् ।
विडम्बना, राजधानीका सडकमा सधैंझैं गाडी चलेका छन् । तेब्बर मूल्यमा चाहेजति तेल पाइएको छ । धेरै महँगोमा ग्यास पनि उपलब्ध छ । त्यसलाई व्यवस्थापन गर्न सरकार चुकेको छ । सात हजारमा ग्याँस र तीन सयमा पेट्रोल किन्नेलाई नाकाबन्दी कहाँ छ ? कालोबजारी नियन्त्रण गर्ने सरकारी संयन्त्र नभएका होइनन् । एकातिर नाकाबन्दी छ, अर्कातिर मधेसको बन्द । सरकारलाई यस्ता विषयले पटक्कै छोएको छैन । एकसिटेलाई मन्त्री बनाएर सत्ता टिकाउने र आफन्तहरुलाई भर्ना गर्ने चक्करमा छ । यहि तालले कसरी जनताको समस्या समाधान हुने हो कुनै टुङ्गो छैन । तैपनि जनता अझै केहि हुन्छ कि भन्ने आशामा बाँचिरहेका छन् । जनताको धैर्यको बाँध कति खेर फुट्छ र त्यसले ल्याउने परिणाम के हुन्छ अहिले नै भन्न सकिन्न ।

