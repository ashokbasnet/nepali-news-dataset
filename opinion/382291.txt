प्रधानमन्त्रीलाई प्रश्नः समाधान दिने कि राजीनामा ?
महेश चौरसिया
मधेसी, थारु र जनजातिहरु आन्दोलित भएको झन्डै छ महिना भइसक्यो । पाँच दर्जनभन्दा बढी आन्दोलनकारीको ज्यान गइसकेको छ । घाइतेको संख्या यकिन छैन । अंगभंग कति भए बेहिसाब छ । र, पनि जनता आन्दोलित छन् ।
आन्दोलनमा सहभागिता घट्यो भन्ने काठमाडौं केन्द्रित मिडियाको रिर्पोटिङ हेरेर मख्ख नपरे हुन्छ । काठमाडौंको समाचार र मधेसको धरातलीय यथार्थ नितान्त फरक छ । छ महिनादेखि मधेसका जनता सडकमै छन् । मधेसी मोर्चा र जनताले यति लामो समयसम्म आन्दोलनलाई जीवन्त राख्न सक्नु सामान्य विषय होइन । आन्दोलन महिनौंसम्म लम्बिदाँ सहभागिता केही घट्नु स्वभाविकै हो । यसमा खुशीले नउफ्रिए हुन्छ । मधेसको आक्रोश र असन्तुष्टि थामिएको छैन । आन्दोलन जारी छ ।
यसरी सरकारले जति नै बेवास्ता गरे पनि माग सम्बोधन नहुँदासम्म आन्दोलन रोकिँदैन रोकिने छाँट पनि छैन । तर पनि, गत भाद्र महिनादेखि सुरु भएको आन्दोलनलाई सरकारले वास्तै गरेन । भनौं गन्दै गनेन । आन्दोलन यसै दबाइन्छ वा आफै सेलाएर जाने आसमा सरकार बसेको थियो, छ । तर, परिणाम ? प्रहरी दमन, व्यक्ति हत्याका बावजुद आन्दोलन रोकिएन । परिणाम जगजाहेर छ ।
महेन्द्र शैलीमा राष्ट्रवादका नाममा सत्तारोहण गरेदेखि नैप्रधानमन्त्री केपी ओलीको पहलकदमी गतिलो भएन । ओलीका लागि हनिमुन मनाउने समय पनि थिएन । घन्टा र मिनेट मात्र होइन, प्रमका लागि हरेक सेकेन्ड अति महत्वपूर्ण थियो, छ । उनी सून्य भन्दा रत्तिभर पनि माथि उठ्न सकेनन् । सरकारको अक्षमताले पूरा देश अहिले दुःख पाइरहेको यथार्थ हाम्रा सामु छ । किनकि, ओलीले उखान टुक्काबाहेक पाँच महिनादेखि जनताको हितमा एउटा सिन्कोसम्म भाचेका छैनन्, उल्टै मधेसलाई चिडाउनु बाहेक । देशको सर्वोच्च निकायमा एउटा अक्षम व्यक्ति आसिन हुनु देशकै दुर्भाग्य हो । देश र जनताको कष्टपूर्ण दैनिकी एकातिर छ, तर ओलीको उखान टुक्का अर्कोतिर । ओली प्रधानमन्त्रीसँग जनताका धेरै नै आशा र अपेक्षा थिए । तर, अब छैन । जनता निराश भइसके ।
ओलीको जोकले जनतालाई हाँसो उठ्न पनि छाडिसक्यो । पीडा चरममा पुगेका बेला ओली जोक ओखती हुन सक्दैन । ओलीसँग गुनासो बाहेक जनताका कुनै पनि अपेक्षा रहेन । त्यसैले, जारी गतिरोधको अन्त्य गरी देशलाई निकास दिने हो भने प्रधानमन्त्री केपी ओलीलाई अविलम्ब सत्ताच्यूत गर्नु पर्छ ।
सरकारी बेवास्ताका बावजूद पनि आन्दोलन थामिएको छैन । अवस्था भयावह छ । कतिबेला कहाँ के हुन्छ भन्न सकिँदैन । काठमाडौंमा बसेर जतिसुकै चर्को कुरा गरे पनि प्रमुख तीन दलका प्रतिनिधि मधेस छिर्न सक्ने हैसियतमा छैनन् । अहिलेकांग्रेसलाई मधेसमा महाधिवेशन सकाउन महाभारत भएको छ । सिंगो नेपाल भित्र मधेस एउटा यस्तो भूमि हो, जसको असन्तुष्टि सम्बोधन बेगर नेपालमा शान्ति र स्थिरता किंचित हुन सक्दैन ।
संविधान जारी भए लगत्तै सत्तासीन भएका प्रधानमन्त्री केपी ओलीको हैसियत र यथार्थ के हो भनिरहनु पर्दैन । उनले जसरी राष्ट्रवादको नाममा सरकारमा गए, त्यस अनुरुप के गरे ?केपी ओली प्रधानमन्त्री बनेको पाँच महिना भइसक्यो । यसबीच उनले के सिन्को भाँचे ? उखान टुक्का बाहेक उनले के नयाँ गरे ? जनताका लागि राहत हुने के नयाँ उपक्रम गर्न भ्याए ? सीकानाकाको सकस, ग्यास अभाव, इन्धनको चरम संकट, विद्युतको संकट, पानीको अभाव । उनले के नै गर्न सके ? दैनिक उपभोग्य बस्तुका लागि जनता छटपटाइरहँदा ओलीले के गरे ? कहाँ थिए/छन् ?

संघीयता विरोधी चित्रबहादुर केसी, मधेस विरोधी सीपी मैनाली र राजावादी कमल थापाले सुसज्जित ओली सरकारबाट कसैलाई अपेक्षा पनि छैन

जनताको पीडा र अभावका बीच उमुसमुकुस भइरहँदा ओलीले उखान टुक्काको कोसेली मात्रै बाडे । जोसँग जे छ, उसले दिने वा गर्ने त्यही हो । योबाहेक प्रधानमन्त्रीसँग अपेक्षा गर्नु पनि हुन्न ।
ओलीले भनेजस्तै मधेस यदि भारतको बिहार युपीमा पर्छ भने केही भन्नु छैन । होइन भने, आफ्नै देशको भूभागमा आन्दोलित आफ्नै जनतालाई बलपूर्वक बन्दूकको भरमा तह लगाउन खोज्नु मुर्खता सिवाय केही होइन । मधेसमा आगो दन्किरहेको छ । मधेसका सडक गल्ली, गाउँ बस्ती अशान्त छ । काठमाडौं भन्दा कैयौं गुणा पीडा भोग्न मधेसका जनता बिवस छन् । तर, सरकारले मधेसको माग सम्बोधन गर्न कुनै चासो देखाएन । जनताको दैनिकी उखान टुक्काले चल्दैन । जनतालाई ग्यास, इन्धन र दैनिक उपभोग्य बस्तु चाहियो । तर, कालोबजारियाले देशमा कब्जा जारी राख्दासम्म जनताको सहज पहुँच सम्भव छैन । इन्धन भण्डारण गर्ने देशमा ठाउँ छैन, तर जनताको गाडीमा इन्धन छैन । यसका बावजूद जनताले कष्टपूर्ण दैनिकी भोग्नु परेको छ ।
निसन्देश रुपमा देशमा देखिएका यावत समस्याको प्रमुख कारक तत्व सरकार आफै हो । आफ्नो अक्षमता लुकाउन अरुलाई खोट देखाएर पुग्दैन । अरुलाई दोषी देखाएर सरकार आफ्नो जिम्मेवारीबाट पन्छिन पाउँदैन । एउटा अभिभावकले घरको सबै जिम्मेवारी बहन गरेजस्तै सरकारले पनि हरेक समस्याको इमान्दारीपूर्वक जिम्मा लिएर सोहीअनुरुप तदारुकताका साथ देखिने गरी काममा होमिनु पथ्र्यो/पर्छ ।
उसो त, संघीयता विरोधी चित्रबहादुर केसी, मधेस विरोधी सीपी मैनाली र राजावादी कमल थापाले सुसज्जित ओली सरकारबाट कसैलाई अपेक्षा पनि छैन ।
मुलुक र जनता चरम अभाव र समस्याले जेलिएको धेरै भइसक्यो । अब निकास चाहिएको छ । विकास र परिवर्तन चाहिएको छ । जनतालाई इन्धन र ग्यास चाहिएको छ । मधेसलाई अधिकार र विकास चाहिएको छ । यसका लागि आन्दोलनमा दमन होइन, सार्थक वार्ता अति आवश्यक छ । वार्तालाई बेवास्ता गर्ने, समस्यालाई पन्छाउने र जनतालाई अधिकारबाट बञ्चित गर्ने ओली रोडम्यापले अब देश एक इञ्च पनि अघि बढ्न सक्दैन ।
सरकारको यही रवैयाले समाधान कदापि दिन सक्दैन । आफ्नो कमजोरी लुकाउन राष्ट्रवादका नाममा निर्दोष जनतालाई अधिक समयसम्म गुमराहमा राख्न सकिँदैन । यथार्थ के हो, जनता अवगत भइसकेका छन् । वार्ता कसको कारणले अवरुद्ध छ, सबैलाई थाहा भएकै हो । सरकारले आफ्नो कमजोरी लुकाउन मात्र मधेसलाई दोष दिएर पन्छिन पाउँदैन । पन्छिनु गैरजिम्मेवारीपन हो ।
यसकारण, प्रधानमन्त्रीज्यू, तपाई देश र जनताप्रति थोरै पनि जिम्मेवार हुनुहुन्छ भने जनतालाई तत्काल राहत पुग्ने गरी काम थाल । मधेसलाई दीर्घकालीन समाधान देऊ । होइन भने प्रधानमन्त्री पदबाट अबिलम्ब राजीनामा दिनुस् । देश अब कसैको सनकको भरमा चल्न सक्दैन ।

