नैतिकता र कानूनमा कुन ठूलो ?
काशिराज दाहाल, कानूनविद् एवं प्रशासन सुधार आयोगका प्रमुख
मेरो व्याख्या के छ भने कानुनभन्दा माथि न्याय हुन्छ, न्यायभन्दा माथि नैतिकता हुन्छ । यो मेरो मान्यता हो । इन्डियाको एउटा केसमा जे व्याख्या भयो, त्यो बडो रमाइलो छ ।
एकजना महिलाका श्रीमान बिरामी भए । उपचार गर्नका लागि पैसा थिएन । अलि परको छिमेकी सम्पत्तिवाला रहेछ । उनीसँग पैसा माग्न गइन् । छिमेकीले पैसा दिन एउटा सर्त राखेछ । छिमेकीको सर्त थियो- केही गरी औषधि गर्दागर्दै तिम्रो पति मर्‍यो भने तिमीले मसँग विवाह गर्नुपर्छ ।
काशिराज दाहाल
ती महिलालाई अप्ठेरो भयो, पतिलाई उपचार गर्न पैसा चाहिएको छ, सर्त यस्तो छ । फेरि पनि श्रीमानको उपचार गर्नु त थियो । उनले सर्त स्विकारेर, कागज नै गरेर पतिको उपचार गर्न पैसा लिइन् ।
तर, उपचार गर्दागर्दै श्रीमानको मृत्यु भयो । त्यसपछि छिमेकीले सर्तअनुसार गर्न भन्यो । ती महिलाले भनिन्, ‘म तिमीसँग विवाह पनि गर्दिनँ, यो पैसा पनि तिर्दिनँ ।’
छिमेकीले मुद्दा हाल्यो । अदालतमा प्रश्न उठ्यो, यो कानूनी बन्धन हो या नैतिक बन्धामात्रै ?
अदालतले फैसला गरेछ, ‘तिमीले पैसा दिएको जुन उद्देश्य छ, त्यो आफैंमा अनैतिक छ । यो अनैतिक घटना कानुनी मर्यादामा पर्दैन । यी महिलाले छिमेकीसँग बिहे गर्नु पनि पर्दैन, पैसा दिनु पनि पर्दैन ।’
अब मेरो फैसला सुनाउँछु ।
एकजना लोकसेवाका हाकिम, जो लोकसेवाको परीक्षा चलाउन उनलाई मीनभवन क्याम्पसमा केन्द्राध्यक्ष तोकिएको रहेछ । उनकी श्रीमती पनि लोकसेवाको जाँच दिँदै रहिछन्, उनको सिनामंगलमा केन्द्र परेको रहेछ ।
कानुनका लेखेको रहेछ, ‘केन्द्राध्यक्षले अर्को केन्द्रमा परेको परीक्षार्थीलाई आफ्नो केन्द्रमा सामेल गराई जाँच दिने गराउन सक्नेछ ।’ ती केन्द्राध्यक्षले सिनामंगल परीक्षा केन्द्र परेकी आफ्नी श्रीमतीलाई मीनभवन केन्द्रबाट जाँच दिने बनाएछ । तर, यसको विरोध भएछ । परीक्षा नै रद्द गर्नेसम्मको कुरा भएछ । त्यसपछि जाँचबुझ समिति बनाएर छानबिन भएछ । समितिले प्रतिवेदन दियो । प्रतिवेदनमा ‘श्रीमतीलाई अर्को केन्द्रबाट आफ्नो केन्द्रमा ल्याएको त देखियो, तर कपी-किताब सार्न दिएको, सिकाएको देखिएन’ भन्ने थियो ।
ती केन्द्राध्यक्षले भने, ‘कानुनको राज्यमा त कानुन बलियो हुन्छ । मलाई कानुनले अर्को केन्द्रबाट आफ्नो केन्द्मा परीक्षार्थी ल्याउने अधिकार दिएको छ । उनी परीक्षार्थी मात्रै होइन, मेरी श्रीमती पनि हुन् । उनी जाँच दिने बेला बिरामी थिइन् । उनलाई टाढाको केन्द्रमा जान गाह्रो पनि थियो । हामी शंखमूल बस्छौँ, उनका लागि म केन्द्राध्यक्ष भएकै केन्द्र नजिक पथ्र्यो । त्यसैले मैले उनलाई मेरो केन्द्रमा ल्याएँ । त्यसैले परीक्षा नै रद्द गर्नु त मानवीय र नैतिक कुरा भएन । त्यसमाथि यो कानुनी राज्यविरुद्ध छ ।’
पछि मुद्दा भयो । ती परीक्षार्थीले मेरै इजलासमा यही बयान दिए । मलाई फैसला गर्न निकै अप्ठेरो पर्‍यो ।
मैले अन्तर्राष्ट्रिय मूल्य-मान्यताको पनि अध्ययन गरेँ । अनि, आफ्नो विवेकले फैसला गरेँ, ‘कानुनभन्दा माथि नैतिकता हुन्छ । तपाईं केन्द्राध्यक्ष, आफ्नी बिरामी श्रीमतीलाई नजिकको वा आफू केन्द्राध्यक्ष भएको केन्द्रबाट जाँच दिने बनाउनुभयो । तपाईं लोकसेवाको जाँच दिएर वरिष्ठ भएको मानिस, आफू केन्द्राध्यक्ष भएकै केन्द्रमा बिरामी श्रीमती लैजानुभयो । तर, बिरामी श्रीमतीलाई त अस्पताल पुर्‍याउनुपर्छ । यो व्यवहार त स्वच्छ भएन । मैले यति कुरा भन्न २५ पृष्ठ लामो फैसला लेखें ।’
त्यसैले यो जुन आचारसंहिताको कुरा छ । आफूलाई बाँध्ने कुरा त हो । तर, योभन्दा माथि नैतिकता हुन्छ ।
पत्रकार आचार संहिता बन्धनकारी हुन्छ
हामी के भन्ने गथ्र्यौं भने यो कानुन विद्यायिकाले बनाउँछ, जनताको प्रतिनिधिले बनाउँछ । त्यसैले त्यो कानूनीरुपमा बन्धनकारी हुन्छ । त्यो बाध्यात्मक हुन्छ । नैतिकता र आचरणले त आफैँलाई आफैँले बाँध्ने हुनाले त्यसको पछाडि नैतिक बल मात्रै हुन्छ । त्यसको पछाडि कानूनी सेन्सर हुँदैन । यही नै यसको आधारभूत मान्यता थियो ।
यो इथिक (नैतिकता) भन्ने शब्द गि्रकहरुले इथिको भन्ने मोरलबाट आएको हो । यो कुन कुरा ठीक, कुन कुरा बेठीक आफैंले आफैंलाई निक्र्यौल गर्ने अवधारणा हो ।
हामी यहाँसम्म आइपुग्दा यो मिडियाको क्षेत्रमा के भयो भनी खोज्दा, अब हाम्रो आचार संहिता जुन प्रेस काउन्सिलले बनाउँछ, त्योचाहिँ नैतिक मात्रै रहेन । त्यो कानूनी बन्धनकारी पनि हो ।
विधायिकाले नै कानुन बनाएर के दियो भने प्रेस काउन्सिललाई तिमी आचार संहिता बनाऊ भनेको छ, केही कुरा दण्ड दिने व्यवस्था पनि त्यहाँ राखिदिएको छ । अब त्यो उपयुक्त हुन्छ, हुँदैन । प्रेस काउन्सिललाई आवश्यक छ कि छैन ? त्यो सान्दर्भिक प्रश्न छ । तर, अहिलेसम्म हाम्रो परम्पराले दिएका कारणले त्यो लिगल फोर्सको रुपमा पनि रहिरहेको छ । अब यसलाई हामीले संशोधन गरेर, झिकेर सम्हाल्ने बनाउने एउटा बाटो हुन सक्छ । अहिले भइरहेको अवस्था यस्तो हो ।

