प्रधानमन्त्रीलाई निजी क्षेत्रका चार सुझाव
-हरिभक्त शर्मा, वरिष्ठ उपाध्यक्ष, नेपाल उद्योग परिसंघ
निजी क्षेत्रले आइतबार प्रधानमन्त्री केपी शर्मा ओलीलाई नेपाल र भारतवीच देखिएका गम्भीर आर्थिक मुद्दाहरु सल्टाउनका लागि उच्चस्तरीय छलफल गर्न लिखित सुझाव दिएको छ । अहिले नेपाल र भारतबीच धेरै आर्थिक मुद्दाहरु रोकिएर बसेका छन् । ती मुद्दाहरु टुंगोमा पुर्‍याउने काम प्रधानमन्त्री केपी शर्मा ओलीले भारत भ्रमणका बेलामा गर्नुपर्छ भन्ने हाम्रो आग्रह छ ।
पहिलो सुझावः व्यापार घाटा कम गर्नोस्
नेपाल र भारतबीच लगानी अभिवृद्धि गर्ने, दुई देशबीचको व्यापार व्यवसाय विस्तार गर्ने र भारतसँग नेपालको व्यापार घाटा कम गर्ने गरी प्रधानमन्त्रीले भारत भ्रमणमा सम्बोधन गर्नुपर्छ । अहिले नेपालले भारतसँग करिव साढे ४ अर्ब रुपैयाँको हाराहारीमा व्यापार घाटा व्यहोर्नु परेको छ ।
प्रधानमन्त्रीको भ्रमणका बेलामा हामीले उठाएका सबै मागहरु आजको भोलि नै सम्बोधन हुन त नसक्लान् । तर पनि प्रधानमन्त्रीले मागहरु सम्बोधन गराउन प्रयत्न गर्नुपर्छ । नेपालका प्रधानमन्त्री र भारतीय प्रधानमन्त्रीबीच उच्चस्तरको बैठकमा हाम्रा मुद्दाहरु उठाउन सकियो भने त्यसको प्रभाव ठूलो हुन्छ ।
हामीले भारतबाट धेरै वस्तुहरु आयात गर्छौं । नेपालको कुल वैदेशिक व्यापारको ६५/६६ प्रतिशत व्यापार भारतसँग मात्र हुने गरेको छ । नेपालबाट भारतमा निर्यात हुने वस्तुहरुको मात्रा निकै कम रहेको छ । नेपाली वस्तुहरुको निर्यात बढाएर व्यापार घाटा कम गर्ने सम्भावनाहरु यही भ्रमणका बेलामा खोज्नुपर्छ ।
दोस्रो सुझावः भारतले लिने सेवा कर हटाइयोस्
अहिले भारतमा वस्तुहरु निर्यात गर्दा कर भन्दा पनि गैह्रकर अवरोधहरु धेरै हुने गरेका छन् । नेपालीले आफ्नो देशमा उत्पादित वस्तुहरु सहजै भारतमा निर्यात गर्न सक्ने अवस्था छैन । यी कुराहरु भारतले सम्बोधन गरेमा नेपाललाई धेरै राम्रो हुने थियो । प्रधानमन्त्रीको उच्चस्तरीय भ्रमणकै बेलामा यो कुरा पनि उठाउन निजी क्षेत्रले सुझाव दिएको छ ।
भारतबाट हामीले धेरै प्रकारका सेवाहरु लिन्छौं । वस्तुहरु ल्याउँछौं । त्यसलाई हामी भारतबाट ढुवानी गर्छौं । कन्सल्टिङ सर्भिस लिन्छौं । यी सबैमा सेवा शुल्क लिइन्छ । भारतले नेपालमा निर्यात गर्ने यस्ता वस्तु तथा सेवामा हामीले सेवाशुल्क बुझाउनुपर्छ । कुनै पनि देशले निर्यातमा सेवा शुल्क लगाउँदैन । तर, भारतले करिव करिव १४/१५ प्रतिशत सेवा शुल्क लगाउँछ ।
यस्तो सेवा शुल्क मिनाहाका लागि पनि उच्चस्तरमै कुरा उठाउन हामीले प्रधानमन्त्रीलाई सुझाव दिएका छौं । नेपालको एउटा कम्पनीले सेवा शुल्क २/४ लाख तिरे पनि समग्रमा अर्बौं रुपैयाँ हुन आउँछ ।
तेस्रो सुझावः पारवहन सहज होस्, एकीकृत भन्सार कार्यान्वयन गरियोस्
त्यस्तै नेपाल र भारतबीचको व्यापार सहजीकरण गर्ने कुरा मुख्यगरी उठाउन प्रधानमन्त्रीलाई सुझाव दिएका छौं । यो कुरा जसले पायो त्यसले भनेर पनि हुँदैन । प्रधानमन्त्री लेभलमै समझदारीमा पुग्न सकियो भने कठिन परिस्थितिबाट पार पाउन सहज हुन्छ । अहिले हामी कठिन अवस्थाबाट गुजि्ररहेका छौं ।
हामी पूर्वाधार विकासमा पनि निकै कमजोर देखिएका छौं । एउटा मात्रै भन्सार नाकामा बढी भर पर्नुपर्दा अहिलेको समस्या देखिएको हो । यसले अन्यत्र पनि राम्रा र बलिया भन्सार नाकाहरु बनाउनुपर्ने पाठ सिकाएको छ ।
पारवहनमा नेपालले निकै समस्या भोग्दै आएको छ । अहिले पारवहनमा देखिएको असमझदारी र समस्या पनि प्रधानमन्त्री केपी ओलीको यही भ्रमणमा टुंगो लगाउन हामीले सुझाव दिएका छौं । नेपाल र भारतबीच कसरी लगानी वृद्धि गर्ने, कसरी नेपालको वस्तु बढीभन्दा बढी निर्यात गर्ने भन्ने विषयमा पनि प्रधानमन्त्री लेभलमा कुरा गर्दा देशलाई फाइदा हुन्छ ।
खासगरी विश्वभरका भन्सार नाकामा ‘इन्टिग्रेटेड’ चेकपोष्ट हुने गर्छन् । त्यो भनेको दुई देशबीच व्यापार हुँदा दुईवटै देशका एजेन्सीहरुले वस्तुहरुको चेकजाँच गर्ने र भन्सार तिर्ने सिष्टम हो । यो हाम्रा लागि निकै आवश्यक देखिएको छ । यसमा पनि भारतसँग कुरा उठाउनुपर्छ । हामीसँग ठूलो परिमाणमा वस्तुहरु आयात गर्ने हुँदा एकीकृत चेकपोष्ट खडा गर्नुपर्ने देखिएको छ । यो महत्वपूर्ण नीतिगत सुधारको कुरा हो । यसलाई उच्चस्तरमै उठाउनुपर्छ ।
चौथो सुझावः उर्जा आयात र हाइड्रोमा भारतीय लगानी प्रोत्साहित गरियोस्
नेपालमा बिजुली छैन, पूर्वाधार बन्ने क्रममा छन्, हामीलाई हाइड्रो विकास चुनौतीका रुपमा रहेको छ । प्रधानमन्त्रीले नेपालमा नीतिगत सुधार गरी भारतीय लगानी आकषिर्त गर्न भूमिका खेल्नुपर्छ ।
हामीले भारत भ्रमणका बेलामा उर्जा आयात र उर्जामा भारतीय लगानीका विषयमा कुरा उठाउन पनि प्रधानमन्त्रीलाई सुझाव दिएका छौं ।
पहिलो सुझाव भारतबाट तुरुन्त विद्युत आयात गर्ने विषय रहेको छ । हामीले ‘कष्ट इफेक्टिभ’ तरिकाले भारतबाट विद्युत आयात गर्नुपर्छ । ता कि भोलि त्यही ठाउँबाट नेपालमा बढी विद्युत हुँदा निर्यात गर्न पनि सकियोस् ।
त्यसैगरी भारतका केही लगानीकर्ताले नेपालमा हाइड्रोपावर बनाउँछु भनेर बसिरहेका छन् । हामीले उनीहरुलाई उर्जा उत्पादनका लागि लगानी भित्र्याउन सहज वातावरण बनाइदिनुपर्छ । भारतीय लगानीकर्ताका समस्या गम्भीरतापूर्वक हृयान्डल गर्नुपर्छ भन्ने हाम्रो सुझाव छ ।
(कुराकानीमा आधारित)

