नेपालले मोदीलाई सोध्नैपर्छ- तिम्रो ‘मनको बात’ के हो ?
-डा. प्रकाशचन्द्र लोहनी, पूर्वमन्त्री
प्रजातन्त्रको आदर्शमा विश्वास गर्ने, गान्धीको लिगेसी बोकेको भारतजस्तो देशले सभ्यता र संस्कृतिका हिसाबले यति नजिक रहेको एउटा मित्र राष्ट्रलाई गिराएर, तर्साएर, धम्याएर किन औपनिवेशकतावादी प्रवृत्ति देखाएको हो ? यो हदसम्म गर्नुपर्ने स्थिति किन आयो ? प्रधानमन्त्री केपी ओलीको भारत भ्रमणका बेला यस विषयमा छलफल हुनुपर्छ ।
नाकाबन्दीलाई बिर्सन त बिर्सने नै हो, तर, छलफल गरेरै बिर्सनुपर्छ । यसको कारण के हो भन्ने बुझ्नपर्छ । मोदीले भन्छन् नि, ‘मन की बात’ । हो, उनले मनको बात भन्नुपर्‍यो । के कुरामा चित्त नबुझेको हो ?
नेपालले आफ्नो संविधान बनाउँदा के त्यत्रो अपराध गर्‍यो कि एउटा एक्काइसांै शताब्दीको मूल्य मान्यताको पूरै विपरीत गएर अघोषित नाकाबन्दी गर्नुपर्‍यो ?
प्रधानमन्त्रीले आफैंसँग सोध्नुपर्छ कि म किन भारत जाँदैछु ? के हालखबर सोध्न र चिया खानमात्रै हो कि अरु केही चाहानुहुन्छ ? हाम्रो प्रधानमन्त्रीले भारतसँग सदभावना किन यति नकारात्मक भयो भन्ने विषय उठाउनुपर्छ ।

मैले प्रधानमन्त्रीलाई पनि यो कुरा प्रत्यक्षरुपमा नै भनेको छु । प्रधानमन्त्री भारतबाट फर्केको ३० दिनपछि नाकाबन्दी लाग्दैन भन्ने के ग्यारेन्टी छ र ?

मोदीसँग तपाईंको देशलाई नसुहाउने, प्रजातन्त्रलाई नसुहाउने, आदर्शलाई नसुहाउने र विश्वमा नटिक्ने गरी नाकाबन्दी गर्ने अवस्था किन आयो भनेर छलफल गर्नुपर्छ । म यहाँबाट फर्केको ३० दिनमा फेरि नेपालको कुनै पक्षले आन्दोलन गर्‍यो भने फेरि नाकाबन्दी नहुने ग्यारेन्टी के ? तपाईं पनि भन्नुस्, म पनि भन्छु भन्नुपर्छ । यसको जरोसम्म पुग्नुपर्छ । ‘मनको बात’ भारतले पनि भन्नुपर्‍यो र नेपालले पनि भन्नुपर्छ ।
मैले प्रधानमन्त्रीलाई पनि यो कुरा प्रत्यक्षरुपमा नै भनेको छु । प्रधानमन्त्री भारतबाट फर्केको ३० दिनपछि नाकाबन्दी लाग्दैन भन्ने के ग्यारेन्टी छ र ?
यो नाकाबन्दी त राजा वीरेन्द्रका पालाको भन्दा खतरनाक हो । नेपालको एउटा पक्षलाई लिएर उसैको आडमा नेपालमा तवाह किन गर्ने ? यो कुरा चाहिँ बलियोसँग राख्नुपर्छ । यो कुरामा स्पष्टता भयो भने भारतसँगै मिलेर आर्थिक विकास गर्ने हो । उनीहरुको हित हामीले हेनुपर्छ, हाम्रो पनि उनीहरुले हेर्नुपर्छ ।
हामी नेपाली हौं, पहिले हाम्रो ३ करोड जनताको हित हेर्ने सरकारको कर्तव्य हो । हाम्रा जनताको हित सोच्दा भारतको अहित हुँदैन ।
भारतले जुन नाकाबन्दी गर्‍यो, यो गर्न नहुने काम गर्‍यो । किन उनीहरु रिसाए भन्ने नेपालले बुझ्ने कोसिस गर्नुपर्छ । भूकम्प आएका बेला उनीहरुले ठूलै सहयोग गरेकै हुन्, सद्भाव देखाएकै हुन् । भारतीय प्रधानमन्त्री मोदीले यहाँ आएका बेला त्यत्रो सदभावको भावना दर्शाएकै हुन् । एक बिलियन डलरको सफ्ट लोन घोषणा मोदीले नै गरेका हुन् ।
तर, यी सबै अचानक ३६० डिग्रीमा कसरी र के कारणले परिवर्तन भयो भन्ने प्रधानमन्त्री ओलीले यो विषयमा छलफल गर्नुपर्छ ।
अहिले आर्थिक कुरा गर्ने नै हैन
मेरो सल्लाह प्रधानमन्त्री केपी शर्मा ओलीलाई के छ भने अहिले आर्थिक कुरा गर्ने नै होइन । हामीले आर्थिक सहयोग माग्ने आधार नै छैन । उसले दिएको एक बिलियन डलर कहाँ खर्च गर्ने भन्ने टुंगिएको छैन । पूर्निर्माणका लागि दिएको रकम खर्च गर्न सकेका छैनौं । अहिले यो कुरामा बढ्ता ध्यान दिने होइन । बरु त्यसका लागि अध्ययन टोली बनाउनुस् । अहिले यो कुरामा बढ्ता ध्यान दिने नै होइन ।
बरु अब नेपाल-भारतबीचको आर्थिक असन्तुलित सम्बन्धलाई सुन्तलित गर्न जोड दिनुपर्छ । भारतसँग हाम्रो आर्थिक सम्बन्ध अहिले एडम स्मिथ आउनुअघिको १८ औैं शताब्दीको ‘मर्केन्टायलिष्ट ट्रेडिसन’ जस्तो छ । हामी १० रुपैयाँको निर्यात गर्दा भारतबाट ९० रुपैयाँ आयात गरिरेका छौं । त्यसरी अब संसार चल्दैन । अब यसलाई कसरी पुर्नसंरचना गर्ने भन्ने विषयमा छलफल हुनुपर्छ ।
अहिले विश्वकै गुरुत्वाकर्षण भारततर्फ बढेर गएको छ । चीनमा पनि त्यस्तै इकोनोमिक ग्राभिटी बढ्दो छ । हामी चीन र भारतको आर्थिक तथा राजनीतिक गुरुत्वाकर्षणका बीचमा छौं । यसको फाइदा हामीले लिनुपर्छ । त्यसका लागि के-के गर्ने भनेर अध्ययन गर्न एउटा टोली बनाउनुस् । त्यस विषयमा कुरा उठाउनुस् ।
तर, हाम्रो सरकारसँग अहिले त्यस्तो कुनै योजना नै छैन । सरकारी दृष्टिकोण नभई बोल्ने कुरा पनि आउँदैन । (अनलाइनखबरसँग कुराकानीमा आधारित)

