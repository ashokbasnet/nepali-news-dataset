भारत बिग ब्रदर कि इल्डर ब्रदर ?
विशाल सुवेदी
भारतले बिग ब्रदरको व्यवहार गर्छ भनेर नेपालमा बेला-बेला भन्ने गरिन्छ । केही समयदेखि भारत बिग ब्रदर होइन कि इल्डर ब्रदर अर्थात् दाजु पो हो त भन्ने चर्चा पनि चलिरहेको छ । यो चर्चा भारतको माथ्लो सदन राज्यसभामा समेत चलेको भन्ने समाचार पनि आएका छन् ।
कसरी दाजु र भाइ मान्ने ?
एसियाली देशमा आफूभन्दा बढी उमेरको पुरुषलाई हाडनाता नपरे पनि दाजु भनेर सम्बोधन गर्ने चलन छ । भारत स्वतन्त्र राष्ट्रको रूपमा ६९ वर्षअघि मात्र स्थापना भएको हो । त्यही भएर स्वतन्त्रता आन्दोलनका नेतृत्वकर्ता महात्मा गान्धीलाई भारतीय राष्ट्रपिता मान्छन् ।
नेपाल भने दुई हजार वर्षभन्दा पहिलादेखि स्वतन्त्र देशको रूपमा रही आएको इतिहासकार सप्रमाण बताउँछन् । जस्तो, २६ सय वर्षभन्दा पुरानो ग्रन्थ ‘अथर्व परिशिष्ट’, २३ सय वर्षभन्दा पहिलेको ‘कौटिल्यको अर्थशास्त्र’, सन् ३०० आसपासको सम्राट समुद्रगुप्तको इलाहबाद स्तम्भ लेख र अन्य कैयन् पुरातात्त्िवक उत्खनन र प्रमाणले नेपाल एउटा प्राचीन र स्वतन्त्र देश हो भनेर पुष्टि गरिसकेका छन् ।
उमेर नै दाजुभाइ सम्बन्धको अकाट्य आधार भएकाले यदि नातै लाउने हो भने त नेपाल पो भारतको इल्डर ब्रदर हुन जान्छ ।
उसो भए क्षेत्रफल र आर्थिक हैसियतमा भारत ठूलो भएकाले ती आधारमा उसलाई इल्डर ब्रदर मानिएको हुन सक्छ त ? नेपाल र भारत दुवै देशसँग सिमाना जोडिएको चीन क्षेत्रफलमा भारतभन्दा झन्डै तीन गुणा ठूलो छ । त्यसमाथि चीन अहिले विश्वकै नम्बर एक अर्थतन्त्र हो ।
क्षेत्रफल र अर्थतन्त्रलाई आधार मान्ने हो भने चीन-भारतको पनि दाजु हुन जान्छ । ‘हिन्दी-चिनी भाइभाइ’ नारा सुन्नमा आए पनि भारतले चीनलाई इल्डर ब्रदर भनेको सुनिएको छैन । न चीनलाई नेपालले दाजु मान्नुपर्ने भनेर कहीँकतै चर्चा नै चलेको छ ।
नेपाल र भारतबीच घनिष्ट सांस्कृतिक र धार्मिक सम्बन्ध रहेको मानिन्छ । सो दर्शाउन यी दुई देशबीचको सम्बन्धलाई दाजुभाइको संज्ञा दिन सकिन्छ नि भन्ने तर्क पनि आउन सक्छ । कसैसँग घनिष्ट सम्बन्ध हुँदा ऊ मित्र, साथी, दोस्त, मीत, फ्रेन्ड, सखा आदि हुन्छ । यदि तपाईंले आफ्ना कुनै अनन्य साथीलाई दाजु वा भाइ भनेर सम्बोधन गर्नु भयो वा त्यस्तो व्यवहार गर्न थाल्नुभयो भने खासमा मित्रतामै दरार आउन सक्छ ।
सम्बन्ध पुरानो भएका आधारमा दाजुभाइ भनिएको हो भने पनि त्यसमा सत्यता छैन । यी दुई देशबीचको सम्बन्ध तुलनात्मक रूपमा नयाँ नै हो । नेपालको भारतसँग भन्दा पुरानो सम्बन्ध त बेलायत र चीनसँग छ । हाल बेलायत र नेपालले दौंत्य सम्बन्ध स्थापना भएको २००औं वर्ष गाँठ मनाइरहेका छन् । यी दुई देशबीचको सम्बन्ध दक्षिण एसियाकै पुरानो सम्बन्ध हो ।
विकट र विशाल हिमालय पर्वतले एक-अर्कालाई छुट्याएको हुँदाहुँदै पनि प्राचीन समयदेखि नै नेपाल र चीनबीच मित्रता रहिआएको छ । जस्तै, १५ सय वर्षजति पहिला नेपाली र चिनियाँ बौद्ध विद्वान क्रमशः बुद्धभद्र र फाहियानले संयुक्त रूपमा बौद्ध दर्शनका कैयौं सूत्रलाई संस्कृतबाट चिनियाँ भाषामा अनुवाद गरेको प्रसंग इतिहासमा पढ्न पाइन्छ ।
नेपाली कलाकार अरनिकोले चीनमा गई आफ्ना कलाकौशलले दुई देशबीचको सम्बन्धलाई उचाइमा पुर्याएको नै सात सय वर्षभन्दा बढी भइसकेको छ ।
नेपाल र भारतका नागरिकलाई एक अर्को देशमा जानलाई भिसाको जरुरी पर्दैन । यसलाई कतिले जनस्तरको र विशेष सम्बन्धको उपज मान्दछन् । तर, नागरिकहरूलाई बाँच्नका लागि अत्यावश्यक औषधि, अन्न, इन्धन आदि सामान व्यापारिक हिसाबमा बिनाअवरोध आयात-निर्यात हुन दिइँदैन भने नागरिकलाई मात्र बिनाभिसा आउन जान दिनुको के अर्थ रहन्छ र ? एकपल्टको अवरोधले गर्ने आर्थिक प्रहार ७.९ रेक्टर स्केलको भूकम्पको भन्दा ठूलो हुँदो रहेछ । अनि, त्यस्ता अवरोध पटकपटक हुन्छन् भने भ्रातृत्वको सम्बन्ध छ भनेर कसरी मान्ने ?
एउटा मित्रले अर्को मित्रसँग मित्रवत व्यवहार गरेमा नै सम्बन्धमा न्यानोपना आउँछ, नभएको नाता लाएर आउँदैन । निसन्देह यी दुई देश एक अर्काका छिमेकी र मित्र हुन्, तर त्यस्ता मित्रहरू जसको मित्रता परिपक्व तहमा पुगेकै छैन ।
किन सम्बन्ध परिपक्व हुन सकेन ?
हुन त शब्दमा के छ र भन्ने कुरा पनि आउन सक्छ । तर, मानिसले बोलेका भनेका शब्दले उसका सोचाइलाई झल्काउँछन् । सोचाइले उसले गर्ने कार्यलाई निर्दिष्ट गरिरहेका हुन्छन् । खालि विशेष सम्बन्धको रटान दिएर हुँदै नभएको अप्राकृतिक सम्बन्धलाई सोचमा राखिन्छ भने परिणाम राम्रो आउने कुरै भएन ।
कुनै एक देशले अर्को देशलाई दाजु ठान्छ भने आफ्ना निहित स्वार्थ पूरा गर्न भाइहरू दाजुकहाँ लम्पसार पर्न जाने नै भए । र, त्यसरी लम्पसार पर्न आउने भाइहरूको देशका आन्तरिक मामिलामा दाजुहरूले स्वाद मानिमानी हस्तक्षेप गर्नु आफ्नो अधिकारै जस्तो ठान्ने भए । अनि कसरी हुन्छ त सुमधुर सम्बन्ध, कसरी हुन्छ त मुलुकको हित ?
नेपाल र भारत पृथ्वीको त्यो भूखण्डमा पर्छन्, जहाँ हजारौँ वर्ष पहिले नै पञ्चशीलको सिद्धान्त प्रतिपादित भएको थियो । बौद्ध भीक्षुहरूले आफ्ना जीवनलाई पञ्चशीलका पाँच नियममा बाँध्ने चलन परापूर्व कालदेखि नै रहिआएको छ । २०औं शताब्दीको मध्यतिरबाट अन्तर्राष्ट्रिय सम्बन्धमा पनि पञ्चशीललाई आधार मान्न थालियो ।
जसअन्तर्गत निम्न सिद्धान्त पर्दछन्ः  १) एक-अर्काको प्रादेशिक अखण्डता र प्रभुसत्ताको सम्मान २) एक-अर्काविरुद्ध आक्रमण नगर्नू ३) एक-अर्काको आन्तरिक मामिलामा अहस्तक्षेप ४) समानता र पारस्परिक लाभ र ५) शान्तिपूर्ण सह-अस्तित्व ।
दुर्भाग्य नै मान्नुपर्छ, त्यो समयको कसीमा जाँचिएर खरो उत्रेको र जगतले स्विकारेको सिद्धान्तलाई यही भूखण्डमा चाहिं धज्जीमा उडाइएको छ ।
आशा गरौँ, प्रधानमन्त्री केपी शर्मा ओलीले आफ्नो भारत भ्रमणमा त्यहाँका समकक्षी र नेताहरूलाई केही हदसम्म भए पनि पञ्चशीलको सिद्धान्त याद दिलाउन सफल हुनु हुनेछ ।

