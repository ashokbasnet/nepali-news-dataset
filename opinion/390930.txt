प्रधानमन्त्री ओलीमार्फत भारतलाई कोसेली
डा. गोपाल सिवाकोटी ‘चिन्तन’
 सह-प्राध्यापक तथा अन्तर्राष्ट्रिय कानुनविद्
१. विषय प्रवेश 
अहिले नेपाललाई विभिन्न रूपमा छिन्नभिन्न बनाउन सके तराई भूभागलाई समग्र नेपालबाट अलग गर्ने हदैसम्मका विखण्डनकारी राज्यविरुद्धको अपराधजन्य गतिविधि भइरहेका छन् । सर्वसाधारण जनताको शान्ति र सुरक्षासँग सम्बन्धित संविधान तथा कानुन प्रदत्त अधिकारहरू जबर्जस्ती उल्लङ्घन गर्ने कार्य भइरहेका छन् ।

हो, शान्तिपूर्ण गतिविधि गर्ने अधिकार सबैलाई छ तर नेपालको अन्तर्राष्ट्रिय सिमाना (दशगजा) नै कब्जामा लिएर बदनियतपूर्ण भारतीय नाकाबन्दीलाई सहज बनाउने, नेपाली भूमिभित्र भारतको झन्डा र भारतका जातिवादी/हिन्दूवादी प्रधानमन्त्री नरेन्द्र मोदीको फोटो छातीमा टाँसेर नम्बरबिनाका मोटरसाइकलमा र्‍याली निकाल्ने तथा सर्वसाधारण जनता र सवारी साधनलगायत निजी तथा सार्वजनिक सम्पत्तिमाथि ढुंगामुढा र आगजनी गर्नेजस्ता कार्य भइरहेका छन् ।
मानौँ, आजसम्म नेपाली शासकले तराईवासीमाथि अन्याय, शोषण र भेदभाव गरे भन्ने भ्रम फैलाइएको छ । जब कि मधेसी जनताका दुश्मन भनेका त्यहीँ हुर्के-बढेका मधेसी मूलका कथित उच्च जातीय सम्भ्रान्त शोषक वर्ग हुन् भन्ने कुरा बिर्सने काम भएको छ । सारा नेपाली जनता मूलतः वर्गीय शोषणको सिकार भएका छन् र उनीहरूको मुख्य मुक्तिको प्रश्न भनेको वर्गीय मुक्तिको सवाल हो भन्ने कुरा छायामा पारिएको छ । कुनै पनि किसिमका भेदभाव र शोषणहरूको समाधानका निमित्त विद्यमान अन्तर्राष्ट्रिय मानवअधिकार कानुन तथा नेपालमा तिनको प्रभावकारी कार्यान्वयनबाट सम्भव छ भन्ने कुरा लत्याइएको छ ।
विगतमा तिनै राजा वीरेन्द्रका पालामा राष्ट्रिय जनसंख्या आयोगले २०३९ सालमा स्वर्गीय डा. हर्क गुरुङ संयोजक रहेको एक बसाइँ-सराइ अध्ययन कार्य समूह गठन गर्‍यो । यस समूहले तयार गरेको ‘नेपालमा आन्तरिक तथा अन्तर्राष्ट्रिय बसाइँ-सराइसम्बन्धी मूल प्रतिवेदन’ ०४० साउन २३ गतेका दिन राष्ट्रिय जनसंंख्या आयोगको अध्यक्षसमेत रहेका प्रधानमन्त्रीसमक्ष पेस गर्‍यो । तर सो प्रतिवेदन अन्य धेरै प्रतिवेदनझैँ कहिल्यै पनि सार्वजनिक गरिएन ।
यस प्रतिवेदनले तराईमा विद्यमान नागरिकताको समस्या र भारतीय अनियन्त्रित भारतीय आप्रवासनको प्रभाव तथा खुला सिमानालाई नियन्त्रण र व्यवस्थित गर्दै नेपालभित्र श्रम गर्ने भारतीय विदेशीका लागि समेत श्रम अनुमतिपत्रको व्यवस्था गर्नुपर्नेजस्ता सुझावहरू पेस गरेको थियो । तर, यस प्रतिवेदनलाई कहिल्यै पनि सार्वजनिक गरिएन (बरु यसै लेखकबाट सूचनाको हकको सहारा लिँदै ०५१ सालमा छापेर यसलाई सार्वजनिक गर्ने कार्य भएको थियो) ।
यसका सुझावहरूको कार्यान्वयन पनि भएन । बरु उल्टै यस प्रतिवेदनको संयोजक रहेका डा. गुरुङलाई भारतविरोधी प्रतिवेदन तयार गरेको भन्ने आसयले फासी दिनुपर्ने मागसमेत गरियो । तर अहिले परिस्थिति बदलिएको छ । यस प्रतिवेदनमा अघि सारिएका सुझावहरूको सान्दर्भिकता झन् झन् बढेको छ ।
यस परिप्रेक्ष्यमा, हामीले सबै वर्ग र समुदायका समान हक, अधिकार र विकासका लागि समान अवसरको वातावरण सुनिश्चित गर्न आन्तरिक रूपमा गर्नुपर्ने गृहकार्यहरू धेरै छन् र ती हुँदै पनि जानेछन् । अहिलेको संविधान बहुसंख्यक नेपालीका निमित्त एउटा अपूर्ण दस्तावेज हो तथापि यसलाई संशोधन वा खारेज गर्ने र नयाँ संविधान निर्माण गर्ने दीर्घकालीन प्रक्रिया सधैँ खुला छँदै छ नै ।
तर यही संविधानलाई आधार बनाएर तराईमा आगो बाल्ने, तराईलाई सिक्किम, फिजी र क्राइमिया बनाउने धम्की दिने, कहिले दशगजाभित्र त कहिले दशगजापारि बसेर भारतीय नेता र सुरक्षाकर्मीहरूको संरक्षणमा नेपाली भूमिमाथि ढुंगामुढा गर्ने तथा छिमेकी भारतको समस्त छिमेकीविरोधी मोदी सरकारलाई हस्तक्षेका लागि खुला निमन्त्रणा दिने कार्य आजको विश्वमा कुनै पनि मुलुकमा स्वीकार्य हुँदैन ।
यदि कसैले त्यस्तो कार्य गर्छ भने ऊ स्वतः कडा कानुनी सजायको भागिदार हुन्छ । त्यस्तो अवस्था कदापि मानवअधिकार उल्लंघनको विषय हुँदैन । संयुक्त राष्ट्रसंघीय सन्धिसम्झौताअन्तर्गत स्थापित आत्मनिर्णयको अधिकार विशुद्ध रूपमा आफ्ना नागरिक, राजनीतिक, आर्थिक, सामाजिक तथा सांस्कृतिक अधिकारहरूको प्रत्याभूतिसँग मात्र सीमित रहेको छ ।
त्यस्तै, आदिवासी तथा कबिला समुदायको अधिकारसम्बन्धी महासन्धि (आइएलओ महासन्धि नं. १६९) पनि आदिवासी तथा कबिला समुदायको जमिन, संस्कार, सँस्कृति र परम्पराको संरक्षणसँग मात्र सम्बन्धित रहेको छ । यस महासन्धिले आदिवासी र जनजातिका बारेमा पनि स्पष्ट परिभाषा र वर्गीकरण गरेको छ ।
सबै आदिवासी जनजाति हुन् तर सबै जनजाति आदिवासी होइनन् भन्ने मापदण्ड स्थापित गरेको छ । आदिवासीको हैसियतमा अधिकार र सुविधा दाबी गर्नका निमित्त अझै पनि आफ्नै परम्परागत थातथलोमा रहेर प्राकृतिक स्रोतमा आधारित जीवनप्रणाली निर्वाह गर्दै आफ्नै भेषभूषा, भाषा, धर्म र संस्कृतिको अवलम्बन गरिरहेको हुनुपर्दछ । अन्यथा आधुनिक जीवनशैली र जीवनप्रणालीमा प्रवेश गरिसकेपछि उनीहरूको अधिकार आदिवासीका रूपमा नभई जनजातिका रूपमा मात्र भाषा, धर्म र सँस्कृतिको संरक्षणमा मात्र सीमित हुने व्यवस्था गरेको छ ।
तर नेपालमा त यस आधारमा को हो जनजाति र को होइन आदिवासी भन्ने कुरा नै नछुट्याई सबैले आफैँले आफैँलाई आदिवासी वा आदिवासी जनजाति घोषणा गर्दै अन्तर्राष्ट्रिय कानुन, मान्यता र व्यवहारको अराजक व्याख्या गरेको अवस्था छ ।
मानौँ, संसारमा नेपालजस्तो जातिवादी मुलुक कतै छैन भन्ने भ्रम फैलाइएको छ । वर्तमानमा समानता र समान अवसरका अधिकारहरू सुनिश्चित गर्दै साझा समृद्धिका निमित्त भावी यात्रा सुरु गर्नुको सट्टा नेपाल र नेपाली समाजलाई अधिकार, आरक्षण र समावेशिताका नाममा कबिला युगमा फर्काउने दूष्प्रयास भइरहेको छ । यस्तो प्रतिगामी यात्रा हामी कसैका निमित्त उपयोगीसिद्ध नहुने निश्चित छ ।
दुःखको कुरा, विगतमा जनयुद्धताका शक्तिसञ्चय र परिचालन गर्ने क्रममा वर्गीय मुक्तिको सवाललाई छायाँमा पारेर जातीय मुक्तिको सवाललाई गलत दिशामा मोडियो ।
एकातिर यस्तो जातीय विद्वेेष र द्वन्द्वको विष रोप्ने, अर्कोतिर, पुरानै ढाँचा र ढर्राको पश्चिमा संसदीय राजनीतिको दलदलमा फँस्ने अनि आफ्नो सैद्धान्तिक एवं राजनीतिक दिवालियापनको बचाउ गर्ने नाममा २१औँ शताब्दीमा माक्र्सवाद, लेनिनवाद, माओवाद र कम्युनिस्ट पार्टीको प्रयोजन समाप्त भयो भन्दै कुर्लने युरोपेली शैलीका अराजकतावादी व्यक्ति र समूहहरूबाट हामी भोलि पनि सर्तक हुनैपर्दछ । यस्तै छद्मभेषी नेता र नेतृत्वका कारण नै मुलुकलाई आजसम्म नयाँ गतिमा फड्को मार्न नसकेकोतर्फ हामी सबैको ध्यान जान जरुरी छ ।
हाल आएर तराईमा विद्यमान भारतनिर्देशित एवं मूलतः नक्कली र अंगीकृत नागरिकता लिएका केही नेताहरूबाट उचालिएको अराजक आन्दोलनको चिरफार गर्दै समग्र नेपाल र नेपाली सबै समस्याहरूको समग्र समाधानका निमित्त यस प्रतिवेदनमा समाविष्ट नीतिगत समीक्षा र सुझावहरू उपयोगीसिद्ध छन् ।
आशा छ, विश्वको सर्वसुन्दर भूमि तथा ब्रम्हाण्डकै एक साझा र सुन्दर बगैँचारूपी नेपाल र नेपाली जनताको साझा समृद्धिप्रति इमानदार र देशभक्त सबैका निमित्त यो पुस्तिका उपयोगीसिद्ध हुनेछ ।
तराईमा विद्यमान मूलतः कृत्रिम तथा अन्य समसामयिक समस्याहरूको समाधानका निमित्त कुनै वार्ता, संवाद र सहमति र संविधान संशोधन गर्नुभन्दा पहिले सबै पक्षबाट यस बसाइँ-सराइसम्बन्धी यस प्रतिवेदनका नीतिगत समीक्षा र सुझावहरूको गम्भीर अध्ययन र चिन्तनमनन हुनेछ । यो पुस्तक मुलुकभित्र बढ्दो यस्तो अन्योल र अराजकताको सही सम्बोधन गर्नका निमित्त एउटा अचुक हतियार हुने निश्चित छ ।
२. नेपाल-भारत सम्बन्धबारे केही गम्भीर सवालहरू
भूगोल, संस्कृति र खुला सिमानाका दृष्टिले नेपाल र भारत एकदमै नजिकका छिमेकी हुन् । तर राजनीतिक तथा आर्थिक दृष्टिले नेपालप्रति भारतको दृष्टिकोण र भूमिका कुनै साम्राज्यवादी तानाशाही राष्ट्रको भन्दा फरक छैन ।
कुनै पनि छिमेकीले आफ्नो छिमेकीमाथि यस्तो व्यवहार गर्दैन, जो हालैका वर्षहरूमा देखिएको छ । अर्थात् यस्तो क्रूर र अमानवीय व्यवहार गर्ने छिमेकी भौगोलिक रूपमा छिमेकी रहमा सिद्धान्त र व्यवहारमा शत्रुराज्यभन्दा फरक हुँदैन । संसारमा छिमेकी भएकै कारण शत्रुता भएका देशहरू धेरै छन् ।
त्यसैले छिमेकी हुँदैमा राम्रो सम्बन्ध हुन्छ भन्ने होइन । छिमेकी हुनुका साथै सामाजिक तथा सांस्कृतिक रूपमा समेत धेरै कुराहरू मेल खाने मुलुक भएर पनि यति साह्रो नराम्रो सम्बन्ध भएका छिमेकी मुलुकहरू संसारमा कमै होलान् । त्यसैले छिमेकी हुनु र असल वा खराब छिमेकी हुनु अलग कुरा हुन् ।
असल छिमेकी मात्र नभई विशेष सम्बन्धबाट गाँसिएका मुलुकका रूपमा यी दुई देशका शासकहरूले जतिसुकै ओठेभक्ति गरे तापनि यो सम्बन्ध दुष्ट र इष्टका रूपमा स्थापित छ । भारत सधैं दुष्टको व्यवहार गरिरहने अनि नेपालचाहिँ सधैं मित्रता खोजिरहने । यो क्रम भारत बेलायतको उपनिवेश हुँदा जति खुकुलो थियो त्यो भारत स्वतन्त्र भएपछि झनै कसियो । अनि नेपाल जति स्वतन्त्र र सक्षम हुँदै गयो, त्यति धारिलो भयो । फलस्वरूपः अहिले आएर भारत सकेसम्म नेपालको गलै रेट्ने अभियानमा लागेको कुरा दुनियाँकै सामु छर्लंग छ ।
  किन त यस्तो ? सतही व्याख्या र विश्लेषण त धेरै बुज्रुकहरूले गरेका छन् । धेरैले दोष हाम्रै नेता, पार्टी र सरकारमाथि देखाएका छन् । आन्तरिक रूपमा हाम्रा दोष वा कमजोरी अवश्य पनि धेरै छन् तर वास्तविकता त्यति मात्र होइन ।
नेपालले जति राम्रो गर्न चाहे पनि भारत नचाहने वा भारतले नचाहेसम्म हामीले असल छिमेकी र मित्रताका फूलबुट्टा जति भरे पनि केही नहुने यथार्थता छ । अब यी यथार्थताहरूका बारेमा पनि हामीले खुलेर छलफल गर्नुपर्ने भएको छ । नत्र हामी भने हाम्रा नेता, पार्टी र सरकारहरूलाई गाली गरिरहने अनि भारतको आलोचना गरिरहने तर यसलाई कतिले अन्धराष्ट्रवाद र भारतविरोधी तत्वका रूपमा बदनाम गरिरहने ।
यस रोटेपिङको चक्काजस्तो उतारचढाव मात्र भइरहने वा रामायण, महाभारत र स्वस्थानी व्रतकथाका शैलीमा राष्ट्र र राष्ट्रियताका व्याख्या भइरहने नियतिबाट हामी कहिल्यै पनि माथि उठ्न सक्दैनौँ र सकेका पनि छैनौँ ।
अब कहाँबाट सुरु गर्ने त नेपाल-भारत सम्बन्ध सुधारको यात्रा ? यहाँ यी चुनौतीपूर्ण नयाँ यात्राका केही खुड्किलाहरूका बारेमा केही कुरा उठान गरौँ ।
(क) नेपालको सिमाना 
आश्चर्य छ, अहिलेसम्म पनि नेपालको सिमानाको ठेगाना लागेको छैन । त्यसो भए के क्षेत्रफलको पनि टुंगो छैन त ? हामीले तल्लो कक्षामा पढ्दादेखि नै घोक्दै आएको क्षेत्रफल हो ५४ हजार ३६२ वर्गमिल । यो क्षेत्रफल केका आधारमा तय भएको हो ?यसमा मिचिएको सुस्ता र कालापानीदेखि देशैभरि पूर्वदेखि पश्चिम र दक्षिणसम्म मिचिएका भूमिको क्षेत्रफल समावेश छ कि छैन ? अर्थात् अहिलेको वास्तविक क्षेत्रफल कति हो त ? त्यस्तै, नेपालको सिमाना खोज्दै जाँदा हामी सन् १८१६ को सुगौली सन्धिपूर्व जाने कि नजाने ? जाने हो भने सुगौली सन्धिलाई अवैध साबित गर्न लागिपरेका नेपालका इतिहासकार, बुद्धिजीवी र अभियानकारीहरूका कुरा पनि सुन्नुपर्ने हुन्छ ।
उस्तै परेमा, यसको वैधताको अन्तिम व्याख्याका लागि नेदरल्यान्डस्को द हेगस्थित संयुक्त राष्ट्रसंघीय अन्तर्राष्ट्रिय न्यायायलसम्म पनि पुग्नुपर्ने हुन्छ । सुगौली सन्धिलाई नै आधा मान्ने हो भने पनि नेपालको सिमाना पूर्वमा मेचीदेखि पश्चिममा महाकालीपारिसम्म पुग्नुपर्ने हुन्छ । नेपालको सिमाना महाकाली नदी नभएर महाकालीपारिसम्मै हो भन्ने कुरामा त कुनै विवाद नै छैन ।
तर अहिले विवाद छ । यस्तो विवाद उत्पन्न भएको भनेको सन् १९९६ मा सम्पन्न महाकाली सन्धिपछिमात्र हो । यस सन्धिमा नेपालको पश्चिमी सिमाना महाकाली नदी हो भन्ने सहमति गरियो । यसको अर्थ, महाकाली नदी साझा वा सीमानदी हो भन्ने अर्थ लाग्यो । फेरि सन्धिमा महाकाली नदीलाई कतै साझा त कतै नेपालको एकलौटी भनिएको छ । तर कहाँ कहाँ साझा र कहाँ कहाँ एकलौटी भन्ने खुलाइएको छैन ।
पहिलको शारदा र अहिलेको टनकपुर अनि भविष्यमा प्रस्तावित पञ्चेश्वर बाँधस्थलमा रहेका भूभागहरू नेपालका एकलौटी हुन् वा नेपाल र भारतका साझा भन्ने कुरा नखुलेसम्म विवाद कायम रही नै रहने अवस्था छ । यस सन्धिलाई राष्ट्रघाती र असंवैधानिक भन्दै धेरै अभियान र मुद्दामामिलाहरू भए ।
यता नेपालका शासक र सर्वोच्च अदालत नै यस सन्धिको पक्षमा उभिएपछि स्थिति भारतकै हितमा कायम भयो । केही समयअघि चीन र भारतबीच नेपालको संलग्नताविना गरिएको कथित लिपुलेक सम्झौताले ने हाम्रो सिमानाको अवस्था र क्षेत्रफललाई थप साँघुरो बनाइदिएको छ । यसरी नेपाल र भारतबीच सिमानासम्बन्धी विवाद झन्झन् चर्कँदो छ । नेपालका सिमाना झन्झन् अतिक्रमणमा परेको छ ।
नेपालको क्षेत्रफल झन्झन् सानो हुँदगएको छ । तर कहिलेसम्म र कतिसम्म त ? अब हामी सुगौलीसन्धिपूर्वको बृहत् नेपालका लड्ने वा पहिले जो भएकै भूमि बचाउनतिर लाग्ने ? समस्याको पहाड अग्लिँदो छ । व्यक्ति, समुह, मोर्चा र पार्टी नै पिच्छे सत्ताबाहिर रहेका बेला राष्ट्रवादी भएर राष्ट्रवादको राग अलाप्नु नै हाम्रा धेरैजसो इतिहासकार, देशभक्त र बुद्धिजीवीहरूको दिनचर्या बनेको छ ।
नेपालमा राष्ट्रवादको अभियान धेरै कर्मकाण्डी भएको छ । सबै इतिहासकार, राष्ट्रवादी र बुद्धिजीवीबीच एक मोर्चा र एक मतको अभाव देखिएको छ । यस्तो स्थिति रहेसम्म नेपालमा चलिरहेको राष्ट्रवाद वा आफ्नो देशको सिमाना र क्षेत्रफल बचाइराख्ने अभियान भारतका निमित्त पिपलको पात हल्लिएसरहमात्र भएको छ । यसबाट अब एकपटक हामी सबै माथि उठ्र्नैपर्दछ । यसलाई अब अन्तिम निर्णयको रूप दिनैपर्दछ ।
गुगल र भौगोलिक सूचना प्रणाली (जिओग्राफिक् इन्फर्मेसन् सिस्टम् -जीआइएस) बाट आज संसारको जुनसुकै कुनाबाट हाम्रा घरआँगन र ओछ्यानसम्मको पहिचान हुने जमानामा सुगौलीसन्धि र त्यस अघि तथा पछिका नापनक्सा, जंगे पिलर र अन्य सङ्केत चिह्नका आधारमा नेपालको क्षेत्रफल कायम गर्न सकिन्न वा भारतले कहाँ के कति भूमि मिचेको हो भन्ने कुरा थाहा पाउन सकिन्न भन्ने कुरा व्यर्थ हो ।
त्यसैले पहिले हाम्रो सिमाना र भूमि यकिन गरौँ । भारतले मिचेका भूमि वार्ता, सम्झौता र आवश्यक परेमा अन्तर्राष्ट्रिय न्यायालयमा गएर भए पनि कायम गरौँ ।
हामी भारतसँग लम्पसार पर्दा पनि हामीले भोग्ने व्यवहार र नियति त्यही नै हो अर्थात् हेपाहा, मिचाहा र नाकाबन्दीसम्मै हो भने बरु बहादुरीका साथ नै अघि बढौँ र हामी पनि कस्तो छिमेकी हौँ भन्ने कुरा गरेर देखाइदिउँ न !
जसरी उत्तर कोरिया र क्युबाले साहसका साथ आफ्नो राष्ट्रिय गौरव र हैसियत संसारभरि देखाइरहेका छन् र अमेरिकाजस्तो शक्तिशाली साम्राज्यका नाकमा घुस्सा पनि हानेर सँगसँगै वार्ता, संवाद र कूटनीतिक सम्बन्ध पनि विस्तार गरिरहेकै छन् । यो संसार मर्दहरूका लागि न कि नामर्दहरूका लागि भन्ने कुरा अब पनि पनि नबुझे कहिलै बुझ्ने त ?
(ख) खुला सिमाना 
नेपाल र भारतबीच विद्यमान खुला सिमाना के असल छिमेकी र विशेष मित्रताको प्रतिक हो वा अभिशाप ? निर्विवाद छ – अभिशाप । देश-देशबीचका सिमानाहरू व्यवस्थित र नियन्त्रित गर्ने कुरा असल छिमेकीका विशेषता हुन् अर्थात् थैलीको मुख बलियो बाँध्नु तर अरुलाई चोरको दोष नलगाउनु भन्ने उखानजस्तै हो । लेनदेनको हिसाब राम्रो राखिएन भने मित्रता बिग्रन्छ ।
त्यस्तै आ-आफना साँधसिमाना दुरुस्त राखिएन भने पनि समस्या हुन्छ । मुलुकी ऐनमा भएको जग्गा खिचोलाको महल र साँधसिमाना खिचोलाको सवाल एउटै हो । साँध छुट्याउन नापी गरी नक्सा राखिन्छ । किला वा ढुंगा गाडिन्छ । साँधसिमाना मिचिएमा नक्साबाट थाहा हुन्छ ।
एकअर्काको घरआँगनबाट हिँड्न वा खेतबारीमा पस्न वा गाईबाख्रा चराउन पनि अनुमति लिनुपर्दछ वा कम्तीमा पनि थाहा दिनुपर्दछ । अनुमति नभएमा हट्नुपर्दछ । आफ्नो घरआँगन र भण्डार सुरक्षित राख्न सक्नेले घरैपिच्छे अग्लाअग्ला पर्खाल वा तारबार लगाउने चलन छ । यो सबै असल छिमेकीपनको रक्षार्थ गरिने कुरा हो । तर हाम्रो त असल छिमेकी र विशेष सम्बन्धका नाममा अन्तर्राष्ट्रिय सिमाना नै खुला । खुला मात्र नभएर अनियन्त्रित र अव्यवस्थित पनि । अब यो सम्भव छैन ।
किन सम्भव छैन त ? यसका कारणहरू अनेक छन् । पहिलो, खुला सिमाना तस्कर, अपराधी र आतंकवादीका लागि स्वर्ग हुन् । जसरी तारबार नगरेको घर र साँचो नलगाएका भण्डार चोरहरूका लागि स्वर्ग हुन् । अहिलेको संसार पहिलेजस्तो छैन ।
अन्तरसीमा तस्करी, अपराध र आतंक वर्तमान विश्वको नियति बनेका छन् । यसलाई रोक्न अन्तर्राष्ट्रिय, क्षेत्रीय र द्विपक्षीय तहमासमेत अनेकौँ सन्धिसम्झौताहरू विकास गरिएका छन् । अन्तर्राष्ट्रिय सिमाना खुला राखेरै संसार चल्ने भए किन आवश्यक पर्‍यो यस्ता कानुनी तारबारहरू ? किन चाहियो सीमा सुरक्षा बल र सैनिकहरू ? किन चाहियो अध्यागमन कानुन र राहदानी ? अर्थ र व्यापारका लागि खुला गरिएको संसारमा मानिसहरूको आवतजावतलाई पनि खुला गरे भइहाल्यो नि ?
कुरा अझै गम्भीर छ- हिजोमात्र अलग्गिएका पाकिस्तान र बंगलादेशसँग सीमासुरक्षा गर्न र लड्न भारतले तारबारमात्र नभएर सैनिक ब्यारेक नै राख्नुपर्ने किन ? भारतीय सैनिकले मात्र नपुगेर गोर्खा सैनिक नै चाहिने किन ? काश्मिरमा अहिलेसम्म पनि सीमायुद्ध किन ? यी देशबीच आवतजावत गर्न कतिपय अवस्थामा धेरैका लागि राहदानी भएरै पनि प्रवेशाज्ञामा रोक किन ? राहदानी र प्रवेशाज्ञाको व्यवस्था नै किन ? आफूसंरक्षित राज्यका रूपमा रहेको भुटानसँगकै सिमाना बन्द वा नियन्त्रित र व्यवस्थित किन ? अनि किन चीनजस्तो संवेदनशील छिमेकीसँग समेत जोडिएको नेपालले चाहिँ उत्तरी सीमाबाहेकका बाँकी सबै सिमानाहरू चौबिसैघन्टा निर्बाध रूपमा खुला राख्नुपर्ने किन ? भारतले नै किन ? यी प्रश्नहरूको अन्तिम उत्तर अब पनि नखोज्ने हो भने हामी नेपालीहरूले अब ढिलोछिटो भुटान, सिक्किम वा फिजीको यात्रा रोजे हुन्छ !
अहिले त भारतीय शासकहरूबाट हामी नै सुनिरहन्छौँ कि नेपाल र भारतबीचको अन्तर्राष्ट्रिय सिमाना भारतीय राष्ट्रिय सुरक्षाका लागि खतरा बनेको छ । भारतीय आतंकवादी नेपाल आएर लुके रे । पाकिस्तानी र अन्य देशका आतंकवादीहरू नेपालको बाटो भइ भारत प्रवेश गर्न सजिलो भयो रे । भारतीय नक्कली नोट पनि नेपाल हुँदै छिरे रे ।
त्यस्तै नेपालका तर्फबाट पनि धेरै गुनासाहरू छन्, जस्तै: खुला सिमाना तस्करहरूका लागि नेपालबाट मानवतस्करीका लागि स्वर्ग भयो रे । धेरै कालोबजारी भयो रे । नेपालका सोत र साधनहरू रातारात भारत निकासी गर्न सजिलो भयो रे । सबैभन्दा ठूलो समस्या त नेपालका विखण्डनकारी र राजद्रोहीहरू भारतमा लुकेर नेपालमा विभिन्न आन्दोलन र सशस्त्र गतिविधिहरू सञ्चालन गर्न सफल भए रे । स्वयंं भारतीय तस्कर, डाँका र राजनीतिकर्मीहरू पनि यस्ता नेपाल र नेपाल राष्ट्रविरोधी गतिविधि गर्न नेपालभित्र छिरे रे । अझ भारतीय सुरक्षाकर्मीहरू नै निर्वाध रूपमा नेपालभित्र पसेर नेपालीहरूमाथि दूव्र्यवहार गर्न र आतंक मच्चाउन सफल भए रे । हो, भएकै हो । यस्तै हो भने भइरहेनछ ।
उसो भए कति राम्रो त! त्यसो भए त कुरै सिद्धियो नि ! आजको भोलि नै यस्तै घातक खुला सिमानालाई नियन्त्रित र व्यवस्थित गर्न, एकअर्काका देशमा काम गर्नका लागि प्रवेशाज्ञा र श्रम अनुमतिपत्रको व्यवस्था गर्न तथा आवतजावतको लागि राहदानीको व्यवस्था गर्नचाहिँ केले छेक्यो त ?
सीमा नियन्त्रित र व्यवस्थित भएकै कारण प्रवेशाज्ञा र राहदानीको माध्यमबाट एकअर्को देशमा आवतजावत गर्दा कुनचाहिँ छिमेकीको सम्बन्ध बिग्रेको छ संसारमा ? बिग्रेका छ भने पनि खुला, अनियन्त्रित र अव्यवस्थित सिमानाकै कारण बिग्रेको छ ।
उदाहरणका लागि, अमेरिका र क्यानाडा तथा मेक्सिकोबीचकै नियन्त्रित एवं व्यवस्थित वा बन्द सिमानाकै कुरा गरौँ । युरोपली राष्ट्रहरूबीच खुला तर अत्यन्तै नियन्त्रित र व्यवस्थित अध्यागमन प्रणालीलाई हेरौँ । सिक्नुपर्ने राम्रा कुराहरू पनि संसारमा धेरै छन् । यसो भएको खण्डमा माथि गुनासोको सूचीमा परेका वास्तविक समस्याहरू पनि तत्काल घट्दछन्, हट्दछन् ।
विद्यमान शैली र प्रकृतिको खुला सिमानाको अर्को असाध्यै विषालु पक्ष भनेको यसले नेपालको अर्थतन्त्र र नेपाली जीवनशैलीमा पार्ने प्रतिकूल असर । सबैलाई थाहा भएकै कुरा हो यही खुला सिमानाका कारण नेपाली किसान र व्यापारीहरू जहिले पनि मर्कामा पर्ने गरेका छन् । उस्तै परे उनीहरूको टाट पल्टन्छ । कारण सरल र स्पष्ट छ । जब नेपालमा सस्तोमा खाद्यान्न वा व्यापारिक वस्तुहरू उत्पादन हुन्छन् तब ती सबै भारततर्फ निकासी वा कालोबजारी हुन्छन् । पछि तिनै वस्तुहरू नेपालमा महङ्गोमा उही शैलीमा भित्रिन्छन् ।
त्यस्तै जब नेपालमा यस्ता वस्तुहरू कम उत्पादन हुनगइ महँगो हुन्छन् त्यसबेला भारतबाट सस्तोमा ती वस्तुहरू भित्रिन्छन, जस्तैः चामल । यसको अर्थ हो नेपाली किसान र उत्पादकहरू जे गरे पनि सधैं घाटामै हुन्छन् किनकि बजार र बजारमूल्य उनीहरूको हातमा छैन । यसैगरी नेपालमा स्थापित हुने कलकारखानाबाट उत्पादित वस्तुहरूको नियति पनि त्यही नै हो । अनि जब खासगरी तराईमा नेपालीहरूका लागि भनेर सस्तोमा सुविधाजनक अस्पतालहरू खुल्छन् तिनमा भारतीयहरूले ठूलो संख्यामा सीमापारिबाट आएर उपचारको फाइदा उठाउँछन् ।
यसरी नेपाल राज्यको लगानीमा भारतीयहरूको स्वास्थ्योपचार भइरहेको हुन्छ । भारतकै जस्तो महँगा व्यापारिक अस्पतालहरू खुलेर त्यहीअनुसारको स्वास्थ्यसेवाको व्यापार गरे कुरा बेग्लै हो । भन्नखोजिएको यो हो कि डेढ अर्बको हाराहारीमा रहेको भारतीय जनसंख्या, त्यसमा पनि बीसौँ करोड भारतीयहरू गरिब रहेको स्थितिमा भौगोलिक रूपमा सानो र खुला सिमाना भएको नेपाल आजको भोलि नै कुनै सिंगापुर वा स्वीटजरल्यान्ड बने पनि त्यसलाई टिकाउन सकिन्न । मतलब, त्यसको फाइदा लिन गरिब एवं श्रमजीवी भारतीयहरूको नेपालमा मानवसागर ओइरनेछ, जसरी अहिले नेपाल र भारतका लाखौँलाख श्रमजीवीहरू काम र समृद्धिको खोजीमा विदेशिएका छन् ।
खुला सिमाना र श्रमअनुमति प्रणालीको अभाव भएकै कारण नेपालीहरू स्वतः विस्थापित हुनेछन् जसरी अहिले चनाचटपटे र मिठाइदेखि खाद्यान्न र अन्य दैनिक उपभोग्य वस्तुहरूसम्म नेपालीहरूको हातबाट उम्केका छन् । थाहै छ नि हामी हाम्रै खेतबारीका आँप, सुन्तला र जुनार वा कुनै पनि वस्तु प्रायः भारतीयहरूकै हातबाट बजारबाट किनेर खाइरहेका हुन्छौँ । उनीहरू नेपालका खेतबगैँचा बेलैमा ठेक्कामा लिन्छन् र हामीमाथि करोडौँको व्यापार गर्छन् ।
तर हामी भने सुन फल्ने वा हावा पैसा उड्ने देशबाट विचलित भएर अरब र मलेसियाका चरम श्रमशोषणमुखी मुलुकमा गएर तिनको चर्पी र भान्सा सफा गरेर बस्छौँ वा देहव्यापारमा संलग्न हुन्छौँ । कसैसँग जवाफ छ कि हामी अहिलेकै खुला सिमानाको अवस्था र अर्थराजनीतिलाई निरन्तरता दिएर कुनै दिन समृद्ध र आत्मनिर्भर हुनेछौँ ? यसैपटक प्रमाणित भयो कि हामीले भारतीय नाकाबन्दी हुँदा पनि सुख पाएनौँ ।
हाम्रा सारा श्रीसम्पत्ति सिध्याएर भए पनि खुला सिमानामार्फत हुने कालोबजारीबाट निर्वाध रूपमा पेट्रोलियम पदार्थलगायतका उपभोग्य वस्तुहरू पाइरहृयौँ र नाकाबन्दीकै बीच पनि देशैभरि सडकमा जाम गरेर हामीले हाम्रो बहादुरी देखाइदिउँ । यसबाट पुगेको आर्थिक नोक्सानीको हिसाब गरेको छ कसैले ? हामीले अर्बौँ रूपैयाँ भारतीयहरूलाई बुझाएका छौँ । यदि यस्तो नाकाबन्दीको बेला खुला सिमाना हुन्थेन भने हामी जति दुःख परे पनि परेकै मूल्यमा जीवन निर्वाह गरिरहेका हुन्थ्यौँ वा चीनलगायतका मुलुकहरूसँग वैकल्पिक व्यापार र आयातनिर्यातको ढोका खोलिसकेका हुन्थ्यौँ ।
अर्कोतर्फ, यही खुला सिमाना र कालोबजारीका कारणले हो, हामीले यत्रो अवसर पाउँदा पनि अनि चीनको सरकार र जनताले हामीलाई हदैसम्म सहयोग गर्ने र दीर्घकालिन व्यापारका नाकाहरू खोल्ने बचन दिइरहँदा पनि सदा भारतीय कठपुतली शासकहरूले -बाध्यतावशः होस् वा स्वेच्छाले) केही गरेनन् । चलिरहेका तातोपानीजस्ता नाका पनि सुचारु भएनन् ।
लाग्छ, हामी आर्थिक तथा व्यापारिक रूपमा स्वतन्त्र र आत्मनिर्भर हुने अनि भारतीय एकाधिकारबकाट मुक्त हुने स्वर्णीम अवसरबाट बञ्चित भयौँ । यी विभिन्न दृष्टिमा समेत नेपाल-भारत सिमाना नियन्त्रित, व्यवस्थित र आधुनिक राहदानी प्रणालीबाट परिचालित हुनुको कुनै विकल्प छैन । त्यसपछिमात्र नेपाल र भारतबीचका बहुआयामिक सम्बन्धहरू ठोस नीति, थिति र रीतिबाट निर्देशित हुनेेछन् । हामी पनि अरु देशहरूजस्तै प्रचलित अन्तर्राष्ट्रिय कानुन, सिद्धान्त र व्यवहारबाट शासित-प्रशासित हुनेछौँ ।
अनि पो भन्न सुहाउँछ स्वतन्त्र, सार्वभौम, आत्ननिर्भर, समृद्ध र गौरवशाली भनेर ! अहिले त हामी होटलले फालेको जुठेल्नो टन्न खाएर भुँडी छाम्दै बुरुक्बुरुक् उफ्रने पागलजस्तै भएका छौँ । हाम्रा राष्ट्र, राष्ट्रियता र स्वतन्त्रताका आवाजहरू गोमन सर्पको मुखभित्र जुलुस निकाल्ने भुसुनाहरूकै जस्तो छ जसले एकपटक मुख बन्द गरिदिँदा वा नाकाबन्दी गरिदिँदा थुचुक्कै हुन्छौँ र उस्तै परे सधैंका लागि सिद्धिन्छौँ ।
हाम्रा रोदनहरू कसाइका अगाडि बोकाका आँशुसरह हुनेछन्, भइरहेकै छन् । नत्र १० वर्षे अधुरो जनयुद्ध, १० वर्षे संविधानसभाको नाटक र महाभूकम्पपछि थिल्थिलो भएको नेपालमाथि यी सबैभन्दा पनि घातक नाकाबन्दीरूपी भूकम्प एउटा असल छिमेकीबाट कहिल्यै पनि लादिने थिएन ।
तसर्थ नेपाल र नेपाली जनताको आर्थिक सुरक्षा र समृद्धि हासिल गर्नमात्र नभइ त्यसलाई जोगाउन र त्यसको फल नेपाली आफैँले उपभोग गर्नपाउने वातावरण निर्माण गर्नका लागि समेत नियन्त्रित र व्यवस्थित सिमाना जरुरी छ । खुला सिमानाको अवधारणा र उपयोगिता पूर्ण रूपले असान्दर्भिक, अव्यावहारिक, अवैज्ञानिक र अफापसिद्ध भइसकेको छ ।
(ग) अन्तर्राष्ट्रिय बसाइँ-सराइ
अहिलेको संसार बडो बिडम्बनापूर्ण छ । एकातिर खुला विश्वको हल्लाखल्ला त अर्कोतिर संसारैभरि आप्रवासीहरूमाथि बन्देज । कुनै विकसित देशको प्रवेशाज्ञा प्राप्त गर्नुभन्दा बरु १४ वर्षको बनवास सजिलो हुने छाँट देखिँदैछ । आज अन्तर्राष्ट्रिय बसाइँसराइ र आप्रवासनले विगतमा उदार र लोककल्याणकारी भनिने पश्चिमा मुलुक र अष्टेलियासमेत आज दानवरूपी व्यवहार गर्दैछन् ।
हाइटीबाट अमेरिका पस्नेदेखि लिएर सिरिया र लिवियाबाट युरोप पस्ने शरणार्थीदेखि मलेसिया/इन्डोनेशिया पस्ने रोहिङ्ग्या समुदायका बर्मेलीहरूलाई आफ्नो भूमिप्रवेशमा रोक लगाएर बालबच्चा र वृद्धहरूलाई समेत समुन्द्रमा डुब्न मर्न दिएका समाचारहरू अहिले हामी दिनहुँ सुनिरहेकै छौँ ।
मुलुकी ऐन, ज्यानसम्बन्धीको महलअन्तर्गत व्याख्या गर्ने हो भने ती मुलुकका यस्ता कार्यहरूलाई ज्यानसम्बन्धी अपराधकै दर्जामा राख्नुपर्ने हुन्छ । कुनैबेला शरणार्थीहरूलाई शरण दिनुपर्दछ, राजनीतिक शरण दिनुपर्दछ तथा मानवता र मानवीय कानुनको पालना सारा विश्वले गर्नुपर्दछ भन्दै मानवअधिकार, मानवता तथा नैतिकताको शिक्षा दिनेदेखि विभिन्न सन्धिसम्झौताहरू निर्माण गर्दैहिँड्ने युरोपेली र अमेरिकीहरूका शरणार्थीविरोधी जेहादबीच कुनै तालमेल देखिन्न । यद्यपि जहाँ र जुन कारणले मानवजाति मात्र बाँच्नका लागि शरणार्थी हुन बाध्य छन्, ती देशहरूमा उनीहरू शरणार्थी बन्न बाध्य हुनुपर्ने राजनीतिक कारणहरू पनि तिनै पश्चिमा राष्ट्र हुन् जसले त्यहाँ सैनिक हस्तक्षेप गरिरहेका छन् । त्यहाँका वैधानिक सरकार र शासकहरूलाई अपदस्थ गरिरहेका छन् ।
अर्को देशका पदासिन राष्ट्रप्रमुखहरूलाई मारिरहेका छन्, मृत्युदण्ड दिइरहेका छन् । मानौँ, यो कथित २१औँ शताब्द्धिको आधुनिक विश्व अहिले उही पनि बर्बर जंगली युगमा फर्किएको छ- उहिलेका भाला र धनुकाणको ठाउँमा गोलाबारुद र मिसाइल लिएर ।
प्रसंग हो, नेपालले आफ्नो सिमाना खुला राखेर वा राख्द दिएर कसको हित गर्दै छ, हेर्दै छ ? यो हाम्रो आवश्यकता वा भारतको ? यसको कारण पारस्परिक हो वा एकपक्षीय ? आर्थिक कारण हो वा राजनीतिक, रणनीतिक ? प्रस्ट छ, यसमा नेपालको हित हेरिएको छैन । लाभ र हानीका दृष्टिले यो पारस्परिक नभएर र एकपक्षीय हो ।
आर्थिक नभएर राजनीतिक तथा रणनीतिक हो । त्यस्तै, यति सानो भूगोल भएको मूलतः पहाडीहिमाली मुलुकले भारतको के कस्तो जनसंख्यालाई कहिलेसम्म किन र कसरी धानीरहनु पर्ने हो ? कि हाम्रो असीमित उदारता र मानवतामात्र यसको कारण हो ? यदि हो भने यसको बदलामा नेपालले भारतबाट सीमाअतिक्रमण, नदीनालाहरूमाथि बेदखली र नाकाबन्दी तथा हाम्रा दिदीबहिनी र युवाहरूको देहव्यापार वा किड्नी व्यापारका लागि ओसारपसारबाहेक अरु के के पाउने हो ?
यसरी भारतीयहरू निर्वाध रूपमा नेपाल आउन पाउने, व्यापारव्यवसाय गर्न पाउने, नेपालको कुनै पनि भूभागमा वा उत्तरी सिमानासम्म खुला प्रवेश र पहुँच पाउने, उता नेपालीहरूलाई त भारतीयहरूलाई समेत अरुणाचलजस्ता राज्यहरूमा प्रवेशका लागि सुरक्षाका दृष्टिले केन्द्रीय सरकारको अनुमति लिनुपर्ने, यी आप्रवासी भारतीयहरूलाई जति पनि संख्यामा नागरिकता दिनुपर्ने, दोहोरो नागरिकता लिनेहरूमाथि छानबिन पनि गर्न नपाइने वा नगर्ने, कहिलेसम्म नेपाल प्रवेश गरेका आप्रवासीहरूले मात्र नागरिकताको सुविधा पाउने, जबकि भुटानले भने भुटानी भइसकेका नेपाली उत्पत्तिका भुटानीहरूलाई ५०/६० वर्ष पहिलेको अध्यागमनसम्बन्धी अन्तिम मिति मानेर धमाधम जातीय कत्लेआम गर्दा पनि भारतलगायतका अन्तर्राष्ट्रिय समुदायलाई स्वीकार्य हुने र नेपालले भुटानी शरणार्थीहरूको मार र भार बोकिरहनु पर्ने । तसर्थ यस्तो आप्रवासन नीति र व्यवहार अब सम्भव छैन । नेपालको समग्र क्षमता र राष्ट्रिय सुरक्षाका दृष्टिले नै अब यस्तो अनियन्त्रित आप्रवासन धान्न सकिन्न । धान्नुपर्ने पनि किन र केका लागि ?
बसाइँ-सराइ वा आप्रवासन प्रत्येक राष्ट्रको आफ्नो आन्तरिक क्षमता, सुरक्षा मामिला र स्वेच्छिक निर्णयको विषय हो । कुनै पनि राष्ट्रले अर्को देशका के कस्ता मानिसहरूलाई के कति संख्यामा प्रवेश दिनैपर्दछ भन्ने अन्तर्राष्ट्रिय कानुन वा व्यवहार कतै छैन । मानवअधिकार र मानवताका अर्तिउपदेश दिएर कहिल्यै नथाक्ने युरोप र अमेरिकाको उदाहरण माथि नै दिइयो । नागरिकता पनि त्यस्तै विषय हो ।
नागरिकता त खासगरी त्यही देशमा जन्मिएका मानिसहरूले बंशजको आधारमा पाउने राजकीय सुविधामात्र हो । यो विदेशीहरूलाई बाँड्दै हिँड्ने तासको पत्ता होइन । अहिले तिनै पश्चिमा मुलुकहरूले जन्मको आधारमा नागरिकता पाउने र त्यस्ता छोराछोरीले भविष्यमा पाउने नागरिकताकै आधारमा तिनका बाबुआमाले पनि स्वतः नागरिकता पाउने कानुन बदलिसके, बदल्दै छन् ।
वैवाहिक सम्बन्धकै आधारमा स्वतः नागरिकता पाउने कुरा पनि हराउँदैछ । तर नेपालमात्र यस्तो देश भयो जहाँ कुनै पनि विदेशीहरूले नेपाल प्रवेश गर्नेबित्तिकै वा नेपाली महिला वा पुरुषसँग विवाह गर्नेबित्तिकै नागरिकता पाइहाल्नु पर्ने, दिइहाल्नुपर्ने । यो सम्भव छैन, आवश्यक छैन, र हामीलाई कुनै बाध्यता छैन ।
हामीले त बरु राष्ट्रिय जनसंख्या आयोगले तयार गरी नेपाल सरकारसमक्ष पेश गरेको बसाइँ-सराइसम्बन्धी प्रतिवेदन पेश गरेको २०४० साललाई नै आधाररेखा मानेर त्यसभन्दा पछि विदेशीहरूले पाएका सबै नागरिकताहरू रद्द गर्नुपर्दछ । उनीहरूले कीर्तेजालसाजी नगरी पाएका नागरिकता छन् भने तिनलाई राष्ट्रिय परिचयपत्रमा बदल्नुपर्दछ । उनीहरूलाई राजनीतिक मताधिकार र उम्मेद्वारी दिने सुविधा पनि रोकिनुपर्दछ ।
तर यहाँ अहिले त लोकतन्त्र, गणतन्त्र र स्वायत्तताका नाममा अंगीकृत नागरिकता लिएका विदेशीहरूले समेत कार्यकारीदेखि राष्ट्रप्रमुखसमेत बन्नपाउने मागका लागि आन्दोलन भइरहेको छ । यस्तो विचित्रको स्वतन्त्रता भएका मुलुकहरू संसारमा कतै छैनन् । विश्वमा कहीँ नभएको जात्रा नेपालमा भएको मात्र हो ।
संसारमा कहीँ पालना नभएका अन्तर्राष्ट्रिय कानुन, मानवअधिकार र सन्धिसम्झौताहरूजति नेपालले मात्र पालना गर्नुपर्दछ भन्ने ढंगले जसरी हाम्रा महिला अधिकारकर्मी, मानवअधिकारकर्मी र जातीय/क्षेत्रीय राजनीति गर्ने नेताहरूले कुरा उठाइरहेका छन्- उनीहरूले यस्ता राष्ट्रिय हित, राष्ट्रिय सुरक्षा र राष्ट्रिय प्राथमिकताविपरीत मागहरू तत्काल फिर्ता लिनुपर्दछ ।
यस्ता विनाशकारी, विखण्डनकारी र अव्यावहारिक मागहरूलाई पनि राज्यले पनि तत्काल खारेज गर्नुपर्दछ । एउटा भरुवा बन्दुकले सार्वजनिक बसमाथि आक्रमण गर्नेबित्तिकै तिनलाई वार्ताका लागि सिंहदरबार बोलाएर तीसँग अनेकौँ बुँदे सम्झौता गर्ने वा मन्त्री बनाउने चलन तत्काल बन्द गर्नुपर्दछ । संसारमा सबैभन्दा ठूलो राष्ट्रिय एकता, राष्ट्रिय सुरक्षा, राष्ट्रिय प्राथमिकता र राष्ट्रिय अस्मिता वा अस्तित्व हो । त्यसपछिमात्र पालो आउँछ अधिकार, स्वतन्त्रता र सुविधाको ।
यसै सन्दर्भमा, मूलतः यिनै आप्रवासीहरूबाट अहिले तराईमा आत्मनिर्णयको अधिकारको पनि माग भइरहेको छ । यसैमा मिसमास गरेर आदिवासी र जनजातिहरूका लागि स्वायत्त राजका माग पनि अघि सारिएका छन् । यिनै आधारमा यस्ता जातीय र क्षेत्रीय समुदायहरूले चाहेमा जहिले पनि भिन्न हुन वा अलग राज्य खडा गर्न पाउनेसम्मका माग र व्याख्या भइरहेका छन् ।
सहाराका लागि मानवअधिकारसम्बन्धी अन्तर्राष्ट्रिय सन्धिसम्झौताहरूको बखान गरिएका छन् । तर यो सबै गलत छ । अहिलेको विश्वमा सबैभन्दा महत्वपूर्ण कानुन भनेको संयुक्त राष्ट्रसंघको बडापत्र -१९४५) हो, त्यसपछि विभिन्न विषयका विभिन्न सन्धिसम्झौताहरू । यीमध्येका मानवअधिकारसम्बन्धी केही सन्धिसम्झौताहरूमा आत्मनिर्णयको अधिकारका बारेमा उल्लेख गरिएको छ । तर सो अधिकार अधिकारको सम्बन्धी विषयवस्तु र दायरामा मात्र सीमित छ ।
उदाहरणका लागि, आदिवासी तथा कबिला समुदायको -सम्बन्धी अन्तर्राष्ट्रिय श्रम संगठनको महासन्धि -आईएलओ १६९) मा व्यवस्था गरिएको आत्मनिर्णयको प्रावधान कुनै पनि आदिवासी समुदायहरूको थातथलोमा विकास र निर्माणसम्बन्धी कुनै काम गर्नुपर्‍यो वा त्यहाँ उपलब्ध प्राकृतिक स्रोत र साधनहरूको उपयोग गर्नुपर्‍यो भने सुसूचीत रूपमा स्वतन्त्र ढंगले त्यहाँका आदिवासी समुदायहरूको पूर्वस्वीकृति लिइनुपर्दछ भन्ने हो ।
यो मूलतः विकास र निर्माणसम्बन्धी परियोजना अघि सार्दा स्थानीय समुदायसँग गरिनुपर्ने परामर्श र सार्वजनिक सुनुवाइसँग सम्बन्धित छ । त्यस्तो पूर्वस्वीकृति प्राप्त हुन नसकेको तर राष्ट्र र आमजनताको भलाइसँग सम्बन्धित परियोजना हो भने त्यस्तो सार्वजनिक भलाईको कार्य गर्न राज्यलाई कसैले रोक्नसक्दैन ।
यस्तो अवस्थामा ती आदिवासी समुदायप्रति राज्यको अनिवार्य दायित्व त हुन्छ नै जसअनुसार उनीहरू विस्थापित हुने भएमा उचित मुआब्जा र क्षतिपूर्तिसहित उनीहरूलाई उपयुक्त वैकल्पिक स्थानमा बसोबास वा पुनस्र्थापनाको व्यवस्था गरिनुपर्दछ । नयाँ ठाउँमा पनि उनीहरूको भाषा, धर्म, संस्कृति र जीवनशैली सकेसम्म यथावत रहनेगरी अधिकतम् प्रयत्न गरिनुपर्दछ ।
अनि, त्यस्ता परियोजनाहरूबाट हुने लाभमा यस्ता आदिवासी समुदायको अग्राधिकार हुनुपर्दछ । तर अहिले त विकास र निर्माणको क्षेत्रका लागि अख्तियार गरिएको आत्मनिर्णयको प्रावधानलाई राज्यबाट छुट्टनि पाउनेसम्मको व्याख्या गर्न थालिएको छ ।
त्यसो त, नेपालमा को हुन् जनजाति र को होइनन् आदिवासी भन्ने परिभाषा नै नगरी वा अन्तर्राष्ट्रिय सन्धिसम्झौताहरूले जो गरेको परिभाषाभन्दा विपरीत गलत परिभाषा गरेर सम्बन्धित आदिवासी/जनजाति समुदायबीच व्यापक भ्रम छरिएको छ । यी सन्धिसम्झौताहरूमा यसबारेमा स्पष्ट परिभाषा गरिएको छ । यसअनुसार परापूर्वकालदेखि आजसम्म पनि आफ्नै आदिम थातथलो, भाषा, लिपि, धर्म, संस्कृति, भेषभूषा र जीवनशैलीमा जीवनयापन गरिरहेका समुदायलाई मात्र आदिवासीको मान्यता प्रदान गरिन्छ ।
तर आफ्नो थातथलो छोडेर वा बसाइँ सरेर अनि भाषा, धर्म र संस्कृति छोडेर वा धर्म नै परिवर्तन गरेर -धेरै आदिवासी तथा जनजाति समुदायका मानिसहरू इसाइ धर्मतर्फ आकषिर्त भइरकेको अवस्था) आधुनिक रहनसहन, भेषभूषा र जीवनशैलीमा प्रवेश गरिसकेका वा विदेशिएका समुदायहरूले आदिवासी हुनुको हैसियत स्वतः गुमाउँछन् ।
यस अर्थमा हाल चर्चामा रहेका कुनै समुदाय विगतमा आदिवासी थिए भने पनि आज गाउँबाट शहर हुँदै स्वदेशभन्दा विदेशमा बसाइँ सरेर रमाउन थालेपछि वर्षको एकपटक ल्होसार वा कुनै पर्व मनाएकै भरमा वा काठमाडौँको टुँडिखेलदेखि लण्डन र न्यूयोर्कसम्म वर्षको एक-दुईपटक जातीय भेषभूषा, खानपिन र नाचगानमा रमाएकै भरमा आदिवासी भइन्न ।
तर जनजाति भने भइन्छ आफ्नो थातथलो र परम्परागत जीवनशैली त्यागे पनि भाषा, लिपि, धर्म र संस्कृतिका आधारमा । त्यसैले नेपालमा छरिएको यस भ्रमलाई चिर्न ढिला भइसकेको छ । यही ढिला भएकै कारणले गर्दा अहिलेसम्म पनि राज्यको पुनःसंरचना जातीय तथा क्षेत्रीय संघीयताको माग भइरहेको छ । सोहीअनुसार आन्दोलन भइरहेका छन् वा हुनेवाला छन् । यो सबै आत्मनिर्णयको अधिकारका सवालमा भएको गलत व्याख्या र गलत बुझाइको परिणाम हो ।
आत्मनिर्णयसम्बन्धी अर्को प्रावधान नागरिक तथा राजनीतिक अधिकार एवं आर्थिक, सामाजिक तथा सांस्कृतिक अधिकारसम्बन्धी दुईवटा संयुक्त राष्ट्रसंघीय अनुबन्ध -१९६६) को धारा १ मा उल्लेख छ । यो पनि सबै जनताहरूले आफ्नो देश, प्रदेश वा भूभागभित्र यी अनुबन्धहरूमा व्यवस्था भएका अधिकारहरूको उपभोग गर्ने सिलसिलामा सोही सीमाभित्र रहेर आफ्नो वैयक्तिक, राजनीतिक, आर्थिक, सामाजिक तथा सांस्कृतिक अधिकारहरूका बारेमा आफैँ निर्णय गर्नपाउने अधिकारमा सीमित छ, जस्तैः अभिव्यक्ति स्वतन्त्रताको अधिकारको उपभोग -सबैले लेखक नै बन्नुपर्दैन), राजनीतिक अधिकार -सबैले कुनै पार्टीमा लाग्नैपर्छ वा उम्मेद्वार हुनैपर्छ भन्ने छैन), आर्थिक अधिकार -राष्ट्रिय ढुकुटी, बजेट र स्थानीय राजश्वमाथि समान पहुँचको अधिकार), सामाजिक अधिकार -शिक्षा, स्वास्थ्य र मनोरञ्जनका क्षेत्रमा समान पहुँचको अधिकार) तथा सांस्कृतिक अधिकार -आफ्नो भाषा, लिपि, धर्म, संस्कृति आदिको उपभोग कसरी गर्ने भन्ने सवाल)मा व्यक्ति वा समुदायका रूपमा आफैँ निर्णय गर्नपाउने अधिकार ।
यसको अर्थ हो, कुनै क्षेत्रमा हुने निर्वाचन, प्रचारप्रसार, विकास र निर्माणका क्षेत्रमा विनियोजन हुने वा हुनुपर्ने वा भइसकेको बजेट विनियोजन र खर्च कसरी गर्ने भन्ने बारेमा आत्मनिर्णयको अधिकार यसको सीमा हो । तर यसको समेत व्यापक अपव्याख्या भएको छ । सबै आदिवासी जनजाति हुन सक्दछन् तर सबै जनजाति आदिवासी हुन सक्दैनन् भन्ने आधारभूत परिभाषाविपरीत नेपालका जनजातिहरूलाई नै आदिवासीको परिभाषाभित्र जबर्जस्ती राख्न खोजिएको छ । जनजातिहरू नै आदिवासी हुने भए वास्तविक आदिवासीहरूलाई चाहिँ के कुन दर्जामा राख्ने त ? जस्तैः थारु । यसरी त भविष्यमा आदिवासी र जनजातिबीच नै द्वन्द्व हुनसक्दछ । आदिमकालदेखि यी अन्तर्राष्टिय सन्धिसम्झौतामा भएका प्रावधान र ती प्रावधानका बारेमा भएका आधिकारिक व्याख्याभन्दा फरक व्याख्याहरू गर्ने गरिएको छ । मुख्य कुरा, यहाँ नेपालमा जहाँ जसले जे भने पनि पत्याइहाल्छन् भन्ने आधारमा यस्ता गलत प्रचारहरू गरिएको छ । मानिसहरूलाइ एकता र समृद्धिका लागि भन्दा अनेकता र विभाजनका लागि उक्साउने गरिएको छ ।
उसो भए अब हुनुपर्नेचाहिँ के त ? अब हुनुपर्ने कुराहरू केही बाँकी छन् । धेरै कुराहरू भइसकेका छन् । उदाहरणका लागि, २०२० सालको नयाँ मुलुकी ऐन हुँदै २०४७ सालको बहुदलीय संविधानसम्म आइपुग्दा सबै नेपालीहरू उत्पत्ति, वर्ण, जात, जाति, भाषा, धर्म आदि सबै दृष्टिमा समान छन्, राज्यबाट समान व्यवहारको हकदार छन् तथा कसैमाथि कुनै पनि आधारमा छुवाछूतलगायतका भेदभावहरू गर्नपाइने छैन संवैधानिक तथा कानुनी व्यवस्था भइसकेको छ ।
त्यस्तै, मानवअधिकारसँग सम्बन्धित करिब दुईदर्जन महत्वपूर्ण सन्धिसम्झौताहरूको निःशर्त अनुमोदन गरिकेको अवस्था छ । यस्ता सन्धिसम्झौतामा भएका व्यवस्थाहरूको हैसियत राष्ट्रिय कानुनको भन्दा पनि उच्च र निणर्ायक हुने प्रावधान नेपाल सन्धि ऐन, २०४७ को दफा ९ मा विद्यमान छ ।
कतिपय सिद्धान्त र व्यवहार वा राष्ट्रिय तथा अन्तर्राष्ट्रिय मानवअधिकार कानुनका प्रावधानहरू बाझिएको अवस्थामा सर्वोच्च अदालतले विभिन्न ऐतिहासिक फैसलाहरू गर्दै तिनमा आवश्यक सुधार, परिमार्जन, संशोधन वा नयाँ कानुन निर्माणको ढोका खोलिदिएको छ । यस अर्थमा अधिकार, समानता र अवसरका दृष्टिले नेपालको स्थिति संसारकै उत्कृष्ट सूचीमा पर्दछ ।
तर यसतर्फ हाम्रो पर्याप्त ध्यान पुगेको छैन । हाम्रो नीति, नियति र संस्कार नै मागिरहनेमात्र भएकाले धेरै कुरा पाइसकेर पनि तिनलाई उपभोगको गर्नुको सट्टा अहिले पनि हामी उही माग्ने धन्दामै तल्लिन छन् । अझै पनि शताब्दियौँपूर्वको अवस्थामा आफूलाई सम्झेर यस बहुजातीय, बहुभाषिक, बहुधार्मिक र बहुसांस्कृतिक समाजका विश्व जनसंख्याको हिस्सामा सानो संख्यामा रहेका हामी नेपालीहरू इतिहासमा कसको उत्पत्ति, जात, जाति र वर्ण कहाँ र कस्तो थियो भनेर खोज्नेहरू छन् ।
विगतमा हुने गरेका छुवाछूत र भेदभावहरूलाई आज मानवअधिकारसम्बन्धी राष्ट्रिय तथा अन्तर्राष्ट्रिय कानुनहरूले सम्बोधन गरिसकेका विषयहरूलाई बल्झाएर नश्लमा आधारित जातीय घृणा, विद्वेष र द्वन्द्वको खेती भइरहेका छन् । यो सरासर गलत हो । समानता र समान अवसर सबै जात, जाति र समुदायको साझा अधिकार हो । यसमाा अन्यथा हुनैसक्दैन ।
संयुक्त राष्ट्रसंघको बडापत्रदेखि मानवअधिकारसम्बन्धी सन्धिसम्झौता हुँदै प्रचलित अन्तर्राष्ट्रिय कानुनका कुनै पनि प्रावधानहरूले राष्ट्रमा कुनै पनि आधारमा हुने अनुचित भेदभाव, व्यवहार र विखण्डनलाई मान्यता दिएका छैनन् । तर नेपालमा त कम्युनिस्ट पार्टीकै नेता र देशविदेश पढेका प्राध्यापक र डाक्टर भनाउँदाहरू नै मानवअधिकार र आत्मनिर्णयको अधिकारका नाममा जातीयता र विखण्डनको महिमा गाएर हिँडिरहेका छन् । यसलाई सम्बन्धित सबैले बेलैमा आर्फ}{मा रोक्नु उपयुक्त हुनेछ एकीकृत र समृद्ध नेपालको निर्माण सबै नेपाली समुदायको सुखद भविष्यका लागि ।
यहाँ यस विषयमा यति लामो व्याख्या किन आवश्यक पर्‍यो भने हाल तराईमा उठिरहेका आवाज र भइरहेका आन्दोलनहरू सैद्धान्तिक दृष्टिले समेत किन र कसरी गलत छन् भन्ने प्रस्ट गर्न आवश्यक देखियो ।
होला, आजका नागरिक तर केही दशक वा वर्ष पहिले नेपाल आएका आप्रवासीहरूबाट नेपाल र नेेपाली समुदायको सयौँ हजारौँ वर्ष पुरानो उत्पत्ति र आगमनलाई चुनौती दिने कार्य कुनै पनि दृष्टिमा उपयुक्त ठहरिँदैन । तर समस्या यत्तिमै टुंगिएको वा टुंगिनेवाला देखिन्न । यो बसाइँसराइको क्रम दू्रत गतिमा जारी छ, जारी रहनेछ । र, यसलाई बेलैमा रोकिएन वा सम्बोधन गरिएन भने यसले नेपाललाई क्षतविक्षत गर्दै विखण्डनको बाटोमा त लैजान्छ नै, यसबाट आफ्नो सीमासुरक्षाका खातिर चीनको सक्रियता पनि नेपालमा स्वाभाविक बन्ने छ ।
परिणाम नेपाल आप्रवासीहरूका कारण छिन्नभिन्न भएको वा शक्ति राष्ट्रहरूको टकराबको थलो पनि बन्ने छ । तसर्थ यसका निमित्त उही हालसम्म पनि कुनामा थन्किएर रहेको २०४० सालको बसाइँ-सराइ प्रतिवेदनलाई तत्काल कार्यान्वयन गर्न जरुरी छ ।
(घ) खुला व्यापार
विश्व एकाधिकारवादी साम्राज्यवादी ढाँचाअन्तर्गत नै अहिले खुलाबजार अर्थतन्त्र, खुला व्यापार र आर्थिक उदारीकरणको झ्याली पिटिएको छ । यसमा जाँतोमा घूनझै पिस्सिनेहरू पिस्सिइरहेका छन् त धनी हुनेहरू अपार धनराशिमाथि डकारिरहेका छन् ।
हालैसालै अक्स्फाम नामक बेलायती संस्थाले गरेको अध्ययनअनुसार ६२ जना धनीहरूले संसारकै आधा सम्पत्ति ओगट्छन् भने आगामी वर्ष १ प्रतिशतले ९९ प्रतिशत जनसंख्याबराबरको श्रीसम्पत्ति कुम्ल्याउँछन् । तथापि यस खुला व्यापार संरचनामा नपसी अहिले कसैलाई पुन सुख छैन । नपस्नेहरू अहिलेका लागि विश्व व्यापारबाट अलग्गिन्छन्, अलग्याइन्छन् ।
यस खुला विश्व व्यापार संरचनालाई सुचारु गर्ने ठेक्का जेनेभास्थित विश्व व्यापार संगठनले लिएको छ । बाध्यतावशः नेपालले पनि यसको सदस्यता लिएको छ । भारत र चीनजस्ता उदीयमान एवं शक्तिशाली अर्थतन्त्र भएका मुलुकहरूले त यसबाट झन् फाइदा लिने नै भए ।
यहाँ सन्दर्भ हो, यही संरचनाअनुसार पनि नेपाल र बाह्य संसारबीच हुनुपर्ने खुला व्यापारको । तर नेपाल र भारत दुवै एउटै विश्व खुला व्यापार संरचनाको समान सदस्य भएर पनि नेपाल साँच्चिकै अर्थमा खुला व्यापार गर्ने अधिकार र अवसरबाट वञ्चित छ ।
सिमाना खुला छ तर नेपालको बाह्य व्यापार भारतका कारण बन्द छ अर्थात् भारतको निगरानी र निगाहबिना नेपाली उत्पादनहरू विश्व बजारसमक्ष पुग्न सक्दैनन् । यसका निमित्त भारतले कर, भन्सार, सुरक्षा वा प्राविधिक कारणलगायतका अनेकौँ बहाना सिर्जना गर्दछ । नेपाल त्यसलाई सहेर बस्न बाध्य छ ।
यस्तो व्यापार सुविधामाथि भारतले बाधाअड्चन खडा गरेका विषयमा अन्तर्राष्ट्रिय मञ्चमा आवाज उठाउनेबित्तिकै वा विश्व व्यापार संगठनमा उजुर गर्नेबित्तिकै नेपाल र भारतबीचको सम्बन्ध नै बिग्रने बताइन्छ ।
यसको एउटा ताजा उदाहरण, यसैपटक गत असोज ३ गतेका दिन नयाँ संविधान जारी भएपछि त्यसप्रति असन्तुष्टि व्यक्त गर्ने क्रममा भारतका तर्फृबाट लगाइएको अघोषित नाकाबन्दी हो । घोषित होस् वा अघोषित तर नाकाबन्दी नाकाबन्दी नै हो । त्यसको असर एउटै हो ।
भीरबाट लडेर होस् वा गोली लागेर, मर्ने मरिसेकपछि बाँच्नेलाई हुने पीडा एउटै हो । हामीलाई यसपटक यस्तै भयो । सिमाना भने खुला तर नाकाजति सबै बन्द । भन्नका निमित्त मधेसी मोर्चाले नाकाबन्दी गरेको भन्ने तर गर्नका निमित्त भारतले गर्ने । नत्र मधेसी मोर्चाले नाकाबन्दी वा अवरोध घोषणा गर्दैमा १८ सय माइल लामो खुला सिमानाबाट निर्वाध रूपमा एकै रातमा व्यापार आयातनिर्यातका कार्यहरू सुचारु राख्न सकिन्न भन्ने कुरा कसैले पत्याउँदैन जब कि परेका बेला एकै रातमा बर्लिन वालहरू बन्दछन् र भत्कन्छन् पनि ।
यसरी नेपाल र नेपालीहरूलाई थलै पर्नेगरी नाकाबन्दी लगाइयो । अहिले मधेसी आन्दोलन फिर्ता भयो र नाकाबन्दी पनि हटिसक्यो भनेको हप्तौँ बितिसक्दा पनि बजारमा पेट्रोलियम पदार्थ र खाना बनाउने ग्यासको अभाव छ ।
यस कृत्रिम नाकाबन्दीमा भारतको भूमिका के कस्तो रहृयो भन्ने बारेम एउटा स्वतन्त्र अन्तर्राष्ट्रिय छानबिनकै आवश्यकता छ । यसका निमित्त नेपालले स्वयं विश्व व्यापार संगठन वा संयुक्त राष्ट्रसंघलाई पनि अनुरोध गर्न सक्दथ्यो । आफैँ पनि विश्वका विशेषज्ञहरूको सहयोग लिएर एउटा अन्तर्राष्ट्रिय छानबिन गर्न गराउन सक्दथ्यो, गरेन । गरेनमात्र होइन कि भारतले नाकाबन्दी गर्‍यो र नेपाललाई के कस्तो व्यापार घाटा भयो भनेर आधिकारिक रूपमा कतै एक शब्द पनि बोलेन, लेखेन ।
हुँदाहुँदा गत मङ्सिर २९ देखि पुस ३ गतेसम्म नैरोबीमा सम्पन्न विश्व व्यापार संगठनको १०औँ सम्मेलनका बखतसमेत चुइँक्क बोलेन, बोल्न सकेन वा चाहेन । सबैतिर एउटै मानसिकताले काम गर्‍यो कि ‘भारत रिसाउँछ’ । अवश्य, भारत दादा हो, दक्षिण एसियाली सामन्त हो, त्यसैले रिसाउँछ ।
तर भारतसँग रिसाउँछ भनेर हामीचाहिँ कहिलेसम्म यसैगरी चलिरहने ? सारा विश्व खुला भइसक्दा पनि र नेपाल र भारतबीचको अन्तर्राष्टिय सधैं खुला भइरहँदा पनि नेपाल-भारत व्यापार वा नेपाल र विश्वबीचको व्यापार भने बन्द भइरहने वा खुम्चिइरहने ? यसरी जथाभावी नाकाबन्दी र अवरोध खडा गर्न पाइने हो भने यी दुई छिमेकी देशबीच भएका सहयोग र सहकार्यसम्बन्धी अनेकौँ सन्धिसम्झौताहरूको अर्थ के रहृयो ? दक्षिण एसियाली राष्ट्रहरूको क्षेत्रीय संगठन (सार्क) स्थापना गर्नु वा सार्क व्यापार सम्झौता गर्नु वा विश्व व्यापार संगठनको सदस्य बन्नुको के अर्थ भयो ? खोइ त अझै पनि नेपालजस्ता अल्पविकसित मुलुकहरूका निमित्त अन्तर्राष्ट्रिय कानुन र संगठनको सहारा र सहयोग ? अनि अन्तर्राष्ट्रिय कानुन, संरचना र विश्व समुदायकै साझा र समान सदस्य भइसकेपछि पनि नेपालका शासकहरूले अझै पनि बृटिशकालिन औपनिवेशक भारतकै दाँजोमा सधैंभरि ‘जी हजुरी’ गरिरहनु पर्ने किन ?
यहाँ अर्को पनि प्रसंग सान्दर्भिक छ । नेपाल संघीयतामा गइसक्यो । बल्ल सीमांकन र नामांनको वीषवमन शुरु भएको छ । पूर्व झापादेखि पश्चिम कञ्चनपुरसम्मको समथर भूभाग एक वा दुई प्रदेश मिलाएर तराईमधेस प्रदेश हुनुपर्ने माग छ । तर माग राख्नु एउटा कुरा हो भने पुरा हुनु अर्को कुरा । राज्यसँग जस्तासुकै माग राख्ने अधिकार पनि जनता वा जनताको कुनै समुह वा समुदाय वा व्यक्तिलाई हुन्छ । तर ती मागहरूलाई समग्रता हेरिन्छ, हेरिनुपर्दछ ।
राष्ट्र, राष्ट्रियता, राष्ट्रिय सुरक्षा, राष्ट्रिय हित, राष्ट्रिय एकता र समृद्धि तथा साझा सार्वजनिक सरोकारका विषयविपरीत हुने मागहरू संसारमा कतै पनि पुरा हुँदैनन् । बरु त्यस्ता मागहरूभित्र लुकेका बदनियतहरूलाई चिरफार गर्दै अघि बढ्ने गरिन्छ । त्यसैले समस्त हिमाल र पहाडबाट तराईलाई छुटयाएर नेपाललाई सदाका लागि स्थायी नाकाबन्दीको बन्दी बनाउने षड्यन्त्र सिधै बुझ्न सकिन्छ ।
विगतमा भएका तराई आन्दोलन र यसैपटक बेहोरिएको नाकाबन्दीबाट पनि स्पष्ट भएको छ कि काडमाडौँसँग संघर्ष गर्ने नाममा समस्त नेपाललाई नै सधैंका निमित्त घुँडा टेकाउने र नेपालको सारा अन्तर्राष्ट्रिय व्यापार सम्बन्धलाई तराई नामको प्रदेशबाट निस्तेज गर्ने योजना रहेको प्रस्ट छ । संसारमा संघीयता सहजता र सुलभताका लागि अपनाइन्छ ।
तर नेपालमा भने भइरहेको सहजता र सुलभता कठोर बनाउनका निमित्त भइरहेको आभास हुन्छ । तसर्थ नेपालमा संघीयतासम्बन्धी कानुनी व्यवस्था गर्दा नेपालको अन्तर्राष्ट्रिय सम्बन्ध र व्यापार तथा नेपालभित्रै पनि एक प्रदेशबाट अर्को प्रदेशबीच हुने यातायात र व्यापारजस्ता विषयमाथि प्रतिकूल असर पर्नेगरी कुनै पनि प्रदेशले कानुन बनाउन, हड्ताल गर्न र अवरोध खडा गर्न पाउँदैन भन्ने व्यवस्था हुनुपर्दछ । नत्र अहिलेकै ढाँचाकाँचामा बन्ने नयाँ संघीय नेपाल सारा नेपालीका लागि मृत्युको गलपासो बन्ने निश्चित छ । यस्तो संघीयता, लोकतन्त्र र गणतन्त्र कुनै पनि सच्चा नेपालीले खोजेको होइन ।
दुःखको कुरा, यसरी तराईजति सबै तराईमधेस प्रदेशमा हुनुपर्ने माग राख्ने नेता र पार्टीहरू वास्तविक शोषितपीडित तथा आदिवासी जनजाति तराईवासी नभएर नेपालमै जन्मेहुर्केका वा केही वर्ष वा दशक पहिले भारतबाट नेपाल प्रवेश गरेका आप्रवासी तर हुनेखाने उच्चजातीय सामन्तवर्ग रहेको तथ्य निर्विवाद छ । त
राईवासी जनताको हितका खातिर गरिएका भनिएका आन्दोलनमा स्वयं त्यहाँ आदिवासी थारु समुदाय र उत्पीडित वर्गको खासै प्रतिनिधित्व र भूमिका देखिन्न । नत्र सच्चा देशभक्त तराईवासीले कहिल्यै पनि तराईलाई समग्र पहाड र हिमालबाट अलग गर्ने तथा उस्तै परे छुट्ट्रै राज्य घोषणाको माग गर्ने कुरा कल्पनै गर्न सकिन्न ।
(ङ) स्वतन्त्र पारवहन
आधुनिक अन्तर्राष्ट्रिय कानुन विकास भइनसक्दा पनि युगौँदेखि समुद्रसम्म र समुद्रमार्फत पारवहन सबै देशहरूको अधिकार थियो । त्यही परम्पराका आधामा नै सन् १९८२ संयुक्त राष्ट्रसंघको तत्वावधानमा समुन्द्रसम्बन्धी कानुन पारित भयो । यसमा समुन्द्र तथा समुद्री स्रोतको संरक्षण र उपयोगका विषयमा धेरै विषयहरू समावेश छन् ।
नेपालको पारवहन अधिकारसम्बन्धी महत्वपूर्ण प्रावधान धारा १२५ मा छ जसअनुसार भूपरिवेष्ठित मुलुकलाई समुन्द्रसम्म निर्वाधरूपमा कुनै पनि उपयुक्त माध्यमबाट आवागमन र पारवहनको अधिकार प्रत्याभूत छ । यस अधिकारमाथि बाधाअवरोध उत्पन्न हुनसक्ने अवस्था भनेको यस अधिकार तथा सुविधाको उपयोग गर्दा त्यस्तो सुविधा उपलब्ध गराउने राष्ट्रको हित र सुरक्षामाथि खतरामाथि असर पर्ने अवस्थामा मात्र हो, त्यो पनि अस्थायी रूपमा अथवा कुनै अहित र असुरक्षाको अवस्थाको सम्बोधन नभएसम्मका लागि ।
तर यसपटक भारतले लगाएको नाकाबन्दीका सन्दर्भमा यो कुरा लागु हुँदैन । भारतले त्यस्तो कुनै कारण दिएको पनि छैन । उसले लिएको आधार भनेको नेपालभित्र अर्थात् नेपाल भारत सीमामा, त्यो पनि खासगरी रक्सौल नाकामा, मधेसी मोर्चाको आन्दोलनको कारण असुरक्षा छ भन्ने मात्र हो । जबकि यो एउटा हाँसो लाग्दो बहानामात्र हो । नेपालभित्रको सुरक्षा नेपाल राज्यको जिम्मेवारी हो र कुनै भारतीय वा नेपाली टयाङ्कर वा कुनै जीउधनको असुरक्षा भएमा नेपालले त्यसको जिम्मेवारी लिने हो, क्षतिपूर्ति तिर्ने हो ।
तर नेपालभित्र समस्या छ भन्ने बहानामा नेपालको सम्पूर्ण पारवहन अधिकार हनन गर्ने भारतीय कार्य सरासर अन्तर्राष्ट्रिय कानुन तथा समुद्रसम्बन्धी कानुनअन्तर्गत नेपाललाई प्राप्त अधिकारको उल्लङ्घन थियो । महत्वपूर्ण कुरा, नेपाल र भारत दुबैले यस महासन्धिलाई अनुमोदन गरिका छन् । तसर्थ यसमा उल्लिखित दायित्वहरूको बाध्यात्मक पालना दुवै मुलुकको अनिवार्य कर्तव्य हो ।
माथि पनि केही चर्चा भइसकेको छ कि खुला बजार अर्थतन्त्र र खुला व्यापारका सिद्धान्त, नीति र कानुनका आधारमा चलिरहेको वर्तमान विश्वमा कुनै पनि राष्ट्र त के निजी कम्पनी र व्यक्तिका अधिकारसमेत यी प्रचलित अन्तर्राष्ट्रिय कानुनअन्तर्गत सुरक्षित छन् । यस अवस्थामा निर्वाध पारवहनको अधिकार नेपाल राष्ट्रको मात्र नभइ कुनै व्यावसायिक कम्पनी र व्यक्तिको पनि हो । यस्तो पारवहनको अधिकार विश्वव्यापार र आयातनिर्यातसँग समेत जोडिएको विषय हो । तसर्थ पारवहनको अधिकार भारत वा अन्य कुनै छिमेकीको निगाहको विषय नभई नेपालको स्थायी र अविचलित अधिकार हो ।
तर अचम्म त के छ भने, यसरी अन्तर्राष्ट्रिय महासन्धिमार्फत नै हाम्रो अन्तर्राष्ट्रिय पारवहन अधिकार सुनिश्चित भइसकेको अवस्थामा पनि भारतसँग मिति फेरीफेरी नयाँ नयाँ पारवहन सम्झौता गरिरहनु पर्ने किन ? त्यस्ता सम्झौता हुँदा अन्तर्राष्ट्रिय महासन्धिअन्तर्गत प्रत्याभूत अधिकारमा कटौती किन ? भारतका कारण बदनियतपूर्वक अनुचित रूपमा नेपालको पारवहन अधिकारमाथि आघात पुग्दा पनि त्यसका विरुद्ध अन्तर्राष्ट्रिय तहमा कानुनी उपचार खोज्न हिच्किचाउने किन ? के हामी भारतसरह नै अन्तर्राष्ट्रिय हैसियत र अधिकार प्राप्त स्वतन्त्र एवं सार्वभौमसत्ता सम्पन्न सक्षम राष्ट्र भइसक्दा पनि बँधुवा मजदुरजस्तो बस्ने किन ? बाँच्ने किन ? त्यसैले अब भारतसँग निर्वाध रूपमा पारवहनको अधिकारका लागि सम्झौता गर्नुपर्दछ । यस्तो पारवहन मार्ग नेपाली भूमिबाट नजिक पर्नेगरी तोकिनुपर्दछ ।
उदाहरणका लागि, हालको कोलकत्ता-रक्सौलको सट्टा बंगलादेशको बंगलाबन्ध बन्दरगाहदेखि फूलबारी हुँदै सीधै काँकडभिट्टासम्मको विकल्प छ जो करिब ४४ किलोमिटरमात्र छ । यसको पनि विकल्पमा ५५ किलोमिटर दूरीको बागडोरा बाइपास छ । भारतलाई सुरक्षाको खतरा आशङ्का हुने भए यसलाई दायाँबायाँ पर्खाल वा तारबारसहितको दोहोरो रेलमार्गका रूपमा निर्माण गर्न सकिन्छ । तर यसका लागि छिमेकीलाई छोटो र सजिलो बाटो दिन भारतको नियत सफा हुनुपर्दछ । यो कुरा त्यसबेला हुन्छ जुनबेला नेपालप्रति भारतको दृष्टिकोण समानता, समदूरी, सम्मान र समदूरीमा आधारित हुन्छ । यस्तो सम्बन्ध त्यसबेला हुन्छ जुनबेला नेपालमा भारतका दाबेदारहरूको वर्चस्व जरैदेखि उन्मूलन हुन्छ ।
(च) त्रिदेशीय सुरक्षा
अहिले नेपालका शासक हुँदै हिमालदेखि तराईसम्म जाति, जाति र भूगोलको आधारमा ७ देखि १५ वा सके जति पनि संख्यामा संघीय प्रदेशको माग गर्नेहरूले बुझ्न जरुरी छ कि नेपालको राष्ट्रिय सुरक्षासँग भारत र चीनको रणीतिक सुरक्षा चासोभन्दा बाहिर गएर यस्ता कुरा गर्नुको कुनै अर्थ छैन । पहिलो कुरा, सुरक्षाका मामिलामा हाम्रा हातमा केही छैन किनभने हामी अरुका लागि सामरिक महत्वको देश भए पनि आफैँ सामरिक रूपले क्षमतावानचाहिँ परेनौँ ।
कहिले दुई ढुंगाबीचको तरुल त कहिले दुई देशबीचको सेतु भन्ने र व्याख्यामै हामीले आफ्नो राष्ट्रिय सुरक्षा नीति र थिति थिल्थिलो बनाइसकेका छौँ । अहिले त हाम्रो भारतनीति छ न परराष्ट्र नीति । न परराष्ट्र नीति छ न कुनै कुटनीति । परराष्ट्र नीति र कूटनीतिसम्बन्धी हाम्रो नेता र र मन्त्रीका भाषण कुनै बेतुकका गन्थनबाहेक केही लाग्दैनन् । न बोलीको ठेगान छ न गराइको ।
यथार्थमा हामी आफैँले चीन र भारतका द्विपक्षीय र त्रिपक्षीय तथा क्षेत्रीय र अन्तर्राष्ट्रिय नीति, चासो र स्वार्थका टकरावहरूलाई राम्ररी नबुझेसम्म हाम्रो राष्ट्रिय सुरक्षा तथा परराष्ट्र नीति तय गर्नैसक्दैनौँ । गरे तापनि तिनको केही अर्थ रहन्न ।
हो, यसै अर्थमा बुझ्न जरुरी छ संघीयतालाई पनि । अहिले संविधानमा उल्लेख गरिएको र अझै पनि विवादकै भुँभरीमा फँसेको संघीयताको बहस नेपालका लागि कति आवश्यकभन्दा पनि नेपालका विरुद्ध कति अत्यावश्यक ? भन्नेतिर सोझिएको छ । यसको एउटा नाटकीय प्रयोग विगत पाँच महिनामा तराई क्षेत्रमा भइसकेको छ । सारा तराईलाई एक वा दुई प्रदेशमा सीमित गर्नुपर्ने मागका आधारमा विभिन्न आन्दोलनहरू रचना भए । ती आन्दोलनका नायकहरू नेपालीभन्दा पनि आप्रवासी बढी देखिए- कोही जन्मले त कोही मन, वचन र कर्मले ।
यही नेपाल राष्ट्रविरोधी तथा चीनविरुद्ध लक्षित आन्दोलनलाई सफल तुल्याउन र नयाँ संविधानलाई सशोधनमार्फत भारतीय स्वार्थअनुकूल बनाउन भारतीय नाकाबन्दी लादियो । यस नाकाबन्दीका झट्केला प्रवक्ता बने स्वयं नेपाली । यस आप्रवासीकेन्दि्रत तथा विदेशी स्वार्थप्रेरित नाकाबन्दीको खुला समर्थन गर्ने र पार्टीगत नेतृत्वसमेत प्रदान गर्नेमा देखिए पूर्वका राईदेखि काठमाडौंका नेवारसम्म पनि । एक्काइसौँ शताब्दीको यस उदेकलाग्दो नाकाबन्दी किन र कसरी भयो भन्ने कुराको पर्दाफास त बल्लमात्र हुँदै छ । संघीयताको यही गलत व्याख्या, बुझाइ र प्रयोग गराइकै कारण अहिले त सुनिँदै छ कि भारत तथा चीन दुवै अब संघीयताविरुद्ध उभिइसके ।
यस्तो संघीयता उनीहरूको पारस्परिक हितविपरीत देखियो वा भविष्यमा झन् द्विपक्षीय टक्करको रूपमा देखियो । त्यसैले अब यी दुई बडा छिमेकीहरू नेपालमा बरु हिन्दू राष्ट्रसहितको पुनर्जीवित राजतन्त्र नै किन नहोस्, राजनीतिक रूपमा स्थीर र अभिवाज्य नेपाल नै दुवै देशको हितमा हुनेछ भन्ने निष्कर्षमा पुगिसकेको अनुमान गरिँदै छ । बेलैमा समस्या नसल्टिए नेपालको भावी राजनीति झनै अप्ठेरो र अचम्मको दिशातर्फ मोडिने अड्कल पनि गरिँदैछ ।
यहाँ जोड्न खोजिएको प्रसङ्ग हो उही तराईमात्रको एक/दुई प्रदेशदेखि नाकाबन्दीसम्मको अनि राष्ट्रिय आवश्यकता र प्राथमिकताको आधारमा भन्दा पनि जातजातिका आधारमा विभाजन र क्षेत्रीय भेदभावमा आधारित संघीयताको । तराईजति एक/दुई प्रदेश भन्ने संघीयताका लागि केही व्यक्ति तथा समुहले गरेका आन्दोलनहरूको निशाना विशुद्ध रूपमा चीनको विरुद्ध पनि तेर्सियो । नेपाली भूमिभित्र भारतीय झन्डासहित ‘मोदी आऊ’ का नारा लागे नै, साथै चीनको झन्डा जलाउँदै ‘चीन फिर्ता जाऊ’ भन्नेसम्मका नाराहरू पनि देखिए ।
यसबाट स्पष्ट हुन जरुरी छ कि नेपालको तराई भूभागलाई एक/दुई प्रदेशमा सीमित गर्ने र हिमालपहाड छुटयाउने योजना चीनविरुद्ध समेत लक्षित छ । यसको पराकाष्ठा तराईलाई श्रीलंकाको तामिल राज्यको हालत बनाउनेदेखि सिक्किम वा युक्रेन (जसको क्राइमिया प्रदेशले जनमतसंग्रहमार्फत रुसमा विलयको निर्णय लियो) को हालतमा पुर्‍याउनेसम्म विस्तार हुनेछ ।
विखण्डित नेपाल अरु कसको स्वार्थमा हितकर छ भन्ने बारेम अझै गहिराइमा पुग्न आवश्यक छ । अहिले नेपालभूमि हाम्रा लागिमात्र समस्या भएको छ अर्थात् यसलाई जात, जाति र भूगोलका आधारमा छिन्नभिन्न नपारेसम्म हामी कसैको चित्त नबुझ्ने भएको छ ।
लोकतन्त्र, मानवअधिकार र आत्मनिर्णयको अधिकारको उत्तरआधुनिक व्याख्याले नेपालका कम्युनिस्ट र समाजवादी भनिनेहरूलाई पनि क्षतिविक्षत बनाइसकेको छ । तर विश्व मानचित्रमा अनि विश्व राजनीतिको समग्र परिप्रेक्ष्यमा हेर्ने हो भने नेपालको अस्तित्व जनता वा जनताका लागि नभएर भूगोलका रूपमा मात्र निहित छ अर्थात् चीन र भारतबीच अवस्थित सामरिक महत्वको नेपालमात्र उनीहरूका लागि नेपाल हो ।
यसका निमित्त यो भूमि खासगरी चीनविरोधी भारतदेखि पश्चिमा राष्ट्रहरूका लागि जति कमजोर भयो त्यति राम्रो हुन्छ । सार्वभौम, सुरक्षित र समृद्ध नेपाल चीनको रणनीतिक चाहना हो भने नवऔपनिवेशिक, असुरक्षित र गरिब नेपाल भारतको चाहना हो ।
त्यस्तै, विगतका दुई दशकमा नेपाली राजनीतिमा देखिएको वामपन्थी शक्तिहरूको वर्चस्वसहितको बढ्दो राष्ट्रवाद र देशप्रेमको भावना भारतलगायका पश्चिमा साम्राज्यवादी एवं धर्मान्धतावादी देशहरूका लागि ठूलो टाउको दुःखाइ हो । त्यसैले त न नेपालमा भूकम्प जाँदा सहयोग त न संघीयता नेपालका किन र कसरी भन्ने अध्ययनका लागि कुनै स्वतन्त्र र तटस्थ विश्वविद्यालय वा संस्थालाई कुनै सहयोग । संविधान र संघीयताका नाममा विभिन्न जात, जाति र क्षेत्रका लागि कति अर्ब रूपैयाँ के कसरी ओइरियो भन्ने कुराको श्वेतपत्र सार्वजनिक गर्ने हो भने सबै कुरा प्रस्ट हुने निश्चित छ ।
त्यसैले, हामीले हाम्रा सोचाइ र गराइका परम्परागत कुवाबाट बाहिर निस्केर एकपटक आफू वरिपरिको संसार हेर्न पनि आवश्यक छ । भ्यागुताको संसार र भ्यागुताकै ट्यारट्यारबाट पनि मुक्त हुन जरुरी छ । हाम्रो समग्र राष्ट्रिय अस्तित्व, सुरक्षा र हितसँग जोडिएको संघीयताको माग र यसको प्रकृतिलाई समग्र नेपाल, भारत र चीनको एकल तथा बहु सबै स्वार्थको दृष्टिले पनि हेर्न आवश्यक छ ।
युरोपेली मुलुकहरूको विशेष स्वार्थ र लगानीमा बढ्दो इसाईकरण ठीक हुने तर हिन्दू वा बौद्धकरण बेठीक हुने भन्ने तर्कको पनि विश्लेषण आवश्यक छ । पहिलो विश्वशक्ति हुने दौडमा रहेको चीन र एकल विश्व शक्तिको हैसियत गुम्ने अवस्थामा पुगेको संयुक्त राज्य अमेरिकाबीच हुने भावी टक्करहरूको निशाना वा विखण्डित चीनको निशाना चीन स्वशासित तिब्बत भएको र यस तिब्बतसम्म पुग्ने वा चीनलाई घेराबन्दी गर्ने रणनीतिमा नेपाल सबैभन्दा उपयुक्त ठाउँमा अवस्थित रहेको अर्थमा पनि बुझ्न आवश्यक छ । त्यसैले त लाग्छन् नेपालभित्रै स्वतन्त्र तिब्बतका नारा ।
भुटानी शरणार्थीहरूप्रति बेवास्ता गर्ने वा तिनलाई पश्चिमा मुलुकहरूले तिनकै देशमा लगेर बँधुवा बनाउने तर तिब्बती शरणार्थीहरूलाई भने ज्वाइँ पालेसरी पालीपाली विभिन्न तालिम र प्रशिक्षण चीनविरोधी गतिविधि गर्नका लागि नेपाल पठाउने कुरा कसले पो बुझेको छैन र ! किन बन्छन् रातारात सयौँ हजारौँ गगनचुम्बी गुम्बा, के के गतिविधि हुन्छन् त्यहाँभित्र र किन सुरक्षा अनुगमनका लागि समेत ती गुम्बाहरू नेपाल सरकारका लागि समेत प्रवेश निषेधयुक्त छन् भन्ने कुरा कसलाई पो थाहा छैन र ! तराई आन्दोलनका कतिपय नेता र सभासद्हरू धर्मशालासम्म पुगेर दलाल दलाई लामाको पाउ पर्दै चीनविरोधी मोर्चामा सहभागी भएको समाचार पत्रपत्रिकामा कसले पो पढेको छैन र !
यस सन्दर्भमा, अचम्म त यो छ कि आफ्नो राष्ट्रिय सुरक्षामाथि आँच पुग्यो वा पुग्ने सम्भावना देखियो भन्दै इराक, अफगानिस्तानदेखि लिविया र सिरियाँ हुँदै आतंकवादी खोज्ने नाममा रुकम र रोल्पासम्म बम हान्न तयार हुने त्यही अमेरिका र युरोपेलीहरूको सहयोगमा निर्मित यी रहस्यमयी गुम्बा र रिङ्पोचेहरूले के के गर्दैछन् भनेर हेर्नसमेत पाउँदैन् नेपालको गृह मन्त्रालय ।
गाउँगाउँ र टोलटोलमा रातारात चर्चहरू निर्माण भइरहँदा पनि कोही बोल्दैनन हिन्दू वा बौद्धधर्म विरोधीहरू वा धर्मसापेक्षताका पक्षधरहरू । हो, धर्मका नाममा राष्ट्र तटस्थ रहनुपर्दछ तर इतिहासदेखि नै धर्मका नाममा हुने गरेका राजनीति, हस्तक्षेप र उपनिवेशलाई पनि रोक्नु त पर्ला नि ।
धर्मको राजनीति र प्रचारको विषय होइन भने यो धर्म ठीक र त्यो धर्म ठीक भन्दै जतासुकै धार्मिक जुलुस र सभा गर्दै हिँड्ने पनि त होइन होला नि ! तर भइरहेछ । धर्मका नाममा यस्ता अधर्मी गतिविधि र धार्मिक स्वतन्त्रताका नाममा यस्ता गर्न हुने नहुने सबै नौटंकी यही नेपालमा हुन्छन् । त्यसैले त भन्न थालिएको छ नि नेपाल विस्तारै सार्वभौमसत्ता गुमाउँदै गएको देश भनेर ।
जे होस्, अहिले एकातिर त्रिदेशीय गठबन्धनको आवश्यकता छ भने अर्कोतिर त्रिदेशीय टकरावको पनि स्थिति छ । हामीले नेपालभित्र जे गरे पनि त्रिदेशीय गठबन्धन र साझा स्वार्थको हित हुनेगरी मात्र कुनै पनि काम गर्नुपर्दछ । यस अर्थमा पनि एकदुई प्रदेशमा तराईजति सबै अलग हुनुपर्ने भन्ने माग राष्ट्रिय एकता, हित र सुरक्षा सबै दृष्टिमा स्वतः खारेजभागी छ ।
(ट) तराई समस्याको राष्ट्रिय समाधान
यस लेखको मुख्य उद्देश्य तराई समस्याको पहिचान, विश्लेषण र समाधान हो । यसका दुईवटा छन् । पहिलो पाटो हो, तराईमा खुला सिमानामार्फत भइरहेको अनियन्त्रित, अव्यवस्थित र अवैधानिक (जस्तै, नागरिकता कीर्ते) आप्रवसान । यस समस्याको समाधान नभएसम्म माथि उल्लिखित कुनै पनि समस्याहरूको सहज समाधान सम्भव छैन । गलत ढंगले समाधान गर्न खोजियो भने ढिलोछिटो तराई नेपालका लागि मृत्युको गलपासो हुनेछ । तराई सारा नेपालविरुद्ध स्थायी नाकाबन्दीको समथर पर्खाल हुनेछ ।
तराईमा आउनजाति प्रवेशाज्ञादेखि राहदानीसम्मको अवस्था आउनेछ । आप्रवासनसँग जोडिएका सम्पूर्ण समस्याहरूको समाधानका निमित्त उही बसाइँसराइ अध्ययन प्रतिवेदन र यसले अघि सारेका ७० वटा सुझावहरूलाई थप परिमार्जनसहित हदैसम्म लागू गर्नु पर्नेछ ।
दोस्रो पाटो हो सबैखाले भेदभावहरूको उन्मुलन, समान अधिकारको प्राप्ति र समान अवसरको सुनिश्चितता । यी समस्याहरू तराईवासीका मात्र समस्या नभएर नेपालभरिका सबै जात, जाति र आदिवासीका समस्या हुन् । केही समस्या भाषा, धर्म र संस्तृतिका आधारमा हुने भेदभावसँग सम्बन्धित छन् भने धेरै समस्या छन् वर्गीय छन् अर्थात् भूमिको सही व्यवस्थापन, वितरण र उपयोग तथा राज्यका स्रोत र साधनमाथि समान पहुँचको अधिकारसँग सम्बन्धित छन् ।
यस्ता वर्गीय समस्याहरूको समाधान सामान्य राजनीतिक परिवर्तन वा सरकारहरूको फेरबदलले मात्र समाधान हुन्नन् भन्ने कुरा २००७ र २०१५ हुँदै २०१७ र २०३७ देखि २०४७ सालका परिवर्तनहरूपछिको आर्थिक-सामाजिक शुन्यता र वर्गीय विभेदेका व्यापकले पुष्टि गरिसकेका छन् । २०६३ सालपछिका परिवर्तनहरू स्वदेशी नेता र पार्टीहरूका गलत नीति तथा विदेशी स्वार्थका गलत हस्तक्षेपका कारण खस्कँदैगएको कुरा अहिले देखिरहेका छौँ, भोगिरहेका छौँ ।
तसर्थ यी अधिकार र अवसरसँग सम्बन्धित समस्याहरूलाई प्रथमतः वर्तमान संविधान, जो विगत र विश्वका अरु धेरै संविधानहरूका तुलनामा प्रगतिशील छ, तथा कानुन र नेपालले अनुमोदन गरी नेपालमाथि कानुनसरह लागु भएका मानवअधिकारसम्बन्धी अन्तर्राष्ट्रिय सन्धिसम्झौताहरूको प्रभावकारी कार्यान्वयनमार्फत सम्बोधन गरिनुपर्दछ । आवश्यताअनुसार संविधान र कानुनमा संशोधन गर्दै जानुपर्दछ । संसारभरि चलेको शान्तिपूर्ण परिवर्तनको स्थापित प्रक्रिया यही नै हो ।
तर यसपटक मधेसी जनताका नाममा उठे-उठाइएको केही व्यक्ति र समुहहरूको अतिरञ्जनापूर्ण आन्दोलन न आप्रवासी समस्या र त्यसको समाधानबारे कुनै कुरा उठेनन् । बहुसंख्यक शोषितपीडित तराईवासी/मधेसी जनताहरूका आर्थिक, सामाजिक तथा सांस्कृतिक मुक्तिसँग सम्बन्धित समस्याहरूको पहिचान र सम्बोधन यस बसाइँ-सराइ प्रतिवेदनमा गरिएको छ ।
त्यस्तै, सविधानसभा र संविधान निर्माणसम्बन्धी प्रक्रियामा आफैँ सहभागी भएर पनि आफूले भनेजस्तो वा भारतले चाहेजस्तो बदनियतपूर्ण संघीयता प्राप्त नहुने देखेपछि मधेस आन्दोलनको रचना गरियो । यसबाट एकातिर शान्तिपूर्ण राजनीतिक परिवर्तनको संवैधानिक प्रक्रियाको उल्लङ्घन भयो भने अर्कोतिर संविधानसभा र व्यवस्थापिका-संसद्मा जनताले पेट काटेर तिरेको करबाट भत्ता खाँदै तराईमा उग्र आतंक मच्चाइयो ।
शान्तिपूर्ण राजनीति सबैको नैसर्गिक अधिकार हो तर नाकाबन्दीका नाममा जुन हदसम्म हिंसा र हत्याका हर्कतहरू भए ती हर्कतहरू आतंक मच्चाउने कुनै राजनीतिक वा आतंककारी समुहका भन्दा फरक गतिविधि थिएनन् । कतिपय वा सबै नै मागहरू उचित थिए होलान् तर तिनलाई प्राप्त गर्ने शैली त्यस्तो हुनैसक्दैन ।
कि त भूमिगत भएरै सशस्त्र विद्रोह गरेको वा सत्ता कब्जा गरेको भए एउटा कुरा हुन्थ्यो । यसका निमित्त अन्तर्राष्ट्रिय मानवअधिकार तथा मानवीय कानुनले निर्धारण गरेका सीमाभित्र रहेर हतियार उठाउने वा क्रान्ति गर्नेहरूलाई अरु कुनै संविधान र कानुनहरू लागु हुँदैनन् । २०५२ सालमा शुरु भएको माओवादी जनयुद्ध यसको एउटा उदाहरण हो ।
त्यसैले तराईको समस्या भनेको नेपालमै जन्मेका वा आप्रवासी भएका केही नेता वा समुहहरूको राजनीतिक उत्थानको समस्या होइन । उनीहरूमध्यै धेरै त तराई समस्याको जातीय तथा वर्गीय समाधानका वर्गशत्रु हुन् – सामन्ती, शोषक, भूमिपति, जमिन्दार र जातिवादी हुन् । तराईमा त वास्तविक आदिवासी, जनजाति र दलित छन् । गरिब र सिमान्तकृतहरू छन् । अत्यन्तै उत्पीडित महिला समुदाय छन् । अनि पहाडबाट झरेका गरिब, धनी, ब्राह्मणवादी, जातिवादी, समाजवादी, साम्यवादी सबै छन् ।
हाम्रो अहिलेसम्मको र भविष्यमा पनि निरन्तर हुनुपर्ने राजनीतिक तथा सामाजिक संरचना यस्तो हो कि जहाँ जसलाई पनि आवतजावत र बसोबास गर्ने समान अधिकार छ । तराईवासी जनताहरूलाई आजै र अहिल्यै हिमालदेखि पहाडसम्म बस्ती बसाउने वा राजधानी र सहरहरूमा बसाइँसराइ सर्ने अधिकार छ ।
आजको दुनियाँ हरेक क्षेत्रमा चलायमान छ । भत्किसकेको कबिलायुग र जातीय राज्यहरूको संसारभरिबाटै असफल र विस्थापित भइसकेपछि सबै मानवजाति एउटै नीति, थिति र कानुनबाट आ-आफ्नो निजी तथा सामुदायिक पहिचानसहित समूहमा बस्ने वा बस्नुपर्ने ढाँचा विकास भएको छ जसलाई लोकतन्त्र, मानवअधिकार र समाजवाद आदिको संज्ञा दिइएको छ । तराईका समस्याहरूको मूल समाधान त्यहाँभित्रैबाट सुरु गरिनुपर्दछ ।
राज्यका तर्फबाट जात, जाति, उत्पत्ति, भाषा, धर्म, अर्थका आदिका नाममा हुनेगरेका सबै भेदभाव र हेयभावहरूलाई त सबैका लागि निराकरण गर्नैपर्दछ । यसैका लागि भएका हुन् आजसम्मका आन्दोलन र परिवर्तनहरू पनि । नत्र नयाँ नयाँ आन्दोलन र परिवर्तन निरन्तर रूपमा हुन्छन् नै ।
निष्कर्ष 
नेपाल र भारतबीचका बहुआयामिक सम्बन्धलाई असंलग्नता, पञ्चशील र परराष्ट्र मामिलासम्बन्धी प्रचलित अन्तर्राष्ट्रिय कानुन, मान्यता र व्यवहारका आधारमा नयाँपन दिन कहिल्यै चाहेनन् । त्यसका लागि कुनै गृहकाय गरेनन् । नेपाल छँदा जतिसुकै ठूला कुरा गरे तापनि भारतसँग वार्ता गर्दा यी कुराहरू छलफलका आधिकारिक विषय कहिल्यै बनेनन् – पूर्वप्रधानमन्त्री मनमोहन भट्टराईले मात्र भारत भ्रमणताका सन् १९५० को सन्धि असमान र असामयिक भइसकेकाले यसले पुनरावलोकन गर्नुपर्ने कुरा प्रस्ट रूपमा राखेको बाहेक । बरु उल्टै नेपाल र भारतबीच रोटी र बेटीको सम्बन्ध छ पनि भन्दै राष्ट्रवादको कुरा गर्ने देशभक्त र प्रगतिशीलदेखि कम्युनिस्टसम्मका नेताहरू नेपालमा धेरै देखिए । तर पढे पनि नपढेजस्ता यी राजनीतिक अनपढहरूले अन्तर्राष्ट्रिय सिमाना, सीमासुरक्षा, सीमा नियन्त्रण र व्यवस्थित आवतजावतको महत्व र आवश्यकतालाई कहिल्यै पनि बुझेनन्, बुझ्न चाहेनन् ।
अर्थात् भारतको ताबेदारी र सत्ता साझेदारीबाहेक आजसम्म स्थापना भएका पार्टी, सरकार र शासकहरूले केही नै गरेनन् । समस्यालाई सधैंभरि पालिरहे । तिनै समस्याहरूको खेती गर्दै राजनीति र सत्तामा टिकिरहे । हामी पनि पजेरो हाँक्ने क्षमता भएका चालकहरूको ठाउँमा उही पुरानै ठेलागाडा, रिक्सा र ट्याक्सी चालकका भरमा सगरमाथाको उचाइँ चुम्ने यात्रामा लागिरह्यौँ, र यति धेरै दूर्घटनाहरूको शिकार भयौँ । अब पुग्यो । अब असल चालक खोज्ने हो । यस्तो चालक अब आफैँ पनि बन्ने हो ।
अब हामीले नेपाल-भारत सम्बन्धसँग जोडिएका माथि उल्लिखित विषयहरूलाई असंलग्नता, पञ्चीशल, संयुक्त राष्ट्रसंघको बडापत्र, सार्क बडापत्र र प्रचलित अन्तर्राष्ट्रिय कानुनका आधारमा विकास र विस्तार गर्ने हो । लड्नुपर्ने ठाउँमा लड्ने हो । भिड्नुपर्ने ठाउँमा भिड्ने हो । तर यी लडाइँ र भिडाइहरू स्वतन्त्र, शान्तिपूर्ण र कूटनीतिक हुनेछन् । हामीलाई अहिले नै उत्तर कोरिया बन्नु छैन । क्युबा बने पुग्छ जहाँ क्युबाली क्रान्तिका नायक तथा राष्ट्रपति फिडेल क्यास्ट्रोले स्वदेशी श्रम, आत्मनिर्भरता र असल कूटनीतिका कारण पाँच दशकपछि नाकैमाथिको अमेरिकी साम्राज्यवादलाई झुकाए र समानतामा आधारित सम्बन्ध सरलीकरणको दर्जामा पुर्‍याए ।
चाणक्यनीतिले पनि यसै भन्दछ । हाम्रा नीतिशास्त्र र मानवअधिकार विधिशास्त्र र समाजवादी/माक्र्सवादी राजनीतिशास्त्रले पनि यसै भन्दछन् । तर अब नेपालीहरूका झुक्ने दिन गए र भारत वा अरु कसैले पनि झुकाउने दिन गए । आवश्यक पर्दा अबको लडाइँ नयाँ पुस्ताले लड्नेछन् ।
अबको शासन पनि यिनै पढे, लेखे र बुझेका इमान्दार एवं श्रमजीवी विज्ञ युवाहरूले गर्नेछन् । आशा गरौँ, अहिलेको सरकार र सत्तामा विराजमानहरू विगतमा जेल बसेको वा अपुताली पाएको आधारमा पार्टी, सरकार र सत्तामा पुग्ने र नेपालीहरूलाई बेवारिसे बनाएर छोड्ने परम्परागत नियतिको अन्तिम श्रृङ्खला हुनेछ ।
२००६ सालदेखि शुरु भएको कम्युनिस्ट तथा बुर्जुवा वर्गको प्रजातान्त्रिक समाजवादी आन्दोलनहरू अहिले संशोधनवाद, समर्पणवाद र लम्पसारवादको नियति भोग्दै छन् ।
वामपन्थीहरूकै हातबाट नेपालको राष्ट्रियता र राष्ट्रिय सुरक्षा झन्झन् भारतीय विस्तारवादको पञ्जामा पुगेको छ । सिद्धान्त र आस्थका नाममा गरिने राजनीतिको क्षयीकरण भएको छ । जनताको विश्वास गुमिरहेको छ । तसर्थ सिद्धान्त र आस्थामा आधारित राजनीतिलाई दीर्घकालिन प्रक्रियाको रूपमा विकास गर्दै तत्कालका लागि, केही दशकका लागि विषयगत पार्टीहरूको निर्माण गर्नुपर्दछ । श्रम र उत्पादनमा आधारित राजनीति गरिनुपर्दछ ।
सहकारीकरण र सामुदायिकीकरणमा आधारित अर्थतन्त्र निर्माण गरिनुपर्दछ । समाजवाद र साम्यवादको सपना बाँडेर जो भएको प्राकृतिक स्रोत, जस्तैः जलस्रोत, पनि बचाउन नसक्ने हो अनि पहाडी नदी र झरनाको फेदीमा टर्बाइनको घ्याम्पा थापेर जलविद्युत उत्पादन गर्न पनि नसक्ने हो भने म अब जलस्रोत विकास पार्टी, जलविद्युत् विकास पार्टी, हावाबाट पनि बिजुली निकाल्ने भए ऊर्जा विकास पार्टी तथा फलस्रोत र जडिबुटीमा आधारित फलस्रोत विकास पार्टीहरू स्थापना गर्नुपर्दछ । यी पार्टीहरूलाई स्वावलम्बी आर्थिक क्रान्ति र समृद्धिका कार्यनीतिक अस्त्रका रूपमा विकास गर्नुपर्दछ ।
  त्यसैले अब हामीलाई यस देशमा झुकेर होइन अन्तर्राष्ट्रिय कानुन र व्यवस्थाअनुसार सुशासन दिनसक्ने नेता, पार्टी, सरकार र सत्ता चाहिएको छ । माक्र्स र एंगेल्सले रचना गरेको मानवजातिकै उत्कृष्ट गीताभन्दा पनि उपलब्धिमूलकसहित कम्युनिस्ट पार्टीको घोषणापत्रलाई मागिखाने भाँडो बनाउनेहरूका विरुद्ध उभिन सक्ने राजनीतिक शक्ति र प्रक्रिया चाहिएको छ ।
लोकगीत, उखान र टुक्का वा बकम्फुसे क्रान्तिकारी शैलीमा राष्ट्रवादको नारा फलाक्दै वर्गीय राजनीति र सरकारको ठाउँमा आफन्तहरूको राजनीति र सरकार गठन गर्ने नवसामन्तहरूको विकल्पमा नयाँ शक्ति चाहिएको छ । नेपाललाई भारतको समकक्षमा उभ्याउन सक्ने अठोट भएको शक्ति चाहिएको छ न कि भारतको ताबेदारीमा नयाँ शक्तिको सपना देख्ने कुनै भँडुवा जमात ।
आशा गरौँ, यस लेखमा उठाइएका यी सवालहरू प्रधानमन्त्री ओलीले दिल्लीमा बोकेर जाने अमूल्य कोशेलीको काम गर्नेछन् । नत्र उनी पनि विगतमा झैँ रित्ते जानेछन् र रित्तै आउनेछन् । रोटेपिङ्को चक्का तल र माथि गरिरहनेछ । जाँतो र घट्ट एउटै नियतिमा दूरीविहीन यात्रा गरिरहनेछन् ।

