के मानवताविरुद्ध राष्ट्रवाद हाबी हुन खोजेको हो ?
जनक ढकाल
कार्लमार्क्स ले धर्म मानव समाजका लागि अफिम भएको बताएका छन् । नोबेल पुरस्कार विजेता भारतीय साहित्यकार रविन्द्रनाथ टेगोरले राष्ट्रवादलाई अजिंगरहरूको डरलाग्दो एकता भनेर चित्रित मात्र गरेनन्, आफू जीवित रहुन्जेल राष्ट्रवादलाई मानवताविरुद्ध हाबी हुन नदिने प्रण समेत गरे ।
यी दुवै स्रष्टा आधुनिक मानव समाजका अग्रज हुन् । के यिनीहरूको धर्म र राष्ट्रवादप्रतिको अडान अहिले साँचो साबित हुँदै छ त ? हामी समाजलाई एकीकृत र संगठित गर्नुको साटो धर्म र राष्ट्रवादका उत्ताउला नारा लगाएर सामाजिक सद्भावमाथि सीमाहरू त कोरिरहेका छैनौँ ?
मधेस आन्दोलन र स्वायत्तता प्रदेशका माग हुन्, या स्वर्गीय सुशील कोइरालाको तत्कालीन प्रधानमन्त्रीमा उम्मेदवारी या बाबुरामका विदेशनीति नै किन नहुन्, के हामी यी सबै आफूलाई पायक नपर्ने एजेन्डालाई भारतपरस्त राजनीतिको रुपमा जोडेर प्रसंगविहीन रुपमा नेपाली समाजमा नक्कली राष्ट्रवादको विष सेवन त गरिरहेका छैनौं ? निहित स्वार्थ र सत्ता प्राप्तिका निम्ति विपक्षी शक्तिलाई जसरी राष्ट्रविरोधी चित्रित गर्न खोजियो, के यो नै सत्य हो त ? या यस्ता धरातलविहीन तिकडम सुनियोजित रुपमा खेलिँदै छ ?
भारतको प्रतिष्ठित जवाहरलाल नेहरू विश्वविद्यालय (जेएननयु) मा हालै चलिरहेको राष्ट्रवादको बहस पनि अहिलेको माहोलमा सान्दर्भिक होला । मकैमा घुन पक्कै हुन्छन् । जेएनयुमा पनि राष्ट्रविरोधी तत्त्व थिए होला । तर त्यसको आडमा जसरी विपक्षी आवाजलाई दबाएर जनता भड्काउने काम भइरहेको छ त्यसलाई बौद्धिक मूल्यांकन गर्नु जरुरत छ । नयाँ दिल्लीमा तिरंगा (भारतीय राष्ट्रिय झन्डा) को आडमा राष्ट्रवादका ताता नारा लगाएर जसरी श्वेत आतंक र गुन्डागर्दी गरिँदै छ, के त्यो नै राष्ट्रवाद हो त ? भारतीय जनता पार्टी (भाजपा) र उसको भ्रातृ संस्था राष्ट्रिय स्वयंसेवक संघ कमजोर आत्मविश्वास हो भनेर आँकलन गर्ने प्रशस्त छन् ।
जनता संगठित गर्न त कार्यक्रम ल्याउनुपर्छ, विकसित र समृद्ध समाजले जम्मा गरेको भीड सभ्य हुन्छ । भीड र उग्र नाराले त जनतालाई क्षणिक उल्लु बनाउन सकिन्छ । मोदी र अमित शाहको नेतृत्वको दूरदर्शिताको अभाव हुन सक्छ यो । दिल्ली, बिहार अनि महाराष्ट्र र उत्तर प्रदेशका स्थानीय चुनावमा तासका महलझैँ झरिरहेका भाजपाको आधार आखिर जगबिनाको रहेछ भन्ने कुरा देखियो । २०१४ को लोकसभा चुनावको सफलता फगत झुटा हिन्दूवाद र नक्कली राष्ट्रवादका भड्काउ भाषणको उपज रहेछ । आज भारतीय समाजले महसुस गरिरहेको छ, त्यो नक्कली लहरले त समाजलाई एकता र सद्भावको साटो विखण्डन अनि ‘त्यो’ र ‘हामी’ मा बाँडिरहेको छ ।
नेपालको सन्दर्भ केलाऔँ । के मधेसी आन्दोलनकारी साँच्चै राष्ट्रविरोधी हुन् त ? के एउटा सिमानाभित्र बसेर विरोधका आवाज उठाउनु राष्ट्रविरोध हो ? हामी को हुन्छौँ, राष्ट्रविरोधी र राष्ट्र प्रेमको प्रमाणपत्र दिने ? सीके रावतजस्ता तत्त्व समाजलाई स्वीकार्य हुँदैनन् । तर भोल्टेयरले भनेझैँ प्रजातन्त्रमा सबैलाई आफ्ना तर्क राख्ने अवसर दिनुपर्छ । यदि वञ्चित गरिन्छ भने त्यो तानाशाहीपन हो ।
अन्यथा अर्थ नलागोस्, एउटा तीतो सत्य त के पनि हो भने, मन्डेला, गान्धी, मार्टिन लुथर, बीपी, प्रचण्ड, बाबुराम जब विद्रोही थिए, राज्यले सबैलाई देशद्रोहीको बिल्ला दिएकै हो नि, हैन र ? तर इतिहास बलियोले लेख्छ, आज तिनै व्यक्ति समाजमा हिरो भएका छन् । तिनै प्रचण्ड र ओली आज समाजमा अरुलाई राष्ट्रवादको पाठ पढाउँदै छन् । टुँडिखेलमा चारजना भजन मण्डलीबीच बसेर साइकलवाद र मैनबत्तीवादको राष्ट्रियता सिकाउँदै छन्, जुन कमजोर आत्मविश्वासको उपज हो । प्रचण्ड, जो हिजोसम्म लम्पसार परेर बाबुरामलाई पार्टीमा फर्काउन खोजे, नमानेपछि राष्ट्रद्रोही भनिदिए ।
हाम्रा यस्ता नेतृत्व र यिनका दुई कौडीका पहरेदारसँग न त भिजन छ, न योजना छ, न सत्यता छ, न तर्क छ, छ त केवल चार पर्खालभित्र बसेर चियाको चुस्कीमा गर्जने खोक्रो राष्ट्रवाद छ । यिनका भजन मण्डली जो तालीको थपडीमा रमाएर यथार्थवादलाई अँगाल्न सक्दैनन्, उनीहरूलाई समाजले पक्कै चिन्छ, भोलि नभए पर्सि ।
समसामयिक सन्दर्भमा राष्ट्रियताको पुनर्परिभाषा पो जरुरत छ कि ? राष्ट्रवादको नाममा हाम्रो समाज एकाधिकारवादतर्फ त जाँदै छैन ? जहाँ सत्तापक्ष पार्टीलाई विरोधी सबै गद्दार हुन्छन् । राजनीतिक पार्टीसँग राष्ट्रवादको अन्तिम परिभाषा हुनु भनेको लोकतन्त्रका लागि कालो बादल हो । हाम्रा राजनीतिक पार्टीका कार्यकर्ता भ्रष्टाचारविरुद्ध देशप्रेम किन बोल्दैनन् ? धर्म, जाति, रंग र बहसको नाममा राष्ट्रवादको वकालत गर्नु भनेको एकाधिकार कायम गर्न खोज्नु हो ।
फगत भोटको राजनीति गर्ने यी तत्त्व समाजका लागि विष हुन् । मलाई धेरै दुःख लाग्यो, जब एउटा स्वतन्त्र देशका प्रधानमन्त्रीले आजको युगमा, कुनै सार्वजनिक कार्यक्रममा गएर ‘म यो देशको अस्मिता बचाउँछु, यो देशको सार्वभौम अखण्ड राख्छु’ भनेर आफ्नो कमजोर मनोविज्ञान अनि तुच्छ राजनीतिक खेल खेल्छन्, के हाम्रो सार्वभौम खतरामा नै छ त ? या हामीलाई भाँड्नका लागि भ्रमित गरिँदै छ ? के यस्ता भाषण केवल चुनावी भाषण त होइनन् ?
हामी कति कमजोर छौँ, आफ्नै देशभित्रका विपक्षी आवाजलाई गद्दार, भारतलगायत छिमेकीसँग मिलेर जाउँ भन्दा लेन्डुुप भनिन्छ । अनि, फेरि किन राष्ट्रियता त्यागेर गएका, अनि ग्रिनकार्ड लिएर खुट्टा उचालेर बसेकालाई ज्वाइँ जसरी स्वागत गरिन्छ । हामी राष्ट्रवादलाई पैसावादमा बेच्दै त छैनौँ ? एनआरएन, जसले पैसा र सुविधाको लोभमा देशको संविधान र सीमालाई त्यागेर गए, उनीहरूलाई दोहोरो नागरिकतासम्मका कुरा गर्ने हामीहरू, किन आफ्नै सीमाभित्र बसेर असन्तुष्टि जनाउनेलाई देशद्रोही भन्छौँ ?
देशविरोधी अनि सरकार विरोधीमा फरक हुन्छ, जब सत्ताधारी पार्टी, सरकार विरोधीलाई देशविरोधीको बिल्ला भिराउन आतुर हुन्छ, अनि बुझौँ कि सरकारको कुर्ची डगमगाउँदै छ । हाम्रो समाज राष्ट्रवाद होइन, मानवतावाद होइन, केवल धर्मवाद र सम्प्रदायवादमा अल्झिरहेको छ । एक लाख नेपालीभाषी भुटानीलाई स्विकार्दै, हाम्रो राष्ट्रवादलाई, हाम्रो भाषावाद, सम्प्रदायवाद अनि धर्मवादले जितेको थियो भने, १० जना मैथिलीभाषी या भोजपुरीभाषीहरू जनकपुरमा विरोधमा उत्रिए भने त्यहाँ हाम्रो तथाकथित राष्ट्रवादको भूत जाग्छ । अनि, हामीलाई लाग्छ, यिनको भाषा त भारतसँग मिल्छ, यी पक्कै पनि भारतीय गोटी हुन्, नेपाली गद्दार हुन् ।
आदि युरोपेली समुदाय पनि राष्ट्रवादको यही साँगुरो परिभाषामा अल्झिरहेको हुन्थ्यो भने, २०औँ देश एक मुद्रा, २०औँ देश एक अदालत, २०औँ देश एक पासपोर्टको अवधारणा धराशयी हुन्थ्यो होला । २०औँ लाख मुसलमान शरणार्थीलाई स्विकार्न उनीहरूको राष्ट्रवाद र धर्मवादले रोकेको छैन । अन्तमा, हाम्रो दायित्व त सीके रावत, राजेन्द्र महतो, खुमबहादुर खड्का, विजय गच्छदार, प्रचण्ड, केपी ओली, बाबुराम भट्टराई आदि-आदि नेतालाई खबरदारी गर्नु हो । यदि उनीहरूले दुष्कर्म र भ्रष्टाचार गरेका छन् भने कठघरामा ल्याउन एक हुनुपर्छ, न कि मानवता बिर्सेर, अहंकारी राष्ट्रवादको नारामा टुक्राउनेमा । भारत र चीनबिना पनि बाँचेर देखाइदिन्छौँ भनेर कुर्लिनु अथवा साइकल र दियालो बालेर बस्छौँ भनेर घुर्की लगाउनुभन्दा व्यावहारिक भएर आफू सक्षम बनौँ अनि भारत र चीनलाई हाम्रो महत्त्वको बोध गराऔँ ।

