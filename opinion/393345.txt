भारतमा ओलीले के गर्नुपर्थ्याे ? अब के हुन्छ ?
सुवास देवकोटा/ टिप्पणी
प्रधानमन्त्री केपी शर्मा ओलीको ६ दिने भारत भ्रमण अपेक्षाविपरीत संयुक्त विज्ञप्ति जारी नभई सकिएको छ । भारतीय विदेशमन्त्री सुष्मा स्वराजले विमानस्थलमै आएर स्वागत गर्नु, राष्ट्रप्रति प्रणव मुखर्जीले आफ्नो निवासमा पाहुना बनाउनु, प्रधानमन्त्री नरेन्द्र मोदीले अत्यन्त महत्त्वका साथ भेट्नु र संयुक्त पत्रकार सम्मेलनमा सकारात्मक भनाइ राख्नु तथा भारतीय मिडियाले यसअघिका कतिपय नेपाली प्रधानमन्त्रीको भ्रमणभन्दा निकै बढी महत्त्व दिनुले प्रधानमन्त्री ओलीको भारत भ्रमणले दुई मुलुकबीच पछिल्लो समय देखिएको विवाद समाप्त पारेर सहज सम्बन्ध बनाएको मानिएको थियो ।
तर, बताइए अनुसार, नेपालको संविधानलाई निःसर्त स्वागत र समर्थन गर्ने कि नगर्ने भन्ने दुई पक्षबीच मतक्यैता बन्न नसक्दा संयुक्त वक्तव्य आउन सकेन । यसले, नेपाल र भारतबीच पछिल्लो विवाद कुनै न कुनै रूपमा कायम रहेको स्पष्ट पारेको छ ।
पछिल्लो दृश्यले प्रधानमन्त्री ओलीको भारत भ्रमण सफल वा असफल के भएको हो भन्ने विवाद पनि सुरु भएको छ । सात महिनादेखिको मधेसी दलको आन्दोलन र भारतको पाँच महिना लामो अघोषित नाकाबन्दीसँग सोझोरुपमा जोडिएकाले यसै पनि ओलीको भ्रमण सुरु हुनुअघि नै मुलुक पक्ष-विपक्षमा विभाजित थियो ।
सीमा नाका नखुली भारत भ्रमण नगर्ने ओलीको अडानबीच मधेसी दल र भारतले अघोषित रुपमा नाका खोलेपछि यो भ्रमण सम्भव भएको थियो । भारत उड्नु अघिल्लो दिन मात्रै मधेसी दलहरूको असहमतिबीच सीमांकन विवाद टुंगो लगाउने संयन्त्र परराष्ट्रमन्त्री कमल थापाको संयोजकत्वमा बनाइनुले पनि भारतबाट आउने प्रतिक्रियाबारे थप आशंका जन्माएको थियो ।
तर, केही अघि परराष्ट्रमन्त्री थापाकै भारत भ्रमणका बेला नेपालको राजनीतिक समस्या समाधान गर्न दुई मुलुकबीच तय भएको शुत्र नै विवादमा परे पनि प्रधानमन्त्री ओलीले नयाँदिल्ली उत्रिँदादेखि न्यानो स्वागत पाएपछि ‘अब सबै ठीक भएको’ मानियो । तर, ती संकेतविपरीत संयुक्त विज्ञप्ति जारी भएन । जसलाई नेपालमा केहीले प्रधानमन्त्री ओलीको कूटनीतिक असफलता पनि भन्न थालेका छन् ।
के गर्नुपर्थ्याे ओलीले ?
संविधानलाई निसःर्त स्वागतसहित संयुक्त विज्ञप्ति जारी गराउन नेपालको तर्फबाट प्रधानमन्त्री ओली र उनको टोलीले अन्तिमसम्म प्रयास गरेको बुझिएको छ । तर, भारतीय विदेशमन्त्री स्वराजले नेपालको संविधानलाई पूर्णरूपमा स्वागत गरेको सार्वजनिक रूपमा भने विपरीत संयुक्त विज्ञप्ति जारी गर्न भारत तयार देखिएन । त्यसअघि नै असन्तुष्टिलाई सम्बोधन गर्न भारतीय प्रधानमन्त्री मोदीले दिएको ‘सुझाव’ विपरीत भारतीय राष्ट्रपति मुखर्जीले संविधानलाई पूर्णरूपमा स्वागत गरेको बताइसकेका थिए ।

राष्ट्रपति कार्यकारी होइनन् भन्ने हो भने पनि भारतीय प्रधानमन्त्री र विदेशमन्त्रीबीचको फरक धारणाले नेपालबारे भारतीय संस्थापन गहिरो रूपमा विभाजित रहेको देखाउँछ ।
नेपालको संविधानबारे भारतीय संस्थापन एक मत रहेकै अवस्थामा पनि प्रधानमन्त्री ओली अर्थात् नेपाल पक्षसँग अडानमा रहनुको विकल्प थिएन । आठ वर्ष लामो कसरतपछि जननिर्वाचित संविधानसभाले सबै प्रक्रिया र ठूलो मतसहित निर्माण गरेको संविधान भारतको सुझाव र मधेसी दलको मागअनुसार संशोधनसमेत भइसकेको अवस्थामा अझै ‘किन्तु, परन्तु’ लाई स्विकार्नु नेपाली जनमत र राष्ट्रको स्वाभिमान विपरीत हुन्थ्यो । राष्ट्रपति, प्रधानमन्त्री, गृहमन्त्री, विदेशमन्त्री, प्रधानमन्त्रीका सल्लाहकार, विपक्षी दलका नेतादेखि सञ्चारमाध्यम सम्मलाई ओलीले नेपालको संविधान निर्माण प्रक्रिया र संविधानबारे प्रश्न गर्न नसक्ने गरी बुँदाबुँदा केलाएर बताइसकेका थिए ।
कूटनीति वा जुनसुकै नीति भने पनि अर्काे पक्षलाई सहमत गराउन सम्पूर्ण क्षमता प्रयोग गरी आफ्नो पक्षलाई स्पष्ट रूपमा राख्नुभन्दा अर्काे तरिका अहिलेसम्म कसैले पत्ता लगाएको देखिँदैन । त्यसैले नेपाली पक्षसँग यो भन्दा अर्काे विकल्प थिएन ।
भारतीय प्रधानमन्त्री मोदीसँगका सामूहिक र व्यक्तिगत भेटहरूमा प्रधानमन्त्री ओलीले कालापानी, सुस्तामा सीमा मिचिएकोदेखि सन् १९५० को सन्धि पुनरावलोकनसम्मका विषय उठाए । तर, उनले ती विषयलाई यही भ्रमणमा टुंग्याउनभन्दा तत्कालीन विवाद समाधान गरेर दुई मुलुकबीच सम्बन्ध सहज बनाउन जोड दिए ।
यो तरिका किन पनि सही थियो भने तत्काल सम्बन्ध बिगि्रनुको कारण तथा सम्बन्ध सहज बनाउने तत्त्व नेपालको संविधानसम्बन्धी भारतीय दृष्टिकोण नै थियो । तत्कालको समस्या समाधान भएर सम्बन्ध सहज बन्दा दीर्घकालीन समस्या समाधानको बाटो पनि खुल्थ्यो । यो बेग्लै हो कि नेपालको संविधान नेपालकै मामिला भएकाले भारतको चासो नाजायज थियो र छ पनि । तर, नेपालको आन्तरिक मामिलामा पहिलेदेखि नै चासो राख्दै आएको भारत र त्यसलाई स्विकार्ने नेपाली मानसिकताका कारण प्रधानमन्त्री ओली र उनको टोली भारतमा नेपालको संविधानका दफा व्याख्या गर्न बाध्य थियो । त्यसो नगर्दा अघोषित नाकाबन्दी व्यहोर्नुपरेको निकट विगत हामीसँग छँदै थियो ।
तर, संविधानका दफाहरू भारतमा सुनाइरहँदा प्रधानमन्त्री ओलीले संविधानदेखि सीमांकन विवादसम्म यो नेपालको आन्तरिक मामिला भएकाले यससम्बन्धी निर्णय गर्ने अधिकार पनि नेपालीको मात्र भएको राख्न बिर्सिएनन् ।
प्रदेशहरूको सीमांकन विवादमा पनि उनले भारतमा आन्ध्र प्रदेशबाट तेलंगना भर्खरै छुट्टएिको उदाहरण दिँदै नेपालमा यससम्बन्धी विवाद र समाधान निरन्तर भइरहने स्पष्ट पारे । भारतीय सत्ता र जनमतले के बुझ्यो तथा उनीहरूको दृष्टिकोण परिवर्तन भयो भएन बेग्लै कुरा हो, नेपालको संविधान, मधेसीहरूको अधिकार र सीमांकन विवादबारे प्रधानमन्त्री ओलीले भन्नुपर्ने कुरा स्पष्ट रुपमा भने ।
यस्तो अवस्थामा दुई प्रधानमन्त्रीबीच भएको गोप्य वार्तालाई शंकाले हेर्ने दृष्टिकोण नेपालभित्रै पनि देखिए । प्रधानमन्त्रीले सार्वजनिक रूपमा नेपालको धारणा अनेकौं ठाउँमा राखिसकेको अवस्थामा गोप्य बैठकमा त्यसो गरेनन् कि भनियो । यस्तो अवस्थामा यो बिर्सिन हुँदैनथ्यो कि, त्यो वार्ता एक पक्षीय नभएर दुई पक्षीय भएकाले दुई पक्षीय कुरा आउनु स्वाभाविक थियो ।
यस्तोमा आफ्नो भन्दा अर्काे पक्षका सरकारी अधिकारी, नेता, पत्रिकासहित सञ्चारमाध्यमले बताएका दाबीलाई पत्याउनु र त्यसैलाई आधिकारिक मान्नुलाई पक्षधरताको सिद्धान्त अस्वीकार गरेको ठहर्छ । मुलुकको सन्दर्भमा यसो गर्नुलाई कहीँकतै पनि उपयुक्त मानिँदैन । किनभने, यसो गर्दा आफ्नो मुलुकको अडान कमजोर हुन्छ भने अर्काे मुलुकको अडानलाई सहयोग पुग्न जान्छ ।
के होला अब ?
नेपालको संविधानबारे भारतमा रहेका भ्रम र असमझदारी हटाउन आफ्नो भ्रमण सफल रहेको प्रधानमन्त्री ओलीले दाबी गरे पनि भारतले पुरानो धारणा अझै नफेरेको स्पष्ट छ । त्यसो भन्दैमा अहिले नै भारतले कुनै प्रकारको नाकाबन्दी लगाउला भन्ने निष्कर्षमा पुग्नु अपरिपक्व हुन जान्छ ।
भारतले केही समय सीमांकन विवाद कसरी अघि बढ्नेछ भन्ने हेर्न सक्छ वा मधेसी दललाई पहिले जसरी नै विरोध र आन्दोलनमा उतार्न सक्छ । तर, मधेसी दललाई उचालेको तथ्य सार्वजनिक भएर अन्तर्राष्ट्रिय समुदाय तथा भारतीय राजनीतिमा पनि आलोचित भइसकेकाले भारतीय सत्तालाई पुरानै हतियार पुरानै रूपमा प्रयोग गर्न सजिलो छैन ।
यस्तोमा केही समय हेरेर नेपालको वर्तमान सरकारलाई हटाउने अर्काे तरिका पनि उसले प्रयोग गर्न सक्छ । ओली सरकार बन्नै नदिन लागेको भारतीय सत्ता यसमा सफल होला नहोला, अहिले यसै भन्न सकिने अवस्था छैन ।
तर, भारत भ्रमणमा प्रधानमन्त्री ओलीले राखेका विषयले पाएका प्रतिक्रियाले केचाहिँ प्रस्ट सन्देश दिएको छ भने, भारतमै पनि नेपालसँगको सम्बन्ध पुरानै रूपमा जान सक्दैन भन्ने मत बलियो बन्दै छ र यो समय क्रममा अरु बलियो बन्नेछ ।
प्रधानमन्त्री ओलीले त्यहाँ देखाएको आत्मविश्वासले आन्तरिक मामिला आन्तरिक रूपमै हल गर्नुपर्छ भन्ने मत नेपालमा पनि थप बलियो पारेको छ । प्रधानमन्त्री ओलीको यो भ्रमणले भावी नेपालको निर्णय क्षमता बढाउनेछ भने भावी प्रधानमन्त्रीलाई अहिले जसरी नै प्रस्तुत हुन दबाब पनि पार्नेछ ।
प्रधानमन्त्री ओलीले भारत भ्रमणको क्रममा पनि भारत र चीनको आर्थिक प्रगतिको नेपाल साझेदार बन्न चाहेको बताएका थिए । उनले त्यस क्रममा दुवै छिमेकीलाई उत्तिकै महत्त्व दिएर पुरानो परम्परा तोडेका थिए ।
यस हिसाबले उनको भावी चीन भ्रमण कहिले हुनेछ तथा कस्तो हुनेछ भन्ने अहिले प्रतीक्षाको विषय बनेको छ । दुई छिमेकीसँग नेपालले फरक हिसाबले सम्बन्ध राख्नुपर्ने भए पनि भारतको नाकाबन्दीका कारण प्रधानमन्त्री ओलीको दुई छिमेकीको भ्रमणलाई जोडेर हेरिएको थियो । जसलाई अस्वाभाविक मान्न मिल्दैन । यस्तोमा अब उनको चीन भ्रमणमा सबैको आँखा छ ।
यस्तोमा छिटै चीन भ्रमण गरेर उनले नै भनेझैँ नेपाललाई भारतवेष्टितको दर्जाबाट हटाउन सके भने अहिले उनले भारतमा देखाएको आत्मविश्वासको अर्थ रहनेछ । किनभने, चीनसँग पारवहन, इन्धन, बाटो र रेलमार्ग जस्ता सम्झौता गर्न सक्दा मात्र नेपालले पछिल्लो समय देखाएको आत्मविश्वास र स्वाभिमान दिगो हुनेछ ।
(देवकोटा हिमालय टेलिभिजनका समाचार प्रमुख हुन्)

