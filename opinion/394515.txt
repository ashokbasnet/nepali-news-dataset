यात्रुबस र राजमार्गको खाना
– तिलक घिमिरे
त्यसदिन काठमाण्डौका लागि ढीला गरी साँझ सवा ६ बजे काँकडभिट्टा (झापा) बाट मेट्रो डिलक्सको रात्रीबस छुट्यो । ३५ सिटे गाडीमा लगभग ६० जनाको यात्रा थियो । कोही आउजाउ गर्ने बाटामै थचक्कै बसिरहेका थिए भने कोही चामलको बोरामाथि बिराजमान थिए । कोही चाँही चमेरो तरिकामा दुबै हातले माथिल्लो डण्डीमा समाएर उभिएका थिए ।
गाडीमा अधिकांश यात्रु महिला थिए, थोरै पुरुष । कुनै महिलाका साथमा त तीन वटासम्म बालबच्चा थिए । जाडोको समय अनि तराईको सिरेटो, त्यसमा थप बसको अगाडिको सिसा फुटेकाले प्लास्टिकको टेप लगाएर टाँसेको रहेछ । मधेसवादी दलका धर्तिपुत्रहरुले फुटाएका रे ।
अगाडीबाट हावा लिक भइरहेको थियो र चिसोले सबैजना कठ्याङगि्रइरहेका थिए । लालाबाला चाँचाँ र चुँचुँ गर्दै थिए भने कसै-कसैले चाँही एउटै सिटको टिकट ४ जनासम्मका लागि काटेकाले विवाद गर्दै थिए ।
सहचालक भाइ यात्रुहरुलाई जवरजस्ती पछाडि धकेल्दै र कोच्दै थिए भने बाहिर काउण्डरका टिकट काट्नेहरु अरु मानिस थप्ने सुरमा बोलाउँदै थिए । मैले टिकट दुई नम्बर सिटको काटेको थिएँ । तर ९ नम्बरमा बस्नुपर्ने सौभाग्य मिल्यो ।
बसका गुरुजीको ठूलो भुँडी थियो र कण्डक्टर चाँही लट्टे कपाल पालेका भुसतिघ्रे थिए । तर, सहचालक मरञ्च्याँसे थिए । यी सबै त्यसबखतका पृष्ठभूमि हुन् ।
गाडीको गति लगभग ८० को भन्दा कम थिएन । त्यसैबीचमा, पछाडिबाट तीन बच्चावालाकी आमा उठेर अगाडि आइन् । अनि गाडी रोक्नका लागि अनुरोध गरिन् । उनले आˆना बच्चाहरुलाई पिसाब लागेको बताइन् । “गाडी अहिले रोक्न मिल्दैन, हामी कम्पिटिसनमा छौं” । जगल्टे कण्डक्टर कड्किए । “डिलक्स गाडीमा चड्नेले पानी खानु पहिला सोच्नुपर्दैन” ? उनी अझ ठूलो स्वरमा बम्किए ।
ती महिला नाजवाफ भएर आफ्नो सीटमा फर्किइन् । म पनि बाटामा प्यास लाग्न सक्छ भनेर ल्याएको पानी पिउनै लाग्दा झसङ्ग भएँ । किनकि डिलक्स बसको सिस्टम त यात्रुलाई पिसाब लाग्दा गाडी नै नरोक्ने पो रहेछ । मैले पिउनै लाग्या पानी पिइँन ।
लगभग १० मिनेटजति पछि एकजना नेपाली-हिन्दी मिश्रति भाषामा पछाडिबाट तराई मूलका युवकले कराए “हाम्लाई पेसाब लागिरहेको छ, हे गुरुजी गाडी रोक्नुस् न” । गुरुजीले नसुनेको झै गरे । उही जगल्टे कण्डक्टर पुनः कड्किए । केटो चुपचाप भयो ।
हिँडेको साढे २ घण्टा जति भएपछि पेडै पेडा पाउने बरमझिया भन्दा थोरै पश्चिमपट्टकिो एक धानखेत छेउको होटल अगाडि गाडी रोकियो । त्यो होटलबाहेक आसपासमा अन्य घर थिएनन् । सुदुरपूर्वबाट राजधानी चल्ने दुई वटा गाडी रोकिरहेका थिए । कोही गाडीबाट ओर्लँदै थिए, कोही टाउको समाएर वाकवाकी गर्दै थिए । नजिकै, कोही पाइन्टको फस्नर समाउँदै पिसाव फेर्न दौडिरहेका देखिन्थ्ो ।
म पनि सोही नित्य कर्ममा दौडिएँ । तर, सातजना पछाडि मेरो पालो आयो । लाइनमा बसेँ । पालो त आयो तर झण्डै वमिट गरेको मैले । शौचालय यति धेेरै दुर्गन्धित थियो कि भनी साध्य छैन । त्यहाँ छिर्न नसकेर म पिसाब नगरी अलि भित्रपट्टकिो शौचालयमा गएँ, त्यहाँ पनि उस्तै । सबैले ढोका बाहिरबाट गर्ने रहेछन् मैले पनि अˆठ्यारो मान्दै बाहिरबाटै मुत्र बिर्सजन गरिदिएँ ।
हात धोएर छेउको बाटो आउँदा-आउँदै भान्सा कोठा देखियो । राम राम, हेरिनसक्नु रहेछ त्यो किचन । डुङडुङी गनाइरहेको थियो । भोलिका लागि काटेर राखेको भण्टा र मुला ओइलाइसकेका थिए । भित्र हाँस्दै काम गरिरहेका कुक मित्रहरुको सरसफाइ त झन फोहोर उठाउँदै हिड्ने नगरपालिकाको कर्मचारीको जति पनि थिएन । झ्यालबाट हेर्दा भित्र हिलै-हिलो देखिन्थ्यो । दुर्गन्ध सहन नसकेर हो कि किन हो, एकजना वेटर मुखमा माक्स लगाएर सरसमान मिलाउँदै थियो । मैले पनि त्यो दुर्गन्ध खप्न सकिँन र अगाडि बढेर टेबल छेउमा बसे ।
एक जना वेटर केटो आएर टेबलमा एउटा खण्डे थाल थपक्क राखिदियो । त्यस थालमा प|mाइ गरेको चाउचाउ, एक डाडु जति टमाटर र मुला मिसाएको अचार, अलिकति खसि-बाख्राको आन्द्राको भुटुवा, एउटा चम्चा, चिसो पुरी २ वटा अनि मस्यौरा र आलुको झोलवाला तरकारी सानो एक कचौरा थियो । खाजाको कम्मिनेसन हेर्दा लाग्थ्यो कि त्यहाँ जे-जे बाँकी थिए, ती सबै ल्याइएको थियो ।
मैले यो होटलको सरसफाइ चाँहि अलि भएन, साह्रै फोहोर रहेछ भाइ भनेर एकजना लगभग १५ वषर्ीय वेटर केटोलाई भने । उसले त मलाई उल्टै खाउँला झै गरी हेर्‍यो र भन्यो “क्या ल्याङ्ग-ल्याङ्ग गर्ने मान्छे रहेछ यार, भेजा प|mाइ गर्ने साइको, खाने भए खाने, नत्र साइट लाग्ने खुरुक्क” उसले भन्यो ।
म त अचम्ममा पो परें । तर, पनि नखाउँ भने दिनभरिको शिकार खाउँ भने कान्छा बाको अनुहार भन्ने लागेर चुप बसे र खान थालें । त्यस्तो भोक लागेका बेलामा अघिपछि भएको भए त एक माना बजाइन्थ्यो होला । तर, त्यसबेला बडो मुस्किलले आधा भन्दा बढी खानै सकिँन ।
खाँदा-खाँदै भित्तामा टाँसिएको होटलको मेनुको ˆलेक्स पि्रन्टमा आँखा पर्‍यो । जहाँ परिकारको नाम मात्रै थिए, मूल्य लेख्ने ठाउँमा टिपेक्स लगाएर मेटिएको थियो । त्यहाँ हरियो स्टिकर समेत टाँसिएको रहेछ । म अज्ञानीले त्यो बुझ्न सकिँन कि, हरियो स्टिकर त जति धेरै फोहोर छ, त्यस्तो होटललाई पो दिने हो कि ?
आधा खाएर उठें र पैसा तिर्न लाग्दा साहुजीलाई सोधेँ । उसले ४ नं. टेबुल हैन तपाई भनेर सोध्यो । मैले हो भन्ने जवाफ दिएँ । उसले क्यालकुलेटर थिच्दै २९० को हिसाब निकाल्यो । म त छक्क परेँ कि, त्यति परिकारको २९० भनेर सुन्दा । सबै सामाग्रीको उच्चतम् हिसाब गर्दा पनि सायद त्यतिलाई रु.५० भन्दा बढ्ता पर्दैनथ्यो होला । मैले भनें-“यति धेरै लिए त ठगी गरेको ठहरिनेछ र प्रशासनलाई उजुरी गर्ने अधिकार हामीलाई पनि छ ।”
यति भन्नासाथ एउटै कानमा २ ठाउँमा छेडेर बन्दुकको गोली आकारको दुबै कानमा टप लगाएको दादाजस्तो देखिनेले आएर जोडले मलाई थर्कायो । घिच्ने बेलामा घिच्छस् अहिले पैसा तिर्ने बेलामा बाह्र-सत्तरी ल्याङ्ग-ल्याङ्ग गर्छस् ? परबाट एकजना थप आएर “ठोक न सालेलाई” भनेर थप्यो । म हल्का डराएँ । किनकि उनीहरुका पाखुरा नै मेरा तिघ्राभन्दा ठूला देखिन्थ्ो । तर, पनि रीस चाहिँ साहै्र उठ्यो । यद्यपि त्यहाँ विवाद गरेर रामधुलाइ खानुभन्दा पैसा खरक्क तिर्नै बेस भनेर पूरै पैसा तिरेर गाडीमा आˆनो सीटमा बसंे ।
भूँडी हल्लाउँदै टुथपिक मुखमा च्यापेर गुरुजी होटलको काउण्टरतिर आएको झ्यालबाट देखेँ । उनलाई होटलको साहुले एक हजार रुपैयाँको नोट कमिसनका रुपमा हातमा थमाइरहेका थिए । म झनै छक्क परंे ।
सीटमा ढल्किएँ । गाडी गुड्यो । सबैजना खाजाको विषयमा आपसमा गुनासो गर्दै थिए । मैले पनि कण्डक्टरलाई किन यस्तो फोहोर होटलमा गाडी रोकेको भनेर सोधेँ- उही जगल्टे कण्डक्टरले हातमा लिएको सोप ˆवाँक्क फाँको मार्दै टुथपिकले दाँत कोट्र्‍याउँदै जवाफ दियो-‘गाडी किन्ने बेलामा पैसा लगानी गरिदिने साहुजी पो हो त त्यो होटलवाला, हाम्रो साहु र त्यो होटलवाला साहु पार्टनरसीपमा बिजनेस गर्ने गर्‍या छन् के सोल्टी’ ।
म त पुरै अज्ञानी पो रहेंछु । किनकि राजमार्गका अधिकांश ठूला होटलहरुको त ‘चेन बिजनेस’ पो हुने रहेछ । ठूलो सञ्जाल रहेछ त्यहाँ त । तब त त्यस्ता चुल्ठे मुन्द्रे पालेका रहेछन् । अनि एकान्त स्थानमा होटल बनाएका रहेछन्, ताकि त्यस मोटरका कुनै पनि प्यासेन्जरले अरु पसल वा होटलमा गएर केही नखाउन् र बाध्यकारी भएर त्यहाँ जे छ, सोही खानु परोस् ।
सीटमा ढल्किएँ, आखाँ चिम्म पारेँ । तर, २९० रुपैयाँको झझल्को आइरह्यो ।
म एकजना मात्र होइन, त्यहाँ त दिनमा कैयौं गाडी रोक्दा हुन् अनि म जस्ता सयौं यात्रु ठगिँदा हुन् भन्ने मनमा खेलिरह्यो । मोटर आˆनै गतिमा मीठो आधुनिक गीत बजाउँदै दौडिरहेको थियो, म धेरैबेरसम्म निदाउनै सकिँन । तर, बाहिर अन्धकार भएकाले होला, कुन ठाउँ आएको चाल पाइँदैनथ्यो ।
राति १२ बजे गाडी घ्याच्च रोकियो । खाना खान सब उत्रिनुस् है ! सहचालक कराए । सबैजना आँखा मिच्दै ओर्लिए । कतिपय अघिकै बमिटको इपिसोट पूरा गर्नपट्टि लागे । कतिपय ट्वाइलेटतिर दौडिए । त्यो ट्वाइलेट पनि उही सप्तरीकोभन्दा अझ खस्केको । परैबाट गन्ध आइरहेको थियो । कतिपय ट्वाइलेट नगई बाटामै अध्याँरो कुनापट्टि गए ।
म खाना खान गए । एकजना लगभग १० बर्ष जतिको देखिने कानमा मुन्द्रा लगाएको बाल मजदुर टेबुल पुछ्दै छेउमा आयो । यति सानो बालक अनि यो मध्यरातसम्म काम लगाउने कस्ता शोषक साहु होलान्, किन यिनको मनमा दया नभएको होला, बालअधिकारको क्षेत्रमा काम गर्नेहरुले पनि किन नदेखेका होलान् जस्ता कुरा एक्कासी मनमा खेल्न थाले ।
सानो केटोलाई सोधें- ‘भाइ तिम्रो घर कहाँ हो ?’ ‘खाँबा गाड्या ठाउँमा’ उसले ठाडो उत्तर दियो । म छक्क परें । वल्लो पल्लो टेबलमा बस्ने सबै गलल्ल हाँसे । म हल्का सर्माएँ ।
रातको १२ः२५ मा त्यो सानो बालक जूठो गिलास र प्लेट उठाउँदै किचनमा छिर्‍यो । अर्कोले खाइरहेको चुरोट मागेर तान्यो । म अचम्ममा परें । यति सानो उमेरमा जूठो गिलास प्लेट उठाउने काम अनि धुम्रपान । उसलाई चुरोट दिने व्यक्तिचाँहि ३५ वर्ष जत्रो देखिन्थ्यो ।
अचम्म रहेछ होटलमा काउण्टरको अगाडि “बालश्रम निषेधित क्षेत्र” भन्ने स्टिकर टाँसिएको थियो ।
मेनुमा मासु भातको २२० लेखिएको रहेछ । त्यो खाना पनि लगभग त्यस दिनको होइन भन्नेमा निश्चिन्त हँुदा पनि मगाएर खाइयो । पैसा तिर्न लाग्दा साहुले ३४० मागे । मैले २२० भन्दा नतिर्ने अड्डी कसें । किनकि मेनुमा मूल्य त्यही छ । तर “नाकाबन्दीमा २२० मा मासुभात कहाँ पाइन्छ” भनेर साहुजीले हकारे । नाकाबन्दीमा २२० को भ्यालु ३४० हुने रहेछ । तर, पनि गुणस्तर नभएको र बढी पैसा नतिर्ने जिकिर गर्दै जिद्दी गरें । त्यहाँ पनि २ जना भुसतिघ्रे आएर जोडले हर्काए । कुटुम्लाझैं गरे । मैले बाध्य भएर तिरें ।
त्यहाँ पनि गुरुजीलाई होटलको साहुले रु.१५ सय हातमा थमाउँदै धन्यवाद ज्ञापन गरे । म दिक्क भएँ । थपक्क आˆनै सिटमा गएर पल्टें । मोटर आˆनै गतिमा गीत बजाउँदै दौडियो ।
“ल ट्वाइलेट बाथरुम, खाजा-साजा खान झर्नुस्” सहचालक भाइ र होटलमा काम गर्ने अर्को केटाको चिच्याइले ब्युँझिएँ । यसो घडी हेरेको त बिहानको ४ बजेर ९ मीनेट गएको रहेछ । आँखा मिच्दै यात्रुहरु ओर्लँदै थिए । प्रायः ट्वाइलेटतर्फ मोबाइलको टर्च अन गरेर लम्किरहेका देखिन्थ्ो । म पनि सोही गतिमा गएँ । ट्वाइलेट पूर्ववर्ती भन्दा फरक थिएन । उही फोहोर, उही अवस्थाकै थियो । तापनि नाक थुनेर काम सकेँ अनि मुख धोइवरि अगाडि गएँ ।
‘खाजा तयार छ, तात्तातो छिटो बस्नुहोला’ साहु भन्दै थिए । मैले कतिबेला बनाएको यो खाजा भनेर सोधें , उनले ‘अहिले भर्खरै’ भन्ने जवाफ दिए । पुनः घडी हेरेँ, भर्खरै ४ः२३ भएको रहेछ । मलाई पत्यार लागेन । खाजाको परिकार हेर्दा लाग्थ्यो, त्यो त अघिल्लो दिनको पनि होइन कि जस्तो । २/३ दिन अगाडिको जस्तो लाग्थ्यो । मन मानेन, त्यो बासीजस्तो लाग्ने खाजा नखाने नै निधो गरेँ र चिया मात्र खाने निक्र्याैल गर्दै कालो चिया मागें । पैसा तिर्न लाग्दा त्यहाँ पुन तर्सिएँ । कालो चियालाई पनि ३५ रुपैयाँ रे । मैले अब चाँहि तर्क दिएर बोल्नु उचित ठानिँन । किनकि सबै प्यासेन्जर मलाई वाच गरिरहेका थिए । कस्तो कच्कचे मान्छे रहेछ भन्लान् जस्तो लाग्यो र सरक्क तिरें ।
एक जना यात्रु खाजाको मोलको विषयमा साहुजीसँग झगडा गर्दै थियो । म नजिकै गएँ । त्यहाँ पूरी-तरकारीको १७० रुपैयाँ संसारमा कहिँ पनि पर्दैन भनेर यात्रु भन्भनाउँदै थिए । तर साहुजी चाहि “यो धार्के हो धार्के, यहाँको चलनै यस्तै छ, खुरुक्क तिर्नुस् नत्र फेरि….।” भन्दै धम्की पूर्ण स्वरमा कराउँदै थिए । म मनमनै सर्तक भएँ, धार्के -धादिङ्ग) त खतरा पो रहेछ ।
गाडी आˆनै गतिमा बढ्यो । मनमनै सोचें- यो राजमार्गको चलन, नियमै यस्तै होला । बिहान साढे ६ बजे कोठामा पुगें र गाता च्यातिएको पुरानो एउटा किताब पल्टाएँ, जुन उपभोक्ता संरक्षण ऐन र त्यसको नियामावली लेखिएको किताब थियो । जहाँ स्पष्ट रुपमा उल्लेख गरिएको थियो- यात्रुलाई असुविधा व्यवहार गर्न नहुने, ठगी गर्न नहुने तथा असुविधा गर्न नहुने । यदि सवारी साधन तथा त्यसका कर्मचारीहरुबाट त्यस्तो व्यवहार भएमा लाइसेन्स निलम्बन, १० हजारसम्म जरिवाना, ६ महिनासम्म कैद वा दुबै सजाय हुन सक्नेछ । साथै उपभोक्ता ठगी गर्ने महासयहरुलाई पनि कसुर अनुसार कडै कानुन हुने रहेछ ।
म पुन चकित भएँ र भाव मुद्रामा पुनः सोचमग्न भएँ । आफ्नै ठाउँको शासनप्रतिको गुनासो तथा कार्यान्वयनको फितलोपनामा वाक्क लागेर आयो । सम्भिmएँ, ती काउण्टरका दलालदेखि बसका यात्रुहरुलाई असहज यात्रा गराउने यात्रुबसका मरञ्च्याँसे र भुसतिघ्रे सबैलाई । बासी खानाबाट दोब्बरभन्दा बढी पैसा असुली गर्ने सबैलाई । अनि बालश्रमको शोषण गर्नेदेखि फोहोरै-फोहोर भएको होटललाई हरियो स्टिकर प्रदान गर्ने गुणस्तर नापतौलका कर्मचारी सबैलाई सम्झें ।
कर्तव्य पालना गरे नगरेको भनी नियमनकारी निकायका सपत खाएका प्रहरी कर्मचारीहरु समेतको मौन स्वीकृत तथा मूकदर्शकपना व्यवहार गर्नेसम्मलाई सम्झें । मधेसवादी दलका धर्तीपुत्र नेताहरु तथा तिनका कार्यकर्ताको निसाना-यात्रुबसको सिसादेखि रु. ५ समेत नपर्ने समानलाई ७ गुणामा वृद्धि गरी आफैं मूल्य निर्धारण गर्ने चिया पसलका साहुसम्मलाई सम्झें ।
सोच्दा-सोँच्दै हैरान भएँ अनि सोच्नै छोडेँ । किनकि त्यस कुकृत्यको अनुगमन गर्ने नियमनकारी निकाय स्पष्टैरुपमा उल्लेख छ कानुनमा । कानुन छ, ऐन छ, नियमावली छ, कार्यविधि पनि छ । सबै छ, तर हामीमा छैन त केवल मानवता । उफ्……. हामीसँग नियमको अभाव नभई नियतकै अभाव रहेछ ।

