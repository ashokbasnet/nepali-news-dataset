यसरी बनाउन सकिन्छ समृद्ध देश
अयोध्याप्रसाद श्रीवास्तव
द्वितीय विश्वयुद्धपछि विश्वका राष्ट्रबीच उन्नति-प्रगतिको खुला दौड सुरु भयो । विभिन्न राष्ट्रले आ-आफ्नो शासन व्यवस्थाको प्रकृतिका आधारमा राष्ट्रिय अर्थतन्त्रको स्वरुप निर्धारण गरी सुनिश्चित मार्गमा हिँड्दै विकासका कीर्तिमान स्थापित गरिरहेका छन् ।
नेपालले द्रूत आर्थिक विकास गर्ने राजनीतिक वातावरण २००७ साल अर्थात् सन् १९४७ पछि नै पाएको मान्ने हो भने, सो समयमा जापान, कोरिया, बर्मा, भारत र पाकिस्तानजस्ता तमाम देशको औपनिवेशिक स्वतन्त्रताको समाप्ति तथा विकासको रुपरेखा कोर्ने प्रस्थानको समय पनि त्यही थियो । तर हाम्रो राजनीतिक र आर्थिक अवस्थाभन्दा पनि दयनीय अवस्थामा रहेका जापान, कोरिया र ताइवानजस्ता देश आज उन्नतिको सर्वोच्च शिखर छन् भने, नेपालले अहिलेसम्म आफ्नो आर्थिक त के राजनीतिक स्वरुपसम्मलाई पनि निर्विवादित स्थायित्व दिन सकेको छैन र राजनीतिक स्वरुपको खोजीमा नै आफ्नो भएभरको शक्ति लगाएर भौँतारिएको अवस्थामा आज पनि चौबाटोमा नै उभिएको छ ।
हामीमा ०४५ सालसम्म खाद्यान्नमा आत्मनिर्भरता थियो र हामीले खाद्यान्न, दलहन र तेलहन विदेश निकासी गथ्योर्ं भने आज त्यो कुरा हिन्दूको पुराणका कुररू जस्तै अपत्यारिलो गराइएका छन् । अब भारतबाट वैध-अवैध रुपमा भइरहेको खुला तस्करी नहुने हो भने कुल जनसंख्याले भात खान पुग्दैन, नुन तेल र चिनीजस्ता अत्यावश्यक पदार्थको त कुरा निकाल्नु नै व्यर्थ छ । स्वदेशमा रोजगारीको अवसर नभएकाले गरिब युवा भारतमा, अलिकति ऋण-धन गर्न सक्ने युवा जापान, कोरिया र खाडी देशमा छन् ।
त्यस्तै, शिक्षित युवा अमेरिका, बेलायत, क्यानडा, स्विट्जरलैन्ड आदि अंग्रेजी मुलुकमा ज्याला मजुरी गरेर बसेका छन् । नेपाल अब बूढापाकाको यस्तो देश भएको छ कि मरेको मानिसको लास चिहानघाटसम्म पुरÞ्याउने जाँगरिला मानिस नभएकाले प्रहरीले लास बोकी दिने गरेका उदाहरण देखिएका छन् भने कृषि कार्य गरिदिने जनशक्तिको नितान्त अभाव हुन गएकाले कृषि भूमिमा अब रूख-बिरुवा रोप्ने प्रवृत्ति अत्यधिक बढेको छ ।
नेपालमा भएको देखिएको अधिकांश विकास कि त विदेशी सहयोग हो कि त जनताका प्रयासका परिणाम हुन् । लोकतान्त्रिक सरकारले देशको माटो, ढुंगा, पानी, वन र वनस्पति तथा जडिबुटी यहाँसम्म कि विदेशी सहयोगमा निर्मित साना ठूला उद्योग र व्यवसायिक कम्पनीको व्यवस्थापनसम्म सुचारु गर्न नसकेर बेचेको छ । देश अब उद्योगविहीन अवस्थामा पुगेको छ । यद्यपि राजनीतिक खेलाडी र अनुयायीहरू अवश्य मालामाल भएका छन् । तर, देशका आमजनतामा देखिएको खुसियाली र चहल-पहल नेपाल सरकारको प्रयत्न होइन, यो त बिदेसिएकाको कमाइ हो ।
जलस्रोतका धनी नेपाली जनतासँग खानेपानी र बिजुली छैन । लाखौं भारतीयको पेट भरिदिने गरेका कृषिप्रधान देशका नेपाली आज रित्तो थाल लिएर भारतका सामुन्ने उभिएका छन्, हरियो वन नेपालको धन भन्ने नागरिकको घरका झ्यालढोका फलाम र सिसाका छन् ।
अद्भुत चमत्कारी वनौषधि भएका देशका रोगीहरू देश-विदेशको अंग्रेजी चिकित्सा पद्दतिमा भौँतारिएका छन्, लुटिएका छन् । ऋषि-महषिर्हरूको तपोस्थली यो पुण्य भूमिमा नैतिकतालाई तिलाञ्जली दिएर ‘काट, लुट र खाउ’ भन्ने नीतिलाई अंगीकार गरिनु दुर्भाग्यपूर्ण त छँदैछ, लज्जास्पद पनि छ । राजनीतिक अस्थिरताको नाम दिएर लुट र भ्रष्टाचारलाई सर्वव्यापी बनाइएको छ ।
यस्तो दुरावस्थाका लागि राष्ट्रिय राजनीति, अर्थनीति र नेतृत्वको चरित्रलाई नै बढी जिम्मवार भन्नुपर्दछ । हामी कहाँ त विकास र समृद्धि यी दुई शब्दको वास्तविक तात्पर्य र यसमा अन्तरनीहित भावनालाई नेतृत्व पक्षले कि त बुझेकै छैन, कि त आत्मसात गर्न सकिरहेको छैन । विकासको अर्थ हो- सकारात्मक उन्नति, प्रगति समृद्धि । अर्थात् विकास समृद्धिमा गएर टुंगिनुपर्छ ।
समृद्धि पूर्ण सात्त्विक, स्थायी, समग्र, अहिंसक, सर्वसुलभ र न्यायपूर्ण हुने गर्दछ । यद्यपि नयाँ संविधानले लोकतान्त्रिक समाजवादको कुरा त गरेको छ, तर देशमा रोजगारीको अवसरमा युद्धस्तरमा वृद्धि गर्न नसकेसम्म सम्पूर्ण नारा, आश्वासन र लोकतान्त्रिक आदर्श गफाडीका गफबाहेक अरु केही ठहरिने छैनन् । समग्र विकासका लागि निम्न कुरामा ध्यान दिन आवश्यक देखिन्छ ।
सीप विकास तालिमको व्यवस्था
गैरसरकारी संस्थाले सीप विकासको प्रयास गरे पनि यो काम सरकारले प्रत्यक्ष रूपमा आफ्नो हातमा लिनुपर्छ र देश भरमा स्कुलजस्तै प्राविधिक शिक्षालयको जाल फिँजाइनुपर्छ । जापानजस्तो प्रत्येक घर प्राविधिकको घर बन्नुपर्छ । तालिम खर्च सरकारले व्यहोनुपर्छ ।
बैंकको भूमिका
तालिमका प्रमाणपत्र धितो राखेर बैंकले ऋण दिनुपर्छ । बैंकहरूमा धनीमानी र पहुँचवालाकै बोलबाला रहेको अवस्था छ । विपन्न जनताले बैंकबाट कुनै लाभ पाउन सकिरहेका छैनन् । त्यसैले बैंकहरूले घरदैलो कार्यक्रम गरेर जनताको खाता खोल्ने, ऋण प्रवाह गर्ने, ऋणको सदुपयोग गर्न लगाउने र ऋणमा सञ्चालित आयोजना र कार्यक्रमलाई सफल पार्न जिम्मेवारीपूर्वक काम गर्ने नीति लिनुपर्छ ।
बैंक र बैंकका कर्मचारीको लाभ-हानि, जीवनमरण जनताको विकास र समृद्धिसँग जोड्नुपर्छ । यसका लागि मानव स्रोत विकास मन्त्रालय बनाएर सक्रिय काम गर्न आवश्यक छ । प्रत्येक कर्मचारीलाई कामको लक्ष्य तोकिएको र उसले अनिवार्य लक्ष्य प्राप्त नगरेमा दण्डको प्रभावकारी व्यवस्था हुनपर्छ । यस्तै, पुरस्कारको पनि वैज्ञनिक र पारदर्शी व्यवस्था हुनुपर्दछ ।
प्राविधिक प्रशासनतन्त्र
सडक, बिजुली र सञ्चार विकासका पूर्वाधार हुन् । अब उन्नत टेक्नालोजीलाई विकासका आधार नबनाएसम्म विकास हुन सक्दैन । यो विज्ञान र प्रविधिको युग हो भन्ने प्राथमिक सोचमा रहनुपर्दछ । गत वर्ष एउटा टेक्नोलोजी कम्पनीले स्वर्गीय प्रधानमन्त्री सुशील कोइराला र एमालेसहितका केही नेतालाई सम्पूर्ण सरकारीतन्त्रलाई एक सूत्रमा बाँध्ने सल्लाह दिएको थियो । तर कसैले एक पाइलाअगाडि सार्ने साहस गर्न सकेन ।
भ्रष्टाचार निवारण
भ्रष्टाचार देशकै ठूलो रोग हो । पहिलेका स्वच्छ, इमानदार, कर्तव्यनिष्ठ र चुस्त-दुरुस्त निकायका कर्मचारीप्रति पनि अब सोझै चोरऔंला उठिरहेका छन् । नेताले सरकारीतन्त्रलाई आफ्नो मुठीमा राख्नका लागि स्वतन्त्रताका नाममा राजनीतिक दलको भ्रातृ संगठनका रुपमा कर्मचारीलाई खुला राजनीति गराइरहेकाले भ्रष्टाचारले प्रश्रय पाएको छ । अपराधीलाई राजनीतिक संरक्षण प्राप्त भइरहेकाले खुला रूपमा भ्रष्टाचार भइरहेको छ । इमानदारिताको कुरा गर्ने व्यक्ति उपहासित र तिरस्कृत भइरहेको छ । तसर्थ, प्रत्येकस्तरको भ्रष्टाचारीलाई अख्तियारको दायरामा ल्याउनुपर्दछ । संवैधानिक अंग, न्यायपालिका र मन्त्रीजस्ता पदाधिकारीले भ्रष्टाचार गरे नगरेको कुराको निगरानी, नियन्त्रण र कारबाही गर्ने कुनै खासै प्रभावकारी संयन्त्र छैन । यस कारण अख्तियार दुरुपयोग अनुसन्धान आयोगको नियन्त्रण गर्ने दायरा बढाउनुपर्छ ।
दलीय भागबन्डाको अन्त्य
न्यायाधीशजस्ता व्यावसायिक कुशलता र निष्पक्षताको पद तथा प्रोफेसर, अनुसन्धान समिति र विशेषज्ञको पदमा राजनीतिक दलीय भागबन्डा गरेर राजनीतिक दलका कार्यकर्ताको भर्ती गरिने नितान्त घृणित काम तुरुन्त बन्द गर्नुपर्दछ ।
उत्पादनका लागि बजार व्यवस्था
ल्वाङ, सुपारी, सुकुमेल, रुद्राक्ष, अदुवा, आलु-केरा, स्याउ र सुन्तलाले भरपर्दाे बजार नपाएर कृषकका घरमा थन्किएका र कुहिएर गएका छन् । अन्य कृषि उपज र माछा र दुग्धजन्य उत्पादनको बिक्री व्यवस्था सन्तोषजनक छैन । तसर्थ, सरकारले नै ठाउँठाउँमा सरकारी खरिद केन्द्र खोलेर खुला बजारमा कृषकले बिक्री गर्न नसकेको कृषि उपज खरिद गर्नुपर्दछ ।
करनीतिमा सुधार
हामीकहाँ नागरिकको शोषण गर्नका लागि ‘सुखी कर’ लगाइएको छ । एउटा सामान्य मोटरसाइकल र कारमा वर्षेनी क्रमशः लगभग पाँच हजार र २१ हजार कर लिइन्छ । भन्सारको दर यति महँगो राखिएको छ कि थोरैले महसुल बुझाउँछन् र धेरैले चोरी-निकासी पैठारी गर्न बाध्य छन् । तसर्थ, प्रत्येक करदाताले कर न छलोस्, बिनाझन्झट स्वेच्छाले कर देओस् र आत्मगौरवको अनुभूति गरोस् भन्ने नीतिमा जानुपर्दछ । नितान्त स-साना आमा समूह, जनचेतना समूह, भजनमन्डली, मन्दिर र मस्जिदसँग एनजिओ र आईएनजिओसरह अति झन्झटिलो नवीकरण प्रक्रियाका साथ कर लिइन्छ । यी कुरामा सुधार गरिनुपर्दछ ।
दर्ता प्रक्रियालाई सरल बनाउने
र्फम, संस्था, कम्पनी, उद्योग व्यवसाय, समूह, विद्यालय, कलेजको दर्ता, इजाजत र नागरिकताजस्तो प्रमाण तथा पासपोर्ट विकसित मुलुकमा सोझै अनलाइन लिन पाइन्छ, कार्यालयमा गइरहनुपर्दैन । तथा सवारीचालक अनुमतिपत्रजस्ता प्राविधिक दक्षता र कार्यकुशलताको प्रमाण पाउनलाई निश्चित विधि र प्रक्रिया अनलाइनमै पूरा गरेर ट्रायलका लागि कार्यालयमा एकपटक मात्र जानुपर्छ ।
घर-जग्गा, कम्पनी, गाडी आदि खरिद-बिक्री गर्ने दुईथरी एक ठाउँमा घरै बसेर अनलाइन रजिस्ट्रेसन र दाखिल खारिज गर्छन् । कर तिर्न र कुनै प्रमाण नवीकरण गर्न, बैंकमा पैसा वा चेक जम्मा गर्न, पैसा झिक्न कार्यालयमा जानैपर्दैन । कार्यालयको मुख हेर्ने अवसरै नभएपछि नातावाद, कृपावाद, पक्षपात र भ्रष्टाचारको सम्भावना नै रहँदैन । यो काम गर्न चाह्यो भने कठिन छैन ।
शक्तिहीन प्रशासन
स्थानीय प्रशासनसँग भएका अर्धन्यायिक अधिकार खोसिएका छन् । भ्रष्टाचार नियंत्रणको अधिकार प्रशासनसँग खोसेर प्रहरीलाई दिइएकाले प्रशासन यन्त्रको काम नै खत्तम पारिएको छ । यसबाट भ्रष्टाचार, कालोबजार, तस्करी र गुन्डागर्दी बढ्न थालेको छ । तसर्थ जिल्लामा स्थानीय प्रशासनलाई पूर्ण अधिकार सम्पन्न बनाउनुपर्दछ ।
वि.सं.२००७ सालदेखि आजसम्म नेपालमा शासनको स्वरुप निर्विवाद र सुनिश्चित भइसकेको छैन । जनमतको कदर गरिँदैन र संविधान बनाउने नेताले नै संविधानको पालना गर्दैनन् । ०७२ को संविधानका प्रावधानमा विमति राख्ने तराईबासीको आन्दोलन, माओवादीको एउटा गुटले बहुदलीय व्यवस्था नमान्ने भनी गरिरहेको विरोध र युद्धमा जाने उत्सुकता, एक पार्टीद्वारा संघीयताको सशक्त विरोध र एक पार्टी र आमजनताद्वारा राजतन्त्र तथा हिन्दू राज्यको पुनस्र्थापनाको सशक्त मागका बीचमा जबर्जस्ती जन्माइएको वर्तमान संविधानको मर्यादा, प्रतिष्ठा र आयुका बारेमा यस्तो हुन्छ भनी ठोकुवा भन्ने अवस्था छैन ।
यहाँ त अलग-अलग राजनीतिक गुटले अलग-अलग किसिमको शासन व्यवस्था चाहन्छन् । यो कसरी सम्भव हुन सक्छ ? यसको एक मात्र लोकतान्त्रिक समाधान जनमतसंग्रह हो । तर, जनमत संग्रह गराउन न कोही तयार छ र न त यसको परिणाम मान्न नै कोही तयार होला ? तसर्थ नेतृत्व पंक्तिले सर्वप्रथम शासनको स्वरुप सुनिश्चित गर्न मतएकता हुने बाटो खोज्नुपर्छ ।
नेपालमा जसले जति बढी हिंसा र हत्या गर्छ, त्यो त्यति नै प्रभावशाली नेता हुन्छ भन्ने राजनीतिक सिद्धान्त निर्मित गरिएको छ । साथै, नेताले कम्युनिजमको कुरा गर्छन् । तर, संविधान र कानुन लोकतान्त्रिक आदर्शमा बनाउन खोज्छन्, अर्कातिर हिजोका रोड मास्टर नेता भइसकेपछि करोड मास्टर भएका छन् । ज्ञान-विज्ञानको भण्डार संस्कृत भाषामा लिपिबद्ध छ तर कम्युनिजमको नाममा निरंकुश शासन गर्न जनतालाई मुढ र नेताका अन्धभक्त बनाई राख्न सजिलो होस् भन्नलाई संस्कृत शिक्षा नै हटाइएको छ भने शैक्षिक पाठ्यक्रमबाट नैतिक शिक्षा समेत हटाइएको छ ।
यस्ता तमाम असंगत कुराका बीचमा नेपाली जनजीवन अन्योलमा छ, अभावग्रस्त र अस्तव्यस्त छ, पुनः तराई आन्दोलन र माओवादी नेता नेत्रचन्द विप्लवको विरोधको संघारमा छ । प्राकृतिक अतुल सम्पदाको बीचमा पनि पीडित, दुःखी र गरिब छ ।
(लेखक श्रीवास्तव गृहमन्त्रालयअन्तर्गत पूर्वप्रशासकीय अधिकृत एवं बबई बहुमुखी क्याम्पसका संस्थापक उपप्राध्यापक हुन् । )

