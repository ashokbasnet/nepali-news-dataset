मेरो धर्म हराउँदैछ, छोराछोरीलाई कसरी सिकाउँ ?
उत्तम निरौला
म सानो छँदा मलाई मेरा बुवाआमाले हामी हिन्दू हौँ छोरा भनी सिकाउनुभएको थियो । घरमूली हजुरबुबाले बनाउनुभएको शिवालय मेरा लागि सबैभन्दा पवित्र तीर्थस्थल थियो । उक्त शिवालयको छानासम्म हाँगा फैलिएको अम्बाको रुखमा चढेर पाकेका अम्बा टिप्दा आफ्नो पाइतालामुनि शिवजी पर्ने डरले त्यो अम्बाको शिवालय पट्टीको हाँगामा म कहिल्यै चढ्दिनँथेँ ।
घरमाथिको मूल बाटोमा अर्का देवता थिए गणेश । वरिपरि ढुंगाको गाह्रो लाएर बनाएको आकर्षक गणेशस्थान मेरा लागि अर्को तीर्थस्थल थियो । मेरो हरेक दिनको दुई घण्टाको स्कुलयात्रा उक्त गणेशलाई दाहिने पारी परिक्रमा गरेर सुरु हुन्थ्यो । त्यसबाहेक डाँडामाथिको देवीस्थान मेरा लागि अर्को तीर्थस्थल थियो । वर्षमा एकपटक पारी मगर गाउँमा रहेको देवीस्थानमा हामी पूजा लगाउँथ्यौँ भने दुवै देवीस्थानमा हामीले दर्जनौँ परेवा र बाख्राको पाठी काट्यौँ होला, भाकल पूरा गर्न । यसबाहेक विष्णु, कृष्ण, रामबारे आमाले कृष्णचरित्र, रामायण पढेको सुनेर थाहा पाएको थिएँ ।
यी सबै मेरा घरबाहिरका तीर्थस्थल थिए । तथापि मेरा लागि सबैभन्दा ठूलो देवस्थल आफ्नै घरको पहिलो तलामा रहेको पूजाकोठा थियो । उक्त पूजाकोठामा ढुंगाको शीला बनाई कुल देवतालाई स्थापना गरिएको थियो, जुन सबैभन्दा ठूला देवता लाग्थ्यो मलाई । कुल देवता रिसाए भने विघ्न हुन सक्छ भन्ने मैले बुझेको थिएँ । त्यसमा पनि विभिन्न समयमा राखिने कुलका धामीले घरमा भएका विभिन्न विघ्नबारे कुरा गर्थे । हाम्रो परिवारको पहिलो प्राथमिकता कुललाई खुसी राख्ने हुन्थ्यो । हाम्रो कुललाई ‘टेडी मष्ट’ भनिन्थ्यो । घरमा मीठो पाक्दा, शुभ काम थाल्दा पहिले कुललाई दिएर खुसी पार्नु पर्दथ्यो ।
दसैँ-तिहा पछि हाम्रा लागि सबैभन्दा ठूलो चाड भनेको कुलपूजा हुन्थ्यो । त्यसमा पनि देवाली कहिले आउँछ भनी हामी महिना गनेर बस्थ्यौँ । दसैँ र देवालीमा गरिने विभत्स प्राणी हत्यालाई म देवतालाई खुसी पार्न गर्नैपर्ने कार्य सम्झन्थे । तँ सानै छस् खसी-बोकालाई च्वाट्ट काटेको हेर्न हुँदैन भन्नुहुन्थ्यो, मेरी आमा । घरमा लगाइने पुराण, रुद्रीपूजा, श्राद्धहरू मेरा लागि अर्का महत्त्वपूर्ण पर्व थिए । अर्को शब्दमा भन्नु पर्दा म हिन्दू भएबापत मेरो जीवनदर्शन त्यही नै थियो । मलाई लाग्छ, केही दशकअघि गाउँमा जन्मेका प्रायः हिन्दू नेपालीको जीवन पनि यसै गरी चल्थ्यो ।
केही समयपछि राम्रो स्कुलको खोजीमा म सप्तरी जिल्लामा पढ्न पुगेँ । त्यहाँ पनि धेरै नयाँ मानिससँग मेरो घुलमिल भयो । त्यहाँ पनि सामान्यतः शिव, विष्णु, काली र हनुमानलगायत रैथाने देव-देवीको पूजा गरेको पाएँ । मेरा लागि त्यहाँपनि करिब उस्तै धर्म र चाडपर्व थिए ।
अध्ययनका लागि काठमाडौं आएँ, यहाँ पनि नेवारी समुदायले आ-आफ्नै टोलमा भएका मन्दिरमा झ्याली पिट्दै मैथिली भाषाका भजन गाएको सुन्दा रमाइलो लाग्थ्यो । त्यो गाउने तरिका फरक थियो, तथापि उनीहरू पनि केही स्थानीय र समग्रमा उनै देवी-देवतालाई पूजा गरिरहेका देखिन्थे, जो मेरा पनि देवता हुन् ।
समय बित्दै जाँदा आजभोलि नेपाली समाजले आफ्ना कुल र स्थानीय देवी-देवतालाई मान्ने धर्म करिब-करिब छाडेको देखिन्छ । त्यसको सट्टा भिन्न धर्मलाई आफ्नो समाजमा आयात गरेको देखिन्छ । धेरै हिन्दूहरू अब हिन्दू नभएर क्रिस्चियन धर्ममा लागेको एउटा विषय त छँदै छ । त्यसमा पनि हिन्दूले आफ्नो कुल र समाजसँग जोडिएको हिन्दुत्वलाई चटक्कै बिर्सेर आयातीत हिन्दुत्वको फेसनमा फसेको पाइन्छ ।
पहिले टोल-टोलमा शिव, काली, विष्णु, इत्यादिका मन्दिरहरू बन्ने क्रम रोकिएर अब अनौठा बाबा र माताका मन्दिरहरू बन्ने क्रम बढेका छन् । भारतको कुनै स्थानमा जन्मेका बाबा वा माताहरू अहिले नेपालको मौलिक हिन्दुत्वलाई सक्न क्रिश्चियनले भन्दा बढी सक्रिय देखिन्छन् । पृथ्वीनारायण शाहले सुरु गरेको याज्ञवल्यक्य पुराण त हामी सुन्थ्यौँ नै । अब यी आधुनिक मठमा तिनै अनेक बाबाको चाकरीमा बनेका श्लोक गाइन्छ । टोल-टोलमा चर्चसँगै ओम साई केन्द्र, प्रणामी केन्द्र, राधेराधे केन्द्र, ब्रह्मकुमारी केन्द्र लगायत विभिन्न केन्द्रको स्थापना गरिएको छ । ती विभिन्न केन्द्र नेपालमा बनेका विचार होइनन्, बल्की सबै आयातीत धर्म हुन् । तथापि उनीहरू आफूलाई हिन्दू भएको हवाला दिन्छन् ।
हाम्रो मौलिक हिन्दुत्वलाई कमजोर पार्न क्रिस्चियनका मिसनले भन्दा पनि यी मठ र मठाधीशले ठूलो भूमिका खेलेका छन् । क्रिस्चियनका नाममा नेपालमा अर्बौं रुपैयाँ भित्रिएको पक्का हो । यसतर्फ सजग रहनुपर्दछ नै । तर मठाधीश र बाबाहरूले नेपालमा आयात गरिदिएको हिन्दुत्वका कारण नेपालबाट वाषिर्क १४ अर्ब रुपैयाँ बिदेसिएको वास्तविकता अझ तीतो छ । त्यो भन्दा पनि डरलाग्दो कुरा त यी मठहरूले वर्षौंदेखिको हाम्रो संस्कृतिलाई समाप्त पार्दै हिन्दू-हिन्दूलाई फुटाइरहेका छन् । अब आफ्नै जीवनमा फर्केर हेर्दा कैयौँ नेपालीले आफ्नो मौलिक धर्म हराइसकेको पाउनेछन् ।
अब मैले मेरा छोराछोरीलाई सिकाउन मसँग शिवालय छैन, गणेशस्थान छैन, देवीस्थान छैन । छ त केवल यी नै छद्मभेदी विदेशी बाबाले बनाएका मठहरू छन्, जुन ती बाबाको चाप्लुसी गर्ने, उनीहरूलाई चन्दा उठाउने, देखासिकी गर्ने केन्द्रका रुपमा काम गर्दछन् । अब त धेरै नेपाली हिन्दूलाई थाहै छैन होला, हिन्दुत्वको केन्द्र नेपाल थियो भनेर, हिन्दूका ६ दर्शनमध्ये चारवटा नेपालमै बनेका थिए भनेर । किनकि हाम्रो मौलिक हिन्दुत्व नै करिब-करिब लोप भइसकेको छ ।
तसर्थ, आफ्नै मौलिक धर्मलाई समाप्त पार्न नेपालीले वाषिर्क अर्बौं खर्च गरिरहेको देख्दा चित्त दुख्छ । क्रिस्चियनले नेपालमा पैसा छरेर धर्म परिवर्तनको खेती गरे भन्नेहरूले हिन्दुत्वका नाममा हाम्रो पैसा खर्च गरेर अनेक बाबालाई आयात गरी आफ्नै मौलिक धर्म समाप्त गर्दै हिँड्ने यी मठ र मन्दिरबारे पनि कुरा उठाइदिए कम्तीमा नेपालको मौलिक धर्म पनि संरक्षण हुने थियो कि ?

