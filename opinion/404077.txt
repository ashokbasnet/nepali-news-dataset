ओलीको चीन भ्रमणमा दिल्लीको हस्तक्षेप ?

दिल निसानि मगर
बिहानै उठेर निमेक गर्न निस्केका आफ्ना बाबुआमाको बाटो हेर्दै व्यग्र प्रतीक्षा गरिरहेका हुन्छन्, निमुखा परिवारका नानीबाबुहरू । ती भोका हुन्छन्, ती नांगा हुन्छन् । जब निमेकबाट फर्केका बाबुआमाको हात रित्तो देखिन्छ, तब ती रुन थाल्छन्, कराउन थाल्छन् । अहिले हामी नेपालीको हालत यस्तै दयनीय छ । भुइँचालो आयो, नाकाबन्दी भयो । उतै त गरिब देश, सम्पूर्ण रूपमा थिलथिलो भयो ।
ओली प्रमको हैसियतमा दिल्ली भ्रमणमा निस्केका बेला नेपालका प्रत्येक नागरिकले दिल्लीतर्फ नै हेरिरहेका थिए । दिल्लीसँग कुरा गरेर इन्धन ल्याउलान्, ग्यास ल्याउलान्, औषधि ल्याउलान्, भन्ने लोकवासीको ठूलो आश थियो । तर, ओली रित्तै फर्किए । अहिलेसम्म यी सबै चिजको हाहाकार छ, हामीकहाँ । अभावका बीच मानिसहरू जोडसँग चिच्याइरहेका छन्, कराइरहेका छन् । तर ओलीका पिछलग्गुहरूले दिल्ली-भ्रमण सफल किनभने थाहा छैन ।
दिल्ली भ्रमण पूरा गरेको एक महिनापछि ओली दक्षिणको छिमेकी मुलुक ‘चीन’ तर्फ प्रस्थान गरेका छन् । र अहिले फेरि नागरिकको आँखा चीनतर्फ सोझिएको छ । नेपालका कैयौँ शासकले चीनसँग सम्बन्ध बढाउने धम्की दिएर दिल्लीसँग विछोड हुनै नसक्ने संकेत व्यक्त गर्छन् । त्यही चिनियाँ कार्डको भरपुर प्रयोग गरेका थिए, प्रम ओलीले समेत । भत्ताधारी जम्बो टोलीको दलबलका साथ ओली उनको ‘जुवाघर’ पुगेका छन् ।
कसले कताबाट के देला अनि खाउँला भन्दै बाटो हेरिरहेका छन्, बारपाकीहरू । एक लिटर इन्धनका लागि युवाको लाइन चीनको ग्रेटवालभन्दा लामो छ । बजारमा ग्यास सहज छैन । आधा पाकेको चामल एकमुठी दूधमा भिजाएर निल्नुपरेको छ । बजारमा महँगी तेब्बर छ । बजार अनुगमन गर्ने जिम्मा लिएकाको आ-आफ्नै दोकान छ । नागरिकता र राहदानीमा हस्ताक्षर गर्ने समयबाहेक अरु बेला सरकारको उपस्थिति छैन ।
यी सबै दिल्लीको ‘नेपाल नीतिका’ कारण भइरहेको छ । अब कतै छिपेको छैन कि दिल्ली नेपालबाट के चाहन्छ । तर नागरिकले भोग्नुपरेको दैनिक पीडालाई तत्काल मत्थर पार्न सक्ने चीनसँग गर्ने भनिएको इन्धन सम्झौतालाई भारतीय पक्षको दबाबमा ओलीले बुँदाबाटै झिकिदिएका छन् । र ‘इन्धन भण्डारण’ स्थल निर्माण गर्ने बुँदाचाहिँ प्राथमिकतामा परेको छ । भण्डारण गर्नका लागि इन्धन चाहिन्छ । कहाँको इन्धन भण्डारण गर्ने होला ?
विषयवस्तुलाई गम्भीर रूपमा अध्ययन गर्दा ओली यो मुलुकको अभिभावक होइन, एक व्यापारीको जस्तो भूमिका निभाउने प्रबल सम्भावना बढेर गएको देखिन्छ । नेपालमा इन्धन सहज नहोस् र नागरिकले चर्को मूल्यमा इन्धन खरिद गर्न परोस् भन्ने आमधारणा दिल्लीपरस्त कालो बजारियाको हो । दिल्लीबाट इन्धन, ग्यास झिकाउन पनि नसक्ने, अनि चीनसँग सम्झौता पनि गर्न नचाहने यो कस्तो राष्ट्रवाद हो ?
ओली किन व्यापारी ?

दिल निसानि मगर
कमरेड केपी ओली चीन भ्रमणमा निस्केपछि एक मनले भन्यो कि, मुलुकको प्रधानमन्त्री चीन पुगेर दुई देशबीच कूटनैतिक सम्बन्धमा विश्वासको वातावरण बनाउनेछन् । अर्को मनले सोच्दा लाग्छ, हैन ओली त एउटा व्यापारिक मनस्थितिमा चीन जाँदैछन्, त्यसैले आफूलाई घाटा हुने कुनै पनि सम्झौता गर्दैनन् । चीनसँग इन्धन सम्झौता गर्दा सरकारबाट हट्नुपर्ने अवस्था सिर्जना हुने भएकाले रातारात त्यो बुँदा हटाउन ओली राजीखुसी भएका हुन् ।
भारतले गरेको नाकाबन्दीको समयमा चीनबाट इन्धन ल्याउनका लागि अत्यधिक पहल गरेको भए, पर्याप्त मात्रमा इन्धन आउँथ्यो । तर सरकारमार्फत यस्तो पहल हुन सकेन । किनभने यस्तो पहलकदमी यिनीहरूका लागि घाटा साबित हुन सक्थ्यो । त्यसैले, चीनबाट इन्धन आयत गर्ने कुरा वा सरकारी स्वामित्वको नेपाल आयल निगमलाई चुस्त गराउने भन्दा यिनीहरूले ‘विराट पेट्रो केमिकल्स’ लाई स्थापित गर्नपट्टी लागे ।
फलतः चीनबाट इन्धन ल्याउने कुराको त कल्पनै नगरौँ, सरकारकै मानिसले इन्धनको कृत्रिम रूपमा अभाव खडा गरिदिने र विराटबाट कमिसन बुझ्ने कुकार्य गरे । मिसावट र कम गुणस्तरको इन्धन बेचेकाबापत विराटलाई ०६८ चैत्र २७ गतेको मन्त्रिपरिषद् बैठकले कम्पनी बन्द गर्न निर्देशन दिएको थियो । तर अहिलेसम्म विराटको कालो धन्दा जारी छ । सरकारी निकायको ठूलो सहयोग बिना खुलेआम कालो धन्दा कसरी सम्भव हुन्छ ?
नेपाल आयल निगमलाई टाट पल्टाएर नागरिकलाई निजी कम्पनी विराटबाट महँगोमा इन्धन किन्न बाध्य बनाउने यो सरकार व्यापारी हो । कर्मचारीतन्त्रमा दुईथरी तलब सुविधा पाउने मनुष्य छन् । एक नेपाल सरकारको, अर्को भारत सरकारको । यस्तो कर्मचारीतन्त्रलाई कारबाही गर्नुको साटो उनीहरूसँगै मिलेमतो गरी आज नाकाबन्दी खुला गरिएको भनिएको महिनौँ बितिसक्दा पनि कहाँनेर किन चिजको सहजता भएको छ ? कहाँनेर नागरिकको दैनिकी सामान्यकरणको दिशातर्फ गइरहेको छ ?
सञ्चालनमै नआएको हिमालयन एयरलाइन्समा ओलीको भ्रमण दल चीन उडेको छ । निजी विमानमा उड्नका लागि व्यापारी हुनुपर्दछ, ओलीले ठीकै गरे । गर्वका साथ सरकारको ध्वजावाहक विमानमा उड्नका लागि त मान्छे पनि सरकारी मनिस्थितिको सोच भएको हुनुपर्यो । ओलीले सरकारको नेतृत्व गरेको भए सायदै उनीबाट सरकारी क्षेत्रको मनोबल गिर्ने गरेर निजी क्षेत्रलाई प्रोत्साहन दिने काम हुने थिएन । यो कुरा क्याप्टेन विजय लामालाई थाहा छ ।
नेपाल वायु सेवा निगमको ध्वजावाहक जहाज प्रयोग गर्दा नेपाली कामदारले नियमित उडानमा दुःख पाउलान् भनेर ओलीले निजी विमान चार्टर गरेर लगेका होइनन् । नेपालका नेतामा यस्तो चेतना हुँदो हो त अहिले हामीसँग नेपाली ध्वजावाहक जहाज सयौँ हुँदा हुन् । एमालेका हनुमानहरूले भनेजस्तो बेलायती राजकुमार ह्यारी कतार एयरको विमानमा नेपाल आउन हुने तर ओली हिमालयन विमानमा किन चीन जान नहुने ? भन्ने तर्क गर्छन् ।
त्यसो भए ओली बैंकक ट्रान्जिट गरेर मलेसियन एयरलाइन्सबाट किन नगएको ?
प्रश्न के हो भने सरकारले, सरकारी संयन्त्रलाई प्रोत्साहन गर्छ वा सबै कुरा निजीलाई नै सुम्पेर आफूले ट्रेड युनियनको मात्र नेतृत्व गर्छ भन्ने हो । सरकारी भ्रमण टोलीमा मिसिएर ओलीसँगै चीन पुगेका हिमालयन एयरलाइन्सका दुई लगानीकर्ता पृथ्वीबहादुर पाँडे र आङ छिरिङ शेर्पा मूलतः व्यापारी हुन् । पाँडेको ‘एचआईएफ ऐभिएसन इनभेस्मेन्ट’ कम्पनी प्रालि छ, उनी यसका अध्यक्ष हुन् भने शेर्पा ‘यति वल्र्ड इन्भेस्मेन्ट’ प्रालि सञ्चालन गरेर बसेका व्यवसायी हुन् । यिनै दुईजना मिलेर हिमालयन एयरलाइन्समा लगानी गरेका हुन् ।
यस सम्बन्धमा नेपाली ध्वजावाहक विमानका चालक क्याप्टेन विजय लामाले फेसबुकमा स्टाटस लेख्दै आफूलाई दुःखी महसुस गरेको कुरा उल्लेख गरेका छन् । आफ्नो काम र पेसाप्रति नै हीनताबोध भएको उनको बुझाइ छ । यसरी आफू -सरकार) नियन्त्रित संस्थाहरूको मनोबल गिर्ने तरिकाले भएको काम प्रधानमन्त्रीको हुनै सक्दैन । यसको काम त व्यापारीको हुन्छ । यसर्थ ओलीले आफूलाई व्यापारीको जगमा उभ्याएका छन् ।
ओलीको चीन भ्रमणमा दिल्लीको ठाडो हस्तक्षेप
थोरै बोल्ने र धेरै सुन्ने राम्रो बानी छैन ओलीको । यिनलाई त म बोलेरै जित्छु भन्ने सोच भएको शासकले मुलुकवासीको चाहना कस्तो छ भनेर कहिल्यै बुझ्दैनन् । एमालेका मौसमी टिप्पणीकारले बचाउ गरेजस्तो ‘दिल्लीलाई दनक दिनका लागि प्रमले चीन भ्रमण गरेको होइन’ भन्ने आसयले उनीहरूको ‘हाडनाताको’ सम्बन्ध दिल्लीसँग कति गहिरो छ भन्ने प्रस्ट हुन्छ । मुलुकको परराष्ट्र मामिलामा यस्तो किसिमको ‘रोमान्टिसिज्म’ गर्ने छुट यिनीहरूलाई कहाँबाट प्राप्त भयो ?
ओलीको भ्रमण टोलीको सदस्यको नामावली जाँच गर्न र कतिपयलाई केरमेट गरेर नयाँ थपथाप पार्नका लागि दिल्लीका एक हुल रिमोट कन्ट्रोलहरू काठमाडौं आएका थिए । यो कुरा आपूर्तिमन्त्री गणेशमान पुनलाई राम्रोसँग थाहा छ । एउटा सचिवको सरुवा, बढुवा वा पुलिसको काँधमा फुली चढाउने भूमिकामा ‘माइक्रो म्यानेजमेन्ट’ गर्न सक्ने दिल्लीले राष्ट्रवादी भनिएका ओलीको चीन भ्रमणको रुपरेखा कोरिदियो ।
किनभने, चिनियाँ एजेन्सीले राम्रैसँग रिपोर्टिङ गरेका छन् कि भारतीय विदेशमन्त्री सुष्मा स्वराजले चीन पुगेर यस्तो कुरा गर्नु, उस्तो भन्नु भनेर भाइ समानको ओलीको कान फुकेकी छिन् । चीनतर्फका नाका खुलाउन चीन उदासीन हुनु, अहिलेको भ्रमण दलमा सहभागी जम्मा ११ जनाको खर्च चीनले व्यहोर्ने जिम्मा लिनु, नाकाबन्दीको समयमा खासै दत्तचित्तका साथ सहयोग नगर्नुको मुख्य कारण चीनले भारतपरस्त नेपाली नेताको नाडी राम्रैसँग छामेको छ । यिनको औकात नापेको छ ।
चीनसँग गर्ने भनिएको इन्धन सम्झौता भ्रमणको एजेन्डा (बुँदा) बाटै हटाउनका लागि भारतले दबाब दियो । सोहीअनुरुप इन्धन सम्झौताजस्तो महत्त्वपूर्ण विषयले ओलीको चीन भ्रमणमा स्थान पाउन सकेन । अन्तिम समयमा आपूर्तिमन्त्री गणेशमान पुनको भ्रमण नै रद्द गरिदिने जस्तो अत्यन्तै नालायकी काम भयो । गर्न सके पनि, नसके पनि गणेशमानको चाहना चीनसँग इन्धन सम्झौता गरौँ भन्ने थियो ।
चिज कहाँ पुगि सक्यो थाहा छैन । तर गणेशमान पुनले चीन सँग जसरि पनि ईन्धन सम्झौता हुन्छ भन्दै अड्डी कस्छन् । कहिलेकाँहि त गणेशमानको आडैमा बसेर कानेखुसी गर्न मन लाग्छ, ‘ए दाइ छाड यार यस्ता कुरा गर्न । अब आइन्दा इन्धनको नामै उच्चारण नगर । देश तपाईं र मैले चाहेजस्तो, सोचेजस्तो, बुझेजस्तो छैन क्या । किनभने, यो देश वैधानिक कालो व्यापारीको हातमा छ ।
यिनलाई नियम लाग्दैन, कानुन लाग्दैन । यिनको दिमागमा हामीले भोलिको पुस्तालाई कसरी उन्नतिको बाटोमा दोहोर्याउने भन्ने छैन । छ, कुन देशसँग इन्धन सम्झौता गर्दा आफ्नो खातामा कति रकम आउँछ भन्ने । आउँछ, आफू कुन विमानमा यात्रा गर्दा निजी कम्पनीको फाइदाका लागि बजार प्रवर्द्धन हुन सक्छ भन्ने । त्यसै कारण न ओलीको चीन भ्रमणमा हुने भनिएको इन्धन सम्झौताका बुँदाँ नै रातारात हटाइएको छ । र, लाजकाज सम्भाव्यताको अध्ययन गर्ने भनिएको छ ।
चीनमार्फत हामीलाई तत्काल चाहिने वा ल्याउनैपर्ने चिज भनेको इन्धन, ग्यास र औषधि नै हो । यो चिजको दीर्घकालीन सोच बनाउन नसक्दा नै हामी दिल्लीको दास बनेका छौँ । इतिहासमा पटकपटक भएका नाकाबन्दीले पनि यी कुराको प्रस्ट संकेत गर्दछ । त्यसैले आजको २१औँ शताब्दीमा विकल्पहरूको खोजी गर्ने र नजिकको अर्को छिमेकी देश चीनसँग इन्धनलगायत कैयौँ महत्त्वपूर्ण सम्झौता हुनैपर्दथ्यो ।
तर, यसो हुन सकेन, हुन दिइएन । दिल्लीले भूपरिवेष्टित देशको अधिकार हनन गरेर हाम्रो पारवहन सुविधामा पनि दक्खल गर्ने अनि चीनसँग सहकार्य गरेर कम्तिमा इन्धन संकटको समस्या पनि समधान गर्न नदिले यो शत्रुतापूर्ण व्यवहार हो कि होइन ? अर्को कुरा सबै कुरा बुझेर पनि बुझ पचाउने हाम्रा नेता, सरकार सम्हालेका नेता किन बारबार खुट्टा कमाइरहन्छन् ? किन लत्रिरहन्छन् ? किन भारतकै जी-हजुरी गरिरहन्छन् ? यी तमाम प्रश्नको जवाफ व्यापारी कमरेड केपी ओलीले दिनुपर्दछ ।

