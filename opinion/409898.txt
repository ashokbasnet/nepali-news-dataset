बहसः वीरगञ्ज र जनकपुर दुबैलाई राजधानी बनाउन सकिन्छ
अधिवक्ता दिपेन्द्र झा
वीरगञ्ज र जनकपुरबीच प्रदेशको राजधानीको विषयमा कुनै विवाद छैन । मधेसीहरुका बीचमा एकखालको विवाद उत्पन्न गराउन यो कृत्रिम विवाद झिकिएको मात्रै हो ।
ठीक छ, राजधानी छनौट गर्न पाउने सरकारको संवैधानिक दायित्वभित्र नै पर्दछ । तर, त्यो अधिकारको प्रयोग सरकारले जनताको सहभागिता र इच्छामा मात्र प्रयोग गर्न पाउँछ । जनताको सहभागिताविनाको निर्णय लोकतन्त्रका लागि सुहाउँदो हुन सक्दैन । त्यसमा पनि जुन निर्णयले विवाद खडा गर्छ अथवा एक ठाउँलाई अर्काे ठाउँविरुद्ध उक्साउनेखालको हुन्छ, त्यस्तो निर्णय त झन् सरकारले गर्नु नै हुदैन ।
आफ्नो प्रदेशको राजधानी जनताले आफैले छान्न पाउनुपर्छ । केन्द्र वा माथिबाट लादिएको हरेक निर्णय संघीयताको मूल मर्म वा स्पीरिटसँग त्यसै पनि मेल खाँदैन । त्यसकारण अहिले राजधानीको किचलो झिक्नु भन्दा प्रदेशको राजधानीको विषयमा तीन किसिमले समाधानका उपायहरु निकालन सकिन्छः
पहिलो विकल्पः- साझा राजधानी (Shared Capital) को अवधारणा: राजधानीका लागि वीरगञ्ज र जनकपुर दुई ठाउँमा विवाद उठेको खण्डमा दुबै शहरलाई राजधानी बनाउने गरी साझा प्रदेशको राजधानी बनाउन सकिन्छ ।
जस्तै- कार्यपालिकाका सम्पूर्ण मन्त्रालय वा कार्यालयहरु र औद्योगिक केन्द्र वीरगञ्जमा राख्न सकिन्छ तथा व्यवस्थापिका अर्थात प्रदेश सभाका सम्पूर्ण कार्यालय र सांस्कृतिक केन्द्रका रुपमा रहेको जनकपुरमा विकास गर्न सकिन्छ ।
त्यस्तै न्यायापालिकाका सम्पूर्ण कार्यालयहरु राजविराज, सप्तरीमा राख्न सकिन्छ, त्यसै पनि नेपालको सबै भन्दा पुरानो ल क्याम्पस राजविराजमै छ । सप्तरीवासी आधा वकालत त आमाको पेटमै सिक्छन् । सीमांकनमा परिवर्तन भएपछि साझा राजधानीअन्तर्गत मोरङ, झापा र सुनसरीका लागि नयाँखालको व्यवस्थापन गर्न सकिन्छ ।
यो उदाहरण कुनै नौलो होइन । साउथ अफ्रिकाको फरक-फरक क्षेत्रका मान्छेको राजधानीको इच्छा र आकांक्षालाई सम्बोधन गर्न केप टाउनमा व्यवस्थापिका, प्रेटोरियामा कार्यपालिका र लोम्कोन्टेनमा न्यायपालिका को काम कारवाही हुने गरी साझा राजधानी राखिएको छ ।
त्यस्तै बेनीन भन्ने देशको प्रोटोनोभो र कोन्टो गरी दुईवटा फरक-फरक शहरमा व्यवस्थापिका र कार्यपालिका राखिएको छ । त्यसैगरी बोलिभियाको सुक्रे र लापाज, नेदरल्याण्डको राजधानी हेग र एम्सेटाउन तथा चिलीको टेन्टीथागी र भेलपेरियो लगायतका मुलुकहरुमा फरक-फरक स्थानमा व्यवस्थापिका र कार्यपालिकाको राजधानी राखी साझा राजधानी अवधारणाको सफल प्रयोग गरिँदै आएको पाइन्छ ।
दोश्रो विकल्पः नयाँ शहर (New City)  बनाउने अवधारणाः प्रदेशको राजधानी बनाउने सन्दर्भमा दुईटा क्षेत्रको विवाद देखिएमा दुबैको पायक पर्ने गरी नयाँ शहर निर्माण गरी राजधानी बनाउन सकिन्छ ।
यो अवधारणा अस्ट्रेलियामा क्यानभेरा, अमेरिकाको वासिङटन डीसी, क्यानडामा अटोवा शहरको निर्माण गरी राजधानी बनाएको उदाहरण रहेको छ ।

प्रदेश नं. २ मा पनि सर्लाही वा अन्य उपयुक्त ठाउँमा नयाँ शहर बनाएर राजधानी बनाउन सकिन्छ । जसरी सरकारले पहाडको मध्य पहाडी राजमार्गमा १० वटा नयाँ शहर बनाउने योजना बनाएको छ, त्यसरी नै मधेसमा ४/५ वटा नयाँ शहर बनाउने योजना बनाई नयाँ शहरमा प्रदेशको राजधानी बनाउने गरी राजधानी विवादलाई सजिलै टुंग्याउन सकिन्छ ।
सर्लाहीमा त्यसै पनि ५ हजार बिघा जमीन पर्ति छ, जसलाई राजधानी बनाउन सकिन्छ ।
तेेश्रो विकल्पः प्रदेश सभालाई अधिकार दिनेः अहिले सरकारले प्रदेशको राजधानी घोषणा नगर्ने र जसरी प्रदेशको नामांकनको जिम्मा प्रदेश सभालाई दिइएको छ, त्यसरी नै प्रदेश सभाको पहिलो बैठकबाटै निर्णय गर्ने गरी प्रदेशको राजधानी छनौट गर्न पाउने अधिकार प्रदेश सभालाई दिन सकिन्छ ।
यसो गरियो भने जनताले आफैं राजधानी छान्न पाउँछन् र संघीयताको पनि आभास हुन्छ ।
सरकारले मधेसमा सेवा केन्द्रको जस्तै विवाद झिकेर आन्दोलन, मनमुटाव र झैझगडा गर्नु गराउनु भन्दा पनि सीमांकनसहितको अन्य विवादलाई टुंगो लगाएर छिटोभन्दा छिटो प्रदेश सभाको निर्वाचन गराएर बाँकी विवादको समाधान गर्न सकिन्छ ।
अब “फुट डालो और राज करो” सिद्धान्त धेरै पुरानो भइसक्यो, यो वर्तमान समयमा काम लाग्दैन भनेर यो तुरुप फाल्नेहरुले बुझे हुन्छ ।
यो पनि पढ्नुस्
मधेसमा एमाले कार्डः जनकपुर भर्सेज वीरगञ्ज

