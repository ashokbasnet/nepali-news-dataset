धरहरामा बल नगर्नु ओलीजी
निमेश गिरी 
एसएलसीको परीक्षा चलिरहेको छ । बल गरेर पढ्नु है नानी भन्दै छोरीलाई दिनैपिच्छे फुन गर्छु । उनको पनि राम्रै अंक ल्याएर पास हुने चाहना छ भने मेरो पनि उनलाई डाक्टर बनाउने कल्पना छ । अस्ति भर्खरै डोरी बहादुरसँग चार्जिङ लाइट पठाएको छु, राम्ररी पढुन् भनेर । छिमेकको यात्रा गरेर तुक्का बाजेले १ घन्टा भए पनि लोडसेडिङ कम गराए, अलिकति भए पनि अन्धकार कम हुँदा म पनि खुसीले कराएँ । अब छोरीले अलि बढी पढ्ने भई, केही त गर्ने भई ।
संविधानको बिउ छरेर पनि नउम्रेको संविधान जबर्जस्ती उम्रियो । ओली र प्रचण्डको इज्जत पहाडझैं चुलियो । के खोज्छस् काना आँखा भनेझैं छिमेकीले मौकामा चौका हान्न खोज्यो । हाम्राले त ओलीलाई नै रोज्यो, तर तराईमा भने आगो बल्यो । राष्ट्रियताको हल्ला चल्यो ।
भूकम्पले थलिएको देश अबचाहिँ बन्छ भन्दै सोचियो । तर, भुत्रैसिती भयो, खानेले टन्न खायो । भूकम्पपीडितले उही खोले र सिस्नु पायो । राष्ट्र र राष्ट्रियताको ठूलो हल्ला, भारतमा खै के र कस्तो सल्लाह ? के के न पाएँ भन्थे कनिका ल्याएँ मात्र भयो । हल्लैहल्लामा चलेको देश, ओलीको तुक्के भेष । तुक्काले पनि देश चल्दो रहेछ, नेपालको माटोमा तेल नभए पनि आगो बल्दो रहेछ ।
हाम्रो ग्रन्थअनुसार हात्तीले कान हल्लाएर भुइँचालो गएको भए किन नेपाल मात्र हल्लियो ? अरु देश किन हामीभन्दा बलियो ? हामी विदेशमा दलिनुसम्म दलिएर पठाएको पैसाले देश चल्छ, तर किन हामीलाई नै सरकार तिरष्कार गर्छ ? मन लागेका बेला मनलागी निर्चोनु निर्चोछ । यहाँबाट फर्किएको महिला, पुरुषलाई चिथोर्छ । अस्ति समाचारमा पढेको त देश विकासमा युवा शक्ति आवश्यक छ । त्यसैले सबै क्षेत्रमा युवाको संलग्नता अनिवार्य रे ! ताई न तुईका कुरा गर्छन्, हामीलाई उल्लु पार्छन् । कम्ता रिस उठ्दैन ।
नेपाली कांग्रेसमा शेरबहादुर युवा नेता, खुमबहादुर स्वच्छ नेता । वाह, क्या बात ? त्यसो हुँदा अब गगन थापा त बालक नेता परे, त्यसैले उनले चुनाव हारे । प्रचण्डको के कुरा भयो र, चोइटिएको चोइटिएकै छ । अब एक नम्बर बन्ने अरे । हेर्दै जाउँ कताको एक नम्बर पार्ने हुन् । सज्जन, परिश्रमी र बुद्धिजीवी होइन, नेपालमा आजकाल चोर, तस्कर र भ्रष्टाचारीको दिन छ । त्यसैले त जुन जोगी आए पनि कानै चिरेको भएको छ ।
हामी खाडीको गर्मीमा पसिना बेचेर छोराछोरी पढाउनुपर्छ । उनीहरूलाई भने भारत, चीन र छिमेकबाट नै पढाउने चिट्ठा पर्छ । अस्ति भर्खर सुनेको, भत्किएको धरहरा बनाउन ओलीले एक महिनाको तलब चढाउने रे । उनीसँगै सचिव र नेताहरूले पनि पैसा दिन हात बढाउने रे । भो मलाई त चाहिएन धरहरा, त्यो भत्किसकेको धरहरामा पैसा हालेर के हुन्छ ? बरु लाप्राकमा ओलीको एक महिनाको तलब बोलेको भए केही हुने थियो । जनताले नुन भुटुन् नै भए पनि पाउने थियो ।
मलाई छोरी भन्दै थिई बाबु हामी पनि धरहरालाई चन्दा दिनुपर्छ है । मैले फुनमा नै सातो खाएँ । बारीमा भएको बाँस काटेस्, त्यसलाई डोरीले राम्ररी बाँधेस् अनि जहाँ धरहरा थियो त्यहीँ गाडेस् र उर्दी गरेस् । नत्र फेरि नेताले धरहरा बनाएर त्यही पार्टी कार्यालय खोल्छन् । मलाई धरहरा चाहिएको छैन । सबै ठाउँमा भ्रष्टाचार चल्छ, के को दरो हुनु अर्को झट्का आउँदा फेरि ढल्छ । ढल्नु मात्र भए त ठिकै थियो, कोही च्यापिएर, कोही किचिएर त्यसैमा परी मर्छ । चाहिएन बा !
मैले अस्ति साथीहरूसँग सल्लाह गरेको, सबैले मेरो कुरा ठीक हो, धरहराको भर होला नहोला, बन्ला नबन्ला तर बनाउनेको चाहिँ गोजी भरिन्छ भने । ठोकुवा गरे गाँठे । त्यसैले हामी त सुको पैसा नदिने । बरु बनाउन नै मन भए, जलस्रोतको अपार धनी देश, जलविद्युत् आयोजनाको घोषणा गर । उक्त कार्यमा मनबाट नै पूर्णता गर्ने कामना गर । आर्थिक कारोबार पारदर्शी गर, सबै प्रवासी नेपालीको लगानीको ग्यारेन्टी गर, अनि पो आउँछ हामीलाई जोस् । करिब चार लाखभन्दा बढी नेपाली युवा युएईमा छौँ । एक थुकी सुकी सय थिकी नदी भनेझैँ आर्थिक लगानीको ग्यारेन्टी गर्ने हो भने हामी र हामीजस्ता खाडीका नेपालीले गर्छन् लगानी । तिमीले न दक्षिणमा माग्न जानु पर्छ, न त उत्तरमा नै । हामी छौँ नि, ओलीजी हामी ।
तर के गर्नु देशको अवस्था बेहाल छ । सरकारी लगानीमा बनेको बाटोघाटो, पुल-पुलेसो सबैतिर नेतासँग सम्बन्ध भएकाको हालिमुहाली छ । दुई-चारजनाको मालामाल छ । जनता महँगी, भ्रष्टाचार, बेरोजगार र अशान्तिले हायलकायल छ । त्यसैले पनि एयरपोर्टमा विदेश पस्नेको लामो लर्को छ । सरकारी कर्मचारीको सेटिङ चर्को छ । दुर्घटनामा परी फर्केका हुन् वा काठको बाकसमा फर्केका नागरिक हुन् सबैलाई त्राहिमाम छ । बरु उडुसले दुब्लो पातलोलाई छोड्ला तर एयरपोर्टका कर्मचारीले कहाँ छोड्नु । उसैलाई टोक्छ । किलोमाथि किलो सुन सजिलै छिर्छ तर ३२ इन्चमाथिको टिभीले हामीलाई पिर्छ ।
त्यसैले अब हामीले धरहरालाई स्मृतिमा नै राख्दा बेस । विदेशमा पनि आजकाल हुन्डी, सुन र थरीथरीका व्यापार मौलाउँदै छ । इमान, इज्जत र प्रतिष्ठा बेचेर मान्छे बौलाउँदै छ । त्यसैले चाहे नयाँ शक्ति होस् वा पुरानो शक्ति, रातो मुन्छे होस् वा कालो मुन्छे, जुनसुकै कर्म र धर्मको होस् ऊ कहिले कतिखेर बौलाउँछ ठेगान छैन । यहाँ विश्वासले कहिले आत्महत्या गर्छ केही थाहा हुन्न ।
ओलीज्यू, बरु हाम्रा लागि बिजुली निकाल्न सेयर खुला गर । तिमी पैसो नहाल । हामीलाई १०-१५ वर्ष नाफा पनि नदेऊ, केही चाहिएन तर हाम्रो लगानीलाई सुरक्षित गर । हामी मरेछौँ भने हाम्रा छोराछोरीले पाउने ग्यारेन्टी गर । महिनामा धेरै नभए पनि एकजनाले नेपाली १०-२० हजार पठाम्ला । युएईका चार लाखले मात्रै एक वर्ष पठाउँदा कति होला हिसाब गर त ।
तिमीले छिमेकमा गएर हात फैलाउनुभन्दा हामीलाई गुर्हादा बेस होला । त्यसो गर्यौ भने देशबाट अन्धकार जाला । धरहराको मोहमा अल्भिmएर बाडुली लाग्नुभन्दा बिजुलीको उज्यालोमा तुक्का हान्नु पो मजा हुन्छ । त्यसैले आउ हामी मिली माथिल्लो कणर्ाली हाम्रै लगानीमा बनाम । अनि मेरी नातिनीलाई पनि चार्जिङ लाइट पठाम्नु परेन । यसो गरे कसो होला ?
भत्किएको धरहरा जहिले पनि बन्न सक्छ ।
त्यसबाट तिमीलाई दुई-चार पैसा बच्न सक्छ ।।
बगिजाने कणर्ालीमा पानी खेर गइसक्यो ।
उज्यालोमा पढ्ने खेल्ने सपना पो भइसक्यो ।।
कति मात्र भर पर्नु विदेशीको मुख हेरी ।
एकपटक कोसिस गर हामीलाई आवाज दिई ।।

