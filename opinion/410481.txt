२९ वैशाखको भूकम्प केन्द्रबिन्दु सुनखानी पुग्दा
रुपेशकुमार साउद    
हामी एक सय २७ जना साथीहरू आवास पुनः निर्माण लागत संकलन गर्न १६ पुसमा दोलखाको यात्रा तय गर्यौं । लागत संकलनमा जानुअघि चारदिने तालिम लिएका थियौँ ।
बिहान ११ बजे सुरु भएको यात्रा चरिकोट पुग्दा रात्रिको ६ बजिसकेको थियो । अंग्रेजी नव वर्षको रात्रि भएकाले हामी चरिकोटमा सामान्य रमाइलो गरेपछि पछिल्लो दिन कार्यविभाजन भयो । दोलखा जिल्लामा तथ्यांक विभागबाट इन्टर्लोकुटरको रुपमा खटिनुभएका दीनानाथ लम्साल सर हुनुहुन्थ्यो । उहाँ लगायतको समूहले हाम्रो कार्यविभाजनसहित कार्यादेश दिने काम कालिञ्चोक उमाविमा गर्यो । मेरो इनुमेरेसन एरिया सुनखानीको ४ र ५ वडा थियो । हामी १७ गते कार्यादेश बुझेर चरिकोटको बसाइपछि १८ गते फिल्डमा गयौँ । सुनखानीको २ र ३ वडा हेर्ने साथी सूर्य केसी, वडा १, ८ र ९ हेर्ने साथी विवेक जवेगु र म सँगै गयौँ ।
सदरमुकाम चरिकोटबाट बसको करिब १.५ घन्टाको यात्रामा हामी सुनखानीको पुरानो कालीनाग थान मन्दिरनजिकै ओर्लियौँ । भूकम्पको तथ्यांक संकलनको काम !  २९ वैशाखको भूकम्पको केन्द्रबिन्दु थियो, सुनखानी ।
१२ वैशाखको भूकम्पपछि विभिन्न चरणमा भएका तथ्यांक संकलनमा आफ्नो विवरण दिँदादिँदै आजित जनताको अगाडि पुनः तथ्यांक संकलनकै उद्देश्य लिएर जानु चुनौतीपूर्ण थियो नै, त्यसैमाथि पुस-माघको जाडोमा अस्थायी टहरामा कठ्यांगि्रएका स्थानीयवासीका घरदैलोमा पुगेर घरको क्षति र परिवारको आर्थिक तथा सामाजिक विवरण सोधेर सत्य-तथ्य विवरण ल्याउनु भन्ने केन्द्रको कार्यादेश झन् कठिन थियो । मनमा अनेक कुरा खेलाउँदै हामी त्यहाँस्थित एक स्थानीय होटेलमा गयौँ, जहाँ हामीले हाम्रो कामका सहयात्री गाविसका प्रतिनिधि तथा सामाजिक परिचालक पदम शिवाकोटी, गोपाल खरेल र डम्बर बयलकोटीलाई भेट्यौँ ।

पछिल्लो दिन पनि हामी काम गर्न सकेनौँ । रेडियोमा गाउँ-गाउँमा गएका इन्जिनियरलाई फिर्ता गर्नु भन्दै जनताको नाममा पटकपटक सूचना आइरह्यो

सामान्य छलफलपछि जिल्लाकै दोस्रो शिक्षित गाविस सुनखानीको यो काम अलि बढी नै चुनौतीपूर्ण भएको थाहा भएपछि हामीले सर्वदलीय बैठक राख्नुपर्ने ठहर गरी त्यसको समन्वय गर्न सामाजिक परिचालकहरूलाई अनुरोध गर्यौं । सरकारले न्यानोका लागि दिने भनेको प्रतिपरिवार १० रुपैयाँ नपाएको, कतिपयले सुरुकै राहत स्वरुप १५ हजार पनि नपाएको लगायत विषयले गर्दा दोलखा जिल्लाको चरिकोटमा भएका सम्पूर्ण राजनीतिक पार्टीले तथ्यांक संकलन रोक्नुपर्ने भन्ने समाचारले सुनखानी पनि अछुतो रहेन ।
सम्पूर्ण राजनीतिक पार्टीका प्रतिनिधि, गाविस अध्यक्ष तथा सचिव भरत पौडेल सर, सामाजिक परिचालक सरहरू, स्थानीय बुद्धिजीवी र हामी तीनजना इन्जिनियर बैठकमा सहभागी थियौँ । सबै कुरा सहमति भए पनि तथ्यांक संकलन गर्ने-नगर्ने भन्ने कुरा जिल्लाको निर्णय कुर्ने भन्ने कुरा राजनीतिक दलका प्रतिनिधिले राखे पनि धेरैले यो काम रोक्न नहुने धारणा राखे । अन्ततः निर्णय नै नभई बैठक सकियो ।
पछिल्लो दिन पनि हामी काम गर्न सकेनौँ । रेडियोमा गाउँ-गाउँमा गएका इन्जिनियरलाई फिर्ता गर्नु भन्दै जनताको नाममा पटकपटक सूचना आइरह्यो । हामी अचम्मित भयौँ । चरिकोटमा फोन गर्दा नआत्तिनुस्, विवाद भए काम सुरु नगर्नुस् भन्ने खबर आउँथ्यो । राजनीतिक दलको सिफारिसमा बाँडिएका अनधिकृत भूकम्पपीडित परिचयपत्र खोसिन्छ भन्ने डर पनि मुख्य कारण थियो । हामी बसेको ठाउँमा आउने स्थानीय बुद्धिजीवीलाई हामीले धेरै कुरा बुझायौँ । काम रोकेमा सुनखानीको सन्देश राम्रो जाँदैन भन्ने कुरा पनि भन्यौँ । अन्ततः भोलिपल्ट सबैले काम नरोकौँ भनेको हुनाले हामी काम गर्न थाल्यौँ ।
त्यसको भोलिपल्ट जिल्लामा पनि निर्णय भएछ । भूकम्पको मुख्य केन्द्र भएकै कारण होला सायद एउटा घर पनि बस्नयोग्य थिएन । कामको दौरान अलि जानेबुझेका मान्छेले नै कतिपय कुरामा दबाब दिए पनि हामीले सकेसम्म पीडित नछुटाउने र अनधिकृत तथा नक्कली पीडित छुटाउने प्रयास गर्यौं । भूकम्पअघि घर नै नभएको ठाउँमा पनि घर भनेर देखाउने प्रयास भए पनि ट्याबमा भएको सफ्टवेर र सामाजिक परिचालकहरूको सहयोगमा त्यसो भने हुन पाएन ।
कतिपय परिवारले मासिक आम्दानी लगायतको विवरण दिन नखोजे पनि सरकारले अब पुनर्निर्माणका लागि दिने भनेको सहुलियत ऋण हाम्रा जनताले तिर्न सक्छन् कि सक्दैनन् भन्ने बुझ्न खोजेको हो भन्ने बुझाएर सबैबाट यकिन विवरण लिने प्रयास गरियो । जन्मदर्ता, नागरिकता लगायतका प्रमाण हेरेरै पारिवारिक विवरण लिइयो । सकेसम्म परिवारमूली र घरमूलीकै उपस्थितिमा विवरण लिने काम भयो । कतिपय ठाउँमा जग्गा एकजनाको घर अर्कैको हुँदा काम गर्न अप्ठेरो पर्दा स्थानीय वडा नागरिक मञ्च र बुद्धिजीवीको सहयोगमा समस्या समाधान गरी घर जसको भत्केको हो, उसैको नाममा विवरण लिने काम भयो ।
वर्षौंदेखि विवादित कतिपय समस्याको पनि सहजै समाधान गर्न हामी सफल भयौँ । यथार्थ पीडित तर भूकम्प पीडित परिचयपत्र नपाए पनि उनीहरूको घरको विवरण लिने काम भयो । कतिपय घरमा विवरण लिएपछि पनि फलानोको कति घर लेख्यौ, किन कसरी भनी सामाजिक परिचालक डम्बर बयलकोटीलाई फोन आइरहन्थ्यो । सुनखानी गाविस पूर्ण साक्षर भनी घोषणा भए पनि कतिपय असाक्षर पनि भेटिए ।
यसरी कतिपय समस्या आए पनि तथ्यांक विभागले दिएको जिम्मा समयमै सकेर आफ्नो जिम्मेवारी निभाएको महसुस भयो । १८ पुसमा सुरु भएको काम २ फागुनमा सकियो । महत्त्वपूर्ण तथा चुनौतीपूर्ण काममा अहोरात्र खटिएर सहयोग गर्ने सामाजिक परिचालक डम्बर बयलकोटी, त्यस्तै गोपाल खरेल र पदम शिवाकोटी, सुनखानी ४ र ५ का स्थानीयवासी, तथ्यांक विभागलगायत सबैलाई धन्यवाद ।

