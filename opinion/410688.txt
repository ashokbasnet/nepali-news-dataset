इयू-भारत, नेपाली कांग्रेस र कर्णेल लामा
– महेन्द्र पौडेल, बेल्जियम
सामान्य गैरसरकारी संस्था चलाउने मन्दिरा शर्माको सिफारिसमा कुमार लामा पक्राउ परे । अधिवक्ता सपना मल्ल न्यायाधीशमा सिफारिस भइन् । जनयुद्धकालीन मुद्दामा अदालतले फैसलापछि प्रचण्डले किन गरे अदालतप्रति टिप्पणी ? सभामुख र प्रधानन्यायाधीशबीच न्यायाधीश सिफारिसमा झन्डैको तीक्तताको स्थिति किन आयो ?
नेपालको राष्ट्रियताको सवालमा बौद्धिक मानिएका विद्वान यी घटनाक्रमबारे जानकार छन्, तर चुप छन् । किनकि उनीहरू पश्चिमा र भारतीय राजदूतावासबाट पाएका दानापानीले चुप हुन बाध्य बनेका हुन् ।
एउटा सामान्य गैरसरकारी संस्था (एनजीओ) चलाउने व्यक्ति कसरी न्युर्योक, जुरिच र लन्डनमा आफ्नो पहुँच बनाएर त्यहाँ नेपालका विषयमा कार्यपत्र पेस गरेर सरकारले पेस गरेका कार्यपत्रलाई उल्टाउन सामर्थ्य राख्छन् ? यति मात्र होइन, नेपालका सुरक्षाकर्मीलाई पक्राउनेसम्मको अधिकार कसरी राख्छन् ? यस्ता प्रश्नको उत्तर खोज्न जरुरी छ ।
एनजीओ र आईएनजीओको खारेजी
प्रसंग कर्णेल लामाबाट सुरु गरौं । कर्णेल लामा देशका नागरिक मात्र होइनन्, एक राष्ट्रसेवक जिम्मेवार सुरक्षाकर्मी हुन् । उनको पक्राउ देशको प्रतिष्ठासँग जोडिन्छ । भलै उनले द्वन्द्वकालमा गरे वा नगरेका मानव अधिकारको हनन् त्यतिबेलाको सरकार उसले लिने रणनीतिमा भर पर्दछ । तर कर्णेल लामालाई बेलायतले पक्राउ गर्नु पछाडिको सन्देश नेपालका सबै राजनीतिज्ञ र विद्वानलाई थाहा छ र उनीहरू चुप छन् ।
द्वन्द्वबाट रूपान्तरित भएर आएको पार्टी सरकारमा गइसकेको अवस्था हुँदाहुँदै एउटा सुरक्षाकर्मीलाई बेलायतले पक्रनुको अर्थ हो, कुनै पनि राजनीतिक नेतालाई कुनै पनि बेला बेलायतले पक्रन सक्छ द्वन्द्वकालीन मुद्दालाई ब्युँताएर जेल हाल्न सक्छ । कहाँ छ राष्ट्रियता र सरकार ? जब कि सारा संसद सरकार र परराष्ट्र मन्त्रालयसम्म लाग्दा पनि कर्णेल लामालाई नेपाल झिकाउन नसकेको लाचारी सरकार हाम्रासामु छ र नागरिकले कसरी सरकारको भरोसा गर्न सक्छन् ?
दुःखलाग्दो कुरो बेलायतलाई यतिसम्मको भूमिकामा आन्तरिक रूपमा दरो साथदिने नेपालका केही एनजीओकर्मी छन्, त्यसमध्येको एउटा एनजीओ हो, एड्भोकेसी फोरम, जसको प्रमुख हुन् मन्दिरा शर्मा । उनैको उजुरीले लामालाई पक्राउ गरिएको हो । जसले देशका सूचनाहरू विदेशीलाई बेचेर डलर कमाइरहेका छन्, यसकारण यस्ता एनजीओ र आईएनजीओ खारेजीको पहिलो सर्त हुनुपर्दछ ।
इयू-भारतको एकता शेरबहादुर देउवा
वरिष्ठ राजनीतिज्ञ नारायणमान बिजुक्छेले कतै एउटा प्रसंगमा भनेका थिए, ‘रातारात सुशील कोइरालालाई पेस्तोल ताकियो, भोलिपल्ट सुशील कोइराला बाध्य भए वर्तमान प्रधानमन्त्री ओलीसँग प्रधानमन्त्रीका लागि संसदमा भिड्न ।’ अब यो भनाइ एउटा सत्यतामा प्रमाणित हुन सक्छ, कारण यस्ता छन् ।
पहिलो, वर्तमान पार्टी सभापति शेरबहादुर देउवा र बेल्जियमस्थित इयूसँग पहिलेदेखि नै हिमचिम हो । तत्कालीन प्रधानमन्त्री देउवाले माओवादी द्वन्द्वकालमा इयू-ब्रसेल्सको डिजाइन मानेर हतियार खरिद गरेका थिए ।
पछिल्लो अवस्थामा भारतका दूतले संविधानमा यी-यी बुँदाहरू थपघट गर भनेर शीर्षस्थ नेतृत्वलाई दबाब दिँदै आएको हो, विशेष गरी सुशील कोइरालालाई । उक्त दबाब विजयकुमार गच्छदार, केपी ओली र प्रचण्डहरूले टेरपुच्छर नलाएपछि अन्तिममा सुशील कोइरालाले संविधान जारी गर्न बाध्य भए । सुशील कोइरालाको भूमिकाबाट रिसाएको भारतले अन्तमा पश्चिमाका ‘फेबर’ मानिएका शेरबहादुर देउवालाई ‘स्ट्राइकर’ तय गर्यो ।
यसैबीचमा कांग्रेस महाधिवेशन पनि आयो, जसरी राजदरबारको हत्याकाण्ड, मदनभण्डारी दुर्घटना भयो त्यसैगरी सुशील कोइरालाको अवसान गराइयो । निजी चिकित्सक हुनु, पाँच मिनेटको अस्पताल पहुँच हुनु, तर उनको मृत्यु रहस्यमय हुनु र यता कर्णेल लामालाई नेपालमै ल्याएर कारबाही गर्नुपर्ने, बेलायतबाट फर्काउनुपर्ने आवाज उठाइएका वरिष्ठ नेता रामचन्द्र पौडेललाई हराइनुको रहस्य छ ।
यसकारण स्वागत गरेको हो कांग्रेसले इयू-मोदीको वक्तव्य
लोकतन्त्रको ठूलो देश भारत जुन राजाविहीन छ । लोकतन्त्रको त्यो देशबाट ‘माइग्रेट’ भएर नेपालमा बसेका मधेसी मूलका नेपाली अवश्य नै राजाविरोधी छन् भन्ने आँकलन र तत्कालीन माओवादी र राजनीतिक दलका साँठगाँठले राजतन्त्र त गयो, सँगसँगै हिन्दू धर्म पनि हटाउँदा नेपालमा उथलपुथल हुन्छ भन्ने भारतीय रणनीति फेल भयो ।
अर्को, डा. ओम गुरुङ, अशोक राई आङकाजी शेर्पाबाट जातीय हिसाबले भड्काउने अभियानमा पेलिएको युरो र डलरले पनि काम नगरेपछि अन्ततः हिन्दूधर्मका हिमायती बोकेका खुमबहादुरमार्फत सशांकको उदय गराइयो र शेरबहादुर देउवाको सत्ता र पद मोहको कमजोरीमा विसर्जन गराइयो ।
यसैको फलस्वरुप अब इयू-भारतको संयुक्त वक्तव्यलाई नेपाली कांग्रेसले स्वागत गरेको हो । यदि भारत र इयूबाट अंकुश लगाउने संविधान संशोधनको रणनीति र हिन्दू धर्म जसरी हटाइयो, त्यसरी ल्याउनुमा अन्यथा मान्नुपर्दैन ।
जनताबाट नल्याएको हिन्दू धर्म दिगो पनि हुन्न । फलस्वरुप एकातिर तिनै पक्षले हिन्दूधर्म विरोधीलाई उचाल्नेछन्, अर्कोतिर जातीय हाँगा फैलाउनेछन् । हिन्दू धर्म हटाएर विद्रोह गराउन नसकेपछि हिन्दू धर्म फेरि ब्युँुताएर विद्रोह गराउने चेष्टा भारत र इयूको हो ।
दोहोरो भूमिका
पश्चिमाहरूले एनजीओमार्फत राजनीति गर्दछन् भन्ने उदाहरण हुन् डा. अर्जुन कार्की, जो अमेरिकामा नेपाली राजदूत छन् । अर्का एनजीओकर्मी गौरी प्रधानलाई मानवअधिकारको हर्ताकर्ता बनाइएको छ । उनले रोल्पा, रुकुम र कैलालीमा भएका जघन्य मानवअधिकारका घटना हेर्दैनन्, हेर्छन् त केवल संविधानको खोस्टोमा कहाँ कुन अधिकार पुगेको छैन भनेर ।
सामान्य मान्छेेले सोच्ने कुरा रोल्पा, रुकुम, रामेछापका महिलालाई के थाहा ? महिलाले अंश पाउनुपर्ने ? महिलाको इच्छाविपरीत लोग्नेेले सहवास गरेमा बलत्कार ठहरिने ? यस्ता अनगिन्ती असमान मुद्दामा जिते पनि हारे पनि, ती जिल्लाका महिलाले के पाउँछन् ? यस्ता सामाजिक मुद्दा उठाएर समाज र परिवारमा विखण्डन ल्याउने पश्चिमा खेल हो, यसैको बलमा यी र यस्ता अधिवक्ताहरू गोटी बने । यस्ता मुद्दा उठाउने नेपालमा अझै बेला भइनसकेको अवस्थामा उठाएर चर्चा कमाएकी अधिवक्ता हुन्, सपना मल्ल । यिनलाई देश-विदेश जाने घुम्ने स्रोत कसले दिन्छ ?
विभिन्न अन्तर्राष्ट्रिय फोरमहरूमा एनजीओकर्मीको पहुँच र पहिचान यसै बनेको छैन, बिनायुरो र बिनाडलर । तर न्यायाधीशमा सिफारिसमा परेकी मल्लको सर्वत्र विरोध भएपछि सरकारले भित्रभित्रै अध्यादेशमार्फत गुपचुपमा न्याय प्रशासन ऐन संशोधनसम्बन्धी अध्यादेश जारी गर्ने रणनीति लिएको छ । यसरी नै नेपालको न्याय प्रणालीमा एनजीओमार्फत पहुँच बनाइएको छ ।
यस्ता धेरै उदाहरण छन्, जुन क्रमशः आउँदै गर्दछ । यसैगरी अमेरिकाका राजदुत डा. अर्जुन कार्की पनि एनजीओकर्मी हुन्, उनी पनि पश्चिमा गोटीमार्फत नै राजदूत बनेका हुन् । यसरी नेपालको जराजरासम्म फैलिएको एनजीओकरणको यो बिचौलियाबाट देशले मुक्ति पाएर स्वतन्त्र हुनुका लागि वर्षौं लाग्छ । किन लेख्दैनन् जान्ने-बुझ्नेहरू भने अलि जानेका-बुझेका सबै एनजीओ, आईएनजीओको दानापानी सुक्छ भनेर चुप छन् ।
प्रचण्डको अभिव्यक्ति अदालतप्रति टिप्पणी
एमाओवादी अध्यक्ष प्रचण्डले बारम्बार अदालतको काम-कारबाही र गतिविधिप्रति टिप्पणी गर्दै आइरहेका छन्, उनले अदालतले द्वन्द्वकालीन मुद्दा हेर्न नहुने र राजनीतिक मेलमिलामका आधारमा गठन भएको सत्य निरुपण तथा मेलमिलाप आयोगका लागि अध्यादेश बनाइनुपर्ने भने पनि अन्तर्राष्ट्रिय सहयोग जरुरी हुनुपर्ने भन्दै थन्क्याइएको छ ।
जस्तो कि नरेन्द्र मोदीले अन्तर्राष्ट्रिय फोरममा संयुक्त राष्ट्र संघको सम्मेलनमा समेत द्वन्द्वकालीन मुद्दाको सम्बोधन गर्नुपर्नेजस्ता संकेतहरू देखिनुको पछाडि उसका सूत्रहरू फेल हुनुले देखाउँछ । ओली र प्रचण्डको बलियो गठजोडका कारण हो, जसबाट तिलमिलाएको भारतले इयूसम्म पुकार गरेर आफ्ना भनाइ राखिरहेको छ, जसलाई नेपाली कांग्रेसले स्वागत गरेको हो ।
बाबुरामको नयाँ शक्ति
प्रधानमन्त्री भएका बखत उनले ठूलै कसरत गरे आईएनजीओ र एनजीओहरूलाई हटाउन यसअघि अर्थ मन्त्रालयका तत्कालीन सचिव रामप्रसाद खनालले पहलकदमी लिए फगत उनी अर्थबाट चिप्लाइए र बाध्य भएर राजीनामा दिनुपर्यो र बाबुराम भट्टराईका आर्थिक सल्लाहकारमा नियुक्त भएका उनी र भट्टराईको भरमग्दुर प्रयासमा एनजीओकरणलाई हटाउन सकेनन्, त्यसैका कारण बाबुराम भट्टराईले संविधान ल्याउन नसकेको जानकार बताउँछन् ।
पछिल्लो अवस्थामा एनजीओकरणलाई हटाउन उनको द्वन्द्व प्रचण्डसँग चल्यो, तर उच्चस्तरीय राजनीतिक संयन्त्र बनाइरहेका प्रचण्डले एकैपल्ट एनजीओकरणलाई हटाउँदा पार्टीहरूको सहकार्य तोडिने अनुभव उनले गरे, जतिबेला कुलचन्द्र गौतम लगायतलाई दपेट्दा त्यसको तनाव प्रचण्डले भोगिसकेका थिए ।
बाबुराम भट्टराईले नयाँ शक्ति निर्माणमा स्रोत नखुलेको पैसाको चन्दा नलिने भन्ने अर्थ एनजीओतर्फ संकेत हो, उनी स्वयं प्रधानमन्त्रीकालमा पनि सारा राजदूतलाई बोलाएर छलफल गराए पनि सत्य निरुपण आयोग गठन गर्न सकेनन्, भनेपछि नेपालको सरकार कसको हातबाट चलिरहेको हुँदोरहेछ, गाउँदेखि मन्त्रालयसम्म कसको जरो रहेछ, सजिलै आँकलन गर्न सकिन्छ ।

