माझी बैनीले भनिन्- ‘काठमाडौं जाने हो ?’ नभन्नुहोला !
 दिल निसानि मगर\ सिन्धुपाल्चाेक डायरी
]प्राधिकरणले पुनर्निर्माणको काम कहाँबाट सुरुवात गर्ने भन्ने प्रस्थान बिन्दु पहिल्याउन नसकेको समाचार बाहिर आएपछि मलाई रातभरि निद्रा लागेन । भूकम्पपश्चात टेलिभिजनमा देखेको त्यही कोलाहल र चिच्चाहटको स्मरणले मेरो मगज खल्बलाइरह्यो । एकै छिन झिमिक्क निदाएको रहेछु, सपनामा एक अदृश्य महिलाले दृश्य दिइन्, ‘बालक, तिमी भोलि बिहानै उठेर सिन्धुपाल्चोक जाऊ ।’
 बिनाकुनै पूर्वयोजना वा तयारी म बिहानै उठेर सिन्धुपाल्चोकको यात्रामा निस्कें । यो क्षेत्रमा यसअघि कहिल्यै गएको थिइनँ ।
सुनकोसी किनारको गीत बाल्यकालदेखि सुन्दै आएको थिएँ । बाटैमा रहेछ सुनकोसी नदी । मैले बसका सहयोगीलाई भने, ‘ए भाइ गाडी रोक, म यहीँ झर्छु ।’ मलाई सुनकोसीलाई नजिकबाट स्पर्श गर्न मन लागेको थियो, मेरो साहित्यिक विम्ब थियो त्यो ।
आखिरमा माझी बैनीले डुंगा चलाउन थालिन् र मैले सुनकोसीलाई जोडसँग चुम्बन गरेँ । माझी बैनीले भनिन्, ‘ए दाजु, यो गाउँकी युवतीलाई ‘काठमाडौं जाने हो ?’ नभन्नुहोला । तपाईंलाई केटी बेच्ने दलाल ठानेर ज्युँदै मार्छन् । मलाई डुंगा चलाएबापत धेरै पैसा नदिनू होला । बुवा यहीँ हुनुहुन्छ, शंका गर्नुहुन्छ ।’ उनको कुरा सुनेर मैले खित्का छाडेँ ।
 
प्रिय सुनकोसीलाई आँखामा कैद गर्दै अर्को बस चढेर करिब पाँच घन्टाको यात्रापछि म सिन्धुपाल्चोकको साँगाचोक पुगेँ । त्यहाँबाट चौतारा पुग्न अझै एक घन्टा लाग्दोरहेछ ।
साँगाचोक, जहाँ बाँसको कप्टेरा र बोराका झुत्राहरूले एउटा उच्च माविको अस्तित्व धानिएको थियो । हेड मास्टरको कार्यालय खाद्यान्न व्यापारीको गोदामजस्तो अव्यवस्थित थियो ।
एसएलसी दिइरहेका विद्यार्थीहरूको मुहारमा कुनै उत्साह थिएन । यस्तो लाग्थ्यो, उनीहरूको मानसपटलमा बारम्बार भूकम्प आइरहेछ । काँपिरहेछ उनीहरूको मुटु ।

माझी बैनीले भनिन्, ‘मलाई डुंगा चलाएबापत धेरै पैसा नदिनू होला । बुवा यहीँ हुनुहुन्छ, शंका गर्नुहुन्छ

एक आँकडाका अनुसार सिन्धुपाल्चोकमा करिब ९८ प्रतिशत घरहरू बस्न नमिल्ने गरी भत्किएका छन्, क्षति पुगेका छन् । तीन हजार पाँच सय ५७ जनाको मृत्य भएको छ । १२ जना बेपत्ता छन् भने एक हजार पाँच सय ६९ घाइते भएका छन् ।
सरकारी भवनमा क्षति पुगेका कारण दैनिक कामकाजका लागि व्यापक असर पुगेको देखिन्छ । निधन हुनेहरूको परिवारका लागि किरिया खर्च त मिल्यो, तर घाइतेहरू घाउ बोकेर बाँचिरहेका देखिन्छन् । सिंगो बस्तीको मुहार फेरिन सकेको छैन ।
चौतारा वरिपरिका घरहरू भुइँमा लडिरहेका छन् । बाँझोबारीको छेउमा भग्नावशेष हेर्दै उभिन्छन् पीडितहरू । यस्तो लाग्छ कि यो गाउँमा आणविक बम खसालिएको थियो ।
सिन्धुपाल्चोकका भूकम्प पीडित
सिन्धुपाल्चोकमा एकबोरा चामल र दुई थान कम्बल उचालेर धेरै आए । उनीहरूले कठै बरा भने, तस्बिरहरू खिचे । तर सरकार कहिल्यै आएन । भूकम्प आएको यतिका महिना बितिसक्दा पनि सरकारले न्यानो कपडा, किरिया खर्चका लागि सामान्य राहतबाहेक अन्य प्रभावकारी सहयोग उपलब्ध गराउन सकेको छैन ।
स्वास्थ चौकी भत्केका छन् । खानेपानीका मुहानहरू बन्द भएपछि गाउँमा चर्को खानेपानी अभाव छ । सरकारले जनजीविकाबारे सोच्यो भने पुनर्निर्माणका निम्ति प्रस्थान बिन्दुहरू प्रशस्त भेटिन्छन्, सिन्धुपाल्चोकमा ।
भूकम्प आएपछि युवायुवती गाउँ छाडेर पलायन हुने अवस्था आएको रहेछ । विगत २ महिनायता मात्र चार हजार युवाले जिल्ला छाडेर बाहिर गए । कोही दिल्ली गए, कोही साउदी, कतार र मलेसिया । केही बालबालिकालाई एसओएस नामक संस्थाले पढाउनका लागि लग्यो । धेरै बालबालिका भने काठमाडौंमा रहेका रेस्टुरेन्टहरूमा जूठा भाँडा माझ्न बाध्य बनेका छन् ।

गाउँमा मिर्गौला बेचेर जीवन धान्न चाहनेको संख्या निकै बढेर गएको रहेछ । कैँयौले मानसिक सन्तुलन गुमाएका छन्

गाउँमा मिर्गौला बेचेर जीवन धान्न चाहनेको संख्या निकै बढेर गएको रहेछ । कैँयौले मानसिक सन्तुलन गुमाएका छन् । पीडा बिर्सन मानिसहरू दिउँसै जाँड, रक्सी सेवन गरेर बाटोमा सुतिरहेका देखिन्छन् ।
चौतारा- ५ गोल्माका युवा क्लबका संयोजक बुद्धलक्ष्मी श्रेष्ठ भन्छन्, ‘युवाहरूमा दुर्व्यसनीको लत निकै बढेर गएको छ । आफन्त र परिवारसँगको विछोड, आर्थिक पीडाका कारण मानिसहरू चरम डिप्रेसनमा फसेका छन्, अनि दिउँसै मातेर हिँड्न थालेका छन् । युवा-युवतीमा यस्तो विकृति कहिल्यै देखिएको थिएन ।’
सरकारले आक्कल-झुक्कल चामल, दाल, चिउरा, चाउचाउ वितरण त गरेको तर आफूहरूको मानसिक क्षतिलाई नजरअन्दाज गरेको उनको ठम्याइ छ । उनको आग्रह छ, ‘हामीलाई जीवनबारे आशा जगाउने ‘काउन्सिलिङ’ चाहियो ।’
जनजागृति उच्च माविका प्रध्यानाध्यापक पदमप्रसाद पराजुली स्कुल परिसरमा भेटिए । उनी विगत ३२ वर्षदेखि यो स्कुलमा प्राध्यापन गराइरहेका छन् । २ करोडको खर्चमा निर्माण गरिएको पक्की स्कुल भूकम्पले ढलाइदिएपछि उनको मन अहिले पनि रोइरहेको छ ।
जनजागृति उच्च मावि
स्कुलको सम्पत्ति कम्प्युटर, प्रयोगशालाका बहुमूल्य प्रविधि भूकम्पसँगै माटो बनेका छन् । प्रारम्भमा जिल्ला शिक्षा कार्यालयबाट तीन लाख रुपैयाँ उपलब्ध भए पनि त्यो उच्च मावि निर्माणका लागि ‘हात्तीको मुखमा जीरा’ जस्तै भयो । जर्मनको एउटा सामाजिक संस्थाले हामीले स्कुल बनाइदिन्छौँ तर अनुमतिपत्र चाहियो भन्दा सरकारले नक्सा पासका लागि समेत सहयोग गरेको छैन ।
प्रध्यानाध्यापक पराजुली भन्छन्, ‘यस्तो विपत्को अवस्थामा समेत सरकारको पुनर्निर्माण र राहतको प्रक्रिया यस्तो भद्रगोल र झन्झटिलो छ भने सामान्य अवस्थामा कस्तो होला ? कल्पना गर्न पनि सकिन्न । विदेशी संस्थाले स्कुल बनाइदिन्छौँ भन्छन् तर सरकारले अनुमति प्रदान गर्न ढिलाइ गरेको छ ।
सरकार आफू पनि गर्दैन, अरुलाई पनि गर्न दिँदैन । यस्तो रबैया त विकास विरोधी भयो, विशेष अवस्थाको ठोस पहिचान राज्यले गर्न सक्नुपर्थ्यो ।’ सरकारले अनुमति दिन ढिलाइ गर्दा विदेशीहरू पछि हट्ने र वर्षौंसम्म नयाँ स्कुल नबन्ने डर छ पराजुलीलाई ।
१६ वर्षीय अर्जुन श्रेष्ठ एसएलसीको परीक्षा दिइरहेका छन् । उनी अझैसम्म त्यही कहालीलाग्दो दिन सम्झिन्छन् । जस्तापाताले छोपेको साँघुरो अस्थायी झुप्रोमा बसेर पढिरहेको बेला कतै फेरि पनि पृथ्वी हल्लिन्छ कि भन्ने डर छ, उनको मनमा ।
‘परिवारका १२ सदस्य एउटै छाप्रोमुनि कोचिएर बस्नुपरेको छ, पढ्नका लागि राम्रो वातावरण नै छैन,’ अर्जुन भन्छन्, ‘घर-परिवारको बिचल्ली छ, खाने सुत्नेको कुनै ठेगाना छैन । भेडाबाख्रा पनि बस्दैनन् होला हामी बसेको घरमा । कसरी एसएलसी पास गर्न सकिएला र ? जाने हो विदेश अब ।’
साधुराम नेपाली
१७ वर्षका साधुराम नेपालीले पनि एसएलसी दिँदै छन् । भूकम्पमा उनले परिवारका २ सदस्य गुमाए । ‘एसएलसी दिने मुढ नै थिएन, तर पढाइजस्तो ठूलो कुरा केही पनि छैन,’ साधुराम भन्छन्, ‘सरकारले हामी भूकम्प प्रभावित विद्यार्थीका लागि दयामाया देखाउन सकेन । अहिले म मानसिक रूपमा तयार छैन । चार महिनासम्म त किताब छोएको पनि होइन, पास हुने कुनै आशा छैन ।’
साधुरामको चाहना थियो, यसपालि एसएलसी दिने । विद्यार्थीका लागि सरकारले केही महिना अगाडिदेखि होस्टेलको व्यवस्था गरिदिनुपथ्र्यो, तर दृष्टिहीन सरकारले गरेन ।
भूकम्पपीडितको बिचल्ली
भूकम्प आउँदा कान्छीमाया तामाङ गोठमा वस्तुभाउलाई स्याहार गर्दै थिइन् । उनका श्रीमान घरभित्र खाना खाइरहेका थिए । एक्कासि जमिन र रुखहरू एकसाथ हल्लिन थालेपछि कान्छीमाया ‘ए बूढा बाहिर आऊ, चाँडो निस्क’ भन्दै चिच्याइन् । कान्छीमाया रनबन थर्किने गरी चिच्चाइन् तर, बूढा कहिल्यै बाहिर आएनन् ।

कान्छीमायाको मन अझैसम्म टालिएको छैन । कान्छीमाया सोध्छिन्, ‘बाबु सरकारको नाक कस्तो हुन्छ ? त्यो सरकार किन आउनुहुन्न मलाई भेट्न ?’

कान्छीमायालाई भूकम्प आयो होला भन्ने थाहा थिएन । उनले सोचेकी थिइन्, पृथ्वी ध्वस्त हुन लाग्यो भनेर । केही क्षणपछि जमिन र रूखहरू हल्लिन छाडे र फेरि सुरु गर्यो कान्छीमायाको मुटु र मन हल्लिन ।
कान्छीमाया बेहोसबाट होसमा आउँदा आकाशमा हेलिकप्टर उडिरहेका थिए । गाउँभरि रुवाबासी थियो । सिंगै गाउँ भत्किएको थियो । त्यस दिनदेखि भत्किएको कान्छीमायाको मन अझैसम्म टालिएको छैन । कान्छीमाया सोध्छिन्, ‘बाबु सरकारको नाक कस्तो हुन्छ ? त्यो सरकार किन आउनुहुन्न मलाई भेट्न ?’

यति भन्दै गर्दा कान्छीमायाको आँखामा आँसुको भेल बग्यो । कान्छीमाया ६२ वर्षमा लागिन् । उनको सहारा कोही छैन । उनले पुरानो बोरा काटेर बाँसको कप्टेराले टालेकी छिन्, माथि छ जस्तापाता । उनको दमको रोगलाई चिसो हावाले अझै बढाइदिन्छ ।
‘गाउँमा चामल बाँड्छ रे भन्छन् । गयो, सबै टाठाबाठाले बोक्दै जाँदै गर्छन् । एकजनाले दश बोरासम्म लगेको मेरै आँखाले देखेँ । तर, मैले अहिलेसम्म दुई पाथी चामल, एक किलो चिनी र चार माना दालबाहेक अरु केही पाएको छैन ।’
न्यानो कपडाका लागि आएको १० हजार कान्छीमायाले औषधि किनेर सेवन गरिन् । उनी थप्छिन्, ‘कपडा त मागेर भए पनि लगाउँला तर दबाई किन्ने पैसा नभएपछि म के गरुँ ? एक दिन बाँचे नौ लाख तारा देखिन्छ भन्छन् ।’
कान्छीमाया चाहन्छिन्, आफूजस्तै भूकम्पपीडित सहाराविहीन वृद्धालाई सरकारले आवासको व्यवस्था गरिदियोस् । सधैँभरि हेरेचाह गरिदियोस् ।
कमान सिंह तामाङ
५६ वर्षीय कमान सिंह तामाङ आफ्नो पुरानो घरको जग देखाउँदै भक्कानिएर रोए, ‘कति दुःख गरेर बनाएको राम्रो घर थियो मेरो तर क्षणभरमै ध्वस्त भयो ।’
कमानसिंह छोरा-बुहारीको साथमा छन् । उनका नातिनातिना पनि छन् । तर, अस्थायी छाप्रोमुनि १६ जनाको परिवारका सदस्य कोचाकोच गरेर बस्नुपरेको छ । कमानसिंह आक्रोश हुँदै भन्छन्, ‘त्यो अग्नि सापकोटा भोट माग्ने बेला बाबा बुढो हुनुभयो भन्दै मेरो गाला मुसार्न आएको थियो । मैले भोट पनि उसैलाई हालेको हुँ । तर अहिलेसम्म मुख देखाउन पनि आएको छैन । पख्लास् नि अर्कोपटक आउलास् भनेको छु ।’
नेताहरूलाई भोट दियो, सरकारमा पुर्यायो तर उनीहरूले आफ्नै भुँडी भर्न मात्र जानेको कमान सिंहको बुझाइ छ । त्यस्तै, बुझाइ छ, ५२ वर्षीया माइली तामाङको ।
आफूले रुख चिह्नमा भोट हालेको, कांग्रेसलाई जिताउनका लागि बाउबाजेको पालादेखि नै लागेको तर आज आफ्नो उठिबास लाग्दा सहारा, सान्त्वना दिने मानिस कोही नभएको उनको दुखेसो छ । उनी भन्छिन्, ‘हामी पनि जनता हौँ र ? हामी त कमारा (नोकर) हौँ । नेताहरूको मन पलायो भने एक पाथी चामल पाउँछौँ, पलाएन भने भोकै सुत्छौँ । सरकारसँग पैसा छैन भने जनताको कर खै त ? कि विकास निर्माणको काम देखाएको हुनुपर्यो ।’
फूलमाया तामाङ
१९ वर्षीया फूलमाया तामाङ निकै सुन्दर देखिन्छिन् । उनको मुहार निर्दोष देखिन्छ । मानौँ यी सबै पीडा, तनाव भोग्नुमा उनको कुनै दोष छैन । उनले भूकम्पमा २ वर्षीय छोरालाई गुमाउन पुगिन् । यसको अर्थ हुन्छ, उनले सानै उमेरमा विवाह गरेकी थिइन् । तर उनी भन्छिन्, ‘हामीलाई प्रकृतिले नै हुर्काउँछ, बढाउँछ र मार्छ । म पनि प्रकृति हुँ, एउटी आमा हुँ । मैले नचाहेर पनि यो पीडा सहनैपर्छ ।’
गज्जबको दार्शनिक उत्तर सुनेपछि फूलमायालाई मैले सोधेँ, ‘तिमीले कति पढेकी छौ ? तिम्रो राजनैतिक आस्था के हो ?’ फूलमायाले जवाफ दिइन्, ‘मैले स्वअध्ययन गरेकी छु, मलाई कम्युनिस्टको विचार मन पर्छ ।’
भूकम्प गएपछि कहिल्यै नरुने बूढापाकाहरू भक्कानो फुटाएर रोएको अनि आफूले सकेसम्म सम्झाउने कोसिस गरेको फूलमायाको दाबी छ । ‘हाम्रा लागि त सरकार मर्यो, सबैले तिमीहरू त तामाङ, सरकारमा तिमीहरूको मान्छे को छ र ? भनेर खिसी गर्छन् । तर, हामीलाई थाहा छ, यो देशमा हामीलाई माया गर्ने कोही छैन, यहाँ चरम विभेद छ ।
फूलमाया थप्छिन्, ‘राहतमा आएको दाल, चामल, चिनी, नुन समेत ठूलाबडाकै आँगनमा बाँड्नुपर्ने, पीडित बस्तीमा उनीहरू आउनै नहुने, यो कस्तो नियम हो ? सामाजिक रुपमा हामीलाई अझै बहिष्करण गर्ने प्रयास गरिएको हो ?’
फूलमायाको प्रश्न, विचार र आवेग सुन्दासुन्दै सिन्धुपाल्चोकमा हुरी-बतास चल्न थाल्यो । घडी हेरेँ, साँझको ५ बज्नै लागेको रहेछ । नयाँ ठाउँमा नयाँ मानिससँग कुरा गर्न पाउँदा, वरिपरिका दृश्यहरू नियाल्न पाउँदा म जति खुसी थिएँ, उत्तिकै दुःखी पनि थिएँ । कान्छीमाया र कमानसिंहका शब्दहरू मेरो मनमा व्रजपात बनेर ठोक्किएका थिए तर पनि यी सम्झनालाई डायरीमा टिपेर मनभित्रको पीडालाई भुलाउने प्रयास गरेँ ।
म काठमाडौं आउने रात्रिबसको झ्यालतिरको सिटमा बसेँ । मनभरि अनेक तर्कना खेलिरहे ।
यस्तो लाग्यो म बाँचेको देश, मेरो होइन रहेछ ।

