ब्रसेल्स वक्तव्यः भारत र ईयु दुबैको बाध्यता
अरुणकुमार सुवेदी/ टिप्पणी
छिमेकी मित्रराष्ट्र भारतका प्रधानमन्त्री नरेन्द्र मोदीको युरोप भ्रमणका क्रममा युरोपियन युनियनसँगको संयुक्त विज्ञप्तिपश्चात नेपाली कुटनीतिक क्षेत्र पुनः आक्रामक-प्रतिक्रियात्मक बनेर प्रस्तुत भएको छ । कूटनीतिको यो शैलीलाई उचित ठान्ने र राष्ट्रियताको मानक मान्नेहरु प्रशस्तै देखिएका छन् । तर, अर्कातर्फ यसलाई कुटनीतिको अपरिपक्व सडककरण ठान्ने पनि धेरै नै छन् ।
बरिष्ठ पत्रकार किशोर नेपालको यसमाथिको चर्चाले वातावरण गर्माएका बेला नेपाली कांगेसका तर्फबाट पनि सरकारको प्रतिक्रियाप्रति असहमतिको धारणा बाहिर आएको छ ।
कुटनीति र राजनीतिमाथि सामाजिक सञ्जाल र मिडियाहरुमा चर्को धु्रवीकृत बहस शुरु भएका छन् । उक्त संयुक्त वक्तव्यलाई उचित- अनुचितको कसीमा रगड्नु भन्दा त्यसउपरको परिस्थितिजन्य विश्लेषण गर्ने प्रयत्न रहनेछ यस लेखमा ।
मोदीको विवशता –
ठूलो बहुमत र दह्रो लोकपि्रयता लिएर भारतको प्रधानमन्त्री बनेका मोदीले आफ्नो सत्तारोहणसँगै विदेश नीतिमा आमूल परिवर्तन गर्ने कोसिस गरे  । आफू गुजरातको मुख्य मन्त्री रहँदा पश्चिमासँग ठूलो दुरी कायम गर्न वाध्य भएका मोदीलाई विदेश नीतिको परिवर्तन जोखिमपूर्ण थियो नै ।
अत्यन्त महत्वाकांक्षी मोदीले भारतलाई विश्व राजनीतिको शक्ति केन्द्रका रुपमा उभ्याउने महत्वकांक्षा लिनु स्वाभाविक पनि थियो । तर, इन्दिरा गान्धी पछाडि दर्बिलो नेतृत्व र दर्बिलो जनमतको संयोग नमिल्नाले अन्तराष्ट्रिय राजनीतिमा पातलिएको पकडलाई एकाएक परिवर्तन गर्न सक्ने अवस्था सहज थिएन ।
मोदीको सत्तारोहण पहिलेको सरकारको र राजनीतिको नेतृत्वले भारतलाई अन्तराष्ट्रिय राजनीतिमा दोस्रो श्रेणीको खेलाडीका रुपमा धकेलिसकेको थियो । यसकारण भारतलाई तत्कालीन अवस्थामा प्राप्त अन्तराष्ट्रिय राजनीतिका दुई धु्रव पश्चिम युरोप र अमेरिका वा नवोदित शक्ति चीन र रसियामध्ये एकको रणनीतिक साझेदार हुनुपर्ने बाध्यता थियो ।
यसक्रममा जहिले पनि पश्चिमसँग सम्वन्ध विस्तार गर्नुपर्छ भन्ने भारतका समाजवादीहरुको दबावपूर्ण संलग्नता रहेको कांग्रेस नेतृत्वको सरकारले त्यही सूत्र अंगीकार गरी नेपाल नीति निर्माण गरेको थियो । अर्थात, विगतमा नेपालमा भएका परिर्वतनहरुमा भारत र पश्चिम एकैठाउँमा काम गरिरहेका थिए ।
यद्यपि अन्य अन्तरराष्ट्रिय मामलामा बि्रक्समार्फत चीन र रसियासँगको सम्बन्धलाई पनि एक हदसम्म निर्वाह गरिरहेथ्यो भारतले । नरेन्द्र मोदी कांगे्रसकालीन यो कुटनीति र रणनीतिसँग असहमत देखिए । र, आफ्नो विदेश नीतिलाई परिवर्तनको दिशामा लिएर जान थाले ।
मोदी नवोदित शक्ति चीनसँग सुमधुर सम्वन्ध कायम गर्नतर्फ अग्रसर भए । चीनको उदयबाट सशंकित पश्चिमले पहिलेदेखि नै चीनलाई घेर्ने  नीतिअन्तरगत भारतलाई एक हदसम्म प्रयोग गर्दै आएको थियो । पश्चिम र भारतले चीन घेर्ने रणनीतिमा एक भई नेपालको राजनीतिलाई पनि प्रभावित पारिरहेको थियो ।
भारतमा वा मोदीमा आएको यो परिवर्तन पश्चिम र भारतीय प्रतिपक्षलाई स्वीकार्य हुने कुरै थिएन । नेपाललाई जहिले पनि आफ्नो डोमेनमा कँजाउनुपर्छ भन्ने भारतीय प्रतिपक्षी दल मोदीको यो नितिप्रति आक्रामक भरहेको छ ।
नेपालको उच्च राजनीतिक सम्पर्कमा अत्यन्त कमजोर उपस्थिति भएको भाजपा र संघ परिवारको सापेक्षमा भारतका वर्तमान प्रतिपक्षीहरु कांग्रेस, समाजवादी र कम्युनिष्टहरु नेपालको उच्च राजनीतिक एवं कुटनीतिक नेतृत्व मोदीको विरुद्ध उत्रिएका छन् ।
नेपालको दुरी चीनसँग नजिक बनाइदिएको भन्दै मोदी आफ्नै दलभित्र पनि आलोचित भएका छन् । नेपाल नीतिको असफलताले मोदीलाई चीन-रसिया धु्रवसँगको सहकार्यको विकल्पमा विदेशनीतिको दोस्रो योजना खोज्नुपर्ने बाध्यता निर्माण भएको देखिन्छ ।
भारत-चीन लुकामारी-
बढ्दो वैश्वकरण, व्यापारिक आत्मर्निभरता महंगो सामरिक टकराव र बढ्दो अमेरिकी दबावबीच भारत र चीनको आपसी सम्बन्ध तनावरहित र पूरक हुनुपर्ने बाध्यात्मक स्थिति छ । तर, सँगसँगै विवादका विषयहरु र अविश्वासको वातावरण पनि सानो छैन । एकपटक युद्ध गरिसकेका र लामो कटु सम्बन्ध रहेका यी दुई राष्ट्र आफ्नो कुटनीतिक रणनीतिमार्फत एक अर्कालाई दबावमा राख्न पनि त्यतिकै प्रयत्नरत देखिन्छन् ।
भारतका वरिपरिका छिमेकीहरुको भारतसँगको सम्वन्धमा रहेको थोरै पनि चिसोपनलाई उपयोग गरी चीनले भारतलाई घेरेर उसकै छिमेकीमार्फत दबावमा राख्न चाहेको स्थिति स्पष्ट देख्न सकिन्छ । यस्तो रणनीतिमा भारत पनि कम देखिएको छैन ।
चीनका छिमेकीहरु पनि चीनसँग खास सन्तुष्ट छैनन् । त्यस्ता असन्तुष्ट छिमेकीहरुसँग मोदीले सुमधुर सम्वन्ध राख्न सफल भएका छन् ।
तेल कूटनीतिको वाध्यता-
मध्यपूर्वका तेल राष्ट्रहरु अमेरिकी पकडमा पुगिसकेको अवस्थामा पश्चिमसँग अलग रहन सक्ने तेल निर्यातक राष्ट्रहरुको खोजीमा चीन र भारत दुबै लाग्नु स्वाभाविक हो । यसका सम्भावित स्रोत राष्ट्र इरान र रसिया मात्र हुन सक्छन् ।
ती दुबै राष्ट्रबाट पेट्रोलियमको पाइपलाइन ल्याउनलाई विशेष भारतका लागि या त चीनको भूमि या त पाकिस्तानको भूमि उपयोग हुनुपर्छ । यो दुबै अवस्थामा चीनको भूमिका महत्वपूर्ण हुन्छ ।
यसर्थ, भारत चीनसँगको समन्वयात्मक सहकार्य र सो सहकार्यका लागि रणनीतिक दबाव दिनलाई प्रयत्नरत रहेको देखिन्छ ।
युरोपियन युनियनसँगको रणनीतिक ‘बार्टर’
चीन-रसियासँगको सहकार्यमाथि मोदीले झेलेको दबावले गर्दा इयुलाई अर्थात पश्चिमलाई एक हदसम्म विश्वासमा लिनुपर्ने वाध्यता थियो मोदीलाई । यही वाध्यतालाई रणनीतिक उपयोग गरी नेपाल मामिलामा पश्चिमाहरुको डिक्टेशनबाट आएको संविधानलाई भारतको समेत चाखमा पुनरावलोकन गर्ने र पश्चिमको चाखमा चीन घेर्ने नीतिअन्तर्गत भारतले पश्चिमाहरुसँग सहकार्य गर्ने रणनीतिक सट्टापट्टा भएको हुन सक्छ भन्ने विश्लेषण छ यस लेखकको ।
इयु र मोदीको वक्तव्य आउनासाथ अचम्म-अचम्मका पात्रहरुले नेपाल हिन्दुराष्ट्र हुन सक्छ भन्ने विचार व्यक्त गर्न थालेका छन् । इयुलाई ‘सेकुलारिज्म’बाट पछि हट्न मोदीले गरेको प्रयत्न नेपालका सेकुलारिष्ट नेताहरुको बदलिएको स्वरले प्रमाणित गरेको छ ।
आफ्ना कुटनीतिक र सामाजिक रणनीतिमार्फत आफ्नो नेपाल नीतिलाई पुनः सफल बनाउने एक प्रयत्नस्वरुप इयुलाई प्रभावमा लिएका हुन् मोदीले ।
इस्लामी आतंकवादको भय –
युरोपेलीहरुले विगत केही समयदेखि इस्लामी आतंकवादको श्रृंखलावद्ध प्रकोप भोगिरहेछन् । भारत पनि यो आतंकवादबाट निकै पीडित राष्ट्र हो । भारतमा भएका आतंकवादी हमलामा संलग्न केही व्यक्तिहरु नेपालसँग सम्वन्धित रहेको तथ्यहरु प्नि विगतमा देखा परेका हुन् ।
नेपालको दक्षिणी सीमाक्षेत्रमा फैलँदो मदरसाको क्रियाकलापप्रति भारतले गम्भीर आपत्ति जनाउँदै आएको छ । धर्म निरपेक्षताको आडमा यस्ता क्रियाकलाप झन बढ्दै गएको आरोप रही आएको छ भारतको वर्तमान सरकारको ।
ब्रसेल्स आक्रमणपछि युरोप पुगेका मोदीका यी सरोकारले युरोपियन युनियनलाई नेपालबारे पुनःविचार गर्न बाध्य तुल्याएको विश्लेषण छ मेरो ।
सिञ्जियाङमा समस्या झेलिरहेको चीनसामु पनि मोदीको यो सूत्र प्रभावी भएमा चीन पनि अरु अग्रसर भएर नेपाल मामिलामा भारतसँगै उभिने सम्भावना छ । यो अत्यन्त महत्वपूर्ण विषय हो ।
यस्ता तथ्यगत एवं तर्कगत आधारहरुलाई मध्यनजर गरी नेपालले ओठे प्रतिकृयात्मक कुटनीति अवलम्वन गर्ने कि गम्भीर भएर आफ्ना नीति दृष्टिकोणमा पुनरावलोकन गर्ने ? यसै प्रश्नको उत्तरमा नेपालको भविश्य निर्धारित हुनेछ ।


