केपी ओलीको कार्यसूचिः चीनबाट फर्केपछि अब के ?
२८ चैत, काठमाडौं । प्रधानमन्त्री केपी शर्मा ओलीले चीनको चेङदुबाट र्फकँदा विमानबाटै आफ्ना सल्लाहकारहरुलाई सरकारको ६ महिने प्रगति विवरण तयार पार्न निर्देशन दिएका थिए । चैत २६ गते प्रगति विवरण सार्वजनिक गर्ने प्रधानमन्त्री ओलीको योजना थियो, जुन गर्भमै सेलायो ।
चीनबाट फर्केलगत्तै प्रधानमन्त्री ओलीले अब आफ्नै सरकारले तीनवटा चुनाव सम्पन्न गर्ने बताएका छन् । यसको मतलब ०७४ साल माघ ७ गतेभित्रै तीनवटा चुनाव गर्नुपर्ने हुन्छ । किनकि, ०७४ माघ ७ गते अहिलेको व्यवस्थापिका संसदको म्याद समाप्त हुनेछ ।
नयाँ संविधान जारी भएसँग गर्नुपर्ने काममध्ये प्रधानमन्त्री, राष्ट्रपति, उपराष्ट्रपति, सभामुख र उपसभामुखको चुनाव सकिएका छन् ।
संविधान बनेको तीन महिनाभित्र गठन भइसक्नुपर्ने स्थानीय निकायसम्बन्धी आयोगको गठन पनि गत चैत १ गते भइसकेको छ । सो आयोगको म्याद संविधानले १ वर्षका लागि तोकेको छ ।
स्थानीय निकायसम्बन्धी आयोगको म्याद ०७३ साल चैत १ गतेसम्म छ । तर, सरकारले स्थानीय निकायको चुनाव यही बैशाख-जेठतिरै गरौंलाजस्तो गरी हल्ला गरिरहेको छ । मधेसवादी दलहरु स्थानीय चुनाव हुन नदिने रणनीतिमा छन् ।
संक्रमणकालीन स्थानीय निकाय
नयाँ संविधानले स्थानीय निकायको चुनाव दुईवटा चरणमा व्यवस्था गरेको छ । स्थानीय निकायको संरचना वा प्रादेशिक संरचनाहरु नबन्दै संक्रमणकालीन समयमा पनि गाउँपालिका र नगरपालिकाहरुको चुनाव गर्न सकिने संविधानले ठाउँ दिएको छ ।
र, यही संक्रमणकालीन व्यवस्थामा टेकेर स्थानीय निकायको चुनाव गर्ने हो भने स्थानीय निकायको सीमांकन आदिबारे आयोगको प्रतिवेदन पर्खिइरहनुपर्ने अवस्था छैन ।
यदि संक्रमणकालमै स्थानीय निकायको चुनाव गर्ने हो भने अब केपी ओली नेतृत्वको सरकारको कार्यसूचीमा स्थानीय चुनावको मिति तोक्नु र त्यसको तयारीमा लाग्नुपर्ने हुन्छ, जुन अहिलेसम्म भएको छैन ।

संविधान कार्यान्वयनको चापाचाप स्थितिमा सरकार फेरबदलको खेल सुरु भयो भने यसले समयतालिकालाई प्रभाव पार्न सक्छ

प्रदेश संरचना र सीमांकन आयोग
सरकारले संक्रमणकालीन धारामा टेकेर गाउँपालिका र नगरपालिकाको निर्वाचन त गर्न सक्छ, तर प्रदेश सभाको चुनावमा जान त्यति सजिलो छैन ।
प्रदेश सभाको चुनावपूर्व प्रदेशहरुको सीमांकनका लागि आयोग बनाउन र सो आयोगले काम सक्न समय लाग्ने देखिन्छ । संविधान कार्यान्वयनको सबैभन्दा जटिल राजनीतिक मुद्दा पनि यही नै हो ।
सीमांकनसम्बन्धी समस्या समाधानका लागि आयोग गठनसँगै सरकारले टुंगो लगाउनुपर्ने विषय भनेको प्रदेशको राजधानीहरु तोक्ने र प्रदेश प्रमुखको नियुक्ति गर्नेलगायतका विषयहरु संविधानको कार्यान्वयनसँग जोडिएका छन् ।
प्रदेशको नाम र राजधानी प्रदेश सभाले तोक्ने भनिए पनि अहिले उच्च अदालत, निर्वाचन आयोगको कार्यालय लगायतका मुकामहरु खडा गर्नुपर्ने भएकाले अन्तरिम कालका लागि भए पनि ७ प्रदेशको राजधानी तोक्न जरुरी छ । यसका लागि प्रदेश संरचनासम्बन्धी कानूनहरु बनाउनु सरकार र सदनको मुख्य दायित्व हो ।
संविधानले तोकेको समयतालिका अनुसार संविधान बनेको एक वर्षभित्र अर्थात् ०७३ असोज ३ भित्र पुनरावेदन अदालतहरु खारेज हुने भएकाले उच्च अदालतको संरचना बनाइसक्नुपर्ने हुन्छ । त्यसैले अब आउने दसैंसम्म प्रदेशहरुको अन्तरिम मुकामहरु तोकेर त्यहाँ उच्च अदालतहरु खडा गरिसक्नुपर्ने छ ।

सभामुख ओनसरी घर्तीले नियमावली मस्यौदा समितिका सांसदहरुलाई विदेश भ्रमणमा नजाउ भनेर रोक्न सक्नुपर्दथ्यो

उच्च अदालत खडा गर्न कानून तत्कालै संशोधन गर्नुपर्ने हुन्छ । र, यसका लागि व्यवस्थापिका संसद सुचारु हुन जरुरी छ ।
प्रदेशको अन्तरिम राजधानी र प्रदेश प्रमुख तोक्नुपर्ने
सीमांकन एवं राज्य पुनसंरचनासम्बन्धी आयोगले काम नसक्दै उच्च अदालतका लागि प्रदेशको राजधानी तोक्नुपर्ने दबावमा छ सरकार । प्रदेशको राजधानीमात्रै तोक्ने, तर प्रदेशको प्रमुख नतोक्ने विषय व्यवहारिक नहुने हुँदा प्रदेश प्रमुख नियुक्त गर्नुपर्ने अर्को आवश्यकता छ ।
प्रदेश प्रमुख तोकिसकेपछि प्रदेशहरुमा निजामति कर्मचारीको संरचना कस्तो बनाउने, त्यसमा पनि काम गर्नुपर्ने हुन्छ ।
संविधानअनुसार प्रदेश प्रमुखहरुको नियक्ति राष्ट्रपति विद्यावेवी भण्डारीले गर्नुपर्ने हुन्छ । तर, राष्ट्रपतिले आफूखुशी प्रदेशप्रमुख तोक्न सक्दिनन्, यसमा सरकारको सिफारिस आवश्यक पर्छ ।
अहिलेसम्म सरकारले प्रदेश प्रमुखको नियुक्तिसम्बन्धी गृहकार्य थालेको छैन । राष्ट्रपतिले पनि यस्तो विषयमा सरकारलाई घच्घच्याएर संविधान कार्यान्वयनमा जोड दिएको देखिँदैन ।
उच्चस्तरीय संयन्त्रका प्रमुख रहेका प्रचण्डले पनि संसद सुचारु गराउनेबारे पहल लिएका छैनन्, विगतमा जस्तो राष्ट्रपतिले पनि दलका नेतालाई शीतलनिवासमा बोलाएर संविधान कार्यान्वयनको टाइमलाइनबारे सचेत गराएको अवस्था छैन
आम चुनावका लागि निर्वाचन क्षेत्र छुट्याउने काम
संविधानतः ०७४ माघ ७ गते व्यवस्थापिका संसद स्वतः विघटन हुन्छ । तर, त्यसअघि नै नयाँ प्रतिनिधिसभाको चुनाव हुनुपर्ने संविधानको आशय देखिन्छ । यसको अर्थ ०७४ सालको हिउँदमा नयाँ आमचुनाव गरिसक्नुपर्ने हुन्छ ।
नयाँ चुनावका लागि निर्वाचन क्षेत्र निर्धारण आयोग बनाएर नयाँ निर्वाचन क्षेत्रहरुको निर्धारण गर्नुपर्ने हुन्छ, जुन विषयमा केपी ओली नेतृत्वको सरकारले अहिलेसम्म गृहकार्य गरेको देखिँदैन ।
त्यसैले आगामी दिनमा तोकिएको समयमै आम चुनाव गर्ने र संविधान कार्यान्वायनलाई संकटमा पर्नै नदिने हो भने अहिल्यैदेखि निर्वाचन क्षेत्र निर्धारण आयोग बनाउन जरुरी देखिन्छ ।
तर, प्रदेशहरुको सीमाकन नभई, स्थानीय निकायहरुको प्रष्ट सीमांकन नभई निर्वाचन क्षेत्रहरुको टुंगो लगाउन मुस्किल हुन्छ । यस्तो अवस्थामा निर्वाचन क्षेत्र निर्धारण आयोगको काम थाल्नकै लागि पनि प्रदेशहरुको सीकांकन विवाद टुंगो लगाउनुपर्ने बाध्यता छ ।
संवैधानिक आयोग गठन
अन्तरिम संविधानले व्यवस्था गरेका भन्दा केही थप संवैधानिक आयोगहरु बनाउनुपर्ने दायित्व पनि संविधान कार्यान्वयनका क्रममा आवश्यक देखिन्छन् । जस्तै समावेशी आयोग, मधेसी आयोग, मुस्लिम आयोग, थारु आयोग लगायतका आयोगहरुको संरचना बनाउनुपर्ने दायित्व सरकारसँग छ ।
राष्ट्रिय एवं राजनीतिक सहमति आवश्यक
संविधान कार्यान्वयनका लागि तोकिएका कामहरु फटाफट गर्नर्े हो भने यसका लागि राजनीतिक सहमति जरुरी छ । मधेसवादी दलहरु आन्दोलनको तयारी गरिरहेका छन् । विपक्षी नेपाली कांग्रेस नयाँ सरकार गठनको छिद्र खोजिरहेको छ । यो अवस्थामा कमसेकम स्थानीय निकायको चुनाव गर्न र सीमांकन सम्बन्धी विवादको टुंगो लगाउन प्रमुख दलहरुवीच राजनीतिक सहमति आवश्यक छ ।
संविधान कार्यान्वयनको चापाचाप स्थितिमा सरकार फेरबदलको खेल सुरु भयो भने यसले समयतालिकालाई प्रभाव पार्न सक्छ । त्यसैले यही सरकारमा पनि कांग्रेस र मधेसवादी दलहरु सहभागी भएर हुन्छ या उनीहरु प्रतिपक्षमै बसेर भएर पनि संविधान कार्यान्यवनमा सरकार र प्रतिपक्ष दुबैले गम्भीर बन्न आवश्यक देखिन्छ ।
प्रधानमन्त्री केपी शर्मा ओलीले भारत र चीनको भ्रमणको खुशियाली मनाएरै बसिरहने हो भने समय घर्किएपछि संवैधानिक संकटको खतरा निम्तिन सक्छ ।
सभामुखको कार्यक्षमतामा प्रश्न
यतिबेला संसद सुचारु हुन सकेको छैन । संसद नियमावली बन्न नसकिरहेका बेला नियमाली मस्यौदा समितिका सांसदहरु विदेश भ्रमणमा रमाइरहेका छन् । संविधान कार्यान्वयनका लागि सक्रिय हुनुपर्ने संसद अनिर्णयको बन्दी बनिरहेको छ ।
सभामुख ओनसरी घर्तीले नियमावली मस्यौदा समितिका सांसदहरुलाई विदेश भ्रमणमा नजाउ भनेर रोक्न सक्नुपर्दथ्यो । विगतमा सभामुख सुवास नेम्वाङले सभासदहरुलाई विदेश जानबाट रोकेका उदाहरण पनि छन् ।
सभामुख ओनसरीले संसदलाई सक्रिय गराउन दलहरुलाई दबाव दिन सकेकी छैनन् । संसद सुचारु नहुँदा र संविधान बनेको ६ महिनासम्म संसदले आफ्नो नियमावलीसम्म बनाउन नसक्दा संविधान कार्यान्वयनका कामलाई प्रभाव पारिरहेको छ ।
लाजिम्पाटदेखि शीतलनिवाससम्म…
सभामुखको मात्रै होइन, प्रमुृख दलहरुको भूमिका पनि सदनलाई सुचारु गराउनेतिर गम्भीर देखिँदैन । उच्चस्तरीय संयन्त्रका प्रमुख रहेका प्रचण्डले पनि संसद सुचारु गराउनेबारे पहल लिएका छैनन् ।
विगतमा जस्तो राष्ट्रपतिले पनि दलका नेतालाई शीतलनिवासमा बोलाएर संविधान कार्यान्वयनको टाइमलाइनबारे सचेत गराएको अवस्था छैन, जसले गर्दा सरकारले संविधान कार्यान्वयनप्रति गम्भीरता अपनाएको देखिँदैन ।

