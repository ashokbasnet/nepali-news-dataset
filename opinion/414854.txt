हवाइ दुर्घटना र सडक दुर्घटनावीच विभेद
केही दिनअघि खोटाङमा यात्रु बस दुर्घटना भयो । तीन दर्जनभन्दा बढीले ज्यान गुमाए । त्यति नै संख्यामा घाइते भए । भोलिपल्ट फेरि सुदूरपश्चिमको डोटीमा जीप दुर्घटना भयो । ८ जनाले ज्यान गुमाए ।
तर विडम्बना, नागरिक सुरक्षाको जिम्मेवारी बोकेको राज्यको केन्द्रीय निकाय बेखबर झैं बसिदियो । दुर्घटनास्थलमा रहेका केही प्रहरी र स्थानीयबासीले मात्र उद्धार गरे । उद्धारका लागि राज्यको तर्फबाट नभई निजी पहलबाट सेनाको हेलिकोप्टर भाडामा प्रयोग गर्न पीडितहरु बाध्य भए ।
सिंहदरबारले समवेदनाको सन्देश दिनसमेत कन्जुस्याँइ गर्‍यो । उद्धारमा तदारुकता त परको विषय भइहाल्यो, बरु भारतको एक मन्दिरमा भएको आगलागी विषयमा हाम्रा प्रधानमन्त्रीलाई बढी भतभती पोल्यो । तुरुन्त त्यहाँका प्रधानमन्त्री नरेन्द्र मोदीलाई फोन गरी सहानुभूति व्यक्त गर्न हतारिए ।
यी घटना उदाहरण मात्र हुन् । सडक सवारी दुर्घटनामा राज्यले देखाउँदै आएको वेवास्ता कुन हदसम्म हुने गर्दछ भन्ने त हामीले देख्दै आएका छौं नै ।
हवाइ यात्रु उच्च, सडक यात्रु तुच्छ

अहिलेसम्म हामीले सडक दुर्घटनाको छानविन गर्न केन्द्रीय स्तरको कुनै छानविन टोली गठन भएको सायदै सुनेका छौं, सबैजसो घटना स्थानीयरुपमै सामसुम हुन्छन्

यदि हवाइ दुर्घटना भइदिएको भए ? सबैको कान ठाडो हुन्थ्यो । राज्यले तुरुन्त उद्धारमा राज्यका सबै अंग परिचालन गर्थ्यो। उस्तै परे नागरिक उड्यन मन्त्री, गृह मन्त्री नै घटनास्थल पुग्थे । स्थानीय सुरक्षा निकायलाई मद्दत गर्न थप जनशक्ति र स्रोत साधन परिचालन गरिन्थ्यो । दुर्घटना स्थल तुरुन्त सुरक्षा निकायको नियन्त्रणमा हुन्थ्यो । केन्द्रबाट सुरक्षा प्रमुख, मन्त्रालय सबैले निर्देशन र समन्वय गरिरहेका हुन्थे । राज्यबाटै हेलिकप्टर चार्टर गरेर २४ घन्टाभित्रै पोष्टमार्टम र परिवारको जिम्मा लगाइन्थ्यो । यति मात्र होइन, घटना छानवीनको लागि उच्च स्तरीय टोली तत्काल गठन गरिन्थ्यो । सवारी दुर्घटनाको भन्दा पनि कम नै मानवीय क्षति किन नहोस् ।
तर, जति नै मानवीय क्षति होस्, सडक सवारी दूर्घटनालाई राज्यले गर्ने विभेद चर्को छ । अहिलेसम्म हामीले सडक दुर्घटनाको छानविन गर्न केन्द्रीय स्तरको कुनै छानविन टोली गठन भएको सायदै सुनेका छौं । सबैजसो घटना स्थानीयरुपमै सामसुम हुन्छन् । बढीमा त्यो जिल्लाका एसपी वा प्रजिअसम्मले चासो देलान् ।
हो, संविधानतः हरेक नागरिकको मौलिक हक बराबर छ । नागरिकको जन्म र मृत्युलाई समानता दिइएको हुन्छ । तर, नेपाल राज्य नागरिकको मृत्युमा भने चरम विभेद गर्दछ । हवाइजहाज, हेलिकप्टर चढ्नेलाई उच्च सम्मान र गाडीमा गुड्नेलाई तुच्छ व्यवहार गर्दछ ।
कतिसम्म भने, हवाइ दुर्घटनाका लास हेलिकोप्टरमा बोकिन्छ, सडक दुर्घटनाका घाइतेले एम्बुलेन्स पाउन पनि हम्मे पर्छ । बरु, हाम्रा मन्त्री (गत महिना वातावरण मन्त्री विश्वेन्द्र पासवान पुगेको घटना) १० हजार रुपैंयाँको सोलार प्यानल उदघाटन गर्न चार्टर्ड हेलिकोप्टरमा सिराहा पुग्छन् ।
ट्राफिक प्रहरीको ‘खुद्रे डिल’
सडक सवारी सुरक्षाको प्रमुख जिम्मेवारी बोकेको निकाय हो ट्राफिक प्रहरी । तर हाम्रा ट्राफिक प्रहरी सवारी चालकको मुख सुँघ्दैमा व्यस्त हुन्छन् । किनकी, मापसे गरेका चालकबाट असुल हुने जरिवाना अरुभन्दा बढी छ । मापेस समात्नेले जरिवानाको कमिसन पनि बढी पाउँछन् । तर, गाडीले क्षमताभन्दा बढी यात्रु बोकेमा चालकलाई जरिवाना तिराउने बाहेक अरु गर्दैनन् । पचास, सय रुपैंयाँ खल्तीमा हालेर बाइबाइ गर्ने ट्राफिक प्रहरी धेरै छन् । गाडी रोक्ने अनि गाडीको पछाडि वा सडकभन्दा अलिक पर गाडी कर्मचारी र ट्राफिक प्रहरीबीच कानेखुसी डिल हुने गरेको तपाईं हामीले यात्रा गर्दा देखेकै छौं ।
क्षमताभन्दा बढी यात्रु चढाउने चालकलाई गरिने कार्वाही यही हो त ? के जरिवाना तिराउँदैमा उन्मुक्ति दिन मिल्छ ? ट्राफिक प्रहरीको कर्तव्य चालकबाट जरिवाना असुली मात्र हो कि गाडीमा सवार यात्रुको सुरक्षाको पहरेदारी ?
नियमतः व्यवसायिक वस्तु, कार्गो यात्रुबाहक बसमा ढुवानी गर्न मिल्दैन, यात्रुको निजी लगेजबाहेक । तर, हाम्रा यात्रुवाहक बसका छत र प्यासेज बोरा, गुन्टाहरुले खाँदिएका हुन्छन् । बस निर्माता कम्पनीहरुले तोकेकोभन्दा दोब्बर, तेब्बर भार बहन गरिरहेका हुन्छन् । (अचेल लामो दूरीका केही डिलक्स बसहरुमा भने भारी लगेज बोक्ने चलन कमी हुँदै गएको छ ।)
यसको अनुगमन गर्ने जिम्मेवारी ट्राफिक प्रहरीको पनि हो । तर, पचास, सय रुपैंयाँ जरिवाना (डिल ?) गर्दै ट्राफिक प्रहरीले आफ्नो जिम्मेवारी पुरा भएको ठान्दै आएको छ । अहिलेसम्म ओभर लोड गरिएको बसबाट सामान ओरालेको कहीं देख्नु भएको छ ? सायद छैन होला । त्यसैले मालबस्तु खाँदीखाँदी बोक्ने अनि बाटोमा बसेका ट्राफिक प्रहरीलाई ‘खुसी पार्ने’ बानी हाम्रा सार्वजनिक सवारीका चालक, कन्डक्टरहरुमा पनि बसिसकेको छ ।
यातायात नियमनको जिम्मेवारी बोकेको अर्को निकाय यातायात व्यवस्था विभाग पनि हो । देशका सबै अञ्चलमा यसको कार्यालय खडा छन् । तर, यसका कर्मचारीहरु गाडी दर्ता, नामसारी, नवीकरण आदि इत्यादि काममा तल्लीन छन् । बरु, यातायात सिण्डिकेटको अप्रत्यक्ष पहरेदारी पो गरिरहेका छन् ।
किनकि, सार्वजनिक यातायात क्षेत्रमा कुनै कम्पनी वा संगठनले एकल रुपमा आफ्ना गाडी मात्र गुड्न पाउने चलन (सिण्डिकेट) लाई प्रतिस्पर्धा कानुनको परिधिमा रही नियमन गरेको पाइदैन । त्यसैले केही यातायात संगठनका अधीनमा रहेका गाडीले मात्र पहाडी र पश्चिमी भेगमा काम पाउने चलन छ । चर्को सिण्डिकेट शुल्क अनि लामो समयको अन्तरालमा पाउने रुट अवसरको कारण थोत्रा गाडीले गुन्द्रुक खाँदे झैं यात्रु कोच्ने गरेको एउटा कारण यो पनि हो ।
यता, यातायात संगठनहरुको भूमिका पनि यात्रुमैत्री हुन सकेको छैन । डिलक्स बसहरुले दिएको सुविधा धेरै हदसम्म सह्रानीय छ । तर, लोकल र ग्रामीण क्षेत्रका यातायात सेवा निकै चिन्तालाग्दो छ । बसको सिट सही हालतमा हुँदैन । धेरै बसमा झ्याल र टायरको हालत डरलाग्दो हुन्छ । तर, कतिपय गाडीको हँकाइ कहालीलाग्दो हुन्छ । अनियन्त्रित स्पिड पनि दुर्घटनाको कारण हो । स्पिड नियमन कसैले गरेको पाइँदैन ।
लामो दूरीका गाडीमा दुईजना चालक हुनुपर्नेमा यसको व्यवहारिक नियमन हुन सकेको छैन । नत सरकारी नियामक निकायले गरेको छ, नत यातायात संगठनहरुले नै । कुन सडकमा कति स्पिडमा हाँक्नुपर्ने हो त्यसको मापदण्ड लागू भएको छैन ।
यात्रु पनि मतियार
त्यसो त, यात्रु पनि सवारी दूर्घटनाको मतियात हुने गरेका छन् । जसले स्पिड कुदायो त्यही गाडी ठिक भन्ने मानसिकता यात्रुमा पनि छ । गाडी स्टाफले अनुरोध गर्दागर्दै पनि ढोका, झ्याल र छतमा झुण्डिने, जहाँतहीं रोक्न लगाउने यात्रुको चलन छ । त्यस्तै, सडकको ट्रयाक खोलेको एक साता पनि नपुग्दै ठूला गाडी दौडाउने गरिएको छ ।
सडकको क्षमता र गुणस्तरको आधारमा गाडीको भारवहन तोक्ने र नियमन गर्ने चलन पनि छैन । त्यसैले बनेको एक वर्ष पनि नपुग्दै कालोपत्रे सडकमा गे्रभल उड्नुमा यही अत्यधिक भारवहनयुक्त सवारीको दोष हो । मुङलिङ-काठमाण्डौ खण्ड, बर्दिबास- धुलीखेल खण्डको पीचमा देखिएको अग्ला होचो, खाल्डाखुल्डी यही मनपरी भारवहनले भएको हो । बजेट सक्न असारमा अलकत्रा छर्कने चलन पनि गुणस्तरहीन सडकको अर्को कारण हो ।
त्यसर्थ, सडक सवारी दुर्घटनामा सरकारी चासो, यातायात संगठनहरुको उत्तरदायित्व बढी छ नै । यात्रुको स्वविवेक र खबरदारी झनै महत्वपूर्ण छ ।

