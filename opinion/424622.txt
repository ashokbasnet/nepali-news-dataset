कर्णालीको क्रन्दनः किन सुन्दैन राज्य ?

कर्णालीका जनतालाई राज्यले विभिन्न कालखण्डमा शोषण गर्दै नियन्त्रणमा लिएको  छ । राज्यकै कारण कर्णालीको परनिर्भरता बढ्दै गएको छ । यो बढ्नु भनेको त्यति राम्रो कुरा होइन ।
पहिला ब्रिटिशहरुले चाइनिजहरुलाई अफिम दिएर  नसामा फसाएर उनीहरु पछी त्यसमै केन्द्रित हुन बाध्य भए हामीलाई पनि राज्यले खाद्यान्नमा परनिर्भरता बनाएको छ । राज्यले माछा दिने होइन, माछा मार्न सिकाउने हो । यसमा राज्यले ध्यान दिनैपर्छ । कर्णालीको विकासका लागि पाँचवटा (व) को सुत्र वाटो, विजुली, विचार, वन र वजार व्यवस्थापन मुख्य आधार हो ।  बाटो भएन भने केही पनि हुँदैन सडक भनेको विकासको मेरुदण्ड हो । त्यसैले सर्वप्रथम कर्णालीलाई सडक सञ्जालसँग जोड्नुपर्छ । बिजुली हाम्रो उज्यालो भविश्य, स्वास्थ्य, शिक्षा र चेतना हो र हाम्रो समृद्धिको आधार हो ।
जीवनबहादुर शाही
आज विचारले संसार बदल्न सकिन्छ । हरियो वन भनेको हाम्रो राष्ट्रिय धन हो । यसमा कर्णालीको भविश्य लुकेको छ । त्यस्तै बजार व्यवस्थापन अर्को महत्वपूर्ण विषय हो, हाम्रो सीमाना चीनसँग जोडिएको छ । मानसरोवर क्षेत्रसँग सीधा सम्पर्क छ । भारतसँग ऊर्जा व्यापार सम्झौता भएको छ । हाम्रा उत्पादन बिक्री वितरण गर्न कर्णालीलाई राज्यले बजारीकरण गर्न आवश्यक छ ।  कर्णाली स्याउ, च्याउ र झ्याउको भण्डार भएकाले यसको उत्पादन गर्नका लागि राज्यले विशेष योजना र नीति अपनाउनुपर्छ  । कर्णालीसँग जलस्रोतको ठूलो सम्भावना छ ।
कर्णालीमा लगभग २१ हजार मेगावाट जलविद्युत क्षमता रहेको हुनाले कर्णाली सेतो सुन ( ह्वाइट गोल्ड ) को खानी हो । विदेशी सहायता र लगानी वातावरणमा निर्माण गर्न सकियो भने यहाँको जलस्रोतबाट हामीले राष्ट्र निर्माण गर्नका लागि आधार तयार गर्न सक्छौं । आन्तरिक लगानी र रेमिट हाइड्रोलाई प्रथामिकतामा राख्नुपर्छ । विदेशमा रहेका युवाहरुले आर्जन गरेको सम्पत्तिबाट पनि हामीले जलविद्युतमा लगानी गरेर मुलुकको विकास र युवाहरुको भविष्य निर्माण गर्न सक्छौं ।
कर्णालीमा भोकमरी भन्दा पनि बढी भातमारी भयो । कर्णालीमा भात होइन फलफुल, गुन्द्रुक र ढिडो छ ।  जहाँ प्रशस्त मात्रामा फापर कोदो लगायतका विभिन्न किसिमका चामलको भातभन्दा बढी पौष्टिक खानेकुरा पाइन्छ। तर,  राज्यको ध्यान त्यतातिर भन्दा पनि सडेको चामल वितरण गर्नेतर्फ केन्द्रित छ । त्यसको साटो स्थानीय स्तरमा नै आवश्यक पौष्टिक आहार उत्पादन गर्नका लागि विशेष कृषि अभियान चलाए  कर्णालीलाई पुग्ने मात्र होइन, बाहिर निकासी गर्नसक्ने समेत उत्पादन हुन्छ ।
 अहिले नेपालले दुर्इ अर्बको कोदो भारतबाट आयात गर्छ । जबकि भारतबाट आयात हुने कोदोभन्दा बढी कर्णालीमा उत्पादन गर्न सकिन्छ । देशको जीडीबी उच्च हुनुको कारण स्थानीय उत्पादन हो । यसमा राज्यको चुकेको मात्र छैन, नेपालको कृषि नीति नै असफल भएको छ ।
 राज्यले कर्णालीलाई सधै उपेक्षा गरेपछि अशिक्षा त हुने भैहाल्यो नि । राज्यको शिक्षा नीति भनेको सुगम केन्द्रित छ दुर्गमलाई राज्यले देख्दैन ।
राज्यले भर्खर कर्णालीको जुम्लामा एउटा शिक्षण अस्पताल खोलेको छ । अस्पतालमा आवश्यक जनशक्ति र प्रयाप्त मात्रामा पूर्वाधार निर्माण हुन् सकेको छैन ।    कर्णालीका जनता बिरामीले समयमा उपचार नपाएर अकालमै मृत्युको सिकार हुनु परेको छ । वास्तवमा नै भन्नु पर्दा राज्यले कर्णालीको पूर्वाधारमा लगानी गरेको छैन ।
कर्णालीमा मौसम अनुसारको पाठशाला खोलिनु पर्छ । तर, त्यहाँ मौसम अनुकूलको पाठशाला खोलिएको छैन । अधिकांश स्कुलहरु जाडोको समयमा बन्द हुन्छन् । किनकि कर्णालीमा अधिकतम  जाडो हुने भएकाले विद्यालय नियमित रुपमा सञ्चालन गर्न असम्भव छ । त्यसैले जाडो समयमा यसको उपयुक्त विकल्प खोज्नुपर्छ ।
कर्णाली गरिब होइन, राज्यले जबर्जस्ती रुपमा गरिबीको बिल्ला भिराएको छ । हामीसँग  प्रशस्त मात्रामा प्राकृतिक स्रोतहरु छन् । जसले कर्णालीलाई मात्र होइन सिङ्गो नेपाललाई समृद्ध पार्न सक्ने क्षमता राख्दछ । कर्णालीको विकासमा ध्यान नदिने, कर्णाली लक्षित योजना निर्माण गर्न नसक्ने, कर्णालीका जनतालाई क्षमता अनुसारको रोजगारी नदिने अनि कर्णाली पछि पर्यो, कर्णालीका जनता गरिब हुन् भन्ने ?
नेपालमा अहिले पहिचानको कुरा उठिरहेको छ । तर हामी हाम्रो राष्ट्रिय पहिचानका रुपमा रहेको गुन्द्रुक र ढिँडोलाई वेवास्ता गरिरहेका छौं । उपेक्षा गर्दैछौं । यसले हाम्रो शान र अभिमान बढाउनका लागि महत्वपूर्ण योगदान दिन सक्छ । यसलाई संरक्षण गरेर नेपाललाई आर्थिकरुपमा सम्पन्न बनाउन सकिन्छ राज्यले त्यतातर्फ ध्यानदिनुपर्छ । कर्णालीलाई उपेक्षा गरे हामीमाथि असमान र अन्याय पूर्णव्यवहार हुनेछ । हामी सम्पन्न कर्णालीका  गरिब जनता हुन बाध्य भएका छौं ।
कर्णाली निर्माणको पहिलो आधार भनेको सडक सञ्जाल हो । हामी इलामको चिया, अदुवा, अम्लिसो अलैंची भन्छौं किन हो त भन्दा त्यहाँ सडक पुगेको छ । यसको मूल्य स्थापित हुनु भनेको बजारको उचित व्यवस्थापन र प्रचार–प्रसार नै हो । इलामको माइपोखरीमा किन मान्छे जान्छन् भन्दा त्यो सबैलाई थाहाँ छ । उचित प्रचार छ ।  सडक मार्गबाट सजिलैसँग पुग्न सकिन्छ ।
कर्णालीसँग  नेपालकै सबैभन्दा ठूलो रारा र  गहिरो से-फोक्सुण्डो ताल छ । तर, त्यसको त्यति प्रचार-प्रसार भएको छैन, भए पनि सजिलैसँग जान सकिन्न । हवाइ जहाजमा जानका लागि एक त पाइँदैन र एकदमै महँगो छ ।
पर्यटन, कृषि, जलविधुत, जडीबुटी,जंगल र संस्कृतिको उचित उपयोग,प्रवर्द्धन, संरक्षण र  सञ्चार क्षेत्रमा राज्यले जिम्मेवार भएर लागिपर्यो भने कर्णाली नेपालकै नमूना समाज र गाउँका रूपमा चिनिन सक्छ ।
कर्णालीलाई तराई अन्य क्षेत्रसँग जोड्ने एकमात्र मार्ग भनेको जुम्ला–कालीकोट सडक हो । जसले कर्णालीलाई सम्पर्क सम्बन्ध विस्तार गरेको छ । तर, अझै पनि कर्णालीका दुई जिल्ला हुम्ला र डोल्पा राष्ट्रिय सडकको पहुँचभन्दा बाहिर छन् । यी दुई जिल्लालाई  जोड्ने प्रयास भने अहिले पनि जारी छ । यसका लागि सरकार र स्थानीय जनताले मिलेर काम गर्नुपर्छ ।
जहाँसम्म कर्णालीमा अत्याधिक दुर्घटना हुने गरेको छ । त्यसमा हामीले सरकारलाई मात्र दोष लगाएर उम्कन मिल्दैन । यसका लागि हामी पनि सचेत हुनुपर्छ । सडक सुरक्षाका लागि जनचेतना मुलक कार्यक्रम संचालन गर्नु पर्छ । सवारी साधनमा क्षमता भन्दा बढी यात्रु चढाउनु पनि हुदैन । हामी पनि जबर्जस्ती चढ्ने गर्नु हुदैन ।
कर्णाली राजमार्ग साँघुरो भएकाले सडकको चौडाइ बढाउने कार्यमा पनि सरकारले ध्यान दिनुपर्छ । हामी कर्णालीका सभासद मिलेर दबाव दिएपछि सरकारले  यसको स्तरउन्नतिको तयारी पनि भैरहेको छ । नियम पालना गरियो र सबैजना सचेत भएर आफ्नो कर्तव्य निर्वाह गर्न लागि परे यसलाई ज्यानमारा राजमार्गबाट हटाई राहतमार्गको रुप दिन सकिन्छ  ।
कर्णालीका जनताले पाउने आधारभूत सेवा सुविधा स्वास्थ्य र शिक्षा पुग्न सकेको मैले पाएको छैन । हस्पिटल पनि प्रयाप्त मात्रामा छैनन् । एउटा सुत्केरी उपचार नपाएर मर्न बाध्य हुनुपरेको छ । के राज्य पनि छ र भन्ने कुरा कर्णालीमा गएपछि भान हुन्छ । हस्पिटल भए पनि आवश्यक औजार, मेशिनहरु उपलब्ध छैन । एक्स–रे मेशिन पनि हस्पिटलमा छैन भने त्यो हस्पिटलको के काम स्वास्थ्यको स्थिति एकदमै दयनीय रहेको छ ।
कर्णालीमा शिक्षाको कुरा गर्दा त झन् विकराल अवस्थामा छ, कलिला बालबालिका पढ्नका लागि टाढाको बाटो धाएर जानुपर्ने अवस्था छ । एकदम न्यून संख्यामा  स्कुलहरु छन् । यसमा राज्यले सोच्नुपर्ने वेला आएको छ ।
माथिल्लो कर्णाली जलविद्युत आयोजनाको सन्दर्भमा अहिले राष्ट्रघात भयो भनेर आवाज उठिरहेको छ । हामी आफू पनि बनाउन नसक्ने अरुलाई पनि बनाउन नदिने यस्तो प्रवृत्ति राम्रो होइन यसले देशको विकास भन्दा विनास गर्छ ।
भारतको प्रधानमन्त्रीसँग ज्युज्यु गरेर २०० मेगावाट बिजुली दिनुहोस् भन्नुपर्ने अवस्था छ  । हामी बाहिरबाट तेल ल्याउँछौ, के त्यो प्राकृतिक स्रोत होइन? अन्य अरब मुलुकले इन्धन बिक्री गरेर धनी भएजस्तै हाम्रो मुलुक पनि विजुली बेचेर विश्वकै समृद्ध मुलुक बन्न सक्छ । ४ हजार मेगावाट बिजुली निक्लने ठाउँमा ९ सय निकाल्न खोजेको भन्ने आरोप मलाई सत्य लाग्दैन । किनकि जति धेरै बिजुली निक्लियो, आयोजना त्यति नै सस्तो हुन जान्छ । कुन मूर्खले धेरै क्षमता भएको ठाउँमा थोरै विद्युत निकालेर आफ्नै खुट्टामा बन्चरो हान्छ । माथिल्लो कर्णाली जलविद्युत आयोजना भनेको हाम्रो विकासको मेरुदण्ड हो ।
(शाही नेपाली कांग्रेसका केन्द्रीय सदस्य हुन्)
 

