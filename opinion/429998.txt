राजेन्द्र महतोजीलाई खुला चिठी !
पोखरीको पानीमा रमाएको माछोलाई खुला समुद्रमा पौडी खेल्न डर लाग्दो होला, उसलाई पोखरी नै मन पर्छ । ऊ समुद्रदेखि डराउँछ । कम्तिमा तपाईहरुले त्यसरी डराउनुपर्दैन । पोखरीभन्दा बाहिर आउनुस् । समुन्द्रमा पौडी खेल्न सिक्नुस्, रमाउनुुुस्, यसैमा संघर्ष गर्नुस् । मधेसमा मात्रै सीमित हुने सपना नदेख्नुस्, सिङ्गो देश र जनता तपाईको आफ्नै हो ।
लडाइँ राज्यसँगको हो, सरकारसँगको हो । ओलीको सर्वसत्तावाद विरुद्धको लडाइँ हो । सार्वभौमसत्ता प्राप्तिको लडाइँ हो । गर्व गर्नुस्, यहाँका सिङ्गो आदिवासी जनजाति, मगरात, लिम्बुवान, खम्बुवान, ताम्सालिङ, तमुवान, थारु, कर्णाली, दलित, महिला, सीमान्तकृत, उत्पीडित, उपेक्षित जनता तपाईसँगै छन्, अर्थात उनीहरु सबै संघीय गठबन्धनको साथमा छन् । यो झेली गर्ने समय होइन । विवाद गर्ने बेला होइन । बिरामी हुने बेला पनि होइन । झोक्र्याएर बस्ने बेला त हुँदै होइन । हृदय खुला गर्नुस् । मनको विकार हटाउनुस् । राजनीतिको दायरा फराकिलो गर्नुस् । मैदान खुला छ । सिङ्गो उत्पीडित पहाडी समुदायको साथ छ ।
लेखक
कम्तिमा उपेन्द्र यादवले त्यो माहोल नेपालमा बनाइदिएका छन् । त्यसलाई सदुपयोग गर्नुस् । निसन्देह संघीयता र पहिचान उपेन्द्र यादव नेतृत्वको पार्टी र जनताको देन हो । स्वीकार्न नहिच्किचाउनुस्, मधेसी-जनजातिको ऐतिहासिक संगम पनि उपेन्द्र यादवकै देन हो । यसकारण उपेन्द्रजीलाई नेता मान्न रत्तिभर पनि अप्ठ्यारो मान्नुपर्दैन । उपेन्द्रजीको बढ्दो उचाइ र लोकपि्रयतासँग रीस, डाह वा तुलना पनि नगर्नुस् । यो संघर्षको समय हो ।
दश टुक्रामा विभाजित माओवादी पार्टी एक हुन सक्छ भने उत्पीडित जनताको नेता तपाइहरु एक ढिक्का किन नरहने ? सिंहदरबार र वालुवाटार घेराऊ मधेसी मात्रको क्षमताको विषय थिएन । बुटवलमा आजसम्म कुनै मधेसी नेताले सम्बोधन गरेको इतिहास छैन ।
पोखरामा सडक तताउन सक्ने मोर्चामा दम छैन । मोर्चा एक्लैले काठमाडौंमा प्रदर्शन गरोस्, कति मान्छे मारिन्छन् गनेर राख्नु होला । जनजातिको साथ थियो, र तपाई हनुमानस्थानमा निर्धक्क धर्ना बस्न सक्नु भएको हो ।
नबिर्सनुस्, आन्दोलनकारीभित्र आफ्नो जस्तै अनुहार देखेर मात्र हो दमन गर्न प्रहरी हच्किएको । तपाईलाई पनि थाहा छ, उपेन्द्र यादव इतिहासको एउटा यस्तो पात्र हुन्, जसले मधेस र पहाडलाई एक ठाउँमा ल्याउन सफल भएका छन् । उनले मधेसी र पहाडीलाई एउटै धागोमा ऊनेर देखाएका छन् । दुई फरक समुदायबीचको शदियौं पुरानो दूरी घटाउन सघाएका छन् । फरक भाषा र संस्कृतिका दुई समुदायलाई संघर्षको एउटै मैदानमा ल्याएका छन् ।
उपेन्द्र यादवको विचार, सिद्धान्त, दायरा, उचाइ र नजरमा तपाइहरु प्रतिस्पर्धी हुँदै होइन । तपाइहरु उनको सहकर्मी र सहयात्री अवश्य हो । यसमा रीस वा डाह गर्नु पर्दैन । गठबन्धनको हरेक बैठक र कार्यक्रममा सहभागी हुने अनि बाहिर बैठक बहिष्कार गरेको बाहियात हल्ला फिँजाउनु परिपक्व राजनीति होइन । स्टन्ट वा पानीको फोका मात्र हो । जुन क्षणिक हुन्छ । चटक, स्टन्ट वा भ्रमको राजनीतिले लामो यात्रा कसैले पनि तय गर्न सक्दैन ।
बधाइ दिनुस् उपेन्द्रयादवलाई, जसले मधेसी र जनजातिबीचको बलियो पुल बनाए र त्यो पुल दिनानुदिन  झन् बलियो हुँदैछ । संघीय गठबन्धनका सम्पूर्ण नेता तथा कार्यकर्ताहरुलाई बधाइ दिनुस् । मधेसी र आदिवासी जनजातिको संगमले नेपालको संक्रीण र संकुचित राष्ट्रियताको परिभाषालाई चुनौती दिएको छ । त्यसलाई चकनाचुर पारेको छ । ढोगी राष्ट्रवाद विरुद्धको यो ऐतिहासिक पाइला हो । जुन सफल हुँदैछ । मधेसलाई पहाड विरुद्ध उचाल्ने र पहाडलाई मधेस विरुद्ध उचाल्ने राज्यको षड्यन्त्र विरुद्ध यो उच्चकोटीको संघर्ष हो ।
मधेस आन्दोलन विखण्डनकारीको आन्दोलन हो भनेर हिजो हल्ला फिँजाइएको थियो, त्यो अफवाह आज चिरिँदैछ । यो आन्दोलनले काठमाडौंको केन्द्रीकृत सत्तालाई खुल्ला चुनौती दिन सफल भएको छ
अहिले सिंहदरबार हल्लिएको छ । वालुवाटार आत्तिएको छ । खोक्रो राष्ट्रवाद भत्किँदैछ । नयाँ इतिहास रचिँदैछ । विभेद विरुद्धको यो आन्दोलनले राष्ट्रिय स्वरुप ग्रहण गर्दैछ । आजै नहोला, तर सफल अवश्य हुन्छ । यसमा सिङ्गो देशको जीत हुन्छ । जसमा मधेस पनि पर्छ, पहाड पनि पर्छ, र हिमाल पनि ।
मधेस आन्दोलन विखण्डनकारीको आन्दोलन हो भनेर हिजो हल्ला फिँजाइएको थियो, त्यो अफवाह आज चिरिँदैछ । यो आन्दोलनले काठमाडौंको केन्द्रीकृत सत्तालाई खुल्ला चुनौती दिन सफल भएको छ । विखण्डनको आरोपलाई मधेसी र जनजातिको सहकार्यले निराधार प्रमाणित गरिसकेको छ । मधेसी र जनजातिबीच सहकार्यको यो आन्दोलनले नेपालको एकल जातीय राष्ट्रियताको परिभाषा फेर्दैछ । नयाँ राष्ट्रियता स्थापित गर्दैछ । पहिचानको नयाँ बाटो कोर्दैछ ।
नेपालको इतिहासमै यो एउटा ऐतिहासिक क्षण हो, जहाँ मधेसी र जनजाति दुई भिन्न समुदाय एक साथ उभिएका छन् । काँधमा काँध मिलाएका छन् । सहकार्य गर्न तयार छन् । सँगै मर्न र मार्न तयार छन् । यसमा तपाईहरु भाँचो नहाल्नुस् । बाधक नबन्नुस् । ओलीको गोटी नबन्नुस् । क्षणिक स्वार्थमा नलाग्नुस् । बन्नै लागेको स्वणिर्म इतिहासको विपक्षमा नउभिनुस् । मुलुकमा मधेसी र पहाडीबीच ठूलो खाडल थियो, छ । त्यो खाडललाई पुर्न मधेसी र जनजातिको सहकार्य अनिवार्य थियो । यो अवसर उपेन्द्र यादवले जुटाइदिएका हुन्, यो तथ्यलाई तपाईले स्वीकार्नै पर्छ ।
मधेस मात्रले यो लडाइँ जित्न सक्दैन । धरातलीय यथार्थ बुझ्नुस् । जनजातिसँगको सहकार्य बिना मधेस एक्लैले यो लडाइँ कहिल्यै जित्न सक्दैन । जनजाति समुदाय पनि मधेसको साथ बिना यो युद्ध जित्न सक्दैनन् । कठोर वर्तमानको यो कटु यथार्थ हो ।
यद्यपि, ओलीको सर्वसत्तावाद विरुद्ध उपेन्द्र यादव एक्लै सक्षम छन् । उनले त्यो सञ्जाल र मैदान बनाइसकेका छन् । र त्यो पथमा उनी अविचिलित छन् । तपाईहरुको साथविना पनि संघर्षको यो रक्तरञ्जित लडाइँ अधुरो कदापि रहनेछैन । उनीसँग सिङ्गो उत्पीडित समुदाय छ, फोरम नेपाल छ, संघीय सठबन्धन छ, समग्र उत्पीडित पहाडी समुदाय छ ।
उपेन्द्रजीसँग कुनै गुनोसो छ भने खुलेर संवाद गर्नुस् । समस्या छ भने हल गर्नुुस् । कमी कमजोरी हरेक मान्छेमा हुन सक्छ । त्यसलाई खुला संवाद र छलफलले निरुपण गर्न सकिन्छ । ओलीको तानाशाही र सर्वसत्तावाद विरुद्धको लडाइँ लड्दै जाँदा मधेसी र पहाडीबीच वर्षौदेखि खनिएको खाडल पुर्ने यो सुनौलो अवसर हो । मधेसी र जनजातिको सहकार्यले त्यो खाडल पुर्न सक्षम छ । इतिहास बनाउने यो अवसरलाई सदुपयोग गर्नुस् । मधेसी, जनजाति, दलित, उत्पीडित वर्ग, सीमान्तकृत समुदाय एक ठाउँमा नरहुन्, राज्य सत्ता र ओलीको यहीँ रणनीति हो । यो तथ्यलाई आत्मसात् गर्नुस् ।
मधेसमा ६ महिना बढी आन्दोलन गरेर पाँच दर्जन बढी सपुत गुमाएको मधेस आन्दोलनको गौरवाञ्चित इतिहास स्वणिर्म अक्षरले लेखिनेछ । यसका लागि मधेसी मोर्चाको भूमिका सराहनीय छ । मोर्चाको भूमिका र योगदानलाई कसैले पनि अवमूल्यन गर्न सक्दैन, ढुक्क हुनुस् ।
मोर्चाको अस्तित्व र त्यसको भूमिकाप्रति पछिल्लो समय तपाईहरु चिन्तित रहेको सुनियो । यो अन्यथा पनि होइन । तपाईहरु जस्तै उपेन्द्रजीलाई पनि मोर्चाको माया छ । तर, आज मधेसीलाई जनजातिको साथ चाहिएको छ, जनजातिलाई मधेसीको साथ । यी दुई समुदाय एक सिक्काका दुई पाटा बनेर उभिएका छन् ।
तपाइँहरुलाई आग्रह छ, थोरै पनि दूरगामी राजनीति र नवनेपाल निर्माणप्रति सचेत एवं जिम्मेवार हुनुहुन्छ भने मधेसी र जनजातिबीचको यो ऐतिहासिक र अभूतपूर्व सहकार्यलाई हृदयले स्वीकार्नुस् । यसलाई बिथोल्न खोज्ने प्रतिगामी एवं आत्मघाती कदम कदापि नचाल्नुहोला ।
(चौरसिया, संघीय गठबन्धनका संयोजक एवं संघीय समाजवादी फोरम नेपालका अध्यक्ष उपेन्द्र यादवका प्रेस संयोजक हुन्)

