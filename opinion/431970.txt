माओवादी टुप्पोतिर फर्केको छ
माओवादी एकताका सम्बन्धमा अहिले जे नकारात्मक कुराहरु आएका छन्, पार्टी एकता गर्नुअगावै पदाधिकारीसम्मको टीम मिलाएको भए राम्रो हुन्थ्यो । अगाडि नै एउटा समझदारी गरेको भए यस्तो समस्या आउँदैनथ्यो ।
हेमराज भण्डारी
संगठनात्मक कार्ययोजनामा ठोस योजनासहित अगाडि जान सक्ने नेतृत्वको चाहिँ अलिकति अभावै खड्कियो । शान्ति प्रक्रियामा आएदेखि नै त्यस्तो देखिन्छ । त्यति ठूलो पार्टीको व्यवस्थापन गर्ने, त्यति धेरै सेना थिए, तिनीहरुको व्यवस्थापन गर्ने, ३ लाख पार्टी सदस्यहरु थिए, तिनको परिचालन र व्यवस्थापन गर्ने काम हुन नसकेकै हो । शक्ति भएर पनि त्यसलाई व्यवस्थापन गर्न नसक्दा पार्टी फुटेको हो । हामीसँग ४० हजार होलटाइमरहरु थिए । यो चानचुने शक्ति होइन । यसलाई व्यवस्थापन गर्न नसक्नुको परिणामस्वरुप नै वीच वीचमा फुट व्यहोर्नुपरेको हो । फुटको एउटा कारण यो पनि हो ।
अहिले पार्टी एकता हुँदा एउटा सकारात्मक सन्देश गएको छ । माओवादी जुट्न थाले भन्ने सन्देश गएको छ । फेरि पनि यिनीहरुले राष्ट्रिय राजनीतिमा केही गर्छन् कि भन्ने आशा पलाएको छ । निराश भएका र विक्षिप्त मानसिकता बोकेर यताउता भएर बसेका कार्यकर्ताहरुको ठूलो पंक्तिमा एउटा आशा पलाएको छ ।
पार्टी एकतापछि अहिले जुन परिघटना सुरु भएका छन्, चुनौतीहरु अहिले पनि छन् । जस्तो- पार्टी एकता लगत्तै यति ठूलो जम्बो केन्द्रीय समिति बन्यो । यो केन्द्रीय समिति एउटा अवसर पनि हो । यो केन्द्रीय समितिलाई ठीक ढंगले व्यवस्थापन गरियो भने नयाँ युवापुस्ताका साथीहरुबाट नेतृत्वको विकास हुन पनि सक्छ । तर, ठीक ढंगले व्यवस्थापन गर्न सकिएन भने यो नै माओवादीको अन्तिम विघटन पनि हुन सक्छ । यहीँबाट पार्टी पुनर्गठन हुन नसक्ने अवस्थामा पनि जान सक्छ । त्यस कारणले यो एकतामा सम्भावना र चुनौती दुबै छन् ।
अब यी चुनौतीको सामना कसरी गर्ने ?
अब यसलाई सकारात्मक कोणतिर लैजानका लागि मेहनत गर्नुपर्छ । यसका लागि ठीक ढंगको कार्य विभाजन हुनुपर्छ । प्रदेशहरुमा केन्द्रीय सदस्यहरुको ठीक ढंगले व्यवस्थापन गर्ने र केन्द्रमा पनि विभागहरु र यो वैधानिक मोर्चामा वा सरकार सञ्चालन टीमलाई व्यवस्थापन गर्ने ।
संस्थागत प्रणालीको विकास नभएसम्म अब माओवादी आन्दोलन अगाडि जाँदैन । नेताहरुको खल्तीबाट झिकेर विभिन्न स्वार्थ समूहहरुको जमघट गरेर अब पार्टी बन्दैन । हिजो गुटका आधारमा काम भयो । अब आज यस्ता स्वार्थ समूहहरुको अन्त्य गरिदिनुपर्छ । संस्थागत ढंगले चल्न थालियो भने कार्यकर्ताले के ठान्छ भने यो विधिभित्र म कहिले कुन लेबलमा पर्छु, कहिले पदोन्नति हुन्छ वा पार्टीले मलाई अन्याय गर्दैन भन्ने उनीहरुलाई थाहा होस् । यो स्पष्ट देखियो भने मानिसहरुले मेहनत गर्छन् । अहिले त त्यस्तो केही छैन । नेताहरुको वरिपरि घुम्नेहरुले अवसर पाएका छन् । त्यसैले अब एउटा विधि र मापदण्ड बनाउनैपर्छ । माओवादीलाई संस्थागत गर्ने यो पहिलो काम हो ।
दोस्रो, कुरा नेतृत्वको हो । अहिलेको खुल्ला राजनीतिमा बहुपदीय प्रणालीमा जानैपर्छ । यसको विकल्प छैन । किनभने अहिले युद्धकालीन संरचना होइन । युद्धमा हामीले केन्द्रीकृत कमाण्ड भन्दै आएका थियौं । तर, अब हामी बहुपदीयमा जानैपर्छ ।
त्यसैगरी नेतृत्वमा समानुपातिक, समावेशी अनुहारहरु पनि देखिनुपर्छ । जनताको सबै तप्काले नेतृत्वमा आफ्नो प्रतिनिधि देख्नुपर्‍यो । किनभने यो समानुपातिक समावेशीको मुद्दा त माओवादीले उठाएको हो । त्यसैले यो समानुपातिक, समावेशी ढाँचामा उसको पार्टी छ कि छैन भन्ने धेरै महत्वपूर्ण प्रश्न हो ।
एमाले र कांग्रेसले यस्तै ढाँचा बनाइरहेका छन्, हामी त त्यतिसम्म पनि जान सकिरहेका छैनौं । यो मुद्दा उठाउने पार्टीले त कांग्रेस र एमालेलाई पनि क्रस गर्नुपर्‍यो नि त । मुद्दा चाँहि उठाउने तर अभ्यास चाँहि नगर्ने कार्य सही होइन । त्यो लागू गर्ने ठाउँ पार्टी सदस्यहरुकै वीचमा हो । यसो गरियो भने उत्पीडित वर्ग क्षेत्र र लिङ्गमा माओवादीको गुमेको साख बढ्छ ।
तेस्रो पक्षचाहिँ राजनीतिक विचार वा कार्यदिशा नै हो । अब माओवादी आन्दोलनको बाटो के ? अहिले एकताको सन्दर्भमा यो पक्ष अलिकति छायाँमा परेकोजस्तो देखिएको छ । जस्तो कि हामीले हेटौडा महाधिवेशनदेखि समाजवाद भन्यौं । नेपालको सन्दर्भमा समाजवादको मोडेल कस्तो हुन्छ भन्ने अहिलेसम्म स्पष्ट मार्गचित्र छैन । कस्तो हुन्छ नेपालको समाजवाद ? यसमा पर्याप्त बहस नगरिकन कार्यदिशा पूर्ण हुँदैन ।
हुन त हामीले महाधिवेशन गर्ने भनेका छौं, महाधिवेशनमा यसबारे बहस त हुन्छ नै, तर मलाई के लाग्छ भने माओवादीको तत्कालीन कार्यदिशा के ? रणनीतिक कार्यदिशा के ? यो विषयमा क्लियर हुनुपर्छ र पार्टीको बुझाइमा एकरुपता आउनुपर्छ ।
आज पार्टी एकता भए पनि हिजो संविधानसभालाई घोर प्रतिगामी भन्दै संविधानसभा नै बहिस्कार गर्ने साथीहरु पनि यहाँ हुनुहुन्छ । हामी यो संविधान ठीकै भएको छ भनेर स्वागत गर्दै देशभरि दिपावली गर्नेहरु पनि छौं । सरकारमा पनि हामी छौं । त्यसैले यो सबैको ठीक ढंगले तालमेल हुनुपर्छ । नत्रभने नेताहरुले विविध ढंगले व्याख्या गरिदिने र पार्टी झन् बढी भद्रगोल अवस्थामा फस्ने खतरा रहन्छ । र, यसैको जगबाट अर्को चिरा जन्मिने खतरा हुन्छ ।
पार्टीले अहिले अन्तरिम कार्यदिशा भनेर ल्याएको छ । यो ठिकै छ । जनवादी क्रान्तिका बाँकी कार्यभार पूरा गर्ने र समाजवादको बाटोमा जाने भनिएको छ ।
यसपछि शान्ति प्रक्रियासँग जोडिएका जति पनि विषयहरु छन्, यसलाई पनि अब एउटा टुंगोमा पुर्‍याइदिनुपर्छ । किनभने १० वर्ष भइसक्यो, अब यो कोर्ष टुंग्याइयो भनेमात्रै यो एउटा कोर्षमा जान सक्छ ।
यति काम गरिसकेपछि मलाई के लाग्छ भने माओवादीमात्रै होइन, नेपालको राजनीति नै ध्रुवीकृत हुँदै जान्छ । त्यो ध्रुवीकरणमा एउटा चाहिँ यतिमै चित्त बुझाउने यथास्थितिवादी शक्ति एक ठाउँमा रहन्छ भने अर्को देशलाई हिन्दु राष्ट्र र राजतन्त्रमा पछाडि फर्काउनुपर्छ भन्नेहरु पनि हुन्छ । अर्को, देशलाई अझै अलिकति अगाडि लानुपर्छ । जे अधिकार प्राप्त भएको छ, त्यो पर्याप्त छैन भन्ने शक्तिहरुले अगाडिको कार्यक्रम पनि बनाउनुपर्छ ।
माओवादीको बाटो भनेको यसले मात्रै पुग्दैन, अरु अगाडि जानुपर्छ भन्ने नै हो । समाजवादसम्म जानुपर्छ भन्ने हो । समाजवादको कुरा त अहिले संविधानमै पनि लेखिएको छ । समाजवादको ठोस कार्यक्रम बनाइसकेपछि नेपालका वामपन्थीहरु एकै ठाउँमा धु्रवीकृत हुने सम्भावना पनि रहन्छ । यसका लागि हामीसँग प्रचण्डको अलिकति डाइनामिक नेतृत्व पनि छ । प्रचण्ड अहिले जुन ठाउँमा हुनुहुन्छ, लिडरसीपको हिसाबले उहाँलाई एउटा अवसर पनि छ । यो अवसरलाई ठीक ढंगले लिन सकियो भने माओवादी पार्टी फेरि पुनर्जिवित हुने र जनतामा गुमेको साख फिर्ता गर्ने कामको सुरुवात हुन्छ जस्तो मलाई लाग्छ ।
राजनीतिक र संगठनात्मक समस्यालाई ठीक ढंगले हल गरियो भने भोलि वैद्यजी, विप्लवजीहरु यहीँ आउनुहुन्छ, उहाँहरुको अन्त जाने ठाउँ हुँदैन । तर, यसलाई ठीक ढंगले हल गरिएन र भद्रगोल भयो भनेचाँहि विप्लवजी र बाबुरामजीले जुन खोंगा थाप्नुभएको छ, यो विसर्जन हुँदै जाँदाखेरि फाइदा हुनेचाँहि उहाँहरुलाई हो ।
त्यसकारणले हामीले यो चुनौतीलाई सकारात्मकरुपमा लिनुपर्छ । त्यसैले मैले देखेको के हो भने माओवादीले आफूभित्रका कमजोरीलाई सच्याउनुपर्छ । गुटगत प्रवृत्ति अन्त्य गर्नुपर्छ र व्यक्तिगत स्वार्थलाई त्याग्नुपर्छ । खाली नेताहरुका वरिपरि घुम्ने प्रवृत्तिलाई अन्त्य गर्नुपर्छ ।
माओवादी अहिले मास्तिर फर्केको पार्टी बनेको छ, यसलाई तल्तिर, अर्थात जनतातिर फर्केको पार्टी बनाउनुपर्छ । टुप्पातिर हैन, फेदतिर फर्केको पार्टी बनाउनुपर्छ । केन्द्रीय सदस्य हुन्छु भन्ने हैन, गाविस अध्यक्ष, मेयर हुन्छु भन्नेहरुलाई हामीले उत्प्रेरित गर्नुपर्छ । जनतातिर फर्केको पार्टी बनाउनुपर्छ । शान्ति प्रक्रियामा आइसकेपछि माओवादी जनतातिर फर्केको नभई नेतातिर फर्केको पार्टी बन्यो ।
(भण्डारी माओवादी केन्द्रका केन्द्रीय सदस्य एवं पूर्वसभासद हुन्)

