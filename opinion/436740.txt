लौ सुन सरकार, भूकम्पपीडितको रामकहानी
म कार्यालयबाट घर र्फकँदै गर्दा एक जना माननीय सांसदको फोन आयो । साँझ ५ बजे बानेश्वरको एक रेष्टुरेन्टमा भेटेर चिया खाने र समसामयिक विषयमा छलफल गर्ने भन्दै उनले निम्ता गरे । मैले पनि हुन्छ भनिदिएँ । म घर पुगेँ । त्यतिबेला दिउँसोको दुई बजिसकेको थियो । घर पुगेर खाना खाएँ । अनि एकछिन आराम गरेँ । छोरीसँग खेलीरहेको थिएँ, घरबाट फोन आयो । आमा निकै अत्तालिदै बोल्नुभयो, ‘बाबु, हुरी चल्यो, हुरीले सबै जस्तापाता उडायो, टहरोमा पानी छिरेर सबै अन्नपात उँडायो । तिमीहरु राम्रोसँग बस, यहाँ हामी त बाँच्छौं जस्तो छैन ।’
लेखक
आमा फोनमा रुँदै गर्दा जोगिएर बस्नुहोला भन्ने बाहेक मैले अरु केही भन्न सकिनँ । यत्तिकैमा ती माननियको फोन आयो, ‘हिड्नुभयो ?’ मैले उनको फोनको कुनै जवाफ दिन सकिनँ, वा जवाफ दिन मन लागेन । माननियले फेरि फोन गनुृभयो । मैले भनेँ, ‘आज म आउन नसक्ने भएँ ।’ उनले सोधे, ‘किन, के भयो र ?’ मैले जवाफ दिएँ, ‘मेरो घर यतीबेला उडिरहेको छ, आँधी तुफानले कहाँ पुर्‍यायो पत्तो छैन, यस्तोबेला म भोज गर्न आउँ माननिय ?’ उनले जवाफ केही  दिएनन् । मात्र भने, ‘भोलि भेटौंला ।’
त्यो दिन, एक वर्ष एक महिना पुगेको थियो विनाशकारी महाभूकम्प आएको । तर, अझैसम्म पनि हामीले स्थायी आवास बनाउन सकेका थिएनौं । कारणहरु विभिन्न छन् । सबैभन्दा ठुलो कारण त सरकार नै हो मेरो घर बन्न नसक्नुको । सरकारले आश देखाउँदा हामी लाखौं भूकम्प पीडितहरु अझै आशैआशमा बसिरहेका छौं । अब फेरि भूकम्पपीडितका बस्तीहरुमा पीडा आउँदैछ, दर्कने बषर्ात् बनेर । अनि भूकम्प पीडितका घाउमा फेरि नुनचुक पर्नेछ ।
गत वर्ष बैशाख १२ को भूकम्पपछि हामी गाउँ गएका थियौं । मेरो घर पनि भूकम्पले छियाछिया पारेको थियो । हाम्रो सुन्दर घर क्षणभरमै खण्डहर बनेको थियो । भूकम्प गएको भोलिपल्ट हामी गाउँ गयौं र भग्नावशेष हेर्‍यौं । घरको कुनै पनि वस्तु ठिक थिएन । हामी पुरिएका केही सामानहरु निकाल्ने प्रयत्न गरिरहेका थियौं । केही सामान झिक्न सफल पनि भयौं ।
सामान झिक्दै गर्दा घरको वालमा लगाइएको ढुंगा झिक्ने काम पनि सँगसँगै गरिरहेका थियौं । आफ्नो घर भत्कँदा कसलई रमाइलो लाग्छ र ? हामी पनि मलिन मुहारमा भग्नावशेष पन्छाइरहेका थियौं । यत्तिकैमा मेरा बुवा छेउमा थुचुक्क बस्नुभयो । म भग्नावशेष पन्छाइरहेको थिएँ । मैले एक पटक बुवाको अनुहार हेरें । उहाँको मन चसक्क दुखिरहेको थियो ।
घरका वालमा लगाइएका ढुंगाहरु हम्मरको सहायताले हामी निकाल्दै थियौं । तर, मेरा बुवाको मन यति दुखिरहेको थियो कि, त्यो उहाँको अनुहारको भावले थाहा हुन्थ्यो । वालमा हम्मरले हिर्काउँदा उहाँले आफैंलाई हानिएको जस्तो गर्दै मन दुखाउनुहुन्थ्यो । उहाँ यस्तोसँग भक्कानिनुभयो कि त्यसकेा बर्णन म गर्न सक्दिन । जीवनमा पहिलो पटक बुवा रुनुभएको देखेँ । सन्तानले नमज्जा नमानुन् भनेर उहाँले मुन्टो अन्तै फर्काएर आँसु पुछ्नुभएको मैले देखेँ ।

पीडितहरुले सरकारी अनुदान लिन भन्दा बैंकको ऋण लिन बढी इच्छा देखाएका छन् । किनकी अनुदानको पैसाले घर बनाउन नपुग्ने र बैंकको ऋण विस्तारै तिर्न पाइने भएकाले उनीहरुको इच्छा त्यतातिर थियो

यसअघि पनि हाम्रो घर एकपटक भत्कीएको थियो । त्यसबेला मेरा बुवाको आँखामा मैले आँसु देखेको थिइन । उहाँले त्यसबेला भन्नुभएको थियो त्यो दिन, ‘तिमीहरु पिर नगर, पुरानो घर भत्किएर के भयो त, अब नयाँ बनाउनुपर्छ । सिमेन्ट लगाएको घर ।’ हामी सानै थियौं । त्यतिबेलाको उहाँको पिडा बुझ्न सकेका थिएनौं । तर, त्यसबेला पनि बुवाको मन निकै दुखेको थियो । योपटक भने हामीले अनुभव गरेका थियौं । बुबालाई मैले सम्झाएँ, ‘अब नयाँ घर बनाउनुपर्छ । सरकारले पनि अनुदान दिने भनेको छ । यहि साल नयाँ घरमा हामी सर्नुपर्छ ।’
मैले त्यसो भनेको एक वर्ष पुग्यो. । फेरि हाम्रो टहरो उडाएको खबर आउँदासम्म सरकारले पीडितका पक्षमा काम गर्न भ्याएकै थिएन । अझ अहिले त सरकार बन्ने कि भत्काउने भन्ने विषयले बजार तातिरहेकाले यो विषयमा सोच्ने फुर्सद पनि कसैलाई छैन ।
वर्षामा पीडितको झन् विजोग 
अब चाँडै नै वर्षा लाग्दैछ । अब निरन्तर झरी पर्ने बेला भैसकेको छ । गाउँमा किसानहरुको घरमा खेतीपातिको सिजन सुरु हुँदैछ । खेतमा फलेका मकै घर भित्र्याउने बेला आउनै लागेको छ । तर, त्यो मकै कहाँ राख्ने भन्ने चिन्ताले सताउन थालेको छ । सरकारले योजना बनाएको छ, तर कार्यान्वयनका लागि काम हुनै सकेको छैन । फेरि पनि पीडितहरु असिना पानीसँग जुध्दै रात कटाउनुपर्ने बेला आउनै लागेको छ ।

पीडितहरुले आफुखुसी घर बनाउन लागेका बेला गाउँघरमा एउटा हल्ला चलाइयो, अब आफुखुसी घर बनाउनेलाई सरकारले कारबाही गर्छ

घर बनाउन सरकार नै बाधक 
सरकारले भूकम्प पीडितहरुलाई नागरिकलाई गर्नुपर्ने सामान्य व्यवहार समेत गर्न सकेको छैन । पीडितहरुले आफुखुसी घर बनाउन लागेका बेला गाउँघरमा एउटा हल्ला चलाइयो, अब आफुखुसी घर बनाउनेलाई सरकारले कारबाही गर्छ । गाउँघरमा सर्वसाधारणलाई यो चिन्ताले सतायो कि घर बनाउँ भने सरकारले कारबाही गर्छ । अनि सरकारले प्रष्टसँग भन्न सकेन कि घर बनाउनलाई पनि अनुदान दिइन्छ । अर्को कुरा घर बनाउनका लागि सरकारले सामुहिक जमानीमा दिने भनेको तीन लाखका बारेमा न जिल्लाका कुनै बैंकहरु जानकार छन् न गाविस सचिवहरुले नै प्रष्ट जवाफ दिन्छन् ।
यस्तो बेला सम्झौता गरेका पीडितहरुले पनि अनुदानसवरुप दिने भनिएको दुई लाखको पहिलो किस्ता समेत पाउन सकेका छैनन् । अनि सरकारका प्रतिनिधिहरु -प्रधानमन्त्रीदेखि मन्त्रीहरुसम्म) सिंहदरबारका छेउछाउ उभिएर भाषण गरिरहेका छन्, असारसम्म भूकम्प पीडितहरु छानोमुनी पुगिसक्छन् ।
बैंक खारेज गर्ने हिम्मत छ सरकारसँग ? 
केही हप्ता पहिलो राष्ट्रबैंकका गर्भनर चिरञ्जीवी नेपालले शानका साथ भने कि अब भूकम्प पीडितहरुलाई बैंकमार्फत दिने भनिएको दुई प्रतिशत ब्याजदरमा १५ देखि २४ लाखसम्म पाउने छन् । सबैं बैंकहरुले यो तत्काल लागु गरेनन् भने कारबाही थालिने छ । उनको यो निर्देशनले घर बनाउन हौसिएका पीडितहरुले त्यतिखेर हावा खाए, जतिखेर बैंकहरुले विज्ञप्ति निकालेर बैंक ग्यारेन्टी बिना रकम दिन नसक्ने बताए ।
पटक-पटक दुई प्रतिशत व्याजदरको ऋणको विषय उठाउँदै आएका अर्थमन्त्रीले बजेट भाषणमा यो विषय पुरै बिर्सिदिए । अनि अब झन् यो विषय कुहिरोको काग बनेको छ ।
सरकारले निर्देशन नमान्ने त्यस्ता बैंकहरुलाई संरक्षण गरिरहनु पर्छ ? खारेज गरिदिने हिम्मत छ सरकारसँग ? पीडितहरुले सरकारी अनुदान लिन भन्दा बैंकको ऋण लिन बढी इच्छा देखाएका छन् । किनकी अनुदानको पैसाले घर बनाउन नपुग्ने र बैंकको ऋण विस्तारै तिर्न पाइने भएकाले उनीहरुको इच्छा त्यतातिर थियो । शहरी क्षेत्रमा २५ र ग्रामीण क्षेत्रमा १५ लाख दिने व्यवस्था मिलाइएको भनिए पनि यतीबेला सबै सरकारी निकाय मौन छन् ।
पहिला पीडितको पक्षमा काम गर, अनि पानीजहाज 
प्रधानमन्त्री केपी शर्मा ओलीले पटकपटकका भाषणहरुमा नेपाली झण्डा सहितको पानीजहाज चलाउने लगायतका अन्य धेरै महत्वाकांक्षी योजनाहरु सुनाइरहेका छन् । ओलीले यो हिम्मत गरेर बोलेका हुन् । उनको यो योजना सफल होस् भन्ने आम नेपालीको चाहना पनि हो । तर, देश र जनता यति ठुलो पीडामा छन् कि, प्रधानमन्त्रीको भाषणले लाग्छ उनीहरुलाई गिज्याइरहेको छ ।
जस्ता र पालको छानोबाट तप्प तप्प पानी चुहिरहेका बेला टेलिभिजनहरुमा प्रधानमन्त्रीको यस्तो भाषण सुन्दा पीडितहरुले के भन्लान् ? सरकारले सबैभन्दा पहिला पीडितको समस्या समाधानमा ध्यान दिनुपर्ने होइन ? त्यसमाथि सरकारी कामकाज यती झन्झटलिो छ कि पीडितले आवश्यक कागज तयार पार्न नै मुस्कील पर्ने अवस्था छ । प्राविधिकहरुले गाउँ-गाउँमा गएर अनुदानमा आउन लागेको रकममा पनि छिर्के हान्न थालिसकेका छन् ।
मेरो काँध गलेको छैन भनिरहेका प्रधानमन्त्री ओलीले अब भूकम्प पीडितको आँसु पुछ्न थाल्ने बेला भएको छ । जति ढिला भयो उनी नै पीडितहरुले सरकारप्रतिको विश्वास गुमाउँदै जानेछन् ।
निकै विकट क्षेत्रहरुका पीडितहरुको त झनै विजोग छ । उनीहरुले त अझै केही सोच्न सकिरहेका छैनन्, घर बनाउनका लागि के गर्नुपर्ने हो ? आफैं घर बनाउँदा कतै उल्टै सरकारी कारबाहीमा त पर्ने हैन भन्ने चिन्ताले सताएको छ । सरकारले पुननिर्माणमा गरिरहेको ढिलाइका कारण  पीडितहरु फेरि एकपटक बर्षे झरमिा रुझ्दै रात काट्नुपर्ने दिन आउने छ र यतिबेला सरकारले गर्दै आएका सबै दाबीहरु फगत गफ सावित हुनेछ ।
[email protected]

