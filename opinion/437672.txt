नयाँ शक्तिः टुलुटुलु हेर्ने कि अवस्था फेर्ने ?
काठमाडौंमा पढ्न बसेको छोराले पत्रिकामा विज्ञापन देख्यो । ‘प्रहरी जवानमा भर्ना खुल्यो’ । छोराले गाउँमा बाबुलाई टेलिफोन गर्‍यो । चुनाबमा भोट दिएकै नेता शहरमा मन्त्री छ । छोराको कुरा सुनेपछि बाबुले भने ‘मैले सबै कुरा बुझिँन आमालाई पनि सन्चो छैन, एकपटक घरमै आइज, बसेर कुरा गरौंला ।’
लेखक
छोरो बसको टिकेट लिन नगरबस चढेर बसपार्क पुग्यो । अर्को दिन बिहान छोरो गाउँ हिँड्यो । बेलुकी बाबुछोरा बिचमा कुराकानी भयो । शहर गएर मन्त्रीसँग प्रहरीमा जागिर खुवाउनेबारे बाबुले कुराकानी गर्ने र छोरो प्रहरीमा भर्ना हुने ।
त्यसका लागि बाबुले मन्त्रीलाई उपहार स्वरुप बासमती धान कुटाएर चामल बनाए, घिउ र महको पनि जोहो गरे । दुई दिनपछि बाबुछोरा राजधानी आइपुगे र होटलमा बसे ।
बाबुले मन्त्रीलाई फोन गरे । मिटिङमा भएकाले मन्त्रीको फोन उठेन । एक घण्टापछि फेरि फोन लगाए । मन्त्रीका पीएले फोन उठाएर ठाडो जवाफ दिए- ‘एक दुई दिन मन्त्रीज्यु ब्यस्त हुनुहुन्छ, पर्सि बेलुकी भेट्नु ।’
दुई दिनसम्म बाबुछोरा होटलमा बसे । पर्सिपल्ट मन्त्रीज्युसँग भेट भयो । कुरा सबै सुनेपछि मन्त्रीज्युले प्रहरीको आइजीपी साबलाई फोन लगाए । आइजीपी साबले हुन्छ हजुर भनेर मन्त्री ज्यूलाई ढुक्क बनाए ।
अब तनाब शुरु भयो आइजीपी साबको । उनले तुरुन्तै मातहतको अधिकृतलाई फोन लगाए र मन्त्रीज्यूको मान्छे भनेर नाम थर टिपाए । बाबु घर फर्किए । छोरो जागिरको प्रतिक्षामा शहरमै बसे ।
पाँच दिनपछि भर्ति हुन छोरो लाइनमा उभियो । उसको नम्बर आउने बित्तिकै प्रहरी अधिकृतले सोधे मन्त्रीज्यूको मान्छे तिमी  नै हो ? उसले हो हजुर भन्यो । एकै छिनमा उसलाई लाइनबाट बाहिर निकालियो र कारण दिइयो ‘सरी तिम्रो सबै ठीक छ तर उचाइ पुगेन’ ।
                                                                                         ००००
देशमा गाडी खचाखच भयो, काठमाण्डौका होटल भरिभराउ भए । मःम चाउमिनको ब्यापार बढ्यो । नेता ज्युहरुले भाषण शुरु गरे- ‘पर्यटन सुधि्रयो किनभने होटल भरिभराउ छ । यातायात व्यवसायीको पनि कमाइ राम्रो छ र मःम चाउमिनवालाको पनि व्यवसाय फष्टाएको छ । अब देश आर्थिक उन्नतिको दिशामा अघि बढ्यो । विकासलाई कसैले पनि रोक्न सक्दैन ।’
यो कुनै उदाहरण मात्रै होइन, अहिले हाम्रो देशको तीतो यथार्थ हो । शहर बस्ने छोरो गाउँ जानु वा गाउँमा बस्ने बाबु शहर आउँदा गाडी चढ्नु र होटलमा बस्नु पर्यटन, होटल र यातायात व्यवसाय फष्टाउनु होइन । तर, देश चलाउने नेताहरु यसैलाई विकास र सम्वृद्धि देखिरहेका छन् ।

भूकम्पमा आफन्त गुमाएकाले प्रधानमन्त्रीको कुर्सीमा को कसरी बसेर मुस्कुराइरहेको छ भन्ने कुरा के रमाइलो मानेर हेर्नु ? यी र यस्तै प्रश्नको जवाफ जनताले खोजिरहेका छन्

यहाँ उठाउन खोजिएको बिषय भनेको विज्ञापन देखेपछि सिधै परीक्षा दिने । प्रकृयाले पास भए ठिकै छ । नत्र फर्किने । यतिमै सकिनुपर्ने कुरामा गाउँमा भएको बाबु, शहरमा भएको मन्त्री, प्रहरी अधिकृत सबैले दुःख पाए । तर काम भएन । हामीले देखेको सम्वृद्धि र विकास यो होईन ।
एउटा नेपाली बाध्यताले शहर आउँछ, होटलमा बस्छ, २/४ दिनपछि मन्त्रीलाई भेट्छ र गाउँ र्फकन्छ । तर, त्यसको प्रतिफल शून्य हुन्छ भने हामी कस्तो राजनीतिक संस्कार वा समाजमा विश्वास गरिरहेका छौं ? के हामीले जनतालाई परिवर्तनका नाममा बर्षौंदेखि बाँडेको सपना यही हो ? यस्ता प्रश्नको उत्तर अब राजनीतिक नेतृत्वसँग होइन, आफैंसँग खोज्नुपर्ने भएको छ ।
विसं. ००७ सालदेखि ०४६ साल हुँदै ०६२/०६३ सम्म जति पनि आन्दोलनहरु भए, त्यसले मूलतःराजनीतिक क्रान्ति पूरा गर्‍यो । तर, जनताका आर्थिक, सामाजिक, सांस्कृतिक अधिकारमा कसैले पनि ध्यान दिएनन् । बरु सरकार बनाउने र ढलाउने अभियानमा भने दलहरु निरन्तर लागि नै रहे । जुन अहिलेसम्म पनि जारी छ ।
अब पनि यही राजनीतिक संस्कारलाई निरन्तरता दिने कि नयाँ सोच र नयाँ बिचार लिएर अगाडि बढ्ने भन्ने कुरामा सबैले एकपटक सोच्ने बेला भएको छ ।
समय गतिशील छ । नयाँ-नयाँ बिचारको जन्म हुन्छ र विचारको विकास पनि हुन्छ भन्ने कुरामा विश्वास नगर्नु भनेको विकास र सम्वृद्धिको गतिलाई पक्डन नसक्नु हो ।
जनताको आधारभूत आवश्यकता पनि पूरा नगर्ने तर मेट्रो र पानीजहाजको सपना देखाउने परिपाटी अब धेरै भयो । मेलम्चीको पानी काठमाण्डौंलाई धेरै हुन्छ, वीरगञ्ज लैजानुपर्छ भनेर चुनाव जित्ने वा देशलाई १० बर्षमा सिंगापुर र स्वीटजरल्याण्ड बनाउने सपना देखाउनेहरुले पनि १० होइन, १२ बर्ष बिताइसके ।
भूकम्प गएको १३ महिनासम्म एउटा त्रिपाल फेर्न नसक्ने जनतालाई सिगात्सेबाट छुटेको रेल र प्रशान्त महासागरको पानीजहाज हेर्ने धोको होला र ? भूकम्पमा आफन्त गुमाएकाले प्रधानमन्त्रीको कुर्सीमा को कसरी बसेर मुस्कुराइरहेको छ भन्ने कुरा के रमाइलो मानेर हेर्नु ? यी र यस्तै प्रश्नको जवाफ जनताले खोजिरहेका छन् ।

जनताको अपेक्षा भनेको आर्थिक सम्वृद्धि र द्रुत विकास नै हो । यसका लागि नयाँ भिजन र दृष्टिकोण भएको नेता र पार्टीको आवश्यकता छ

हामी यी प्रश्नको जवाफ दिने हैसियतमा छौं कि छैनौं ? यसको जवाफचाहिँ हामी आफैंले नै दिनुपर्छ । त्यसैले अब जनताको अपेक्षा भनेको आर्थिक सम्वृद्धि र द्रुत विकास नै हो । यसका लागि नयाँ भिजन र दृष्टिकोण भएको नेता र पार्टीको आवश्यकता छ । जो जनताको नजरमा समेत परिचित एवं आशालाग्दो हुनुपर्छ ।
समय सापेक्ष विकास, प्रवृत्ति बुझ्ने, अर्थतन्त्रका नियम बुझ्ने र सुशासन अपनाउने व्यक्ति अहिलेको आवश्यकता हो । पुरानै राजनीतिक दल र तिनका नेताबाट यो सबै सम्भव छैन भन्ने देखिइसकेको छ । जनताको अहिलेको अवस्थामा सुधार ल्याउने हो भने अब नयाँ शक्ति आवश्यक छ भन्ने कुराको बोध सबैलाई हुनुपर्छ ।
राजनीतिक दल नयाँ हुने वा पुरानो हुने भन्दा पनि उसको सोचले नयाँ र पुरानो भन्ने देखाउँछ । दल पुरानै भए पनि उनीहरुले आफूलाई समय सापेक्ष रुपान्तरित गरेर अगाडि बढे भने पनि नयाँ शक्ति बन्न सक्छ । तर, अहिले विद्यमान दलहरुमा यो सम्भावना देखिँदैन । यतिबेला जनताले खोजेको चाहिँ पुरानो पार्टीको परिवर्तित रुप होइन, नितान्त नयाँ हो । जसले आर्थिक विकास र सम्वृद्धिको भाषामा जनतालाई आह्वान गर्न सकोस् ।
अहिले देशमा नयाँ शक्ति नेपाल नामको पार्टी घोषणा हुँदैछ । तर, उसलाई पनि अझै माओवादीकै एउटा हिस्सा हो कि भनेर आशंका गर्नेहरु छन् । भलै नयाँ शक्तिका नेताहरु यो मान्न तयार छैनन् । विचार र संगठनात्मक ढाँचाका बारेमा अहिले प्रारम्भिक छलफलमै रहेको बताएकाले उसको पार्टी घोषणा र त्यसपछिको पार्टी सञ्चालन कार्यविधिले मात्रै अगाडिको यात्रा कस्तो हुने भन्ने देखाउँछ । तर, उसले भन्दै आएको पाँच ‘स’ का आधारमा उसलाई बुझ्ने हो भने राजनीतिक भन्दा आर्थिक सम्वृद्धिमै उसको जोडबल देखिन्छ ।
नीति सही भयो भने हाम्रै पालामा सम्मृद्धि सम्भव छ भन्ने कुरा र व्यवस्था होइन, अवस्था फेर्न लागौं भन्ने नाराले नयाँ शक्तिमा विश्वास बढाउन सक्छ ।
अर्को कुरा, गरिवी, अशिक्षा र बेरोजगारीसँग लडिरहेका जनताल्ााई साथमा लिएर ‘अबको निकास, आर्थिक विकास’ भन्दै पछिल्लो राजनीतिक शक्ति बन्ने दौडमा रहेको नयाँ शक्तिप्रति जनताको अन्तिम भरोसा देखिन्छ । परम्परागत राजनीतिक शक्तिभन्दा पृथक पहिचान बोकेर आएको र राजनीतिक मुद्दा भन्दा बढी आर्थिक सामाजिक मुद्दामा जोड दिएका कारण यसले नेपालको राजनीतिमा आफ्नो स्थान सुरक्षित गर्न सक्छ ।
राज्य सत्ता र पार्टीमा मधेस, थरुहट, आदिवासी जनजाति, खस, क्षेत्री, महिला, मुस्लिम, दलितसहित पिछडिएका जाति र क्षेत्रको समानुपातिक सहभागिता गराउने कुराले पनि नयाँ शक्तिले भनेजस्तै देशको अवस्था फेर्न सहयोग पुर्‍याउन सक्छ ।
कार्यकारी पद प्रत्यक्ष निर्वाचित र नीतिनिर्माण गर्ने ठाउँमा पूर्ण समानुपातिकको पक्ष लिनु नयाँ शक्तिको अर्को विशेषता हो ।
त्यसैगरी सहभागितामूलक लोकतन्त्र तथा निर्वाचित प्रतिनिधिले गलत गरे फिर्ता बोलाउने अधिकारसहित एक व्यक्ति, एक कार्यकारी पद र दुई कार्यकालको अवधारणासहित अगाडि बढ्ने कुराले पार्टीमा लाग्ने कार्यकर्तालाई उत्साह दिने देखिन्छ ।
यसमा पनि युवा, वयस्क र पाकाहरुको उचित प्रतिनिधित्व हुने हो भने त्यसले अझै ७० वर्षसम्म पनि युवा नेता हुने परम्परा तोड्न सक्छ ।
सुशासन र सदाचार नयाँ शक्तिले लिएको अर्को महत्वपूर्ण नीति हो । भ्रष्टाचारको अभियोग लागेको व्यक्ति स्वतः निलम्वन र पुष्टि भएमा निष्कासित हुने कुराले इमान्दारहरुलाई पार्टीमा अगाडि बढ्न नैतिक बल पुग्छ ।
यसर्थ, राज्य नियन्त्रित समाजवाद र पुजिँवादका सकारात्मक विषयहरुलाई लिएर नयाँ खालको अर्थतन्त्रको मोडेलको विकास गर्दै अगाडि बढ्ने नयाँ शक्तिको लक्ष्य हो भने अब देशको व्यवस्थालाई टुलुटुलु हेरेर बस्ने होइन, जनताको अवस्था फेर्ने कुरालाई प्राथमिकता दिनुपर्ने देखिन्छ ।
पार्टीमा लाग्नेहरुको आर्थिक व्यवस्थापन कसरी हुन्छ र पारदर्शिताको ग्यारेण्टी कसरी गरिन्छ भन्ने कुरा जनताको चासो हो । त्यसैले राजनीतिलाई एउटा पेशा मान्ने र राजनीतिमा लागेका नेता कार्यकर्ताले घरबार छाडेर हिँड्ने अवस्थाको अन्त्य जरुरी छ ।
त्यसकारण देशको आर्थिक विकास र सम्बृद्धि चाहने. हो भने स्वयंसेवी ढंगले राजनीति गर्ने, उत्पादनमा जोडिएर आफू र आफ्नो परिवारको व्यवस्थापन गर्ने, भनसुन र चाकडीबाजको अन्त्य गर्ने अबको कार्यभार हुनु पर्दछ ।
नयाँ शक्ति नेपालले यति कुरामा ध्यान दिन सक्यो भने मात्रै जनताले व्यवस्था होईन, अवस्था फेर्ने कुराको अनुभूति गर्न सक्नेछन् ।
(लेखकः नेपाल प्रेस सोसाईटीका केन्द्रीय संयोजक हुन् )

