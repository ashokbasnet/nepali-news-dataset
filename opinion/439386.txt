नयाँ शक्तिः भूइँफुट्टा नेता जन्माउने ‘टप टु बटम’ विधि

संविधान बनेसँगै देश महत्वपूर्ण सामाजिक-राजनीतिक परिवर्तनको संघारमा आइसकेको छ । अब नेपालमा नयाँ प्रकारको राजनीतिक शक्तिको खाँचो छ भन्नेमा शायदै कसैको विमति होला ।
विद्यमान राजनीतिक दलहरुमा ‘रिफर्मेशन’ को आवश्यकता खड्किरहेको छ । नयाँ परिस्थितिमा अब राष्ट्रिय एवं क्षेत्रीय शक्तिका रुपमा नयाँ दलको ‘फर्मेसन’को प्रयास पनि भइरहेको छ । तर, अब त्यस्तो नयाँ शक्ति कसरी बन्ला ? यसबारे केही विकल्प यस्ता हुन सक्छन्ः
१. अहिलेकै पार्टीलाई सच्याउने
कुनै पनि चिजको विकास शून्यबाट हुँदैन भनेर मान्ने हो भने अहिले भइरहेकै पार्टीहरुलाई सच्याएर नयाँ शक्तिमा रुपान्तरण गर्नु एउटा स्वाभाविक विकल्प हुन सक्छ । यसका लागि कांग्रेस, एमाले, माओवादी, मधेसवादी, राप्रपा नेपाल वा अन्य सानातिना पार्टीहरुलाई नै सच्याएर वा सुधार गरेर नयाँ शक्तिको आवश्यकता पूरा गर्न सम्भव छ कि छैन ? यो बहसको विषय हो ।
यसबारे दुईखाले तर्कहरु आउने गरेका छन्ः एकथरि भन्छन् कि पुरानै दलहरुबाट नयाँ आवश्यकतालाई सम्वोधन गर्न सकिन्छ, नयाँ पार्टी बनाएर अघि बढ्न गाह्रो छ । र, अर्कोथरि भन्छन्- यिनै पुराना पार्टीहरुलाई टालटुल गरेर नयाँ बनाउन सम्भव छैन । अब नयाँ शिराबाट नयाँ शक्ति बनाउनुपर्छ, थोत्रे घरलाई टालेर सम्भव छैन ।
पुरानै दललाई सुधार्ने पक्षका मानिसहरुको तर्क के पनि छ भने जसले पार्टी फुटायो, त्यसले शक्ति आर्जन गरेको नेपालमा खासै इतिहास छैन । जस्तो कि वामदेव र सीपी मैनालीले पार्टी फुटाए, तर सकेनन् । शेरबहादुर देउवाले पनि पार्टी फुटाए तर शक्ति आर्जन गर्न सकेनन् । अहिले वैद्य माओवादीको पनि हालत त्यस्तै भयो ।
यद्यपि यसको अर्को पाटो पनि हामीले हेर्न सक्छौं । जस्तो कि कमल थापाले राप्रपा फुटाएर अहिले आफ्नो समूहलाई राप्रपा स्कुलको मूलधार बनाउन सफल भएका छन् । ०३५ सालमा मूलधारको कम्युनिष्टबाटै फुटेर बनेको माले अहिले एमालेसम्म आइपुग्दा भंगालोबाट मूलधार बनेको उदारहण छ ।
पुरानोबाट फुटेर बनेको राजनीतिक शक्तिले मूल प्रवाहको विकल्प दिन सक्दैन र पुरानै पार्टीबाट मात्रै नयाँ शक्तिको विकल्प सम्भव छ भने दृष्टिकोणलाई यो उदाहरणले खण्डन गर्छ ।
यद्यपि यो वाह्य प्रमाणमात्रै हो, नेपालमा विद्यमान राजनीतिक शक्तिहरुले नै मुलुक र जनताको अबको आवश्यकतालाई सही प्रतिनिधित्व गर्न सक्छन् कि सक्दैनन् भन्ने प्रश्नमाथि विचार गर्दा विद्यमान पार्टीहरुको अन्तर्यमा हेर्नुपर्ने हुन्छ ।
कांग्रेस, एमाले, माओवादी केन्द्र वा राप्रपाले नै अबको विकल्प दिन सक्लान् कि नसक्लान् ? यी पार्टीमा आवद्ध व्यक्तिहरुले अब यिनै पार्टीले विकल्प दिन सक्छन् भनेर दाबी गर्नु स्वाभाविकै हो । तर, अहिलेको सामाजिक-राजनीतिक यथार्थलाई विश्लेषण गर्दा वैचारिक एवं संस्कारगत शुद्धीकरण नभएसम्म विद्यमान पार्टीहरु अस्थित्वको संकटमा पर्न सक्ने खतरा देखिन्छ । यो खतराबाट कांग्रेस, एमाले, माओवादी, राप्रपा र मधेसवादीहरु कोही पनि मुक्त छैनन् ।
हाम्रो विचारमा विद्यमान राजनीतिक पार्टीहरुमा शुद्धीकरण असम्भव नै त छैन । तर, सम्भावना निकै कम छ । साथै हामी अर्को पनि मान्यता जोडका साथ के राख्न चाहन्छौं भने विद्यमान राजनीतिक पार्टीहरुलाई सुधार्नका लागि मात्रै भए पनि एउटा गतिलो दबाव समूह आवश्यक छ । यी दलहरु आफैंभित्रको नैतिक बलले सुधि्रनेवाला छैनन्, यिनीहरुलाई जनता या कुनै बाह्य दबावले मात्रै सुधार्न सक्छ ।
जस्तो कि संविधान निर्माणमा एक ठाउँमा नआएका दलहरुलाई भूकम्पले एकै ठाउँमा ल्यायो । नाकाबन्दीले पनि त्यसैगरी ठूला दलहरुलाई झक्झकायो र गम्भीर बनायो । भारतसँगको परनिर्भरताको विकल्प खोज्न नेताहरुलाई नाकाबन्दी नै चाहियो, आफ्नै अन्तरदृष्टिले उनीहरुमा शुद्धी पलाएन ।
तर, दलहरुलाई गम्भीर बनाउन सधैंभरि भूकम्प र नाकाबन्दीको माग गर्न सम्भव छैन । उसोभए यिनीहरुमा शुद्धीकरण गर्न वा देश र जनताप्रति गम्भीर बनाइराख्न के गर्ने त ? यसका लागि बलियो नागरिक दवाब एवं जनदबाव अपरिहार्य छ । जनताको निरन्तर खबरदारी वा दबावविना यी पुराना पार्टीको आन्तरिक जीवनमा शुद्धीकरण सम्भव छैन ।
अख्तियार वा कुनै सरकारी अंगबाट दलको शुद्धीकरण सम्भव छैन । अख्तियार दुरुपयोग अनुसन्धान आयोग आफैं ठूला भ्रष्टाचारीहरुको संरक्षक बनिसकेको अवस्थामा जनदबाव मात्रै एउटा भरपर्दो विकल्प हुन सक्छ, पुराना दलहरुको शुद्धीकरणका लागि ।
यसर्थ, अहिलेकै पार्टीहरुलाई सच्याएर नयाँ शक्ति बनाउने विकल्प निकै खराब विकल्पहरुमध्येको एक हो । पहिल्यै पेलिसकेको पिनाबाट फेरि तेल निकाल्न खोज्नुजस्तै हो ।
२. असंवैधानिक विकल्प
विद्यमान राजनीतिको विकल्प खोज्ने नाममा केही असंवैधानिक एवं अलोकतान्त्रिक विधि र तौरतरिकाहरुको पनि अभ्यास हुन छाडेका छैनन् । जस्तो कि विप्लव समूहले क्रान्तिको कुरा गरिरहेको छ, केही पूर्वराजावादीहरुले प्रतिक्रान्तिको कुरा गरिरहेका छन् भने मधेसमा केही विखण्डनकारी व्यक्तिले भ्रान्तिको कुरा गरिरहेका छन् ।
एउटा लामो राजनीतिक प्रक्रियाबाट अघि बढिसकेको मुलुकमा अब फेरि पनि यस्तो असंवैधानिक एवं हिंसात्मक बाटोको अवलम्बन गर्नु भनेको नयाँपन नभएर पुरानोपन हो । यसलाई मुलुकको सम्वृद्धि एवं राष्ट्रिय एकतालाई कमजोर बनाउने, जनताको अधिकारलाई कमजोर बनाउने दुस्वप्नका रुपमा विश्लेषण गर्नु उपयुक्त हुन्छ ।
तर, यहाँ यो पनि स्मरणीय छ कि कांग्रेस, एमाले माओवादी लगायतका पुराना पार्टीहरुले जनता र देशका लागि राम्रो काम गरेनन् र उनीहरुको विकल्पमा सही राजनीतिक विकल्प निर्माण हुन सकेन भने यस्ता असंवैधानिक तत्वहरुले टाउको उठाउने र हुर्किने पर्याप्त वातावरण पाउन सक्छन्, जसले मुलुकलाई कमजोर पार्छ र पछाडि धकेल्छ ।
३. दबाव समूह बनाउने
नयाँ शक्ति निर्माणको एउटा विकल्पका रुपमा दबाव समूहलाई लिन सकिन्छ । यस्तो दबाव समूह आफैंमा कुनै राजनीतिक पार्टी हुँदैन, तर यसले विद्यमान दलहरुलाई जनताप्रति जिम्मेवार बन्न दबाव दिइराख्छ ।
यस्तो दबाव समूहका रुपमा नागरिक समाजलाई पनि संगठित गर्न सकिन्छ । वा, कुनै सरोकार समूहहरुमार्फत् देशव्यापीरुपमा महत्वपूर्ण एजेण्डाहरुमा दलहरुलाई घच्घच्याउन र दबाव दिन सकिन्छ ।
तर, यस्तो दबाव समूहको निर्माणमा धेरैखाले चुनौतीहरु छन् र तत्कालै यस्तो अभियानको संकेत पनि देखिएको छैन । ०६२/०६३ मा पार्टीहरुलाई दबाव दिने भूमिका खेलेको नागरिक समाज यतिबेला विभाजित, असंगठित एवं विघटित अवस्थामा पुगेको छ ।
अर्कोतर्फ नागरिकहरुले दिने यस्तो दबावलाई प्रमुख दलहरुले टेरपुच्छर लगाउन छाडिसकेका छन् । यो स्थितिमा राजनीतिक दलहरुको शुद्धीकरण र वुद्धीकरणमा दबाव दिनका लागि त्यस्तो कुनै दबाव समूह बनिहाल्ने अवस्था छैन । तर, दलहरुलाई जिम्मेवार बनाउनका लागि यो एउटा उपयुक्त विधि हो भन्ने कुरामाचाँहि शंका छैन ।
तथापि मुलुकको नेतृत्व गर्नका लागि नागरिक समाज वा दबाव समूहमात्र पर्याप्त हुँदैन । दलीय व्यवस्थामा मुलुकलाई हाँक्नका लागि दलहरु नै चाहिन्छ र दलको विकल्प दल नै हो । गैरदलीय विकल्पले मुलुकलाई सहयोग गर्न सक्छ, तर नेतृत्व गर्न सक्दैन ।
तर, यसो भनेर नागरिक समाज र दबाव समूहको भूमिकालाई अस्वीकार गर्न मिल्दैन । यस्तो नागरिक समाज हाम्रोजस्तो देशमा सधैंका लागि आवश्यक छ, राज्यको पाँचौं अंगका रुपमा ।
४. ‘टप टु बटम’ विधि
नयाँशक्ति निर्माणका विकल्पहरुबारे चर्चा गर्दा पुराना पार्टीलाई पुनर्संरचना गर्ने वा दबाव समूहमार्फत् चेक एण्ड ब्यालेन्स गर्ने बाहेकको अर्को विकल्प हो माथिबाट तल अर्थात् ‘टप टु बटम ‘ विधिबाट नयाँ पार्टी निर्माण गर्ने ।
काठमाडौंमा केही मानिसहरु भेला भएर नयाँ पार्टीको केन्द्रीय कमिटी बनाउने अनि जिल्ला जिल्लामा टाउकाहरु खोजेर जिल्ला कमिटी बनाउने र पार्टी निर्माण अभियानमा लाग्ने यो विधि नेपालमा दल गठनको पुरानो तरिका हो ।
बाबुराम भट्टराई नेतृत्वको नयाँ शक्तिले पनि लगभग यही ‘टप टु बटम’ विधि अपनाएको देखिन्छ । तथापि सुरुमा काठमाडौंबाट मोफसलतिर फैलिएर यसले रंगशालाबाट सामुहिक प्रयासमा पार्टी घोषणा गर्ने केही फरक तरिका अपनाउन खोजेको जस्तो देखिएको छ । तथापि उसको पार्टी निर्माणविधि भने सारतः ‘टप टु बटम’ को पुरानै तरिका हो ।
माथिबाट पार्टी बनाएर तल जाने यो कार्यदिशाका केही नकारात्मक पक्षहरु छन् । जस्तो कि काठमाडौंमा बस्ने व्यक्ति केन्द्रीय सदस्य हुन्छ र मोफसलको क्षमतावान व्यक्ति ऊ मातहतको कार्यकर्ता बन्छ । जनतासँग ग्रासरुटमा नजोडिएको व्यक्तिले कोठामा बसेर नेता बन्ने मौका पाउँछ । ऊ इतिहासको ब्याज खाएर बस्छ र जनतासँग, कुनै सामाजिक आन्दोलनसँग जोडिँदैन । अन्ततः पार्टी निर्माणको यो विधिले भुइँफुट्टा नेताहरु पैदा गर्छ । बाबुराम भट्टराईको नयाँ शक्तिका केन्द्रीय अभियन्ता बनेका केही व्यक्तिहरु यस्तै भाग्यमानी भूइँफुट्टा नेताहरु छन् ।
संविधानसभाको चुनावताका भुरेटाकुरे पार्टी खोलेर समानुपातिकमा पर्नर् नसकी छटपटाएका केही इस्टकोटधारीहरु नयाँ शक्तिको अभियन्ता बन्न आइपुगेका छन् । उनीहरुको समाजमा न कुनै प्रभाव छ, न कुनै अभाव छ । ‘टप टु बटम’ विधिबाट पार्टी निर्माण गर्दा देखिने विकृतिको प्रभावका रुपमा यसलाई लिन सकिन्छ ।
यसरी माथिबाट पार्टी बनाउँदा दलमा लागेर स्वार्थसिद्ध गर्न चाहने स्वार्थी मानिसहरुको भीड जम्मा हुने डर हुन्छ । अहिले बाबुराम नेतृत्वको नयाँ शक्तिले सामना गर्नुपरेको चुनौती पनि यही हो ।
यसरी बनाइने नयाँ पार्टीमा अन्य दल वा सामाजिक समूहको त्यस्तो हिस्सा सहभागी हुन्छ, जसले पुरानो समूहमा बस्दा अवसर नपाएको, क्षमता देखाउन नसकेको वा कुनै न कुनै रुपमा असन्तुष्ट भएको हुन्छ ।
पुरानो दल वा समूहमा खाइपाई आएको वा सत्ताको सुखभोग गरिरहेको व्यक्ति नयाँ खोलिएको पार्टीमा प्रवेश गर्नु दुर्लभ एवं आश्चर्यजनक घटना मानिन्छ ।
तर, ‘टप टु बटम’ पार्टी निर्माण विधिका केही सकारात्मक पक्ष पनि छन् । जिल्ला वा गाउँमा हुने प्रयत्नहरुलाई राष्ट्रिय आकार दिन र संगठित गर्न यो विधि उपयुक्त तरिका हो । कसै न कसैले यसरी राष्ट्रिय प्रयत्न नगरेसम्म राष्ट्रिय पार्टी बन्न सक्दैन । तर, जबसम्म यो ‘टप टु बटम’ पार्टी निर्माण विधिलाई कुनै सामाजिक अभियान वा राजनीतिक एजेण्डासँग जोडेर अगाडि बढाइँदैन, त्यतिबेलासम्म यसरी खोलिएको पार्टी स्थापनाको मितिले मात्रै नयाँ बन्छ, काम र व्यवहारले नयाँ हुन सक्दैन ।
५.’बटम टु टप ‘ विधि
नयाँ शक्ति वा पार्टी बनाउने अर्को विधि भनेको विभिन्न जिल्ला वा गाउँहरुमा चलेका सामाजिक अभियानहरुलाई जोडी एकीकरण गरेर निर्माण गरिने ‘बटम टु टप’ विधि हो ।
पृथ्वीनारायण शाहले गोर्खा राज्य विस्तार गरेजस्तै गरी फैलिने यो विधिले पार्टीलाई जनतामा स्थापित गर्न मद्दत गर्छ । यो विधिले भूइँफुट्टा नेताहरुको साटो सामाजिक अभियन्ताहरुलाई नेतृत्वमा स्थापित गराउँछ । र, यसरी बन्ने नयाँ पार्टीका नेताहरु जनतासँग कटेका वा असक्षम हुँदैनन् ।
यस्तो विधिले नेता थोरै र कार्यकर्ता एवं जनताको हिस्सा बढी उत्पादन गर्छ । ‘बटम टु टप’ विधिले ‘ठुटे’ नेताहरुको साटो जरासहितका सजीव नेताहरु उत्पादन गर्छ ।
जस्तो कि भारतको नयाँदिल्लीमा केजरीवालको पार्टी सामाजिक अभियानसहित तलबाट जन्मिएको हो । नेपालकै कुरा गर्दा पनि झापा आन्दोलनको गर्भबाट मालेको जन्म भयो । ०३५ सालमा केही जिल्लामा नेताहरु मिलेर पार्टी गठन गर्नुअघिसम्म ५ वर्षसम्म अभियानमात्रै चलेको थियो । तलबाट बनेको यही पार्टी पछि ७५ जिल्लामा फैलियो र अहिलेको जस्तो शक्तिशाली एमाले बन्यो । माओवादी आन्दोलन पनि दूरदराजबाट काठमाडौंतिर विस्तारित भएको हो ।
पछिल्लो समयमा बाबुराम भट्टराईको नेतृत्वमा नयाँशक्ति बन्दाखेरि ‘टप टु बटम विधि’ अपनाइयो । काठमाडौंमा गठन गरिए पनि यो समूहले सामाजिक अभियान चलाउने धेरैले अनुमान लगाएका थिए । तर, उसले सामाजिक अभियानको साटो जिल्ला-जिल्लामा संगठनात्मक विस्तारका नाममा ‘टाउका संकलन अभियान’ चलायो, जसले गर्दा यो पार्टीमा ठुटे नेताहरु धेरै भेला भएका छन् । कार्यकर्ता र जनताको पंक्ति भन्दा नेताहरु बढी हुने खतरा बढेको छ ।
अब यो खतरालाई रोक्न उसले सामाजिक अभियानसित आफूलाई जोडेन भने नयाँ शक्ति काममा होइन, नाम र लोगोमा मात्रै सीमित रहने खतरा छ ।
माथिबाट तलतिर फैलने वा तलबाट माथितिर फैलने दुईवटै विधिका वीचमा कुनै चिनियाँ पर्खाल हुँदैन । तर, यसलाई सामाजिक अभियानसित जोडिएन भने दुबै विधि नयाँ शक्ति निर्माणका लागि ‘निष्काम कर्म’ मा परिणत हुनेछन् । बाबुरामको नयाँ शक्ति पनि यही चुनौतीको ‘जेब्रा क्रसिङ’ छेउमा ठिङ्ग उभिएको छ ।
(पत्रकारद्वय बराल र भट्टराईले लेखेको पुस्तिका ‘नयाँ शक्तिः डिस्कोर्स र सम्भावना’ बाट )

