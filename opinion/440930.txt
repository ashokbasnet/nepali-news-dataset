प्रेमबहादुरको प्रश्नः मैले आफै घर बनाएँ, २ लाख पाउँछु ?

सिंहदरवार र संसद भवनमा भूकम्प पीडितका नाममा सत्ता राजनीतिको भयंकर टकराव चलिरहेका बेला भूकम्पले थिलथिलो बनेका बस्तीहरुमा काठ र ढुंगाका घरहरु ठडिन थालेका छन् । यसै साता रामेछापको उत्तरी विकट क्षेत्र दुरागाउँको मूलखर्क पुग्दा त्यहाँका बासिन्दा पाल र गोठबाट नयाँ घरमा प्रवेश गर्दै थिए । अल्पसंख्यक हृयोल्मो समुदायको बसोबास रहेको मूलखर्क, फेदी, बनौती लगायतका साना बस्तीहरुमा चिटिक्क परेका घरहरु ठडिँदैछन् । यस्तो लाग्छ यी मान्छे यिनका नाममा काठमाडौंमा भइरहेको राजनीतिक दाउँपेचबाट लगभग बेखबर छन् ।
घर बन्दैछन्, प्राविधिक पठाइदेऊ
हामी मूलखर्कमा पुग्दा वडा नागरिक मञ्चका अध्यक्ष समेत रहेका प्रेमबहादुर तामाङ नयाँ घरको बनौट नियाल्दै थिए । राज्यले दिने भनेको २ लाख रुपैयाँ अनुदानको बाटो कुरेर बस्दा यो वर्षा पनि जुकाको गोलोमा बिताउनु पर्ने भयले उनले आफ्नै सोचअनुसार भूकम्पले भत्काएकै ठाउँमा नयाँ घर बनाए । बिगतको भन्दा यसपटक उनले फरक के गरेका छन् भने, क्षति जाँच्न आएका इन्जिनियरको सुझावअनुसार जगदेखि तला छाप्ने ठाउँसम्म काठका चेपूवा राखेका छन् । उनको बिचारमा यो भूकम्प प्रतिरोधी घर हो । तर मापदण्डमा पर्छ कि पर्दैन र अनुदान पाइन्छ कि पाइँदैन भन्ने धूकचूकले उनी बेचैन छन् ।
गाउँका अगुवा प्रेमबहादुरको घर बनेपछि उनकै नक्कल गरेर अरुले पनि यस्तै घर बनाइरहेका छन् । त्यसो त दुरागाउँकै तल्लो तटीय क्षेत्रमा बैशाखतिरै कतिपयले एक तल्ला ढुंगाको पर्खाल लगाएर काठै काठका घर बनाइसकेका छन् । सरकारले दिने भनेको अनुदान र सहुलियत ऋण लिएरमात्र घर बनाउन पर्खिने हो भने अझै एक वर्ष घर नबन्ने भएकाले पीडितहरु धमाधम आफ्नो आवास बनाउँदैछन् । हालसम्म पुनर्निर्माण प्राधिकरणले पीडितहरुसँग सम्झौता गरिसके पनि पहिलो किस्ताको ५० हजार रुपैयाँ पनि सबै ठाउँमा पुग्न सकेको छैन । यस्तो अवस्थामा वर्षा अघि नै छानोमुनि बस्न पीडित आफैं जुटेका छन् ।
आफ्नो घर आफैं बनाउने हो
सरकारले वा प्राधिकरणले घर बनाइदिने होइन, घर बनाउन अनुदान र सहुलियत ऋण दिनेमात्र हो । तर शहरतिर र सन्चारमाध्यममा यस्तो हल्ला पिटाइएको छ की, पीडितका घर सरकार सरकारले नै बनाइदिने हो । यद्यपी यो भ्रममा पीडितहरु चाहिँ छैनन् ।
भूकम्प पीडितको कष्ट र पीडा राजनीतिक स्टन्ट बन्न थालेको छ । पीडितका बस्तीमा के भइरहेको छ भन्नेतिर चासो छैन । एकातिर प्राधिकरणले पीडितलाई द्रुत गतिमा अनुदान दिने र प्राविधिक पठाउने काम गर्न सकेको छैन । अर्कोतिर यो विषयलाई अतिरञ्जित ढंगले राजनीतिक मुद्दा बनाइँदैछ । पीडितको सरोकार यतिमात्रै हो की, हामीले बनाउने घरको प्राविधिक अनुगमन मूल्यांकन होस् र सरकारबाट पाउने अनुदान सुबिधा बिना झन्झट पाइयोस् ।
ग्रामिण भेगमा ढुंगा, माटो र काठबाट एउटा घर बनाउन सामान्यतः २ देखि ५ लाख रुपैयाँसम्म लाग्छ । बिगतका जस्ता ढुंगा माटोको मात्र घरको भर भएन । त्यसैले अब काठको बढी प्रयोग हुँदैछ । यसका लागि घर बनाउने प्रयोजनका लागि काठपातको वितरण सहज रुपमा होस् । प्राविधिकहरु पुनर्निर्माण अबिधिभर गाउँमा बसेर अनुगमन गरिदिउन् । बनिसकेका घरलाई अनुदानबाट बन्चित नगरियोस् जनताको सरोकार यत्ति नै हो ।
घर बन्यो, अनुदान पाइन्छ ?
घर भत्किएका र बनाउँदै गरेका तथा बनाइसकेकाहरु भूकम्प प्रभावितहरुको गुनासो, चिन्ता वा चासो भने निकै थोरै र स्वभाविक छन् । पहिलो कुरा, सरकारले दिने भनेको अनुदान गाउँ-गाउँमै बैंक ल्याएर खातामा पठाउनुपर्‍यो । त्यसो गर्दा नक्कली पीडित र २ लाख लिएर घर नबनाई शहर फर्किनेहरुलाई ठाउँका ठाउँ कारवाही हुनुपर्‍यो ।
दोस्रो कुरा, सामाजिक धितोमा दिने भनिएको ३ लाख रुपैयाँ ऋण कहाँबाट पाइने हो र कहिलेसम्म तिर्दा हुने हो ? त्यसबारे प्रष्ट र आधिकारिक जानकारी चाहियो ।
तेस्रो र महत्वपूर्ण कुरा भनेको ज-जसले घर बनाएर बसिसके वा बनाउँदैछन् उनीहरुले अनुदानको रकम पाउने हो कि होइन ?
बनिसकेका घरको प्राविधिक परीक्षण गरेर अनुदान दिइएन भने घोर अन्याय हुनेछ । सरकारले गरेको ढिलाइको सजाय भूकम्प पीडित जनताले पाउनु हुँदैन । सारमा भूकम्प पीडित बस्तीका बासिन्दाको चासो, चिन्ता र सरोकार यहि नै देखिन्छ । पुनर्निर्माण प्राधिकरणले जुन गतिमा काम गर्नुपर्ने हो त्यसरी गर्न नसकेको सत्य हो, तर यता राजधानीमा हल्ला गरिएजस्तो भूकम्प प्रभावित गाउँमा कामै नभएको पनि होइन ।
लगत निकालेर, पीडितहरु पहिचान गरेर अनुदान सम्झौता सकिएको छ । तर पहिलो किस्ताको ५० हजार रुपैयाँ यतिबेला सबैको खातामा पुग्नुपर्नेमा अहिलेसम्म खाता खोल्ने प्रक्रियासमेत शुरु नहुनु दुःखद हो । सरकारले पहिलो किस्ताको ५० हजार रुपैयाँ बैंक खाता नखोलिकनै दिने भनेको थियो तर पीडितलाई ढाँटे जस्तो देखियो । सरकारले स्थानीय निकाय पुनर्संरचनाको तयारी गरिरहेका बेला भूकम्प प्रभावित जिल्लाहरुमा पुनर्निर्माण र पुनर्संचरना एकैपटक अघि बढाउन सक्छ ।
पुनर्निर्माण र पुनर्संरचना सँगसँगै
कम्तिमा दुईदेखि तीन गाविसको एउटा केन्द्र बनाएर प्राविधिक जनशक्ति तथा बैंकिङ सेवा दिने काम हुन सकेमा ती गाबिस पछि गएर एउटै गाउँपालिका बन्ने अभ्यास शुरु हुने देखिन्छ । यति काम गर्न पनि किन सकेको छैन ? यो पेचिलो प्रश्न सरकार र पुनर्निर्माण प्राधिकरणतिर तेर्सिएको छ । प्रधानमन्त्रीले काठमाडौंबाट बिदाइ गरिसकेका इन्जिनियर र ओभरसियरहरु अझै गाउँ-गाउँमा पुगेका छैनन् । उनीहरुलाई तत्काल गाउँ पठाएर बनिसकेका घरको परीक्षण गर्ने र नयाँ घर बनाउन जनतालाई सघाउने काममा लगाउनुपर्ने टड्कारो आवश्यकता हो ।
हामी मूलखर्क पुगेकै बेला रामेछापका पत्रकार रामेछाप र दोलखाको सिमाना शिवालय बजार पुगेका थिए । उनीहरुले त्यहाँबाट गरेको रिपोर्टअनुसार शिवालयका बासिन्दाले सरकारको मुख ताकेनन् । अनुदान आउँदै गर्ला तर हाम्रा घर हामीले नै बनाउने हो भन्ने अभियान नै चल्यो त्यहाँ । भूकम्पले ध्वस्त बनाएको पर्यटकीय बजार शिवालय गाउँलेकै पहलमा पुनर्निर्माण भइसकेको छ । अब त्यो बस्तीमा प्राविधिक परीक्षण गरेर जनताले पाउने अनुदान उपलव्ध गराउने हो भने सरकारप्रति जनताको आशा र भरोसा स्वतः स्थापित हुनेछ ।
भूकम्पले जमिन फाटिएका, भासिएका र पहिरोको उच्च जोखिममा रहेका बस्तीलाई तत्काल पुनर्वास गराउन उदासिनता देखाइएको छ । आफ्नो थातथलो छाड्न र खेतिपाती बस्तुभाउ छाड्न अबश्य पनि जनतालाई संकट छ । तर उनीहरुलाई नजिकको सुरक्षित स्थानमा पुनर्वास गराउन प्राधिकरणले नेपाली सेनामार्फत काम थालेको छ, यो सकारात्मक छ । हामी पुग्दा दुरागाउँकै थापाडाँडामा ५ र ६ वडाका बासिन्दाको लागि सामुहिक सामुदायिक आवास भवन बनाउन सेनाले हेलिकोप्टरबाट सामान झारिरहेको थियो ।
वर्षाको बेला भासिएको र चर्किएको जमिनमा पहिरो जाने जोखिम रहेकाले १५ दिनभित्रै त्यहाँ सामुदायिक भवन बन्दैछ । त्यो भवनमा पहिरोको जोखिममा रहेका बासिन्दाको सामुहिक आवास हुनेछ । यस्तै आवासहरु भूकम्प प्रभावित हरेक गाउँ बस्तीमा बनाउँदा त्यसले फाइदा पुग्ने देखिन्छ । नेपाली सेनालाई यो कामको जिम्मा दिने हो भने १ महिनाभित्र सबै बस्तीमा सामुदायिक भवन बन्ने र त्यहाँ प्राकृतिक प्रकोपबाट जोखिममा रहेका बासिन्दाको सामुहिक आवास हुनेछ ।
सक्कली नछुटून्, नक्कली नघुसून्
यो बेला भूकम्प पीडितका नाममा राजनीति होइन राष्ट्रको साझा नीति आवश्यक छ । अहिले जसरी एकमुष्ठ अनुदान देऊ भनिएको छ, भोलि त्यसको दुरुपयोग भयो भने अहिले यसो भन्नेहरु नै बिरोधमा आलोचनामा उत्रिन्छन् । भूकम्प पीडितको नाममा नक्कली पीडितहरु पनि एकाध निस्किएकै छन् । गाउँमा बसोबास नै नभएकाहरु पनि २ लाख अनुदान र ३ लाख निर्ब्याजी ऋण पाइन्छ भनेर पीडितको सूचीमा बसेका छन् ।
उनीहरुले घरको जगै नराखी पैसा बोकेर शहर पस्ने योजना बनाएका छन् । प्राधिकरणले अनुदान र ऋण दिने भनेको जहाँ बास भत्केको त्यहाँ मापदण्ड अनुसारको अर्को बास बनाउका लागि हो । पीडितले चाँडो अनुदान र ऋण पाउनुपर्छ तर कतिपय ठाउँमा वास्तविक पीडितको नामै छुटेको छ ।
जो स्थायीरुपमा गाउँमा बसिरहेको छ, जसको घर भत्किएर गोठमा बस्नुपरेको छ, उसको नाम छुटेर गाउँमा बस्ने नबस्ने भूपू गाउँलेको नाम दुई-दुई ठाउँमा पीडितको रुपमा दर्ज भएका उदाहरण पनि भेटिएका छन् । यस्ता जायज नाम र घटनाहरुको सन्दर्भमा सरकार गम्भिर बन्नुपर्ने देखिन्छ ।
सरकारी कर्मचारी, गाविस सचिव र प्राधिकरणका कर्मचारीहरु सबै प्रष्ट कागजात नभई सही गर्नेवाला छैनन् । उनीहरुको भनाइ छ-भोलि अख्तियारले हामीलाई पाता कस्यो भने कसले जिम्मा लिने ? हतपतको काम लतपत नहोस् भन्नेमा सजग हुनैपर्छ तर पीडितलाई थप पीडा दिने काम नहोस् भन्नेमा उत्तिकै सचेत हुनपर्ने देखिन्छ ।
सक्कली भूकम्प पीडितहरु अनुदान सुबिधा पाउने सूचीमा नछुटून्, नक्कली नघुसून् भन्नेमा सरकारी र दलीय संयन्त्रहरु जिम्मेवार बन्नुपर्ने देखिन्छ । छुटेका नामहरुका सन्दर्भमा पनि संसदमा राजनीति हुन थालेको छ । तर ती नामका मान्छे कोही कांग्रेस होलान्, कोही एमाले छन्, कोही माओवादी छन् । छानी-छानी फलानो पार्टीका मान्छेको नाम छुटाइयो भन्नु छुद्र र सस्तो राजनीतिमात्र हो । वास्तविकता बुझ्न फिल्डमा जानु राम्रो ।
पहाड छिचोल्दै प्राधिकरण

प्राधिकरणको भनाइअनुसार भूकम्प पीडितका लागि प्राविधिकहरु पठाइ सकिएको छ । तिनीहरुले सबैले काम थाल्नु पर्यो । एक लाखभन्दा बढीसँग अनुदान सम्झौता भइसकेको विवरण पुनर्निर्माण प्राधिकरणले सार्वजनिक गरेको छ । ३ हजारभन्दा बढीको पैसा बैकमा जम्मा भइसक्यो । एकमुष्ट रुपमा खाता खोल्ने काम बैकहरुले गरिरहेका छन् । ५८ वटा बैंकले अनुदान बाँड्दैछन् । यति ठूलो प्राकृतिक बिपत्तिबाट लाखौं जनता पीडित भएका बेला सबैलाई सोचे जसरी सुबिधा पुर्याउनु पनि चुनौतिपूर्ण छ । तर चुनौतीका पहाडहरुलाई छिचोल्दै प्राधिकरण अघि बढेको छ ।

प्राधिकरणले अनुदान उपलब्ध गराउने कुरालाई प्राथमिकता दिएको छ । अबको पन्ध्र दिनभित्रमा अनुदान सम्झौता गरिसकेका धेरै भूकम्प पीडितले अनुदान पाउन सक्ने वातावरण बन्छ । ८ महिना भूकम्प पीडितको पक्षमा कामै नगरी बस्ने । अनि सबै प्राधिकरणको थाप्लोमा हालेर कोलाहल गर्नुको तुक छैन । फेरि भूकम्प पीडितका लागि सहयोग गर्न हो भने वातावरण विथोल्ने होइन । बनाउन लाग्नु पर्यो । यसो भन्दैमा प्राधिकरणले सबै काम ठीक गरेको छ भन्ने होइन । जुन मात्रामा गति लिन पर्ने थियो त्यो नहुनुमा त सरकार, राजनीतिक दल नागरिक समाज मिडियालगायत पनि दोषी छन । किनकी उनीहरुमध्ये केहीलाई पुनर्निर्माण होला भन्ने डरले खाइसक्यो ।
(रामेछापबाट फर्केर)

