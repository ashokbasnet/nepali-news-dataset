प्रधानमन्त्रीज्यू ! प्राधिकरण सुतेको छ, दाता फिर्ता जान्छौं भन्दैछन् !
डा. बिजन पन्त
अहिले भएको पुनर्निर्माण प्राधिकरणको संरचनाले काम गर्न सकेन र अहिले भएका सीइओले काम गर्न सकेनन् भन्ने आइरहेको छ । यो कुरा सरकार फेलबदलमा आउनुभएन । सरकारले जादाँ जाँदै पनि राम्रो काम गर्नुपर्‍यो ।
पीडितहरुले अझै घर बनाउन सकेका छैनन् । अब कि त पुरानै मोडेल अनुसार ओली सरकारले पीडितहरुलाई रकम बाँड्न सक्नुपर्‍यो, नभए नयाँ अनुसार काम गर्न पर्‍यो ।
दाताहरुको चिन्ता केमा देखियो भने कार्यविधिमा आएको परिवर्तनसँगैै वैधानिकरुपमा परिवर्तन गरिएका कुराहरु मेजर प्लेयरहरुलाई विश्वासमा लिनुपर्‍यो । मेजर प्लेयरहरु विश्व बैंक एडीबी र जाइका हुन् । भारत, चीन लगायत सहायक दाताहरु हुन् । उनीहरुलाई विश्वास दिलाउन सक्नुपर्‍यो । जुन काम अहिलेको सरकार र प्राधिकरणले गर्न सकेका छैनन् ।
दाताहरुको भनाइ के छ भने खाली सत्ता पक्ष र प्रतिपक्ष गोप्य कोठामा बसेर सहमति गर्ने, तर कार्यविधिमा परिवर्तन नगर्ने र काम पनि नगर्ने हुँदा फन्ड फिर्ता लानुपर्छ कि के हो भन्नेमा चिन्तित  छन् । जुन सरकार आए पनि जतिसक्दो भइरहेको सरकारले सहमति तुरुन्त कार्यान्वयन गर्नुपर्‍यो ।
दाताहरुसँग भेट्दा उनीहरु के भन्छन् भने कांग्रेस प्रतिपक्षमा र एमाले सरकार पक्षमा हुँदा पहिलो किस्तामा १ लाख ५० हजार दिने र त्यसपछि १ लाख दिने दलहरुबीच सम्झौता भयो । त्यसअघि ५० हजार ८० हजार ७० हजार किस्ताबन्दीमा दिने पनि दिएन । दोलखा जिल्लामा अलिअलि दियो ।
अब के गर्नुपर्ने काम के हो ? 
पहिलो कुरा कार्यविधि परिवर्तन गर्नुपर्‍यो । त्यो संसदबाट पास गरेर हो कि के गरे हुन्छ, त्यो पास गर्नुपर्‍यो ।
दोस्रो, परिवर्तित कार्यविधिबारे प्रमुख दातृ निकायलाई राखेर कन्भिन्स गर्नुपर्‍यो । उनीहरु के भनिरहेका छन् भने यो नेपालको आन्तरिक मामिला हो, तर पनि हामी पनि त हाम्रो देशका कर तिर्नेहरुप्रति उत्तरदायी हुनुपर्‍यो । हाम्रो अन्य क्षेत्रमा पनि दायित्व छ । हामी पैसा दिने भएपछि हामी उत्तरदायी छौं । एक्कासी पैसा बाँड भनेर मात्रै हामी बाँड्न सक्दैनौं । बरु हामी फर्किएर जान्छौं भनिरहेका छन् । यसलाई तत्काल मिलाउनुपर्छ ।
दाताहरुले नेपाल सरकारसँग कुरा गर्ने विषय होइन यो । यसमा सरकार र पुनर्निर्माण प्राधिकरण गम्भीर हुनुपर्‍यो । तर, सरकार सत्ताको खेलमा अल्झियो ।
प्राधिकरणका सीइओको कार्यसम्पादन पनि सही हुन सकेको छैन । यो समिति सुतिरहेको जस्तो देखिएको छ । तर, अब यसलाई सत्तासँग जोडेर हेर्नहुँदैन । जो जो, जे जे आए पनि कामलाई अगाडि बढाउन जरुरी छ । मूल कुरा कार्यविधिलाई परिवर्तन गरेर दाताहरुलाई सम्झाउन आवश्यक छ ।
प्राधिकरणका सीइओसँग मेरो व्यक्तिगत चिनजान भएन । उहाँले यसो व्यवसायिक, प्रोफेसनल व्यक्तिसँग छलफल गरे हुन्थ्यो  । गरिरहनुभएको छ कि ? मलाई थाहा छैन । मूल कुरा दाता र सरकारका बीचमा जुन गतिरोध देखिएको छ, यो गतिरोधलाई हल्ला नगरी समाधान गर्नुपर्छ । नेताहरुले जस्तो भाषण मात्र गरेर हिँड्ने काम ठीक होइन ।
म आशा गर्छु जाँदा जाँदै यो सरकारले राम्रेा काम गरोस् । केपी ओली सरकारले पनि मैले यो यो बोल्या हैन, यो यो गर्‍या हो भनेर सम्बोधन गरेर जाँदा राम्रो हुन्छ । र, आउँदो सरकारले अझ गम्भीर भएर लाग्नुपर्छ ।
भूकम्प पीडितलाई दिइने राहतसम्बन्धी यो विषय टुङ्ग्याउनुपर्‍यो । पैसा फि्रज भएर बसेको छ । पैसा फिर्ता भएर गयो भने त्योभन्दा नराम्रो केही हुँदैन । फिर्ता नजानु भनेको कुनै एक पार्टी वा सरकारको कुरा होइन । यसमा सरकार एकदमै गम्भीर होस् ।
राजनीतिक खिचातानीहरु आफ्नो आफ्नो ठाउँमा छ । सरकार आउँछ जान्छ । तर, हामीकहाँ गभरमेन्ट भयो गभर्नेन्स भएन । गभर्नेन्स भएको भए भूकम्पीडितले यो हालमा बस्न पर्दैनथ्यो । त्यसैकारणले भूकम्पपीडितको समस्या चाँडो सम्बोधन भएन ।
(डा. पन्त सुशील कोइराला सरकारका पालामा प्रधानमन्त्रीका विकास सल्लाहकार थिए । हाल उनी अक्स्फोर्डको साउथ एसिया डिभिजन अन्तरगत गरिबी निवारणको बहुआयामिक अध्ययन गर्ने समूहको साउथ एसिया एडभाइजरका रुपमा कार्यरत छन्)
 

