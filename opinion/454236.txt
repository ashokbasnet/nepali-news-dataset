संविधानविद वकिल सा’ब ! धारा भएन भने पानी बग्दैन ?
गत असोज ३ मा संविधानसभामा उपस्थित भएर नयाँ संविधान जारी भएको घोषणा गर्दै तत्कालीन राष्ट्रपति डा. रामवरण यादव
समाचार टिप्पणी । एकजना वरिष्ठ अधिवक्ताले अनलाइनखबरकर्मीसँग टेलिफोनमा भने- ‘प्रधानमन्त्रीले संसदमा विश्वासको मत पाउन सकेनन् भने संसद विघटन गर्ने प्रावधान नयाँ संविधानमा छ, तपाईहरुले यसबारे बहस चलाइदिनुपर्‍यो ।’
संविधानको कुन धारामा लेखेको छ त्यस्तो प्रावधान ? अनलाइनखबरकर्मीको प्रश्नमा ती बरिष्ठले थपे- संविधानको धारा ७६ को उपधारा (७) मा स्पष्ट व्यवस्था छ, प्रधानमन्त्रीले विश्वासको मत पाएनन् भने संसद विघटन गर्न सक्छन्, तपाईहरुले संविधानै पल्टाएर हेरे हुन्छ ।
व्यवस्थापिका संसदमा प्रधानमन्त्री केपी ओलीविरुद्ध परेको अविश्वासको प्रस्तावमाथि साउन ६ गते छलफल हुँदैछ । यी बुद्धिजीवी (ओलीको भाषमा कोट काट्ने मुसा) चाँहि अब प्रधानमन्त्रीले विश्वास आर्जन गर्न नसके धारा ७६ (७) अनुसार संसद विघटन गर्न सक्ने तर्क गर्दैछन् ।
उनले भनेको संविधानको धारा ७६ (७) मा लेखिएको छ- ‘उपधारा (५) बमोजिम नियुक्त प्रधानमन्त्रीले विश्वासको मत प्राप्त गर्न नसकेमा प्रधानमन्त्रीको सिफारिसमा राष्ट्रपतिले प्रतिनिधिसभा विघटन गरी ६ महिनाभित्र अर्को प्रतिनिधिसभाको निर्वाचन सम्पन्न हुनेगरी निर्वाचनको मिति तोक्ने छ ।’
न्यायपरिषदको समेत जिम्मेवारी सम्हालिसकेका यी विज्ञले अघि सारेको यो तर्क झट्ट हेर्दा बेतुकको भन्न मिल्दैन । किनभने ‘प्रधानमन्त्रीले विश्वासको मत प्राप्त गर्न नसकेमा’ भनेर संविधानमा स्पष्ट लेखिएको अवस्था छ । र, यही धारालाई टेकेर धेरैजना कानूनविदहरुले यतिबेला साउन ६ गते केपी ओलीले बहुमत गुमाएको खण्डमा संसद विघटन गर्न पाउने तर्क अगाडि सारेका छन् ।
ओलीको हकमा धारा ७६ (७) लागू हुन्छ ?
केपी ओली संविधानको धारा ७६ अनुसार प्रधानमन्त्री बनेका होइनन् । उनी त संविधानको धारा २९८ मा रहेको संक्रमणकालीन प्रावधानअनुसार प्रधानमन्त्री बनेका हुन् । यस्तो स्थितिमा कसरी ओलीले धारा ७६ अनुसार कदम चाल्न मिल्छ ?
यो प्रश्नमा फेरि उनै बरिष्ठ भन्छन्- ‘पत्यार लाग्दैन भने संविधानविद चन्द्रकान्त ज्ञवाली, भीमार्जुन आचार्यहरुलाई सोध्नोस्, संक्रमणकालीन धारामा स्पष्ट नलेखिएको विषयमा संविधानका अन्य धाराअनुसार गर्न पाइन्छ, त्यसैले ओलीले संसदमा विश्वास गुमाए भने संसद विघटन गरेर चुनावको घोषणा गर्न सक्छन् ।’
विद्वान कानूनविदको यस्तो तर्क सुनेपछि हामीले फेरि धारा ७६ (७) लाई विश्लेषण गरेर हेर्‍यौं । त्यहाँ यस्तो वाक्यांश लेखिएको छ- ‘उपधारा (५) बमोजिम नियुक्त प्रधानमन्त्रीले विश्वासको मत प्राप्त गर्न नसकेमा…।’
र, यो स्पष्ट कुरा हो कि केपी ओली संविधानको धारा ७६ को उपधारा (५) बमोजिम नियुक्त भएका प्रधानमन्त्री होइनन् । ७६ को उपधारा (५) बमोजिम नियुक्त भएको प्रधानमन्त्री भनेको त संसदमा कसैको पनि बहुमत नआएको अवस्थामा बन्ने प्रधानमन्त्री हो ।
धारा ७६ मा प्रधानमन्त्री नियुक्तिका केही चरणहरु छन् ।
प्रथमतः राष्ट्रपतिले बहुमत प्राप्त दलको नेतालाई प्रधानमन्त्रीमा नियुक्त गर्नुपर्नेछ । तर, त्यसो हुन सकेन भने कुनै पनि दलको स्पष्ट बहुमत नरहेको अवस्थामा संसदमा प्रतिनिधित्व गर्ने दुई वा दुईभन्दा बढी दलको समर्थन प्राप्त गर्ने सक्ने नेतालाई राष्ट्रपतिले प्रधानमन्त्रीमा नियुक्त गर्नेछन् । तर, त्यसरी प्रधानमन्त्रीमा नियुक्त भएको व्यक्तिले नियुक्त भएको मितिले ३० दिनभित्र संसदमा बहुमत सिद्ध गरेर देखाउनुपर्नेछ ।
यति चरण पार गरिसकेपछि ३० दिनभित्र त्यो प्रधानमन्त्रीले विश्वासको मत सिद्ध गर्न सकेन भने अनि बल्ल धारा ७६ (५) अनुसार अर्को सरकार गठनको प्रक्रिया प्रारम्भ हुन्छ । र, त्यो भनेको ३० दिनमा प्रधानमन्त्रीले विश्वासको मत पाउन नसकी चिप्लिएको अवस्थामा कुनै दलको नेताले विश्वासको मत पाउन सक्ने आधार प्रस्तुत गरेपछि राष्ट्रपतिले त्यस्तो प्रधानमन्त्रीको चयन गर्ने हो ।
केपी ओली कुनै अघिल्लो प्रधानमन्त्रीले ३० दिनमा विश्वासको मत पाउन नसकेपछि बनेका प्रधानमन्त्री होइनन्, जसले धारा ७६ (७) अनुसार संसद विघटन गरेर अर्को निर्वाचनको घोषणा गर्न सकून् ।
यद्यपि ‘कानूनका नौ सिङ’ भनेजस्तै गरी कानूनविद एवं संविधानविदहरु आ-आफ्नो गुटको पेटी स्वार्थअनुसार संविधानको व्याख्या गरिरहेका छन् । प्रधानमन्त्रीले संसद विघटन गर्न सक्ने अधिकार प्रधानमन्त्रीलाई निश्चितरुपमा दिएको छ, तर अहिले भइरहेको व्यवस्थापिका संसद संक्रमणकालीन संसद हो, नयाँ संविधान कार्यान्वयन भएपछि बनेको सरकार होइन यो ।
ओली पक्षको उत्तेजनाः चुनाव घोषणा गरिदिए के हुन्छ ?
ओली पक्षका एमालेका एक नेताले अनलाइनखबरकर्मीलाई फोन गरेर उत्साहका साथ अर्को तर्क सुनाए । उनले भने- ‘अब केपी ओलीले नयाँ निर्वाचन घोषणा गरिदिए भने के हुन्छ ? संविधानमा हाल रहेका १६५ सीटलाई आयोगको सुझावअनुसार गर्ने गरी भन्दै निर्वाचन क्षेत्र निर्धारण आयोगको गठन र चुनावको घोषणा सँगसँगै गरिदिने हो भने प्रचण्ड हेरेको हेर्यै हुन्छन् ।’
तर, अविश्वासको प्रस्ताव दर्ता भइसकेको अवस्थामा प्रधानमन्त्रीले त्यसो गर्न संवैधानिक एवं नैतिक दृष्टिकोणले पनि कसरी मिल्ला र ?
यस्तो प्रश्नको जवाफमा ती नेताले थपे- ‘किन मिल्दैन ? मिल्दैन भन्ने हो भने अब यो विषय अदालतमा जान्छ । अब ढुक्क हुनोस्, यो विषय अदालतमा प्रवेश गर्छ-गर्छ । प्रचण्डले प्रधानमन्त्री खान त अब त्यस्तै हो । ओलीलाई जिस्काउने ? अब हेरिराख्नोस्, अब के-के हुन्छ !’
ओलीनिकट नेताको यस्तो आवेशपूर्ण टिप्पणीले दुईवटा संकेत गर्छः या त उनीहरु सत्ताबाट बहिगर्मित हुनुका कारण विक्षिप्त बनेका छन् । या, जुँगाको लडाइँमा अविश्वासको प्रस्तावपछि पनि सरक्कै सरकार छाड्ने पक्षमा ओली पक्षका नेताहरु छैनन् ।
विगतमा पञ्चहरुलाई ‘राजाभन्दा बढी राजावादी’ भन्ने गरिन्थ्यो । त्यस्तै केपी ओलीभन्दा बढी ओलीपन्थी हुन खोज्ने केही नेताहरुको उग्र टिप्पणी यस्तो आए पनि स्वयं केपी शर्मा ओली र एमालेका जिम्मेवार नेताहरुले अविश्वासको प्रस्ताव फेस गरिसकेपछि बहुमत सिद्ध गर्न नसके सरकार छाड्ने बताइरहेका छन् । तथापि ओलीले संसद विघटन गर्छन् भन्दै उनलाई उक्साउनेहरुको पनि कमीचाहिँ छैन ।
एमाले सचिव प्रदीप ज्ञवालीले सिद्धान्ततः प्रधानमन्त्रीले संसद विघटन गर्न सक्ने भए पनि एमालेले त्यसो नगर्ने स्पष्ट पारिसकेका छन् । त्यसो त एमालेकै नेताहरुको एउटा ठूलो टीम प्रधानमन्त्रीले राजीनामा दिनुपर्ने पक्षमा छन् । झलनाथ खनाल, माधवकुमार नेपाल र वामदेव गौतमजस्ता हस्तीहरु ओलीले सरकारमा अटेर गरेर पार्टीलाई बदनाम नपारुन् भन्ने पक्षमा छन् ।
यो स्थितिमा साउन ६ पछि विश्वासको मत नपाएको अवस्थामा ओलीले स्वाभाविकरुपमा सरकार छाड्ने अनुमान लगाउन सकिन्छ । त्यसो भएन भने त्यो एमाले र सिंगै मुलुकका लागि नयाँ भवितव्य हुनेछ ।
संविधानमा नयाँ सरकार बनाउने प्रावधान छैन ?
केही कानूनविदहरुले नयाँ संविधानमा सरकार ढाल्ने प्रावधान रहेको तर सरकार बनाउने प्रावधान नरहेको अर्को तर्क झिकेका छन् । यदि त्यस्तै हो भने यो संविधानलाई अप्राकृतिक मान्नुपर्ने हुन्छ, जसलाई विधिशास्त्रमा स्वाभाविक मानिँदैन ।
संविधानमा सरकारको परिकल्पना नै गरिएको छैन भने त्यो संविधान अधुरोमात्रै होइन, हास्यास्पदसमेत हुनेछ । कसले बनायो यस्तो संविधान ? यस्तो प्रश्न उठ्न जरुर सक्छ । साथै, वर्तमान संविधानको धारा २९८ अनुसार बनेको ओली सरकार ढल्यो भने सोही धारा अनुसार अर्को सरकार बन्ने प्रक्रिया थालनी हुने स्वाभाविक निश्कर्ष निकाल्नका लागि कुनै थप अन्तरदृष्टिको आवश्यकता पर्छ र ? पक्कै पनि नपर्ला ।
तथापि केही संविधानविद एवं कानूनविदहरु सरकारै बन्न नसक्ने तर्क गरिरहेका छन्, जुन सुन्दैमा अनौठो लाग्छ । जग हँसाउने खालको तर्कजस्तो लाग्छ यो । लोकतन्त्रमा सरकार बनाउने विधि नभएकैले कानूनी अडचनका कारण निरंकुशता आउनेजस्तो तर्क हो यो ।
पूर्वराष्ट्रपतिका सल्लाहकारसमेत भइसकेका एकजना कानूनका जानकारले अनलाइनखबरकर्मीसँग भने- लोकतन्त्र भनेको संविधानका साथै लोकतान्त्रिक मूल्य र संवैधानिक परम्परा पनि हो । लोकतान्त्रिक मूल्यअनुसार बहुमत गुमाएपछि प्रधानमन्त्री पदमुक्त हुन्छ र सरकार गठन पनि सोही बहुमतीय प्रक्रियाअनुसार नै हुन्छ । सरकार विघटन हुने र बन्ने प्रक्रिया संविधान, कानून वा नियमावलीमा छैन भनेर रोकिन्छ भन्ठान्नु लोकतान्त्रिक तर्क होइन ।
त्यसो त व्यवस्थापिका संसद नियमावली ०७३ मा बकाइदा ‘प्रधानमन्त्रीको निर्वाचनबारे’ भन्ने व्यवस्था गरिएको छ । संविधानमा नभई पक्कै पनि त्यो नियमावलीको परिकल्पना गर्ने कुरो भएन ।
केपी ओली जुन विधिबाट प्रधानमन्त्री भए, सोही विधिबाट नयाँ प्रधानमन्त्री चयन भयो भने अहिलेका संविधानविदहरुले हास्यपात्र बन्नुपर्ने स्थिति आउन सक्छ । आफ्नो पार्टीको स्वार्थ अनुसार बोल्दा विदहरुको विज्ञतामाथि प्रश्न उठ्न सक्छ ।
यसैवीच आइतबार एकजना युवा वकिलले संविधानविदहरुको तर्कबाट वाक्क दिक्क हुँदै अनलाइनखबरकर्मीसँग टेलिफोनमा भने- ‘तपाईको अनलाइनमा प्रकाशित संविधानविदका तर्क सुनेर मलाई बैराग लाग्यो, विज्ञ भन्नेहरुले संविधानमै हुँदै नभएका तर्कसमेत गरेको पाइयो । मिल्छ भने मेरो अन्तरवार्ता छापिदिनुपर्‍यो, म अन्तरवार्ता दिन्छु । म कुनै पनि पार्टीतिर नढल्किकन तटस्थभावले संविधानको व्याख्या गर्छु ।’
राष्ट्रपति र अदालतलाई गिजोल्ने प्रयास
पछिल्लो बिग्रँदो राजनीतिक स्थितिसँग प्रधानमन्त्री केपी शर्मा ओलीले राष्ट्रपति विद्यादेवी भण्डारीलाई भेटिसकेका छन् । मुलुकको ‘क्रिटिकल’ अवस्थाबारे जानकारी गराउने संवैधानिक कर्तव्य हो प्रधानमन्त्रीको ।
तर, मानिसहरुले यसभन्दा अगाडि बढेर अनुमान लगाएका छन् कि कतै एउटै दलको भएकाले राष्ट्रपतिले प्रधानमन्त्रीका कुनै पनि असंवैधानिक कदमलाई त स्वीकार गर्दिनन् ? यदि त्यस्तो भयो भने राष्ट्रपतिको पदको गरिमाका साथै स्वयं विद्या भण्डारीसमेत विवादमा तानिन सक्छिन् । अहिलेसम्म राष्ट्रपतिको भण्डारीको भूमिका सन्तुलित देखिँदै आएको छ ।
अविश्वासको प्रस्ताव सामना गर्दा पराजित बनेको अवस्थामा प्रधानमन्त्रीले सरक्कै सत्ताबाट बाहिरिँदा राष्ट्रपतिको छविमात्रै बच्दैन, एमालेको पनि गरिमा र छवि राम्रो हुन्छ । तर, प्रधानमन्त्रीले सत्तामा बसिरहने प्रयास गर्ने हो भने राष्ट्रपति र सँगै सर्वोच्च अदालतसमेत विवादमा तानिने सम्भावना छ ।
त्यसैले प्रधानमन्त्री केपी शर्मा ओली यस्तो परीक्षाको घडीमा छन् कि उनका कुनै पनि कदमले एमालेलाई लोकपि्रय वा बदनाम दुबै बनाउन सक्ने अवस्था छ ।
तथापि हामीले के कुरालाई बिर्सन हुँदैन भने प्रधानमन्त्रीले विश्वासको प्रस्तावको सामना गर्छु भन्ने अलोकतान्त्रिक विषय होइन । अविश्वासको प्रस्ताव फेस गर्न चाहने प्रधानमन्त्रीले राजीनामा दिनै पर्छ भन्ने पनि छैन । अविश्वासको प्रस्ताव पारित भयो भने उनी स्वतः पदमुक्त हुन्छन् ।
अर्थात, कतिपय एमाले नेताहरुले अविश्वासको प्रस्तावको जवाफ संसदबाट दिएर त्यहीँ राजीनामाको घोषणा गर्दा हुन्छ भन्ने विकल्प समेत अघि सारेका छन्, त्यो पनि अनुपयुक्त विकल्प होइन ।
तर, केही विज्ञहरुले केपी ओलीलाई संसद विघटन लगायतका केही विवादास्पद स्टेपहरु चाल्न उक्साइरहेको सहजै बुझ्न सकिन्छ । नयाँ सरकार बन्ने प्रावधान छैन भन्नेदेखि धारा ७६ अनुसार नयाँ चुनावको तिथि घोषणा गर्दै संसद विघटन गर्न सुझाव दिने काम भइरहेको छ ।व्यवस्थापिका संसदको आयु ०७४ माघ सम्म भनिएको हो, सरकारको आयु भनिएको होइन । त्यसैले मुलुकलाई थप मुठभेडतिर लैजान विज्ञता भन्दा यतिबेला सकेसम्म कम क्षतिमा संविधान कार्यान्वयन गराउनेतर्फ सबै प्रमुख दलहरुले सोच्न जरुरी देखिएको छ ।
अपेक्षा गरौं, केपी ओलीले उनी आफैं र सिंगै जनता चढेको डुंगालाई नडुबाउन् । मुलुकले सहजै निकास पाओस् । संसद विघटन गर्ने उनीमा अधिकार पनि होला तर, कहिलेकाँही आफूसँग भएको अधिकार पूर्णरुपमा प्रयोग गर्दा दुर्घटना पर्न सक्छ भन्ने कुरा शक्तिको प्रयोग गर्नेहरुले बुझ्न सक्नुपर्छ ।
सत्तारुढ गठबन्धनमा रहेका अन्य दललाई विश्वासमा लिन नसकेर बहुमत गुमाइसकेपछि सरकारबाट हट्नु त लोकतन्त्रको नियति नै हो, यस्तो बेलामा बिरहको कोरस गाएर देशभित्र र बाहिरका सबैलाई सत्तोसराप गर्दा आफ्नै कद घट्छ । सत्ता लिप्सा देखाउने र जातेजाते अलोकपि्रय निर्णयहरु गर्ने अनि जथाभावी पैसा बाँड्नेदेखि नियक्तिहरु गर्ने ओली सरकारको कार्यशैली ‘हिँड्दैछ पाइला मेट्दैछ’ भनेजस्तै देखिन थालेको छ ।
अन्त्यमा, संविधानविदलाई प्रश्नः
वकिल सा’ब ! ०५६ सालमा गठन भएको प्रतिनिधिसभा ७ वर्षपछि ०६३ सालमा शाही घोषणाबाट कसरी, के आधारमा पुनर्स्थापना भयो ? पाँचवर्षे कार्यकालको संसद ७ वर्षमा कुन धारालाई टेकेर जाग्यो ? यसको जवाफ संविधान र कानूनले दिन्छ ?
धाराहरु भएनन् भने प्राकृतिक ढंगले पानी बग्न सक्छ कि सक्दैन ? बरु, विज्ञताका नाममा जाली कुरा गरेर जनतालाई उल्लु बनाउनुको साटो सहज निकास र मेलमिलापको सूत्र पो खोजी गर्ने हो कि ? दशथरि वकिलका दशथरि कुरा सुनेर जनता अल्मलिएका छन् ।

