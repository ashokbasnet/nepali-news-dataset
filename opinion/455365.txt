यसरी सम्वोधन हुन सक्छ डा. गोविन्द केसीको माग
डा. गोविन्द केसी विभिन्न माग राखी आठौंपटक अनसनमा बस्नु भएको छ । साउन ४ गते मङ्गलबार वहाँ अनसन बसेको १० दिन पूरा भएको छ । डा. केसीका पूरा गर्नुपर्ने र पूरा गर्न सकिने मागहरुप्रति ऐक्यवद्धता जनाउन भनी अनसन बसेको छैंठौं दिनमा म पनि पुगेको थिएँ । र, दसौं दिनमा पनि गएँ ।
छैंठौं दिनमा जाँदा उहाँ सानो कोठामा हुनुहुन्थ्यो, हिजो जाँदा अघिल्लोपटक वहाँलाई अनसन बसेको उत्तरतर्फको ठूलो कोठामा नै बस्न दिइएको रहेछ ।
छैंठौं दिनमा जाँदा डा.केसी निदाएको हुनुहुन्थ्यो, मैले चिनेका वहाँका कुनै सहयोगीहरु देखिनँ । डा. जीवन क्षेत्री खै भनी सोधेको थिएँ, बाहिर हुनुहुन्छ भन्ने जवाफ पाएँ, सायद चितवनतिर हुनुहुन्थ्यो होला । त्यही दिन बेलुका बीबीसी लण्डनको नेपाली सेवाले डा.केसीको अन्तरर्वार्ता लिएको रहेछ, स्वर निकै ओजिलो थियो । तर, हिजो हामीसँग कुरा भएन । २५ को समूहको विज्ञप्ति अनिल योगीले पढेर सुनाउनुभयो । विज्ञप्तिमा डा.केसीप्रति ऐक्यवद्धता जनाएर सही गर्ने व्यक्तिहरुको नाम अनिल योगीजीले पढेर सुनाउँदा श्रीप्रसाद पण्डित भन्ने नाम आएपछि डा.केसीले आँखा खोलेर मतिर हेर्नुभयो । वहाँको शारीरिक अवस्था निकै कमजोर देखिन्थ्यो ।
मानव सभ्यताका आधारमा अडेको राष्ट्रमा सामाजिक क्षेत्रमा नाम कमाएका मानिसले गर्ने जनताका जीवनमा प्रत्यक्ष असर पर्ने डा.केसीको आन्दोलनप्रति सरकार गम्भीर भनेको मैले पाइनँ । २५ को समूहका हाम्रा साथीहरुलाई मैले तपाईहरु जानुहोस, डा. जीवन क्षेत्रीलाई बोलाएको छु, सरकारसँग भएको वार्ताको अहिलेसम्मको स्थिति के रहेछ, बुझेरमात्र म र्फकन्छु भनी साथीहरुलाई विदा गरिदिएँ ।
डा. जीवन क्षेत्रीजी आउनुभयो । मेरो जिज्ञासामा वहाँले भन्नुभयो, सरकारको तर्फबाट कोही आएको छैन भनेर । तर, अनौपचारिक रुपमा वार्ता चलिरहेको छ भन्नुभयो । कोसँग ? मेरो प्रश्न थियो । डा.जीवन क्षेत्रीले २/४ जना सांसदको नाम लिनुभयो ।

न त अनसनकारीको ढङ्ग छ, न सरकार नै गम्भीर छ, कुरो सुन्दा म निराश भएँ, मैले वहाँलाई सल्लाह दिएँ, सरकारका तर्फबाट कोही आएको छैन भने पनि तपार्इंहरु मुख्यसचिवजीलाई भेट्न जानोस् कुरा गर्नोस् ।

न त अनसनकारीको ढङ्ग छ, न सरकार नै गम्भीर छ, कुरो सुन्दा म निराश भएँ । मैले वहाँलाई सल्लाह दिएँ, सरकारका तर्फबाट कोही आएको छैन भने पनि तपाइहरु मुख्यसचिवजीलाई भेट्न जानोस् कुरा गर्नोस् । अहिलेको राजनैतिक वातावरणमा मुख्यसचिव नै सरकार हो, वहाँले नै प्रधानमन्त्रीसँग कुरा गर्नुहुन्छ ।
डा.केसी जो अविवाहित छन्, दार्चुलामा महामारी फैलियो भने आफै औषधी बोकेर दौडिइहाल्छन् । जाजरकोटमा पुगेर आफ्नै निजी खर्चमा निशुल्क स्वास्थ्य शिविर चलाउँछन् । जसले गुणस्तरीय स्वास्थ्य सेवा प्राप्त गर्ने कुरामा दुर्गम गाउँका गरीव जनताको पनि पहूँच पुगोस, मुलुकमा चिकित्सा शिक्षामा गरीवीको रेखामुनिका जेहेन्दार विद्यार्थीहरुले निश्पक्ष रुपमा सहज तरिकाले प्रवेश पाउन्, गुण्स्तरीय र नैतिक चरित्र भएका चिकित्सकहरु उत्पादन गरियोस भन्ने माग गरेका छन् ।
त्यस्तै चिकित्सा शिक्षा व्यापारको माध्यम होइन, सामाजिक उत्तरदायित्वको विषय बनोस् भन्ने आदर्श माग राखेर मुलुकका असंख्य मानिसहरुका लागि आफ्नो ज्यान आहुति नै गर्नु परे पनि गर्न तयार भएर सुधारका लागि पटक-पटक अनसन बस्ने गरेको भनी सामाजिक क्षेत्रमा नाम कमाएका मानिसले सर्वजनहिताय जनताको जीवनमा प्रत्यक्ष असर पर्ने यस्तो आन्दोलनप्रति राज्य गम्भीर हुनुपर्छ । र, मुलुकको सचेत समुदाय पनि चनाखो हुनु पर्दछ ।
डा.केसी जस्ता असल मानिसले गर्ने सत्याग्रह तथा यस्ता सामाजिक आन्दोलनप्रति राज्यले गरेको बेवास्ताले राष्ट्रलाई भयानक दुर्घटनामा पार्न सक्छ । तर, सरकार भने कानमा तेल हालेर बसेको छ । हिजो दसौं दिनसम्म पनि वार्ताका लागि न त सरकारले बोलाएको छ, न त अनसनस्थलमा नै पुगेको छ । यस्तो विषयमा मुलुकका जिम्मेवार राजनैतिक शक्तिहरुले र सरकारले ध्यान दिएका छन्/छैनन् र ध्यान दिएकै भएता पनि झारा टराइ मात्र भएको छ कि गम्भीर देखिएका छन् ? यसबारे जनताले आफ्नै तरिकाले बुझिरहेका हुन्छन् ।
म विनम्रतापूर्वक के आग्रह गर्न चाहान्छु भने सत्ताको स्वार्थमा र निजी मेडिकल कलेजहरुको दबावमा सरकारले र राजनैतिक शक्तिहरुले नेपाली जनताको आफुप्रतिको आजको मनोविज्ञान कस्तो छ भन्ने कुरा जान्न सक्नुपर्दछ ।
जनभावना विपरीत काम गर्ने सत्ता, व्यवस्था र शासकप्रति जनआक्रोश स्वाभाविकरुपमा पोखिन्छ, त्यसकारण यस्तो अवस्थामा परिस्थितिलाई कसैले पनि असहज बनाउनेतर्फ लाग्नुहुँदैन । जनताका पक्षमा आन्दोलन गर्ने, सत्याग्रह गर्ने यी जनताका प्रजातान्त्रिक अधिकार हुन्, जसलाई सबैले सम्मान गर्नुपर्छ ।
हुन सक्छ, डा. केसीको एउटा माग अख्तियार दुरुपयोग अनुसन्धान आयोगका प्रमुख लोकमानसिंह कार्कीमाथि तत्काल संसदले महाभियोगको प्रक्रिया अघि बढाइयोस् भन्ने पनि छ । यो मागले गर्दा सरकारले अप्ठेरो मानेको हो । संवैधानिक निकायको पदाधिकारीका विरुद्ध महाभियोग लगाउने कुरा व्यवस्थापिकाको कार्यक्षेत्रभित्र पर्ने भएकाले सरकारले कसरी यस सम्बन्धमा आफ्नो प्रतिवद्धता जनाउन सक्छ ? कुरा एक हिसावले ठीकै पनि हो । तर, समाधानको उपाय नभएको कुनै समस्या हुँदैन । यस
सम्बन्धमा यो नै सर्वोत्तम उपाय हुन सक्छ-
अनसन समाप्त गर्न लगाई डा. केसीको ज्यान बचाउने प्राथमिक कर्तव्य सरकारको हो । तर, सरकारको तर्फबाट आजसम्म कोही गएको रहेनछ । यसमा चासो लिनुपर्ने मुख्य सचिवले हो । तर, उनी किन अनसनस्थलमा गएका छैनन् ? मुख्य सचिवलाई परेको अप्ठेरो यस्तो होला सायद, कसैले अह्राएको छैन होला, आˆनै पहलबाट जाने आँट आएन होला । महाभियोग सम्वन्धी मागका बारेमा के भन्ने होला भनेर नगएका हुन सक्छन् ।
महाअभियोगको चर्चा
विगतमा तत्कालीन अख्तियार प्रमुख सूर्यनाथ उपाध्यायलाई उनी महाकाली सिँचाइ आयोजनाको कानूनी सल्लाहकार छँदाको कुरोलाई लिएर उनीविरुद्ध महाभियोग लगाउन एउटा प्रभावशाली तत्व लागिपरेको थियो । त्यो तत्वको संसदमा बहुमत भएता पनि महाभियोगको प्रस्ताव दर्ता गरिएन । तर, जाँचबूझ आयोग ऐन अन्तर्गत भोलानाथ चालिसेको एक सदस्यीय आयोग गठन गरियो । आयोगको प्रतिवेदनबाट प्रथम दृष्टिका रुपमा सूर्यनाथले गरे/बिराएको जस्तो देखिएमा सोही बखत महाभियोग सम्बन्धमा कानुनवमोजिम गर्ने भनी सरकारले उपाय निकालेको थियो ।
अहिले पनि त्यसो गर्न सकिन्छ । तर, यसमा मुख्य सचिव अग्रसर हुनुपर्छ । सरकार नै ढलपलको अवस्थामा रहेकाले अनसनकारीलाई भेट्न जानलाई सरकारको निर्णय कुर्ने हैन । विगतमा प्रतिवद्धता जनाएका डाक्टर केसीका अरु मागलाई पूरा गर्ने वचनवद्धता दिँदैमा मुख्य सचिवको जागिर जाँदैन पनि ।
मुख्यसचिवज्यू, तपाईको जागिर ठूलो कि डा. गोविन्द केसीको ज्यान ठूलो ?
(अधिवक्ता पण्डित सर्वोच्च अदालतका पूर्वरजिष्ट्रार हुन्)

