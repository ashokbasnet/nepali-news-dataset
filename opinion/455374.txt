डा. केसीको अनसन र नक्कली डाक्टर प्रकरण
डा. गोविन्द केसीले स्वास्थ्य शिक्षामा भएका विकृति हटाउन आठौं पटक आमरण अनसन गरिरहेका छन् । अनसनका दर्जन दिन वितिसक्दा पनि सरकार भने यस सम्बन्धमा बेखवर जस्तो बनेको छ । अनसनका सम्बन्धमा पक्ष र विपक्षमा तीव्र प्रतिक्रिया देखिएका छन् । शैक्षिक माफियाहरु केसीको अनसन जसरी पनि तुहाउने पक्षमा छन् भने ‘मेडिकल एजुकेसन’सँग सम्बन्धित एउटा ठूलो शक्ति केसीको पक्षमा दृढतापूर्वक खडा भएको छ । यसले लगभग द्वन्द्वकै स्थिति निम्त्याएको छ ।
प्रभुनारायण बस्नेत
डा. केसीले उठाएका मागको सम्बन्धमा धेरै विवाद नगरी समर्थन गर्न सकिए पनि बारम्बारको अनसनले विरामीमाथि पर्ने असरका कारण स्वास्थ्य क्षेत्रमा पर्ने प्रभाव सकारात्मक देखिदैन । आठौं पटकसम्म डा. केसीले अनसन गर्दा त्रि.वि. शिक्षण अस्पताल लगायतका चिकित्सकहरु आफ्नो कामै छाडेर उनलाई समर्थन गर्ने र माग पुरा नभए उपचारमा संलग्नै नहुने गर्दा त्यसको प्रत्यक्ष मार विरामीमा पर्ने गरेको छ ।
केसीको माग सरकारसँग भएपनि त्यसको असर भने विरामीले व्यहोर्नु परिरहेको छ । यसको सम्बन्धमा अनसनकारी पक्षले उचित ध्यान पुर्‍याउन सकेको देखिँदैन । सरकारले बारम्बार माग पुरा गर्ने आश्वासन दिएर अनसन तोडाउँछ र अनसन तोडेपछि पुरा गर्छु भनेको प्रतिवद्धता भुल्छ । यो प्रकृया वारम्बार दोहोरिने गरेको छ ।
यसै प्रसंगमा केही अघि नक्कली प्रमाणपत्र प्रयोग गरी गरैरकानुनीढंगले काम गरेको दोषारोपण गर्दै नेपाल प्रहरीको ‘केन्द्रीय अनुसन्धान ब्यूरो -सीआईबी)’ ले ‘अप्रेशन क्वाक’ को नाममा तीन दर्जन बढी चिकित्सकलाई गिरफ्तार गरी कारवाही चलाएको थियो । तर विडम्वना के छ भने प्रहरीले गिरफ्तार गरेका अधिकांश चिकित्सकको चिकित्सा शास्त्रको प्रमाणपत्र सक्कली नै थियो ।
एमबीबीएस वा सो भन्दा माथिको तिनको सर्टिफिकेट सक्कली नै भएको कुरामा कारवाही गर्ने निकाय पनि सहमत छ । र, त्यो नियमित अध्ययनपछि हाशिल गरेको हो । तिनले चिकित्सा शास्त्र पढ्नुअघि प्लस टु वा प्रमाणपत्र तह उतीर्ण गरेको प्रमाणपत्र भने नक्कली भनिएको छ । त्यसरी समातिएका कयौं डक्टर आफ्नो क्षेत्र र पेशामा निकै सफल, लोकपि्रय र सिद्धहस्त पनि छन् ।
गिरफ्तारीमा पर्दा ती मध्ये कतिपय मेडिकल कलेजका शिक्षकको रुपमा कक्षामा अध्यपनरत थिए, कति अस्पतालको डयुटीमा थिए । अझ केही त अप्रेशन थिएटरमा पनि भएको बताइन्छ । त्यसरी ड्युटीमा रहेका डक्टरलाई प्रहरीले ड्युटीस्थलबाटै अमर्यादित व्यवहार गर्दै गिरफ्तार गरेको र हतकडी समेत लगाएको थियो । त्यसरी गिरफ्तार गरी हिरासतमा राखेपछिको घटनाले व्यापक प्रचार पायो ।
त्यसमध्ये सामाजिक सञ्जाल, रेडियो, टेलिभिजन, पत्रपत्रिकामा स्वभाविक रुपले अनेक प्रतिक्रिया आए । त्यतिहुँदा पनि राजनीतिक क्षेत्र, शैक्षिक क्षेत्र, शिक्षक-प्राध्यापक संघ, विद्यार्थी संगठनले भने आधिकारिक धारणा बाहिर ल्याएनन् । तिनले अध्ययन गरेका विश्वविद्यालयले पनि मौन धारणा गरे । यो भने रहस्यको विषय बनेको छ ।
अब प्रश्न उठ्छ- के त्यसरी समातिएका सबै डक्टर पुलिसले भने जस्तै र प्रेसमा आए जस्तै नक्कली नै हुन त ? नक्कली र सक्कली को परिभाषा गर्ने आधार के हो ? के तीन दर्जनबढी चिकित्सकको चिकित्साशास्त्र अध्ययनको, मेडिकल काउन्सिलको प्रमाणपत्र नै नक्कली हो त ? हो भने त्यसमा सम्बन्धित व्यक्ति भन्दा विश्वविद्यालय र मेडिकल काउन्सिल दोषी ठहरिदैनन् । आफ्नो पेशामा निष्ठापूर्वक लागेकालाई कसरी नक्कली भन्न सकिन्छ ।
हो, चिकित्साशास्त्र अध्ययनका लागि विज्ञान विषय लिएर प्रमाणपत्र तह वा प्लस टु उतीर्ण गरेको हुनुपर्छ । तर त्यतिले मात्रै एमबीबीएस पढ्न पाइँदैन ? त्यसका लागि प्रवेश परीक्षा (इन्ट्रान्स) पनि पास गर्नुपर्छ । एमबीबीएस अध्ययन नक्कली प्रमाणपत्र पेश गरेर पढ्न निकै कठिन छ । पञ्चायत काल र त्यस यता केही वर्ष बढी नम्बर देखाएर छात्रवृत्तिमा विदेश पढ्न जानका लागि नेपालमा क्याम्पस पढ्ने र भारतमा गएर जाँच दिएर धेरै नम्वर ल्याई बाहिर छात्रवृत्तिमा पढ्न जाने चलन पनि चलेको थियो ।
यदि त्यसरी पढेर आएका डक्टरलाई नक्कली भन्ने हो भने सबभन्दा पहिले बाहिर अध्ययनका लागि नो अब्जेक्सन लेटर दिने शिक्षा मन्त्रालय, एमबीबीएस वा त्यसभन्दा माथि अध्ययन गराउने विश्वविद्यालय र मेडिकल प्राक्टिसका लागि अनुमति दिने मेडिकल काउन्सिल नक्कली ठहरिन्छन् । यसको आसय प्रमाणपत्र तह उत्तीर्ण नगरी नक्कली शैक्षिक प्रमाणपत्र देखाइ अगाडिको शिक्षा हासिल गर्न पाउनुपर्छ भन्ने किमार्थ होइन । ती डक्टरले प्रमाणपत्र तह वा प्लस टु को नक्कली प्रमाणपत्र देखाएर कसरी अध्ययन गर्न पाए । अनुसन्धान गर्नु पर्ने विषय त्यो हो ।
त्यति गर्न प्राक्टिसमा रहेका डक्टरलाई गिरफ्तार गर्नु, अदालतकै अनुमति लिएर थुनामा राख्नु चाहिं बद्नियत मात्र होइन ठूलो षडयन्त्र र कलंकित कार्य पनि हो ? अहिले पुलिस यी डाक्टरले गरेको उपचार असफल भएर पीडित भएकाहरुको फेहरिस्त संकलनमा लागेको छ । त्यसको लागि सूचना नै जारी गरेर निवेदन आह्वान गरिरहेको छ । के यो अध्ययन-अनुसन्धानको शैलीलाई वैज्ञानिक मान्न सकिन्छ ? के नेपालीले भगवान सरहमानेका उपेन्द्र देवकोटा, भगवान कोइराला, वसन्त पन्त, भोला रिजाल जस्ता डाक्टरले हातहालेका शतप्रतिशत केश सफल भएका छन् ?
नक्कली र सक्कलीको मापदण्ड तिनले गरेका कति उपचार सफल भए भन्ने हुनै सक्दैन । मान्छेले गरेका शतप्रतिशत काम सफल भएको इतिहास छैन । त्यसैले ती डाक्टरले हेरेका कयौं केश असफल भएका हुनसक्छन् । मूलकुरा तिनले कतिवर्ष उपचार गरे कति वर्ष पढाए र त्यसक्रममा कतिसँग प्रतिस्पर्धा चल्यो, कतिसँग दुश्मनी भयो र कसले रिस फेर्न प्रहरीलाई उजुरी गर्‍यो भन्ने हो । प्रहरीले कसको उजुरीको आधारमा तिनलाई गिरफ्तार गर्‍यो र थुन्यो ? त्यसप्रति स्वास्थ्य मन्त्रालय, शिक्षा मन्त्रालय, स्वास्थ्य सेवा विभागको धारणा के छ ? त्यो बाहिर आउनु पर्छ ।
झण्डै पचास वर्ष अघि संसारभर चर्चा पाएको ‘नक्सलाईट मुभमेन्ट’का नेता चारुमजुमदारसँगै उनका डक्टर पनि गिरफ्तारीमा परेका थिए । तर भारतका प्रधानमन्त्री इन्दिरा गान्धीले डाक्टरलाई तत्काल रिहा गरिन । उनको तर्क थियो लाखौं विरामी एक जना डक्टरले हेर्नु पर्ने अवस्थामा डाक्टरलाई थुन्दा तिनले हेर्नु पर्नेको ज्यान जोखिममा पर्छ । अहिले हाम्रो अवस्थ्ाा पनि त्यस्तै छ । हजारौं विरामी वरावर एकजना डक्टर पर्छन् । तिनलाई पाँच दिन त के एक घण्टा थुन्दा पनि लाखौंले ज्यान गुमाउनु पर्छ । जिम्मेवार सरकारले यो तथ्यलाई ख्यालमा राख्नु पर्छ । हो, अहिले नेपालमा अत्यधिक व्यापारीकरण भएका क्षेत्र मध्ये स्वास्थ्य र शिक्षा पनि पर्दछन् । तर पनि त्यस्तो व्यापारको केन्द्र राजधानी र शहरहरु छन् ।
दुर्गम गाउँमा पियन (कार्यालय सहयोगी) ले डेलिभरि गराएका, इन्जेक्स दिएका र औषधी गरेका रिपोर्टहरु सञ्चारमा आइरहकेा छन् । सरकारले स्वास्थ्यलाई व्यापारीकरणको दिशामा तीव्रगतिमा जानबाट रोकेर यसलाई सेवामुखि बनाउन भूमिका खेल्नुपर्छ । डाक्टरहरुको दुर्गममा सेवा गर्न नरुचाउने प्रवृत्तिलाई दुरुत्साहित गरिनुपर्छ र स्वास्थ्य क्षेत्रको पहुँच बढाउन डाक्टर केसीले उठाए झैं दुर्गम क्षेत्रमा मेडिकल कलेजहरु स्थापना गर्नुपर्छ । अहिले डा. केसी र नक्कली डाक्टर प्रकरणलाई जोडेर ठुलो इस्यू बनाउनेले यो कुरालाई ध्यानमा राख्नुपर्छ ।
अहिले पनि सडकमा एउटै औषधीले सबै रोगको उपचार हुन्छ भन्दै विक्री गर्ने, धामी-झाक्री लाउने, बाजेले चलाएको आर्युवेदिक उपचार र औषधी कारखाना छोरा-नाती, पनाती पुस्ताले चलाइरहेका छन् । अकोपञ्चर, अकोप्रैसर, होमियोपेथी, जडीबुटी अनेक खालका उपचार पद्दति विज्ञापनमा छ्यास्छ्यास्ती आइरहेका छन् । तर तिनको आधिकारिकता जाँच पनि हुँदैन र त्यो परम्परा अपनाउँदा कतिको ज्यान गयो भनेर खोजी नीति पनि हुँदैन । पुलिसले यी कुरालाई हेर्नु पर्छ कि पर्दैन ?
तर चिकित्साशास्त्र नियमित अध्ययन गरी उतीर्ण गरेका, इन्टर्नसीप पनि नियमित गरेका, मेडिकल काउन्सिलको परीक्षा पास गरी प्राक्टिस गर्न अनुमति पाएकालाई सामान्य साक्षर पनि नरहेका प्रहरीले गिरफ्तार गर्ने, अड्डासार गर्दै जिल्ला पठाउने र अदालतले समेत थुन्न अनुमति दिने हो भने कति विरामीको ज्यान जोखिममा पर्छ ? के तिनले जनताको उपचार गर्न पाउने अधिकारको सम्बन्धमा ख्याल गर्नु पर्दैन ? त्यसको नक्कली सक्कलीको जाँच हुनुपर्दैन ? यो विषयमा सबैको ध्यान पुग्नु जरुरी छ ।
१) अहिले पाटन स्वास्थ्य विज्ञान प्रतिष्ठानले केही दुर्गम क्षेत्रका जिविस र भाटभटेनी जस्ता संस्थाको लगानीमा अध्ययन गराउन निश्चित कोटा छुट्याएको छ । तिनले एमबीबीएस कोर्ष पूरा गरेपछि दुर्गम क्षेत्रमा गएर सेवा गर्नुपर्छ । सेवा अवधिमा तिनले स्थानीयलाई तालिम दिएर स्वास्थ्य कार्यकर्ता पनि तयार पार्नुपर्छ । त्यसपछि मात्रै तिनलाई दीक्षान्त समारोहमा समावेश गराइन्छ ।
२) सन् १९४९ मा चीनमा जनवादी क्रान्ति पूरा भएपछि सबै धामी झाक्रीलाई ‘मेडिकल ट्रेनिङ’ दिइएको थियो । तालिम प्राप्त धामी झाक्रीले चीनियाँ समाजमा झारफुक र औषधि उपचार सँगसँगै गर्थे । अहिले पनि अन्धविश्वास, रुढिग्रस्त हाम्रो समाजमा धामीझाक्रीको स्थान उच्च छ । तिनलाई झारफुकका साथै प्राथमिक उपचार सम्बन्धि ज्ञान दिनपाए धेरैले अकालमा ज्यान गुमाउनु पर्ने थिएन ।
३) प्लस टु वा प्रमाणपत्र तहको नक्कली प्रमाणपत्र पेश गरेर डाक्टरी विद्या पढेका र लामो काम गरी अनुभवसमेतले दक्षता हाशिल गरेकाको छानवीन गरिनुपर्छ तर सस्तो प्रचारवाजीको लागि होइन व्यवहारिक रुपमा समाधानका खातिर त्यसो गरिनुपर्छ । तिनलाई प्लस टु वा प्रमाणपत्र तहको जाँच दिलाएर नियमित गराउन सकिन्छ । एसएलसीबाटै डक्टर पढ्ने, हेल्थे असिस्टेन्ट, आर्युवेद आदि क्षेत्रबाट एमबीबीएस पढ्ने पनि छन् । तिनलाई नक्कली चिकित्सक भनिदैन । अहिले एमबीबीएसमा नियमित रुपले वा त्यो भन्दा माथिको डिग्री हाशिल गरेकाहरुको सम्बन्धमा प्रहरीले अपनाएको रवैया निन्दनीय छ, त्यसलाई रोकेर उचित समाधानको बाटो पहिल्याउनु पर्छ । ती डाक्टरको एमबीबीएस वा मेडिकल काउन्सिलको प्रमाणपत्र खारेज गर्दा राष्ट्रलाई हुने क्षतिको पनि उचित आँकलन आवश्यक छ । तिनलाई प्रमाणपत्र तहको जाँचमा सामेल गराएर दुर्गम क्षेत्रमा खटाई सेवा गराउने बाटो सरकारले समात्यो भने उचित होला ?
४) पुलिसको प्रचारका लागि मिडियाले जुनखालको प्रचारबाजीमा साथ दिएको छ, त्यो पनि प्रशंसा लायक छैन । घटनाको यथार्थ अध्ययन नगरी त्यसले समाजमा र मुलुकको भविष्यमाथि कस्तो असर पर्छ भन्ने विचार नपुर्‍याई नक्कली डाक्टर, नक्कली प्रमाणपत्रधारी जस्ता विशेषण प्रयोग गरी समाचार बनाउन उचित हुँदैन ।
५) डा. केसी ले उठाएका सवाललाई राजनीतिक फाइदाको विषय बनाइनु हुँदैन । त्यसलाई सहि समाधानको लागि सरकार र चिकित्सा क्षेत्र उत्तिकै जिम्मेवार हुनुपर्छ । चिकित्सा शिक्षालाई विशुद्ध व्यापारको थलो मनाउने प्रवृत्तिमाथि कठोर रुपले नियन्त्रण गरिनुपर्छ । यसले नेपाली जनताको स्वास्थ्यको हक स्थापित गर्न प्रारम्भिक विन्दुको काम गर्न सक्छ ।

