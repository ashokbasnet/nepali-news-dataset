क्रान्तिकारीलाई डाइनोसर बनाउने कि डाइनामिक ?
यतिबेला नेपाली विद्यार्थी आन्दोलन र यसको सान्दर्भिकताबारे विविध कोणबाट बहस हुने गरेको छ । आजको नयाँ आवश्यकताअनुसार विद्यार्थी आन्दोलनलाई पुन:परिभाषित र पुनर्संगठित गर्न नसक्दा बिभिन्न बहसहरु सतहमा आउने गरेका छन् । आज विद्यार्थी एकातिर र विद्यार्थी संगठनहरु अर्कोतिर जस्तो देखिन थालेको छ । विद्यार्थी संगठनहरुमाथि समाजवाट र स्वयम् विद्यार्थी समुदायवाट कयौं प्रश्नहरु उठ्ने गरेका छन् । यी तमाम प्रश्नहरुको कठाघरामा उभिएर आज विद्यार्थी संगठन र यसका नेता कार्यकर्ताले जवाफ दिन तयार हुनुपर्छ ।
गौरवपूर्ण अतित
विद्रोह र परिवर्तनको धाराबाट आएको अखिल क्रान्तिकारी देशको एउटा प्रमुख र जिम्मेवार संगठन हो । नेपालको विद्यार्थी आन्दोलनको इतिहासमा यो संगठन क्रान्तिकारी विद्यार्थी आन्दोलनको मूलधारको रुपमा स्थापित छ । यसर्थ अखिल क्रान्तिकारी समग्र विद्यार्थी आन्दोलनको मूल प्रवाह पनि हो । योसँग युगान्तकारी परिवर्तनमा ऐतिहासिक भूमिका निर्वाह गरेको गर्विलो इतिहास छ । यो लाखौं हजारौं विद्यार्थी नेता कार्यकर्ताको त्याग र बलिदानको जगमा खडा भएको संगठन हो । महान् साम्यवादी समाजको दर्शनमा संकल्पबद्ध भई मालेमाको बैचारिक पथप्रदर्शनबाट प्रेरित संगठन हो यो । सामाजिक परिवर्तनको महाअभियानमा १० वर्षे महान् जनयुद्धको अग्रदस्ताको भूमिका निर्बाह गरी २४० वर्षे सामन्ती राजतन्त्रलाई जरैबाट उखेलेर फ्याँक्ने नौजवान क्रान्तिकारीहरुको अग्रदस्ता पनि हो । यसले गणतन्त्र, संघीयता, धर्मनिरपेक्षता र समाबेसितासहित राज्यका सबै अंगमा उत्पीडित समुदायको समान हक, अधिकार स्थापनामा अहम् भूमिका खेल्यो । यसर्थ अखिल क्रान्तिकारी नेपालको विद्यार्थी आन्दोलनको अलग एबम् पृथक संगठन हो ।
विद्यार्थी आन्दोलनमा गर्बिलो इतिहास भएर मात्र पुग्दैन । समकालीन बिद्यार्थी आन्दोलनमा सबै हिसाबले उन्नत र फरक संगठनको पहिचान कायम गर्ने कुरालाई हामीले ध्यान दिनुपर्दछ । आज हामीले अनेरास्वबियु, नेबिसंघ भन्दा सबै कुरामा क्रान्तिकारी र अब्बल संगठनको रुपमा परिचित गराउन आवश्यक छ ।
आज अखिल क्रान्तिकारी नामका धेरै संगठनहरु यो वा त्यो रुपमा स्थापना भएका छन् । तिनिहरु मध्येको मूलप्रवाहको रुपमा हामीले आफूलाई प्रमाणित गर्नुपर्ने चूनौति हाम्रा सामू छन् । यो संगठनलाई सामान्य संसदवादी संस्कारमा लिप्त बुर्जुवा संगठनमा सीमित राख्ने छुट हामीलाई छैन । आफ्नै मौलिक इतिहासको जगमा फलाउने फूलाउने कुरा अहिलेको संगठनको मुख्य अभिभारा हो । तर आज निकै चुनौतिपूर्ण बन्दै गएको छ ।
हाम्रो संस्कार, पद्धति र प्रवृत्तिमा क्रमिक बिचलन र विश्रृङ्खलता देखापर्दै गएको छ । कहिलेकाही संगठनमा बिल्कुल अशोभनीय अराजकता, उदण्डता, मनपरितन्त्र र स्वेच्छाचारिता देखिन थालेको छ । एकले अर्कोको बिरोध मात्र होइन, असहयोग, लाइन वा गुट-उपगुटका आधारमा बार्गेनिङ, आत्मकेन्द्रित र ब्यक्तिवादी आचरण ब्यवहार तथा दण्डहिनता आदि कुराले कहिलेकाहीँ यो बलिदानीगाथा बोकेको अखिल क्रान्तिकारी हो वा के हो ? छुट्याउन गाह्रो पर्ने स्थिति पैदा भएको छ ।

आन्दोलन बनाउन पटक्कै ध्यान नदिने तर नेतामात्र बन्न खोज्ने प्रवृत्तिले हामीलाई ठीक निष्कर्षमा पुर्‍याउँदैन

आज संगठनमा क्रान्तिकारी आदर्श, मूल्य, मान्यता क्रमशः कमजोर हुँदै गएको छ । हामी संगठन बनाउँछौ, तर आफूलाई मान्ने सहि वा गलत जे गरे पनि आँखा चिम्लेर मौन बस्ने ‘एस म्यान’ बनाउँछौ वा क्षेत्रगत आधारमा बनाउँछौं वा गुटका अनुकुलतामा संगठनको नेतृत्व छान्दछौं । यस्तो गाइजात्रे तरिकाबाट संगठनले के आशा गर्ने ? त्यसैले जहिलेसम्म बिधि र प्रकृया मार्फत संगठन निर्माणमा हामी जाँदैनौ तबसम्म ब्यक्ति केन्द्रित, स्वार्थ अनुकुल, स्वेच्छाचारीताले संगठनलाई हराभरा बनाउन सकिने छैन । यो आचरण र संस्कार हाम्रो होइन यो आयातित हो । यदि यसरी नै यो संगठन चल्ने हो भने यसप्रकारको संगठनको औचित्य रहँदैन । बुर्जुवा विद्यार्थी संगठनभन्दा धेरै घिनलाग्दो संस्कारले यो संगठनलाई खाने छ ।
अखिल क्रान्तिकारी विद्यार्थी आन्दोलनको ‘डाइनोसर’ बन्ने खतरा रहन्छ । हिँजो हामीले भनेका बुर्जुवा संगठनको भन्दा भद्दा यदुवंशी लडाइँको गोलचक्करमा संगठनलाई फस्न नदिन सबै क्रान्तिकारी नेता कार्यकर्ता जिम्मेवार भै संगठन रुपान्तरणको अभियानमा केन्द्रित हुन सक्नुपर्दछ ।
हुन त यो रोग हामीमा मात्र नभई अन्य क्रान्तिकारी भनिएका सबै विद्यार्थी संगठनहरुमा पनि छ तर हामीले आफ्नै संगठन र आन्दोलन ब्यवस्थित गरेर मात्र अरुका बारेमा चासो राख्नुपर्दछ । यसैले संगठनमा देखापरेका चुनौतिका सामना गर्न सबै नेता कार्यकर्ता, सबै अवयव तयार भएर मात्र क्रमिक बिचलन र विश्रृङ्खलताको यात्रालाई निरुत्साहित गर्न सकिन्छ । त्यसका लागि सिंगो संगठनको प्रतिबद्धता र सामुहिक सहकार्य अनिबार्य छ । तब मात्र संगठनमा देखापरेका अराजकता, दण्डहिनता, मनपरितन्त्रलाई विधि र प्रकृयाको सर्बमान्य फलामे अनुशासनले बाँध्न सकिन्छ ।
हामीले शान्तिप्रक्रिया पछिका तीनवटा राष्ट्रिय सम्मेलनको पनि गम्भीर समिक्षा गर्नु जरुरी छ । यी तीन राष्ट्रिय सम्मेलनहरुमा अभिब्यक्त घटना, प्रवृत्ति र परिणामहरुले क्रमिक बिघटन र बिसर्जनको बाटोमा नजानिँदो तरिकाले गइरहेको भान हुन्छ । आन्दोलन बनाउन पटक्कै ध्यान नदिने तर नेतामात्र बन्न खोज्ने प्रवृत्तिले हामीलाई ठीक निष्कर्षमा पुर्‍याउँदैन । त्यसैले हामीले विद्यार्थी आन्दोलनलाई डाइनोसर बन्नबाट रोक्नैपर्दछ । त्यसका निम्ति डायनामिक हुनुपर्दछ ।
नयाँ आवश्यकता 
पञ्चायतकालमा राजनीतिक पार्टीहरु प्रतिवन्धित थिए । त्यसैले पार्टीको भाषा विद्यार्थी संगठनहरुले बोल्दथे । तर आजको सन्दर्भमा पार्टीहरुले आफ्नो भाषा आफै बोल्छन् । विद्यार्थी संगठनको भूमिका विल्कुल फेरिएको छ । अब अखिल क्रान्तिकारीलगायतका विद्यार्थी संगठनले फेरिएको परिवेशअनुसार आफ्नो भूमिका अपडेट गर्नुपर्दछ ।

एकोहोरो जनवादी शिक्षाको नारामात्र उराल्ने, तर माखो नमार्ने हो भने हामी कहीँ पनि पुग्दैनौं बरु डायनोसर जस्तै लोप हुनेछौं

अवश्य पनि अखिल क्रान्तिकारीले सबैखाले समस्या र संकटहरुमा निर्भिक जनस्वयमसेवकको रुपमा भूमिका निभाउँदै आएको छ । परिबर्तनका उथलपुथलकारी १० वर्ष होस् या संघीय गणतन्त्र स्थापनापछिका अग्रगमनका रक्षार्थ भएका संघर्षहरु हुन्, हामी अनवरत जनपक्षीय कार्यमा क्रियाशील छौं । सडकको मोर्चाबाट होस् वा सरकारको मोर्चाबाट किन नहोस् हामीले जनताको अधिकार, जनजिबिका र राष्ट्रियताको पक्षमा पनि पहरेदारको भूमिका निभाएका छौं । शैक्षिक आन्दोलनका क्रममा निजी होस् वा सरकारी शिक्षा, स्कूल होस् वा विश्वविद्यालय, प्राविधिक होस् वा गैरप्राविधिक सबै क्षेत्रमा हाम्रो प्रभावकारी उपस्थिति छ । राष्ट्रिय संकट होस् वा महाबिपत्ति, अखिल क्रान्तिकारी सदैव जनताको, आम अभिभावक र विद्यार्थीको सेवामा हाजिर छ ।
तर हाम्रा कतिपय अस्पष्टताहरु पनि छन् । हाम्रा कतिपय कमीहरु छन् । त्यसैले आगामी दिनमा यी यावत बिषयमा सैद्धान्तिक रुपले मात्र हैन कि ब्यवहारिक यथार्थताका आधारका समेत एजेण्डा र मुद्दाहरुप्रति पुनः धारणा बनाउन आवश्यक छ । नयाँ धारणा अनुरुप जनजिविका, राष्ट्रियता र शैक्षिक मुद्दाहरुको पुनःपरिभाषा आवश्यक छ ।
आज शिक्षामा सुधारका कार्यक्रमहरुबारे बहस गर्दै गर्दा जनवादी शिक्षा वा जनशिक्षाका बिषयहरु आउँछन् । हाम्रो पार्टीबाट दुईजना प्रधानमन्त्री र दुईजना शिक्षामन्त्री समेत भैसकेको अवस्था छ । जनवादी शिक्षा हुँदै समाजवादी शिक्षा अब हाम्रो रणनीतिक उद्देश्य हो । त्यसैले हामीले सधैं जनवादी शिक्षा भनेर नारा लगाएर मात्र पुग्दैन । समाजवादी शिक्षाका प्रारुपबारे पनि छलफल र बहस शुरु गर्नु आवश्यक छ । त्यसका लागि शैक्षिक रुपान्तरणको नयाँ कार्यनीति तय गरी शैक्षिक आन्दोलनका नयाँ मुद्दा र एजेण्डाका आधारमा शैक्षिक आन्दोलनलाई संगठित गर्न सक्नुपर्छ । त्यसो नगरी एकोहोरो जनवादी शिक्षाको नारामात्र उराल्ने, तर माखो नमार्ने हो भने हामी कहीँ पनि पुग्दैनौं बरु डायनोसर जस्तै लोप हुनेछौं ।
सरकारमा भएका बेला, शिक्षा मन्त्रालयमा रहेका बेला के गर्‍यौं त्यो हामीले सबैलाई स्पष्ट गर्नु जरुरी छ । आजको बस्तुस्थिति अनुसार शैक्षिक नीति कार्यक्रम बनाउँदै त्यसको कार्यान्वयनमा जोड दिनुपर्दछ । नयाँ संविधान अनुसारका सातवटा प्रदेश र ति सात प्रदेश अनुसारको संरचना तथा शिक्षा नीतिबारे हाम्रो बहस केन्द्रित हुुन जरुरी छ । त्यसैले आजको नयाँ सन्दर्भ र आवश्यकता बमोजिम कार्ययोजना र तदअनुरुपको संगठन निर्माणमा सम्पूर्ण ध्यान केन्द्रित गर्नुपर्दछ ।
एउटै क्रान्तिकारी केन्द्र बनाऔं
निश्चित रुपमा अखिल क्रान्तिकारी क्रान्तिकारी विद्यार्थी आन्दोलनको मूल प्रवाह हो । फुट र विभाजनको अनपेक्षित पीडा ब्यहोर्दै यतिबेला फेरि हामी एकता र ध्रुवीकरणको नयाँ अभियानमा जुटेका छौं । गत श्रावण १३ गते विभिन्न धारामा विभाजित क्रान्तिकारी विद्यार्थी संगठनहरुको ऐतिहासिक एकता प्रकृया सम्पन्न भएको छ । यसले एउटा नयाँ आशा, नयाँ विश्वास र नयाँ उर्जा दिएको छ । यो एकतालाई शक्तिमा बदलेर अब आक्रामक ढंगले अघि बढ्नुपर्दछ ।
त्यो सँगसँगै एकतामा अझै छुटेकाहरुलाई पनि एकता र ध्रुवीकरणका माध्यमबाट एकाकार गर्नु जरुरी छ । हजारौं नेता कार्यकर्ता उत्पादन गर्ने क्रान्तिकारी कारखानाको रुपमा रहेको अखिल क्रान्तिकारीलाई नै क्रान्तिकारी विद्यार्थी आन्दोलनको मुल केन्द्र बनाउने अभियान निरन्तर जारी राख्नुपर्दछ । त्यसैले एकताको यो महाअभियान केबल शुरुआत मात्र हो, अन्त्य हैन भन्ने मान्यतालाई अबलम्बन गर्दै अघि बढौं ।
(तामाङ अखिल क्रान्तिकारीका निवर्तमान वरिष्ठ उपाध्यक्ष हुन्)

