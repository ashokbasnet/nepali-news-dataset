अमरेशकुमार सिंहले किन ‘यु टर्न’ लिए ?
नेपाली कांग्रेसका मधेसी मूलका नेता डा.अमरेशकुमार सिंहको चरित्र र गतिविधिबारे जसले जेजस्तो टिप्पणी गरे पनि उनले पहिलो मधेस आन्दोलनदेखि नै पहिचानजनित संघीयता लगायतका समसामयिक राजनीतिक एजेण्डाप्रति अटल आस्था र विश्वास प्रकट गर्दै आएका थिए । तर, असार २९ गते प्रसारित बीबीसी नेपाली सेवासँगकोे अन्तर्वार्तामा जसरी उनले संघीयताको बर्खीलाफमा बोले, त्यसले धेरैलाई आश्चर्यचकित मात्र तुल्याएन, प्रतिक्रियास्वरुप मधेसबाट उनको विरोधमा आक्रोशको लहर उत्पन्न भएको छ ।
संविधान जारी हुँदाताका मधेसमा चलेको भीषण आन्दोलनमा समेत सशरीर सहभागी भएका सिंहले एक्कासी किन आफ्नो धारणा परिवर्तन गरे ?
मधेसीको चाहनाअनुरुप संघीय प्रदेशहरुको निर्माण नगरिए मुलुकको अखण्डता नै खतरामा पर्नसक्ने तर्क गर्दै आएका नेताले राजनीतिक र आर्थिक रुपमै नेपालमा संघीयता सफल हुन नसक्ने धारणा बनाउन किन बाध्य भए ? यो विचार परिवर्तन अन्तर्वार्ताको क्रममा सिंहले दाबी गरेझैं उनको राजनीतिक परिपक्वताको परिणाम विल्कुलै होइन ।
मधेसी जनको भावनामाथि उनीद्वारा गरिएको अप्रत्यासित प्रहारलाई उनकोे वैचारिक/सैद्धान्तिक अध्ययनको पछिल्लो निष्कर्षका रुपमा पनि लिन सकिन्न । संघीयताका सवालमा डाक्टर साहेबले ‘यु टर्न’ लिनु पछाडिका निम्न ४ कारण छन्ः
पहिलो कारण-
पछिल्लो संविधानसभामा सल्र्ााही निर्वाचन क्षेत्र नम्बर ६ बाट प्रत्यक्ष निर्वाचित भए पनि सिंहजी जनाधार भएका र फेदैबाट आएका नेता होइनन् । उनी काठमाडौंदेखि दिल्लीसम्मका शक्तिकेन्द्रहरुको टेकोको भरमा टुप्पोमा पलाएका राजनीतिकर्मी हुन् । शक्ति केन्द्रसँगहरुको आफ्नो सम्बन्धप्रति उनी खुलेरै गर्व पनि गर्छन् । उनका कुराकानी, अन्तर्वार्ता, अभिव्यक्ति, भेटघाट र भाषणलाई अलिकति पनि ख्याल गर्ने हो भने उनी गराइभन्दा पनि आफ्ना भनाइहरुबाट चर्चामा आइरहन रुचाउँछन् भन्ने कुरा यत्तिकै प्रष्ट हुन्छ ।
यस्ता नेता आफ्नो सीमा, हैसियत र क्षमताभन्दा अलि बढी नै महात्वाकांक्षी छन् । साथै, एक हदसम्मको हीनताबोधबाट ग्रसित पनि हुन्छन् । परिणाम स्वरुप, तात्कालिकरुपमै भए पनि आफ्नो महत्वाकांक्षाको परिपूर्तिका साथै आफूभित्रको हीनतावोध कम गर्न समयको एउटा निश्चित अन्तरालमा मिडियामार्फत् आफ्ना ‘बकमफुसे’ तर्क सार्वजनिक गरिरहन्छन् । जसका पछाडि आफूलाई विद्वान नेताका रुपमा स्थापित गर्ने नियोजित उद्देश्य लुकेको हुन्छ ।
शक्ति केन्द्रहरुसँगको आफ्नो सम्बन्धबाट प्राप्त ‘अति गोप्य’ जानकारी र आफ्नो ‘बिरलाकोटी’ प्राज्ञिक अध्ययनबाट आर्जन गरेको कथित ज्ञानका आधारमा आफूले अकाट्य विश्लेषण गरेको दाबी गर्न पनि यस्ता नेताहरु पछि पर्दैनन् ।
बीबीसीसँगको अन्तर्वार्तामार्फत् सिंहजीले त्यही नै गरे, जुन उनीजस्ता राजनीतिकर्मीले एउटा निश्चित अन्तरालपछि ‘सनसनी’ मच्चाउने अभिव्यक्ति नदिए आफ्नो अस्तित्व नै खतरामा पर्ने रोगले ग्रसित हुन्छन् ।
दोस्रो कारण-
अंग्रेजहरुले आफ्नै वौद्धिक तर्क र भौतिक बलमा मात्रै भारतमा झण्डै दुई सय वर्षसम्म औपनिवेशिक शासन खडा गरेका थिएनन् । त्यसमा भारतीय ठालूहरुको ठूलो साथ र समर्थन थियो । त्यो साथ र समर्थनवापत अंग्रेजहरुले ती भारतीय ठालूहरुलाई अनेकौं आर्थिक लाभका साथै ‘राय बहादुर’को उपाधि दिने गर्दथे ।
नेपालका शासक वर्गले पनि आफ्नो शासनसत्ता अक्षुण्ण राख्नका लागि राणाकालदेखि नै विभिन्न समुदायका उपल्ला वर्गका व्यक्तिलाई अनौपचारिकरुपमै भए पनि ‘राय बहादुर’ सरह मान र हैसियत दिने गरेका छन् । पहिलो मधेस आन्दोलनपछि केही ‘राय बहादुुरहरु’ले विद्रोह गरी मधेसी राजनीतिमा प्रवेश गरेका थिए । तर, राज्यको एउटा अंगकै रुपमा स्थापित भएका कांग्रेस, एमाले र माओवादीजस्ता ठूला पार्टीहरुमा रामवरण यादव, विमलेन्द्र निधी, अमरेश सिंह, रामचन्द्र झा, रघुवीर महासेठ र प्रभु साहजस्ता ‘राय बहादुरहरु’ आज पनि छन् ।
एकातिर राज्यसंयन्त्र र राजनीतिक पार्टी र अर्कोतिर आफ्नो समुदायका बीच कडी वा पुलको भन्दा पनि घोषित-अघोषित एजेण्टका रुपमा काम गर्ने यी रायबहादुरहरुले आफ्नो समुदायको राजनीतिक एजेण्डा र आन्दोलनलाई मत्थर पार्नका आफ्नो समुदायको जनमत आफ्नो मातृ पार्टीलाई दिलाउन मद्दत गर्दछन् । त्यसको बदलामा ती रायबहादुरहरुले आफ्नो पार्टी र राज्य संयन्त्रबाट व्यक्तिगत पद र प्रतिष्ठाका साथै अनेकौं पुरस्कार पाउने गर्दछन् ।
मधेसी जनताका बीच पनि विश्वास गुमेको परिपेक्ष्यमा आफ्नै पार्टी नेतृत्वका साथै काठमाडौंको स्थायी सत्तालाई खुसी पार्न सिंहजीले संघीयताविरोधी अभिव्यक्ति दिएका हुन् ।
यी रायबहादुरहरुको सबैभन्दा भयानक नियति नै आफ्नो समुदायको एजेण्डा र मातृपार्टीको स्वार्थबीच पेण्डुलमको स्थितिमा झुण्डिरहनु हो । यी दुई किनारामध्ये कुनै एक रोज्नुपर्ने स्थितिमा यी राय बहादुरहरु सबैभन्दा ठूलो धर्मसंकटमा फस्छन् ।
र, यी रायबहादुरहरुले आफ्नो समुदायको स्वजनलाई उनीहरुको हरेक चाहना र आकांक्षाको सबभन्दा ठूलो हितैषी आफूहरु नै रहेको भन्ने भ्रममा पार्न भने अधिकांश समय सफल हुन्छन् । तर, गत वर्ष मधेस आन्दोलनबाट भागेर नयाँ संविधानमा हस्ताक्षर गर्न बाध्य पारिएपछि अमरेश सिंह आफ्नै समुदायको नजरमा समेत गिरेका छन् ।
दिल्लीमा भाजपाको सरकार स्थापित भएपछि दिल्लीसँग पुरानोजस्तो सम्बन्ध नरहेको र मधेसी जनताका बीच पनि विश्वास गुमेको परिपेक्ष्यमा आफ्नै पार्टी नेतृत्वका साथै काठमाडौंको स्थायी सत्तालाई खुसी पार्न सिंहजीले संघीयताविरोधी अभिव्यक्ति दिएका हुन् ।
सरकार परिवर्तनको यो शुभ बेलामा मन्त्रीको कुर्सी पाउने रहरले समेत त्यस्तो अभिव्यक्ति दिइएको हुन सक्ने तर्क गरियो भने पनि अतिशयोक्ति नहोला ।
तेस्रो कारण-
अमरेश सिंह मधेसको त्यो उपल्लो जातीय समूह (बाह्रमण, भूमिहार, कायस्थ, राजपुत) बाट आएका हुन्, जसको सामाजिक हैसियत मात्र होइन, पहुँच र प्रतिनिधित्व राज्यका स्रोत र साधनमा समेत उच्च छ । तर, जनसांख्यिक हिसाबले यो समूह अत्यन्तै अल्पसंख्यामा छ ।
मधेसको एजेण्डा निर्माण र उठानमा वेदानन्द झा र गजेन्द्रनारायण सिंहजस्ता यस जातीय समूहका अनेकौं अगुवाको भूमिका अतुलनीय छ । यसलाई नजरअन्दाज गर्नै मिल्दैन । तर, यो जातीय समूहको एउटा अनुदारवादी हिस्सामा संघीयता, धर्मनिरपेक्षता र समावेशी कोटाले आफ्नो समुदायलाई दीर्घकालीन रुपमा गर्नेर् फाइदा र बेफाइदाबारे कोठे चर्चा र छलफल हुन थालेको छ ।
ती कोठे तथा चिया छलफलहरुबाट मधेसमा बन्ने दुई प्रदेशभित्र यादव, मुस्लिम, थारु, दलित, साहु बनियाँजस्ता जातीय समूहबाट आफूहरु ‘शासित भएर’ बस्नुपर्ने निष्कर्ष निकाल्न थालिएको छ ।
धर्ममा आधारित वर्णव्यवस्थाले स्थापित गरेको उनीहरुको जातीय श्रेष्ठता धर्मनिरपेक्षताले धरापमा पार्ने विश्लेषणले पनि मधेसको यो जातीय समूहमा धर्मनिरपेक्षताप्रति एक किसिमको असन्तुष्टि र अनिच्छा प्रष्टै देखिन्छ । समानुपातिक समावेशी कोटाबाट तत्कालका लागि लाभान्वित भए पनि राज्यका निकायमा कायम उनीहरुको उपस्थिति उनीहरुकै जातीय जनसंख्याको अनुपातमा अत्यधिक भएकाले एकातिर त्यो सुविधा खोसिन सक्ने डर र अर्कोतिर खुला रुपमै प्रतिस्प्रर्धा गर्न सक्ने घमण्डपूर्ण हैसियत रहेकाले पनि भविश्यमा यो जातीय समूहबाट समावेशी कोटाको विरोध हुने सम्भावना धेरै छ । भारतमा कथित उच्च जातहरुले आरक्षणको विरोध गरेजस्तै ।
यस्ता तर्कहरुको पृष्ठभूमिमा यहाँ के भन्न खोजिएको हो भने मधेसकै माथिल्ला जातहरुबाट परिवर्तनका एजेण्डाहरुप्रति पुर्नविचारको स्थिति सुरु भइसकेको छ । त्यसमा पनि विशेष गरी तराई-मधेसमा निर्माण गर्न लागिएका प्रान्तीय खाकाप्रति उनीहरु त्यति सन्तुष्ट छैनन्।
बहुसंख्यामा रहेका जातहरुले विहार र उत्तर प्रदेशमा एकछत्र हालीमुहाली गरेजस्तै यहाँको प्रान्तीय राजनीतिमा आफूहरुलाई सधैं पाखा लगाएरै राखिनेछ भन्ने आँकलनले मधेसका उपल्ला जातहरुमा एउटा नकारात्मक धारणा निर्माण हुन सुरु भएको छ । र, यही मनोविज्ञानको अभिव्यक्तिका रुपमा अमरेश सिंहले संघीयतालाई औचित्यहीन ठहराउन सुरु गरेको हुनुपर्दछ ।
दुई नम्बर प्रदेश यादव बहुल भयो भन्ने निष्कर्षका साथ संविधान निर्माणको अन्तिम चरणमा अमरेश सिंहजीहरुले थालेको सप्तरी र सिरहालाई एक नम्बर प्रदेशमा राख्नुपर्ने गोप्य अभियान वा त्यसो नभए ठूलो जनसंख्या भएका जातिहरुको जनसंख्यालाई सन्तुलनमा राख्न पहाडका केही जिल्लालाई दुई नम्बर प्रदेशमा गाभ्नुपर्ने असफल कसरतले पनि उनको संघीयताविरोधी अभिव्यक्तिलाई थप पुष्टि गर्दछ ।
चौथो कारण-
राजनीतिक नेतृत्व, कर्मचारीतन्त्र र खुफिया एजेन्सी गरी तीन तहमा सक्रिय भारतका शक्ति केन्द्रमध्ये कुनै एकले सिंहजीमार्फत् संघीयताबारे आफ्नो नयाँ धारणा सार्वजनिक गरेको हुन सक्छ ।
अन्तर्वार्ताका क्रममा सिंहजीले भारत र चीनको सुरक्षा चासोका कारण नेपालमा संघीयता कार्यान्वयन हुनै नसक्ने तर्क गरेका छन् । आफ्ना सुरक्षा सम्वेदनशीलताको सम्बोधनका लागि सात/सातजना मुख्यमन्त्रीसँग समन्वयन गर्नुपर्ने झन्झटिलो कुटनीतिका कारण समेत भारतले नेपालमा संघीयता नचाहेको दाबी उनको छ ।
शक्ति केन्द्रहरुको प्राणवायुबाट चल्ने यस्ता ‘बौद्धिक’ नेताहरुले आफ्नो स्वविवेक र आफ्नो मतदाताको चाहनाभन्दा पनि ती शक्ति केन्द्रहरुको हितका आधारमा धारणा बनाउने गर्दछन् । जुन कुरा अमरेशजीको सन्दर्भमा पनि प्रमाणित भएको छ ।
अन्तर्वार्ताका क्रममा उनले आफूलाई दिल्लीको दूतकै रुपमा प्रस्तुत गरेका छन् । हुन त पछिल्ला विश्लेषणहरुले भारतले नेपालमा आफ्ना पुराना हितैषीहरु गुमाउँदै गएर अत्यन्तै अप्ठ्यारो स्थितिमा पुगेको र त्यसैले दह्रो एवं दीर्घकालीनमित्रका रुपमा मधेसी समुदायलाई हस्तक्षेपकारी राजनीतिक शक्तिका रुपमा हेर्न चाहेको संकेत गर्दछन् । यसका लागि मधेसी समुदायकै अडानअनुरुप मधेसमा दुई प्रदेश र केन्द्रीय शासनसत्तामा समानुपातिक हिस्सेदारी होस् भन्ने चाहना दक्षिणी छिमेकीले समेत प्रकट गरिरहेको तथ्य मिडियामा छताछुल्ल भइसकेको छ ।
यसको विपरीत यदि सिंहजीले नेपालमा भारतले संघीयता चाहँदै नचाहेको दाबी गर्छन् भने उनको भनाइलाई नजरअन्दाज गर्न मिल्दैन । किनभने उनले भारतकै शक्ति केन्द्रअन्तर्गत कुनै न कुनै खेमाको विचार बोकिरहेका हुन्छन् । राजनीतिक नेतृत्व, कर्मचारीतन्त्र र खुफिया एजेन्सी गरी तीन तहमा सक्रिय भारतका शक्ति केन्द्रमध्ये कुनै एकले सिंहजीमार्फत् संघीयताबारे आफ्नो नयाँ धारणा सार्वजनिक गरेको हुन सक्छ । यदि त्यसो हो भने नेपालको निकट राजनीतिक/सामाजिक जीवनमा यसले अनिष्ट र अस्थिरताकै संकेत गर्दछ ।
(यादव पत्रकार हुन् )

