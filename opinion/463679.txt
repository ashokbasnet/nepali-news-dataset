मधेसी मोर्चा सरकारमा जानुअघि मधेस जाऊ

नेपाली राजनीतिक रंगमंचमा एकपटक फेरी संसदीय ब्यवस्थाले आफ्नो विशेषता पस्केको छ । राष्ट्रवादको धुनलाई तारसप्तक (धेरै माथि) सम्म पुर्‍याउन सफल केपी ओली सरकारलाई मधेशीमोर्चाको सहयोगले मन्द सप्तकमा (तल) झारिदिएको छ । उनको सरकारलाई नौ महिना मै ढालेको छ ।
कुनैबेला एकअर्काको घाँटीको मूल्य ‘बौन्टी’ तोक्ने शेरबहादुर देउवा र पुष्पकमल दहाललाई ओलीवादले एक ठाउँमा मात्रै उभ्याएको छैन, बरु एकबर्षदेखि आन्दोलित मधेसवादी दलहरुलाई पनि सरकारमा जान लगभग फकाईसकेको छ । कांग्रेस माओवादीकेन्द्रसंग गरिएको तीन बुँदे सम्झौताले यो अवस्थाको पुस्टी गर्छ ।
शनिबार साँझ बीबीसी नेपाली सेवामा तराई मधेस लोकतान्त्रिक पार्टीका महामन्त्री सर्वेन्द्रनाथ शुक्ला र राजनीतिक बिश्लेषक तुलानारायण साहको छलफल कार्यक्रम सुन्ने मौका जुरेको थियो । शुक्लाजी आफ्नो ठाउँमा सही हुनुहोला तर मलाई साह जीको तर्कले छोयो । र मधेसी मोर्चाले उठाउन गइरहेको कदमबारे मैले पनि लेख्नुपर्छ भनेर निर्णय लिए, त्यही निर्णयको उत्पादन हो यो आलेख ।
मधेसी मोर्चा सरकारमा जान्छ कि जाँदैन भने कुराको बाक्लो चर्चा छ मधेसमा । सरकारमा जाने वा नजाने मोर्चाका नेताहरुको स्वविवेकको निर्णयको विषय हुनुपर्ने हो । तर के मधेसी मोर्चाले गत एक वर्षदेखिको आन्दोलन, दर्जनौं शहिदहरुको त्याग, महिनौंसम्मको मधेसको कष्टकर जीवन यापनलाई विर्सन सक्छ ? मधेसमा भोट त कांग्रेस, एमाले र माओवादीले नै बढी पाएका थिए तर मधेस आन्दोलनमा त्यत्रो सहभागीता कसरी भएको थियो ? के ति मानव सागरको मनोविज्ञानलाई बिर्सन मिल्छ, मोर्चाले ?
बिर्सनु हुँदैन कि मधेसी मोर्चाको राजनीति र अन्य दलहरुको राजनीति फरक छ । अन्य दलले विशुद्धरुपमा सत्ताको राजनीति गरे । किनभने विगतमा उनीहरुले बोकेको राजनैतिक सिद्धान्त र खोजेको राजनैतिक परिवर्तन लगभग पूरा भइसकेको छ । तिनको राजनैतिक एजेण्डा बाँकी नहोला । तर मधेसी मोर्चा अहिले पनि आन्दोलनमै छ ।
विगत एक दशकदेखि आन्दोलन जारी छ । त्यसैले संसद भित्र मधेसी मोर्चाको संासदहरुको संख्या कति छ, त्यो मात्रै हेर्ने विषय होइन । बरु मोर्चाले गरेको आन्दोलनमा कति सहभागीता भएको थियो र कति शहिद भए, त्यो सबैभन्दा महत्वपूर्ण पक्ष हो ।
मधेसी मोर्चा वा संघिय गठबन्धन संसद भित्रको केबल ४२ सीटको गन्ति दिने समूह मात्र होइन, तिनको आहृवानमा भएको आन्दोलनमा सहभागी सबैको भावनाको मोर्चा हो । त्यसैले मोर्चाले कुनै पनि निर्णय लिँदा विगत एक वर्षदेखि मधेस आन्दोलनमा सहभागी लाखौं मधेसीहरुको भावनालाई बिर्सन मिल्दैन ।
पहिलो संविधानसभामा मधेसी दलहरुले किन बढी भोट पाएका थिए र दोस्रो संविधानसभा निर्वाचनमा किन खुम्चिए ? यसको लेखाजोखा हुनुपर्छ । वास्तवमा पहिलो संविधानसभा निर्वाचन अघि भएको दुईटा मधेस आन्दोलनको राप र तापले मधेसी दलहरुले भोट पाएका थिए । त्यो भोट तिनलाई संघर्ष गर्नकालागि दिइएको थियो तर मुद्दा सम्बोधन नहुँदै सरकारमा जान थालेपछि, सत्ता परिवर्तनसँगै दलहरु फुट्दै गए र मन्त्री बन्न सफल नेताहरुले पनि समाजकालागि केही गरेर देखाउन नसकेपछि दोस्रो निर्वाचनमा उनीहरु पराजीत भए ।
रणधीर चौधरी
दोस्रो कार्यकालमा तिनै नेताहरुले समानुपातिकको सीटमा आफ्नो परिवार, नातागोतालाई पठाएपछि पनि तिनकै आहृवानमा भएको आन्दोलनमा अपार सहभागिता देखियो । सायद, मधेसीहरुसँग कुनै विकल्प थिएन वा मोर्चाका नेताहरुले फेरि गल्ती गर्दैनन् भने आशा गरेर आन्दोलनमा सहभागी भएका थिए । मधेसी मोर्चाले जनसागरको त्यो अपेक्षालाई बिर्सन मिल्छ ?
झन्डै पाँच महिना चलेको आन्दोलनमा राज्यको गोलीले पचासभन्दा बढी मधेसीहरुको ज्यान गयो । आन्दोलनकारी पक्षबाट पनि प्रहरी सुरक्षाकर्मीको हत्या भयो । नाकाबन्द गरेर आन्दोलनलाई निरन्तरता दिइयो मधेसी जनताहरुद्वारा । त्यसपश्चात संघीय गठबन्धनको निर्माण भयो र उसकै प्रयासबाट मधेस आन्दोलनलाई काठमाण्डु अर्थात ‘अहंकारी उपत्यका’मा लगियो ।
आन्दोलनलाई बिल्कुलै उपेक्षा भने ओली सरकारले पनि गरेको थिएन । दर्जनौंपटक वार्तामा समेत बोलाइयो । तर फलित भएन । ओली सरकारलाई विस्थापित गर्न मोर्चाले सघायो कांग्रेस-माओवादीको गठबन्धनलाई ।
प्रचण्ड सरकारले मधेस-थरुहट आन्दोलनका क्रममा ज्यान गुमाएकाको परिवारलाई एक साताभित्र १० लाख रुपैयाँ क्षतिपूर्ति उपलब्ध गराउने, घाइतेहरुको उपचार खर्च बेहोर्ने, आन्दोलनकारीमाथि लगाइएका मुद्दा फिर्ता गर्ने र पक्राउ परेकालाई रिहा गर्ने निर्णय गरेको छ । वास्तवमा यी निर्णयहरुले आन्दोलनको छर्राबाट पिरोलिएको सिमान्तकृत समुदायहरुमा एक किसिमको राहत महसुुुस गराउन सफल भएको कुरालाई नकार्न सकिँदैन । तर के मधेसी मोर्चा सरकारमा जाउन् भन्ने चाहना मधेसी जनताको छ त ?
बिगत तीन महिनादेखि काठमाडौं बाहिर मोफसलमा रहेर मधेसी समाजको मनसाय बुझ्ने प्रयास गरिरहेको यो पंक्तिकारले केही आम मधेसी र पात्रहरुसँग कुराकारी गर्दा जवाफ फरक पाएको छ ।
सर्लाहीको डुम्माजोर प्राथमिक विद्यालयमा कार्यरत शिक्षक नवलकिशोर पाण्डेयले भने, ‘मोर्चाका नेताहरुलाई यदि पार्टी चलाउन पैसाको खाँचो छ भने सरकारमा जाँदा हुन्छ । तर आउँदो निर्वाचनमा मधेसीसँग भोट माग्न नआउँदा हुन्छ ।’
महोत्तरीको सुगाभवानीपट्टीका एक औषधि व्यवसायी श्याम चौधरीको भनाइ पनि यहाँ उल्लेख गर्नु सान्दर्भिक हुनेछ । उनले मधेसका सबै माग पूरा गरेपछिमात्र मोर्चा सरकारमा जानु उपयुक्त हुने सुझाव दिए ।
धनुषामा सक्रिय रहेका युवाहरुको समूह, मधेसी अधिकार संघर्ष समिति ‘मास’का संयोजक सरोज मिश्रले बिना माग सम्बोधन बिना मोर्चा सरकारमा गए मधेसी जनतामाथि धोखा हुने बताए ।
मधेसी मोर्चाले सरकारमा जान बनाइसकेको मनसाय प्रायजसो सबै जनताले बुझिसकेका छन् । सरकारमा जानका लागि पाइला सार्नु अघि मधेसमा गएर आमसभा गर्नुस् र आफ्ना मतदाता तथा शुभेच्छुकहरुका भावना बुझनुस् । निर्णय लिने अधिकार तपाईंहरुमै छ । जय मधेस ।
(चौधरी मधेसी अधिकारसँग सम्बन्धित थर्ड अलाइन्समा कार्यरत छन्)

