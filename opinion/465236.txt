नयाँ शक्तिबारे ११ सय शब्द !
नयाँ शक्ति पार्टी, नेपालको आवश्यकता समकालीन नेपाली राजनीतिकको सबैभन्दा युगीन, रचनात्मक शैली सोच र सांस्कृतिक बाट व्यवस्थित बैकल्पिक राजनीतिक धारका रुपमा ध्रुवीकरण गर्ने कार्यभार हो ।
नयाँ शक्तिको उद्देश्य भनेको स्वाधीनता, आर्थिक समृद्धि, सुशासन, सदाचार, समामेशी समानुपातिक सहित समाजवाद उन्मुख राजनीतिक पार्टी हो । जर्ज इलियटले भनेका छन् आˆनो सिद्धान्त र लक्ष्यमा हार नहोस, यसमा सधै सर्तक हुनुपर्नेछ । उक्त भनाइ नयाँ शक्ति पार्टी, नेपालसित मेल खान्छ ।
हामी नयाँ शक्तिले आफ्नो उद्देश्यप्रति हार खाने छैनौं, त्यसबाट सर्तक भैरहन आवश्यक छ त्यसैले यो पूरै जोश जागर र सकारात्मक सोच र क्रियाशीलताको भरपुर तयारीको यात्राबाट यसको औचित्य पुष्टि गर्दैछौं । किनकिः प्राकृतिक समाज हाम्रो चेतन र विचारहरु गतिशील र परिवर्तनशील चिजहरु हुन् ।
हाम्रो जीवनको सार्थक भनेको सकारात्मक परिवर्तन निरन्तर शिक्षा र ज्ञानको चरणमा छ । त्यसलाई रुपान्तरण गरी व्यवसायी र बजारमुखी उत्पादनको चरणमा पुराउन आवश्यकता छ । नेपालको आर्थिक विकासमा अहिले सबैभन्दा ठूलो अभाव सुशासन र सदाचारको समस्या बनेको छ । भष्ट्राचारले असल व्यवसायहरु ठूलो मारमा परेका छन् । कालोबजारी तथा तस्कर र राजनीतिक दलहरु वीचको साँठगाँठले देशको अर्थतन्त्र नै रोगी बनेको छ । त्यसले समाजमा-आर्थिक असमानता बढेको छ । यस्तो व्यवस्थाको अन्त्य गर्नका लागि पनि सुशासन र सदाचारको पार्टी आवश्यक थियो, त्यही नयाँ शक्ति नेपाल हो ।
नयाँ शक्ति पार्टी नेपालको महत्वपूर्ण स्तम्भ भष्ट्राचारमुक्त समाज बनाउने हुनेछ । पहिले आˆनै पार्टीबाट आर्थिक गतिविधि पूर्ण पारदर्शी गराउँदै विधिको शासन कडाइपूर्वक लागू गरेपछि मात्र यसको औचित्य पुष्टि हुनेछ ।
हामीले संविधान निर्माण गरिसकेका छौं, त्यो लोकतन्त्र, गणतन्त्र, संघीयता, धर्म निरीपेक्षता, समाजिक न्याय, समावेशिता, समानुपातिकजस्ता विषयहरु उल्लेख छन्, त्यो सैद्धान्तिकरुपले युगान्तकारी निर्णयहरु हुन् भन्न सक्छौं । तर, त्यसको बावजुद पनि हामीले सभ्भावना हुँदाहुँदै पनि शासकीयस्वरुप बदल्न सकेनौं । आर्थिक असमानताको खाडल पुर्ने योजना बनाउन सकेनौं, जातीय, भाषिक, सांस्कृतिक, धार्मिक र क्षेत्रीय विभेदहरुको अन्त्य गर्न नसक्दा जनता अन्योलित छन् ।
हामीले परम्परावादी सामाजिक सम्बन्ध र संस्कारको अन्त्य गर्न सकेनौं, यो तत्कालको राजनीतिक अस्थिरताले देखाएको छ । हामीले विकाससहित सुशासन र सदाचारमैत्री प्रशासनको पुनःसंरचना गर्ने आँट गर्न सकेनांै, जसका कारण देश भष्ट्राचारको सुचाङ्कमा अगाडि बढ्दैछ । यसको साथै मधेसी, थारु, जनजाति, महिला, मुस्लिम अल्पसंख्यक र सीमान्कृत समुदायलाई सन्तुष्टि बनाउन सकेनौं, जसको फलस्वरुप संविधान लागु हुन सकेको छैन । त्यसले पहिले ५ ‘स’ को अवधारणासहित नयाँ शक्ति पार्टीको जन्म भएको छ ।
यसले पहिले ५ ‘स’ को अवधारणाबाट बहस थालनी गरी ०७२ माघ १० गते केन्द्रीय तदर्थ परिषद गठन गर्दै जेष्ठ ३० गते पार्टी घोषणा र जेष्ठ ३१-३२ गते राष्ट्रिय भेलापछि राजनीतिक कर्मदिशा, विधान, कर्मकारी समिति गठन गर्दै निवार्चन आयोगमा पार्टी दर्तासमेत गरेको छ । तर, यो महाअधिवेशनसम्म राजनीतिक कार्यधार या आर्थिक समृद्धिबारे बहसमा नै छ । हामी सबैलाई थाहा छ, संविधानले नेपाली नागरिकलाई सार्वभौम भने पनि नागरिकभन्दा गिरोहतन्त्र, माफियातन्त्र शक्तिशाली र त्यसैको बोलबाला छ । अर्थतन्त्र निरन्तर कमजोर हुँदै जीडीपी न्यून रहनु र भष्ट्राचार एवं अपारदर्शिताले लोकतन्त्र र नेपाली जनताको मनोभावना सम्बोधन गर्न सकेन ।
नयाँ शक्ति पार्टीले दर्शनको क्षेत्रमा द्वन्द्वात्मक भौतिकवादलाई अनुशरण गरेको छ भने राजनीतिक रुपमा बामलोकतान्त्रिक पार्टी निर्माण गर्ने र त्यसको लक्ष्य समुन्नत समाजवाद भनेको छ । हो, यहाँनेर थुप्रै प्रश्नहरु उठ्ने गरेका छन् । किनकि भरखरै समाज सामन्ती युगको अन्त्य गरेर पुँजीवादी लोकतान्त्रिक युगमा प्रवेश गरेको छ । यसो हेर्दा सुरुको चरणमा समाजवादलाई पुँजीवाद निमार्ण गर्नुपर्ने देखिन्छ भने तबमात्र समाजवादमा रुपान्तरण गर्न सकिन्छ । नयाँशक्तिले पनि यही योजनामा आˆना कार्यभार सञ्चालन गर्नेछ । किनकि द्वन्द्ववादी विश्लेषण गर्दा हामीले अस्तित्वमा रहेका दुईवटा पद्दतीमध्ये एकलाई मात्र समातेर हिँड्न सक्दैनांै ।
तर, एकलाई मात्र लिएर हिँड्यो भने त्यो द्वन्द्ववादी नभएर एकांकी बन्न सक्दछ । नयाँ शक्ति पार्टीले नयाँ मोडलको समाजवाद विकास गर्न खोजेको छ, यसले व्यक्तिहरु र सामुहिकतावाद, निजत्व र सामुहिकता, सार्वजनिक स्वामित्व र निजी स्वामित्व, राष्ट्रिकरण र निजीकरण, राज्ययन्तत्र र बजारयन्त्र, सेवा र मुनाफा अर्थात विद्यमान प्रणाली आदिका दुईवटा पाङ्रासँगै नयाँ मोडलको विकासको योजनामा छ । यो विगतको समाजवादी ढाँचा भन्दा भिन्न रहेको छ । यो राज्यनियन्त्रित समाजवाद नभएर प्रजातान्त्रिक समाजवाद भन्न सकिन्छ ।
हामीले समीक्षा गरौं, समाजवादीहरुले आन्तरिक र बाहृय लोकतन्त्रको कुनै मूर्त र प्रष्ट ढाँचा बनाएनन् । लोकतन्त्रको नाममा उनीहरुले जुन राजनीतिको अभ्यास गरे, त्यो लोकतन्त्रप्रति नै प्रश्न उठने थियो र अन्त्यमा समाजवादीहरु एकदलीय अधिनायकवादको समस्यामा फसे । त्यसले सार्वभौम, वालिकअधिकार छोडेर शक्तिशाली वर्ग उत्पादन गर्ने र त्यसैको कृपामा अरु चल्ने वातावरणको अन्त्य गर्न आवश्यक थियो ।
नयाँशक्तिले कल्पना गरेको समाजवाद भनेको व्यक्तिलाई निजी स्वामित्व राख्ने, पेशा व्यावसायमा नै, मुनाफा कमाउन स्वतन्त्र हुनेछ । तर, सबै अधिकार नागरिक हितमा हुने भन्ने नै मूलतन्त्र हो । सबै नागरिकको समानता, न्याय, स्वतन्त्रता स्वास्थ्य सुविधा खुशी र जीवनस्तरलाई असर नपर्ने गरी व्यवसाय गर्ने नै समुन्नत समाजवाद हुने छ ।
मुख्यतः मानवीय स्वतन्त्रतामा नै आधारित हुनेछ । माक्र्सवादीहरुको दृष्टिकोणमा हामीले वर्नस्टिनले भनेजस्तो क्रमिक विकास पनि होइन र लेनिनले भने जस्तो हिसांत्मक क्रान्तिबाट पनि होइन, यो आमूल रुपान्तरण हुँदै विद्यमान प्रणालीमा रुपान्तरण र नयाँ प्रणलीको विकास, समाुदायिक उत्पादन र व्यवस्थापनमा विकास र अन्त्यमा पुरानो प्रणाली जो बाधक छ, त्यसको निषेधबाट अगाडि बढ्ने मुख्य लक्ष्य हुनेछ ।
नयाँ शक्तिको मूलनारा नै छ समृद्धि सम्भव छ हाम्रै पालामा । यसको योजना छ- सात वर्षमा नेपाललाई अल्पविकासित देशो सिमाबाट बाहिर निकाल्ने । १५ वर्षमा मध्यमस्तरको आर्थिकस्थिति सिर्जना गर्ने र २५ वर्षमा विश्वकै विकसित राष्ट्रका रुपमा पुर्‍याउने दृढ संकल्प छ ।
त्यसैले हाम्रो सोचने तरिका रुढीवादी भएर होइन, परिवर्तनशील भएर मात्र सम्भव छ । नयाँ शक्तिको आर्थिक समृद्धिका लागि क्रन्तिको बाहक निजी क्षेत्रलाई बनाउने छ । युवाहरु रोजगारी दिन प्राविधिक हस्तान्तरण गर्न र देशभित्र भित्र्याउने, नेपालको कच्चा पदार्थ प्रयोग गरी उत्पादित वस्तु निर्यात गर्न, सबै क्षेत्रमा विदेशी लगानीको स्वागत गर्ने, कृषि पर्यटन, जलस्रोत, उद्योग सेवा लगायतका तुलनात्मक लाभका क्षेत्र पहिचान गरी दुई अंकको आर्थिक वृद्धिदर हासिल गर्नेबाट अगाडि बढ्न आवश्यक छ ।
केही समस्याहरु छन् । पुँजी र श्रमबीचको बाँडफाँड न्यायोचित हुन सकेको छैन । उत्पादन प्रक्रियाका अहम सहकर्मी श्रमको आर्थिक हक नहुँदा समस्या हुन गएको छ । यो गाँठो फुकाउनुपर्छ । लगानी गर्न व्यावसायहरुले सुरक्षाको प्रत्याभूति गर्न सकेका छैनन् । उनीहरुको व्यावसायमा जोखिम अन्तरनिहित छ । यसको हल खोज्न जरुरी छ । आर्थिक समृद्धि नयाँ शक्तिले मात्रै गर्ने पनि होइन । कसैको आग्रह र आवद्धताले मात्रै हुने पनि होइन । नयाँ शक्ति पार्टीले प्रस्तावित गरेको नीति, योजना र कार्यक्रम मात्र ठीक छन् भन्ने दाबी पनि होइन । यो सबैको बहस छलफलबाट तथा देश निमार्णका लागि विज्ञ, राजनीतिज्ञ सबैको योगदान र सहभागिताबाट मात्र सम्भव छ । सामाजिक न्यायसहितको दिगो विकास र आम जनसमुदायको आत्मिक तथा सांस्कृतिक जीवन पद्दतीको विकास पनि हो ।
आज नेपालको समस्या भनेको निरपेक्ष गरीबी, व्यापक बेरोजगारी, बढ्दो परनिर्भरता, क्षेत्रीय असन्तुलन हुन् । यसको हल भनेको शारीरिक, मानसिक विकासलाई आर्थिक सुनिश्चित गर्ने, श्रम उत्पादन बृद्धि गर्न शिक्षित र स्वास्थ्य क्षेत्रमा प्राथमिकता दिने, अदक्ष श्रमलाई दक्षमा रुपान्तरण गर्ने, स्वरोजगार र व्यवसायिक विकास प्रवर्द्धन गर्ने, कृषि र उद्योगबीच सम्बन्धलाई बलियो बनाएर कृषिलाई व्यवसायीकरण गर्ने आदि काममा मोड्नुपर्छ ।
बढ्दो व्यापार घाटाले देशलाई परनिर्भरता तिर धकेल्दैछ । हामीले अन्तरनिर्भर अर्थतन्त्र निर्माण गर्न एउटै देशमाथिको निर्भरता हटाएर तुलनात्मक लाभका क्षेत्र पहिचान गरी समस्या हल गर्नुपर्छ ।
यी काम गर्नका लागि नयाँ शक्ति पार्टीको आवश्यकता भएको हो । यिनै विषयमा क्रमशः कार्यान्वयनको प्रक्रियाको थालनी हुन थालेपछि यसको औचित्यपूर्ण हुनेछ, सबैको प्रतिक्षा यहीँनेर छ भन्न सकिन्छ ।
-क्षेत्री नयाँ शक्ति पार्टीका केन्द्रीय कार्यालय प्रमुख हुन्)

