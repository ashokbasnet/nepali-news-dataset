गजल वनमारा झार नै हो
त्यो वनस्पतिलाई वनमारा झार भन्न कसले सुरु गर्‍यो होला ? किन भन्यो होला ? रहस्यको गर्भमै छ ।
कसैले नजानेको, नसुनेको र नदेखेको वस्तु तथा विषयबारे व्याख्या गर्न जति गाह्रो हुन्छ, त्यति नै सजिलो पनि । वनमारा झारले वन मास्दैन । हामीले वनमारा झारको परिचय नै गलत रुपमा ग्रहण गरिरहेका छौं ।
गजल विधालाई वनमारा झार भन्नेहरुले वनमाराको बारेमा कति जाने-बुझे होलान् त ? अझ भनूँ, गजल विधाको बारेमा कति ज्ञान होला ? हुन त ‘सुनमा सुगन्ध हुन्छ’ भन्दा सुँघेर गन्ध पत्ता लगाउन अल्छी मान्ने हामी नै हौं । ‘गिद्धे नजर’ को अर्थ ‘गलत हेराइ’ हो भनेर प्रमाणित गर्छौं । ‘अब बाउ-बाजेको पुस्ताले भनेपछि होला’ भन्दै दृष्टिहीन हुन मन पराउने मान्छे बग्रेल्ती छन् समाजमा ।
हामी कहिलेकाहीँ विम्बका नाममा, कहिले सुन्दर पार्ने र लय मिलाउने बहानामा यस्ता उखान/मुहावराहरू प्रयोग गरिदिन्छौं, आउँदो पुस्ताले हामीलाई पङ्गु बनाउन खुब सजिलो होस् !
अरबी, उर्दु र फारसी हुँदै विस्तारित गजल विक्रम सम्वत् १९४० ताका मोतीराम भट्टले नेपाल भित्र्याएको पाइन्छ । ३० वर्षको उमेरमा ३१ वटा गजल लेखेका उनलाई उनैको ‘मित्रमण्डली’ ले पछ्यायो । १९५३ सालमा मोतीको देहावसनपछिका केहि समय ‘मित्रमण्डली’ र बाहिरबाट पनि फाट्टफुट्ट गजल लेखिएको यदाकदा सुनिन्छ ।
मोतीको मृत्युपछिका लगभग हिरक वर्ष नेपाली गजल सुषुप्तप्रायः नै रह्यो । बीचमा लेखिएका/ नलेखिएका दाबी/विरोध आइरहेकै छन् । विक्रम सम्वत् २०३६ सालतिर जनमत संग्रहको बेलामा गजलले फेरि मुन्टो उठाएको इतिहास देखिन्छ ।
आन्दोलनताका ‘मधुपर्क’ पत्रिकामा छापिएको ज्ञानुवाकर पौडेलको रचनालाई पुनर्जागरण कालको पहिलो गजल मानिन्छ । भावलाई प्रधान बनाएर ज्ञानुवाकर अगाडि बढे । छन्द र बहरलाई काँधमा राखेर मनु ब्राजाकी, ललिजन रावलहरु हिँडे । पछ्याउनेहरुले आफ्नो सुविधाअनुसार गरे । ललिजन रावल, धर्मागत शर्मा तुफान र रवि प्राञ्जल लगायतहरुले गजलको संग्रह नै निकाले ।
५० को दशकमा गजलले एउटा फड्को मार्‍यो । भनिरहिएको भाषामा भन्दा बाढी आयो गजलमा । त्यही बाढीसँगै यसले नमीठो अलंकार पायो : ‘गजल वनमारा झार हो ।’
वनमारा के हो, के होइन ? 
अब कुरा गरौं नामअनुसारको काम नगर्ने वनमारा झारको ।
यो वनस्पतिको उँचाइ ५ देखि ७ फुटसम्म हुन्छ । नेपालमा सामान्यतया वनमारा, औंले वनमारा र कालीमुन्टे गरी तीन प्रकारका प्रजाति पाइन्छन् । स्थानअनुसार यसले तीते वा कालो झारको नाम पनि पाएको रहेछ । वनमाराका हरेक प्रजाति आफूलाई समूहमा राख्न रुचाउँछन् । अर्थात् झाडीमा आफ्नो अस्तित्व देखाउँछ ।
वनमारा गाढा हरियो हुन्छ । औंले वनमारा ‘वनमारा’ भन्दा अलि सेतो हुने भएकोले कहीँ कतै यसलाई सेतो वनमारा पनि भन्ने गरेको पाइन्छ । तर, कालीमुन्टेलाई वनमाराको श्रेणीमा धेरैले राखेको पाइँदैन । जुन अन्य देशहरुमा ‘अजेरटिना एडेनोफोरा’ नामले चिनिन्छ ।
उदीपराज ढुंगाना
वनमारा कहिल्यै पनि सेपमा हुर्कने बिरुवा होइन । घना जंगलमा वनमाराले आफ्नो वंशको संरक्षण गर्न सक्दैन । अरुको अस्तित्व स्वीकार गरी ठूला रुखको छत्रछायामा बस्न रुचाउँदैन । जीविका चलाउन सक्दैन ।
यस अर्थले पनि केही ठूला रुखका हेरालाहरुले गजललाई ‘वनमारा’ भनेका हुन् कि ? तर, गजलले आफ्नो वंश विस्तार तिनै ठूला रुखहरुको छेउछाउमा नै बसेर गरेको हो । गजलबाट आफ्नो साहित्यिक ‘करिअर’ थालेका कविहरु आजभोलि तिनै ठूला रुखका हेरालाहरुका प्रतिस्पर्धी बनेका छन् ! भन्न त यसलाई ठूला रुखहरुको बढ्दै गरेका रुखसँगको डर पनि हो भन्न नसकिएला र ? यो हेरालाहरुको जागिर जाने डर मात्र हो त ?
नेपालमा यो वनस्पति विक्रम सम्वत् २००० को आसपासमा देखिएको हो । बोलीचालीको प्रचलनमा आएको हो । यी र यस्तै तथ्यांकहरु यदाकदा सुन्न र पढ्न पाइन्छ । मैले अलि अगाडि वनस्पति विज्ञ डा. तीर्थबहादुर श्रेष्ठको ‘नेपाल : नलेखिएका पाटाहरु’ पढेको थिएँ ।
कांग्रेसीहरुले राणाहरुलाई ढ्याङ्ग्रो बजाइरहेको बेलामा यो ‘झार’ ले पनि नेपालमा केही ठाउँहरुमा आतंक फैलाएको थियो रे । त्यसैले यसलाई पहिले-पहिले ‘कंग्रेसी झार’ भनिन्थ्यो रे । त्यसपछि यो ‘वनमारा’मा परिवर्तित हुँदै गएछ ।
‘फाउन्डेसन’ मा नै गलत विशेषणको प्रयोग गरियो । त्यही प्रयोग गजलमाथि पनि गरियो । नियत वा भनूँ अपेक्षा नै गलत राखेपछि ‘गुलाफ’ बाट पनि गन्ध आउँछ । बास्ना आउँदैन !
वनमारा झारको स्वभाव हत्यारा प्रवृत्तिको हुँदैन । केही खुरापाती मानिसले आफ्नो स्वार्थअनुसार यसलाई परिभाषित गरिदिएका मात्र हुन् । विश्वका कुनै पनि स्थानमा वनमारा झारले वन मासेको उदाहरण तथा अभिलेख छैन । वनका ठेकेदार र अन्य वनबाट व्यक्तिगत लाभ लिनेहरुले आफ्नो फाइदाका लागि गल्ती आफूले गरी दोष यो झारलाई लगाइदिए कि ? अन्य कुनै उचित कारण नै देखिँदैन ।
जसले गजललाई ‘वनमारा झार’ भने, परिभाषित गर्ने क्रममा यसले नेपाली साहित्यलाई नै मास्छ भन्ने जस्ता गम्भीर आरोपहरु पनि लगाए । वनमारा झारको बारेमा नबुझीकनै बौद्धिक वर्गले हावाको भरमा गजललाई वनमारा झार त भनेका होइनन् होला ! गलत रुपमा आरोपित गर्न खोजियो वनमारा झारलाई, गजललाई । यसो हो रहेछ भने त तिनीहरुलाई बौद्धिक वर्ग कसरी भन्ने ?
वनमाराको विशेषता भनेको जंगल मासिएपछि रहेको खाली ठाउँमा उम्रन/हुर्कन सक्नु हो । के नेपाली साहित्य मासिएको थियो, जुन बेलामा गजललाई वनमारा झारको आरोप लागाइयो ?
वनमारा झारको अर्को एउटा गजबको बिशेषता छ, जहाँ-जहाँ यो फैलिन्छ त्यहाँको माटो अत्यन्त मलिलो बनाउँछ । नेपाली साहित्यलाई गजलले ५० को दशकदेखि अझ ऊर्जाशील बनाएकै हो । हो, यस अर्थमा चाहिँ गजल वनमारा झार नै हो ।
हामी यो कुरामा प्रष्ट हुन जरुरी छ, वनमारा झार भनेको के हो ? यसले आफ्नो जीवनचक्र कसरी चलाउँछ ? यसको स्वभाव के हो ? वनमाराको अर्को विशेषता, यसले वन विनाश भएको ठाउँमा माटोलाई ‘होल्ड’ गर्ने काम गर्छ ।
यसले मुख्य रुपमा वन विनाश भइसकेको अवस्थामा भूक्षयीकरण हुनबाट माटोलाई जोगाउँछ । वनमारा झारलाई केही वर्षसम्म आफ्नै पारामा छोडिदिने हो भने यसले अन्य रुख तथा बुट्यान उम्रनमा पनि अहम् भूमिका खेल्छ ।
यहाँनेर यो कुरालाई पनि भुल्नु हुँदैन, गजल र वनमारा झार दुवै आयातीत हुन् । कविताको उत्पत्ति महाभारत र रामायणबाट भएको मानिन्छ । सोही समयमा ‘इपिक अफ गील्गामेस’ र ग्रीकमा ‘ओडिसी’ को पनि रचना गरिएको इतिहास छ । यी दुवै सन्दर्भ ईसा पूर्व २५ सयभन्दा अगाडिका हुन् ।
अब कुन कसरी आयातीत हुन् भनेर छुट्याउने ? स्ट्यानफोर्ड यूनिभर्सिटीका अंग्रेजी प्राध्यापक तथा साहित्यका इतिहासविद् आयन वटका अनुसार, उपन्यास १८औं शताब्दीबाट लेख्न थालिएको हो । त्यो पनि पश्चिमा देशहरुबाट ।
गजल र वनमारा बाहिरिया भए झैं हामीले आफ्नो अभिन्न बनाइसकेका आलु, गोलभेंडा, खुर्सानी, मकै, कोदो लगायतका अन्न तथा मखमली, सयपत्री जस्ता सयौं फूल पनि अन्यत्रबाट आफ्नो वंश विस्तार गर्दै नेपाल भित्रिएका हुन् । जसले हाम्रो चुल्होचौका र समय अझ स्वादिष्ट, सुन्दर र आनन्ददायक बनाइरहेका छन् । यसकारण पनि गजल वनमारा झार नै हो ।
हामीले मखमली मायाको अनुभव गरेका छौ । सयपत्री जस्तो हाँसोलाई आत्मीय बनाएका छौं । दिउँसोभरि गजललाई गाली गर्ने र बेलुका गजल साँझमा झुम्मिनेहरुको के हाम्रो समाजमा कमी छ ? छैन ।
उदेकलाग्दो कुरा, कसरी साहित्यको कुनै पनि विधा विषाक्त हुन सक्छ ? कसरी साहित्यको एक विधाले साहित्यलाई नै घाटा पुर्‍याउन सक्छ ? यो बहस कसले के स्वार्थले चलायो ? केही विकृति आए होलान् । तर, विकृति कुन कुरामा आउँदैन र ? साहित्यको कुन विधामा आएन होला ? अहिले उपन्यासमा बाढी आएको छ भन्दा अन्यथा हुँदैन । महाकाव्य र खण्डकाव्यलाई उपन्यासले पाखा लगाइदियो । यो समयको आवश्यकता हो, अरु केही होइन ।
जसले काव्यहरु लेख्दैनन् । जसले उपन्यास लेख्न सक्दैनन् । हिम्मत गर्दैनन् । उनीहरु किनारमा बसेर यस्तै रटान लगाइरहेका छन् । फलानो बचाऊ, ढिस्कानो बचाऊ ! फलानोले फलानो थोक गर्‍यो ! दोष दिइरहेका छन् सुदृढ विधालाई ।
अहिलेको समयमा नेपाली साहित्यको वनमारा झार ‘उपन्यास’ हो । मलिलो बनाइरहेको छ जसले नेपाली साहित्यको भूमि । वनमारा झार यस्तो चिज हो, जमिन उजाड भएको देख्नै सक्दैन ।
कुनै समयमा नेपाली साहित्यका अन्य विधाहरु आफ्नो प्रभुत्व जमाउन असफल थिए । त्यो समयमा गजलले आफ्नो आयतन बढाएको हुनसक्छ । ‘फिल इन दि ग्याप्स्’ को होमवर्क भएको हुनसक्छ । यसलाई गजलको दोषभन्दा पनि खुबी मान्नुपर्छ । एउटै आमाका सन्तानहरु पनि एक सफल र अरु तुलनात्मक रुपमा असफल भएको बेलामा स्वघोषित ‘असफल’ हरुले ध्यान भंग गर्न बिना सुरको सहनाई बजाउनु अनौठो चाहिँ थिएन ।
गजललाई अनेकनले परिभाषित गरे झैं ‘मार्ने प्रकृतिको विधा हो’ भन्ने तर्क कुनै तर्क नै होइन । अहिलेका चर्चित आख्यानकार बुद्धिसागरले आफ्नो साहित्यिक यात्राको सुरुवात गजलबाटै गरेका हुन् । कवि तथा निबन्धकार भूपिनको लेखनमा पनि गजलको योगदान रहेको थियो ।
हालका नेपाल नाट्य तथा संगीत प्रज्ञा प्रतिष्ठानका कुलपति सरुभक्तले अन्य विधामा अत्यन्त सफल हुँदाहुँदै गजल संचयन ‘साइबर क्याफेमा एकदिन’ प्रकाशन गरे । कवि तीर्थ श्रेष्ठ ३० को दशकदेखि नै गजलका प्रेमी हुन् ।
गजलकार मनु ब्राजाकी नेपाली साहित्यमा कथाकारको रुपमा बोधगम्य उपस्थिति राख्न निरन्तर सफल छन् । डा. कृष्णहरि बराल गीतकारको आफ्नो छविमा भन्दा गजल लेख्ने गीतकारको रुपमा जनजिब्रोमा छाएका छन् । यी उदाहरणमा आएका लेखकहरुको साहित्यिक जीवन गजलले मारिदिएको छ त ? छैन, बरु अझ ऊर्जाशील बनाएको दृष्टान्त छ ।
केही मान्यवरले गलत आशयका साथ गजललाई वनमारा झारसँग तुलना गरे । उनीहरुले भनेको आंशिक रुपमा सत्य थियो, व्याख्या भने शतः प्रतिशत गलत । सतिसाल जस्तो विधालाई ‘वनमारा झार’ झै होचो बनाउने दुस्साहस चाहिँ बेलाबखतमा भएकै हो र भइरहेको पनि छ  । यो विधागत त्रुटि होइन, साहित्यकार भन्न रुचाउनेहरुको व्यक्तिगत त्रुटि मात्र हो ।
र अन्त्यमा 
गजल नेपाली साहित्यमा नेपाली माटोको भरपुर बास्ना आउने साहित्यकर्म हो । गजललाई उँचाइगत रुपमा वनमारा झारसँग दाँज्नु शोभनीय कार्य हुँदैन । सबैको आफ्नो एउटा ‘उँचाइ’ हुन्छ । इन्चमा नापिने ‘उँचाइ’ लाई छोडेर हरेक अर्थमा गजल ‘वनमारा झार’ हो ।
कम ‘उँचाइ’ को देखाउन साहित्यकारहरुले नै जानी-नजानी भूमिका खेलेका हुन् । गाली गर्नेहरु गालिबलाई चिन्दैनन् । गालिबलाई नचिन्नेहरुसँग गजलको बहस गर्नु बेतुक हुन्छ । तर, गजल लेख्न र बुझ्नेहरुले चाहिँ अब गर्वसाथ भन्न सक्नुपर्छ – ‘हो, गजल वनमारा झार नै हो । जसले सदा मलिलो बनाइरहेको छ नेपाली साहित्य । मरुभूमि बन्न दिएको छैन र दिने पनि छैन ।’
[email protected]

