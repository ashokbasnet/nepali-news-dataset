प्रदीप ज्ञवालीज्यू ! आँखा खोल्नुस
 
प्रजातन्त्रलाई मनपरी व्याख्या गरेर संख्याबलको आधारमा संविधान ल्याउन कांग्रेस, एमाले र माओवादी जस्ता दलहरुले मरिहत्ते गरेका थिए । संबिधानको पहिलो खाका आएकै दिनदेखि मधेशी लगायतका सिमांतकृतहरुले त्यसको बिरोध गर्दै आन्दोलित भएका थिए ।
आन्दोलनलाई दबाउन राज्यले आफ्नो बन्दुकबलको सक्दो प्रयोग गर्यो । तैपनि आन्दोलन थामेन । संबिधानमा संसोधनको आवश्यकतालाई आत्मसात गर्न नरुचाउने कथित ठुला तीन दलले अन्तोगत्वा झिनो भए पनि संशोधन गरे । तर मधेशीमोर्चाले उठाउँदै आएको मुद्दा चाहे त्यो प्रदेशको सिमाकंनमा हेरफेर होस वा नागरिकताको मुद्दामा, ठुला तीन दलद्वारा संसोधनको आवश्यकता महसुुुुस गरेनन् ।
समय परिवर्तनशिल हुन्छ । तीन दलमध्ये कांग्रेस र माओवादीकेन्द्रलाई आज समयले नै चेतनाको ढोका खोलिदिएको छ । र सचेत बनाएको छ । मधेशीलगायत अन्य सिमान्तकृतहरुको सार्थक मागलाई सम्बोधन नगरेसम्म संबिधान कार्यान्वयनमा अवरोध मात्रै होइन कि विकासको परिकल्पना समेत गर्न सकिन्न । नेपाली राजनीति अगाडी बढनै सक्दैन् ।
आजको नेपाली समाजलाई सर्वस्वीकृत नयाँ संविधान र बिकास दुबैको आवश्यकता छ । तर, सत्ताबाट टाढिएपछि एमाले पहिलाको भन्दा पनि संकुचित धारमा बग्न थालेको छ । कुनै हालतमा संशोधनमा सघाउदैनौ जस्ता बालहठ गर्दैछ । एमालेका नेताहरुको बयानबाजीले नेपाल र संबिधानलाई माया गर्नेहरुलाई चिन्तित तुल्याएको छ । संबिधानमा संशोधनको मागलाई विदेशीको मागसंग जोडेर बौद्घकि दिवालियापन देखाइरहेका छन ।
हिजो मात्र भक्तपुरमा एक साक्षात्कार कार्यक्रममा प्रदिप ज्ञवालीले मधेश आन्दोलनको मागलाई केही नेताहरुको व्यक्तिगत माग रहेको भन्ने अभिव्यक्ति सहितको समाचार पढ्दा धेरैलाई अचम्म लागेको छ ।
यो कुरा सामाजिक संजालमा ब्यक्त प्रतिक्रियाहरु पढेर पनि थाहा हुन्छ । तर मलाई खासै अचम्म लागेन । किनकी यो मधेश आन्दोलनको बेला अरु जस्तै मैले पनि एमालेलाई नजिक बाट बुझने मौका पाएको छु । संविधान घोषणा र त्यस पश्चात बनेको ओली सरकारको एक सुत्रिय विचारधाराको निर्माण भयो पहाडको मत एमाले ढोकोमा ल्याउनु ।
जसकोलागि मधेशीलाई होच्याउनु सबभन्दा राम्रो उपाय भित्र्यायो एमालेले । तराईको मत मा कांग्रेसको पकड छ । मधेशी दलहरुले पनि केही मत भित्र्याइ नै हाल्छ । यो आन्दोलन पश्चात त झन एमालेको अव्स्ाथा नाजुक भइदिन सक्छ मधेशमा भने कुराको आकलन एमालेले नगरेको होइन । एमालेले यस्तै मनोविज्ञानको फाइदा उठाउन खोजेको छ जसको सफलताकोलागि मधेशीहरुको सेंटिमेंटसंग खेल्दैछ ।
के एमालेले आफनो वोटको राजनितीको लागि मानव सागर ओर्लेको मधेश आन्दोलनलाई गिज्याउन मिल्छ ?
भारत संग सम्बन्ध सुधारको नाममा पुष्पकमल दाहालले खेलेको भुमिका होस वा त्यसैसंग जोडिएर आएको उपप्रधान तथा गृहमंत्री विमलेन्द्र निधीको भारत भ्रमण । एमाले वृत किन चिढिएको होला? किन दिग्भ्रमित गरिदँैछ आम नेपालीलाई ?
के प्रदिप ज्ञवालीलाई ओली सरकारले आफ्ना बिशेषदुत को रुपमा भारत पठाएको थिएन ? ओली सरकारले आफनो परराष्ट्रमन्त्री कमल थापालाई एक, दुई होइन तीन पटक भारत पठाएर सुष्मा स्वराजलाई संविधान संसोधनको रोडम्याप बारे जानकारी गराउन लगाएको थिएन ? सिंहदरबारबाट चार बुँदे ननपेपर एगि्रमन्ट बोकेर थापाले स्वराजलाई बुझाएको होइन् ?
कस्तो खाले संशोधनको परिकल्पना थियो त्यो एमाले को? प्रधानमंत्री ओली स्वयंले सुष्मा स्वराज एक विदेशमंत्रीलाई फोन सम्पर्क गरि संबिधानमा संसोधन भईहाल्छ भनेको थिएन ? कस्तो संसोधनको वाचा थियो त्यो ?
काठमाण्डौमा बसेर मधेशको बिश्लेष्ण गर्न सकिन्छ तर त्यसको बैधता माथि जहिले पनि प्रश्नवाचक चिन्ह लागेकै हुन्छ । एमालेले संबिधान निर्माण पश्चात मधेशको नाममा इटहरी, चन्द्रनिगाहपुर, बर्दिबास अर्थात महेन्द्रराजमार्ग भन्दा भित्र छिर्दै नछिरी मधेश आन्दोलन र उसले उठाएको एजेण्डालाई बुझने प्रयास समेत गरेको छैन ।
चुनावी राजनीतिको लागि देशको ठुलो तप्काले उठाएको मागलाई किमार्थ बेवास्ता गर्न मिल्दैन एमाले जस्तो जिम्मेवार दलले । एमालेका केही जानिफकारहरुले फेरी संविधानको धारालाई टेकेर संसोधन सम्भव नरहेको कुरा साझा गर्दैछन । एमालेले भाग ३१ को धारा २७४ को उपधारा ४ लाई टेक्दैछ । जसअनुसार भनेको छ की प्रदेशको सीमाना परिवर्तन विषयसंग सम्बन्धित भएमा त्यस्तो बिधेयक संघिय संसदमा प्रस्तुत भएको तीस दिनभित्र सम्बन्धित सदनको सभामुख वा अध्यक्षले सहमतीका लागि प्रदेश सभामा पठाउनु पर्नेछ ।
म याद दिलाउन चाहन्छु संविधानका पण्डितहरुलाई, के गत वर्ष राष्ट्रपतिको चुनाव हुदा संविधानको धारा ६२ -१) लाई अंगिकार गरिएको थियो ? जहाँ भनिएको छ राष्ट्रपतिका निर्वाचन संघिय संसदका सदस्य र प्रदेश सभाका सदस्य मतदाता रहेका निर्वाचन मण्डलबाट हुनेछ ।
संघीय संसदका सदस्य र प्रदेशसभाका सदस्य मतभार संघिय कानून बमोजिम हुनेछ । यहाँ भन्न यतीमात्र खोजिएको छ की संबिधानको ब्याख्या छनोट सिद्घान्तमा आधारित नभई प्रगतिशिलता तिर कसरी देशलाई लग्न सकिन्छ त्यसमा केन्दि्रत भई ब्याख्या गर्नु उचित हुन्छ ।
कसैले बिर्सनु हुदैन । समय बडो कठोर हुन्छ । समस्यालाई समयमै सम्बोधन गरिएन भने अझ बढी बिस्तारित, बेगवान र फरक स्वरुपमा अगाडी आउन सक्छ । रोगको पहिचान भइसकेपछि बेलामै उपचार गर्नुपर्छ । उपचारलाई नै परहेज गरियो भने प्राणघातक हुन सक्दछ ।
मधेशमा बढ्दो आक्रोशलाई समयमा ध्यान दिइएन भने यो बढी खतरनाक हुनसक्छ । जसको मूल्य त आक्रोश बढाउनेहरुलाई पनि चुकाउनुपर्छ । लिनेहरुको हात सधै फराकिलो हुन्छ र दरो बन्दै जाँदा अपेक्षा अझ बढ्छ भने यथार्थलाई एमाले जस्ता पार्टीहरुले बुझनुपर्छ ।
कानुनका विद्यार्थी चौधरी मधेश मानव अधिकार रक्षक थर्ड एलायन्स संग पनि आबद्घ छन् । यी उनका निजी बिचार हुन् ।

