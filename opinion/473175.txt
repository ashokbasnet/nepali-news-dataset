असफलताको दिशातर्फ उन्मुख नेपाल बार
कानून व्यवसायीहरुको छाता संगठन नेपाल बार एशोसिएसन संविधानको व्यवस्था, मर्म र भावना विपरीत चलेको देखिएको छ । संविधानवादको पक्षपाती, संविधान र कानूनको ब्याख्या गर्ने अधिकार प्राप्त निकाय अदालतको समेत मुख्य सहयोगी नेपाल बार एसोसिएसन संविधानले दिएको अधिकारको प्रयोग गर्न असफल भएको देखिन्छ ।
सुनिल सापकोटा
संविधानको धारा १५३ बमोजिम गठन हुने न्याय परिषदमा सोही धाराको उपधारा १ अन्तर्गतको खण्ड (ङ) बमोजिमको अधिकार प्रयोग गर्नका लागि नेपाल बार एशोसिएसन असफल साबित भएको छ ।
नेपाल बार एशोसिएसनले न्याय परिषदमा पठाएका प्रतिनिधि उपेन्द्रकेशरी  न्यौपानेको कार्यक्षमता र कार्यशैली माथि प्रश्न उठाउँदै इतिहासमा नै पहिलो पटक प्रतिनिधि फिर्ता बोलाउने निर्णय गरेपछि उनले न्याय परिषदको सदस्यबाट राजीनामा दिएका थिए ।
उनले बारको हित र उचित प्रतिनिधित्व गर्न नसकेको आरोप लागेको थियो । त्यसपछि लगातार रुपमा न्याय परिषद नेपाल बारको पहुँच र प्रतिनिधित्वबाट टाढा रहँदै आएको छ  ।
संविधानसभाबाट नयाँ संविधान जारी भएपछि संवैधानिक व्यवस्थालाई देखाउँदै बारको सिफारिसमा न्याय परिषदको सदस्य भएका राम प्रसाद श्रेष्ठलाई तत्कालिन प्रधानन्यायाधीश कल्याण श्रेष्ठले सदस्यबाट हटाइदिएका थिए । त्यसपछि अहिलेसम्म नेपाल बारले परिषदमा प्रतिनिधि पठाउन सकेको छैन ।
नयाँ संविधानले न्याय परिषदको सदस्यको पनि संसदीय सुनुवाइ हुने व्यवस्था गरेपछि प्रधानमन्त्रीको सिफारिसमा नियुक्त हुने सदस्य पनि हालसम्म नियुक्त हुन् सकेको छैन । त्यसका कारण संविधानले व्यवस्था गरेको संवैधानिक इजलासको गठन गर्न समस्या पैदा भएको छ । उच्च अदालत गठनको विषयमा पनि बारको पहुँच र प्रतिनिधित्वको सवालमा समेत बारको भूमिका नरहन सक्छ ।
बारलाई सक्रिय बनाउन सबैभन्दा पहिला न्याय परिषदमा रिक्त रहेका सदस्य पदमा नयाँ संविधानबमोजिम तत्काल नियुक्तिका लागि सिफारिस गर्न सक्नु नै सबैभन्दा ठूलो विषय हो
सर्वोच्च अदालतमा पछिल्लो समय नियुक्त भएका न्यायाधीशहरु बारको प्रतिनिधिको अनुपस्थितिमानै न्याय परिषदले सिफारिस गरेको थियो । यसको घाटा अरु कसैलाई नभई नेपाल बारलाई नै भएको छ । यसले पनि के देखाउँछ भने बारको कार्य समितिले वकीलहरुको अधिकार र भावनाको उचित प्रतिनिधित्व गर्न सकेको छैन ।
बारका अध्यक्ष शेरबहादुर केसीले बार एक्टिभ हुन् नसकेको आरोप लगाउँदै  चुनावी एजेन्डामा बारलाई एक्टिभ बानाउने विषयलाई प्रमुखताका साथ उठाएका थिए । केसीले हरेक मन्चमा भाषण गर्दा यो मुद्दालाई जोडदार उठाउने गरेका थिए ।
बारका तत्कालीन अध्यक्ष हरिकृष्ण कार्कीले वकीलहरुलाई धोका दिएर कहिले महान्यायाधिवक्ता त कहिले न्यायाधीश बन्ने दौडमा लागेकाले नेपाल बार घरको न घाटको भएको उनको आरोप थिए ।
बारलाई सक्रिय बनाउन सबैभन्दा पहिला न्याय परिषदमा रिक्त रहेका सदस्य पदमा नयाँ संविधानबमोजिम तत्काल नियुक्तिका लागि सिफारिस गर्न सक्नु नै सबैभन्दा ठूलो विषय हो  ।
न्याय परिषदको सदस्यमा बारको प्रतिनिधि सिफारिस गर्दा संविधान कार्यान्वयनमा समेत सकारात्मक सन्देश प्रवाह हुन्छ ।  यसका लागि हाम्रालाई भन्दा राम्रालाई प्राथमिकता दिनुपर्छ ।  जसले नेपाल बारको गरिमा र हितलाई मध्यनजर गर्दै न्यायाधीश नियुक्तिमा वकीलहरुको  न्यायोचित प्रतिनिधित्व गर्न सक्ने स्थिति बनाउन सक्छ ।  तर यो मामलामा नेपाल बार एशोसिएसनको वर्तमान कार्य समिति पनि चुकेको देखिन्छ ।
केसीको एक्टिभ बार बनाउने एजेन्डा समेत त्यतिकै तुहियो भन्दा फरक पर्दैन । एक्टिभ बार बनाउने विषयबस्तु भित्र बिभिन्न निकायमा बारको उचित प्रतिनिधित्व पनि पर्छ भन्ने कुरा बारले विर्सन हुँदैन । त्यसमा मुख्य विषय भनेको न्याय परिषदमा नेपाल बारको प्रतिनिधि सिफारिस गर्नु हो ।  केसीको कार्य समितिले बिभिन्न बहानाबाजी गर्दै सिफारिस गर्ने समितिमा अत्यधिक बहुमत हुँदा समेत असफल हुनु भनेको लाजमर्दो कुरा हो ।
संसदीय सुनुवाइ विशेष समितिको गठन नभएकाले न्याय परिषदमा सदस्य सिफारिस नगरेको कारण देखाउँदै आएको बारलाई अहिले सदस्य सिफारिस गर्न के कुराले अड्काएको हो त्यसको जनाकारी पाउने अधिकार हामीसँग छ कि छैन ? यसको जवाफ बारले दिनुपर्छ ।
बारको काम भनेको न्यायपालिकाभित्र देखा परेका विकृति र विसंगतिको अन्त्य गर्नका लागि स्वस्थ आलोचना गर्नु हो । यसमा बारको अघिल्लो कार्य समिति चुकेको प्रमाणित भएको छ । बिचौलियाबाट न्यायपालिकालाई मुक्त गर्नु नै बारको सबैभन्दा ठूलो चुनौती हो । यसमा अहिलेको कार्य समिति पनि सोहि दिशातर्फ उन्मुख भएको छ ।
बारको प्रतिष्ठा र परिषद्को मर्यादा कायम गर्नका लागि दाजुभाई, दिदीबहिनी, श्रीमान् श्रीमती, सालासाली, भान्जाभान्जी ,गल्फ्रेन्ड र आसेपासेलाई जथाभावी सिफारिस गर्ने परिपाटीको अन्त्य गर्दै  पेशाप्रति  इमान्दार, व्यावसायिक दक्षता र क्षमतावान् एवं प्रतिवद्ध मानिसलाई सिफारिस गर्न सकेको खण्डमा बारको प्रतिनिधिले बारको हितमा र उदेश्य बमोजिम काम गर्न  सक्छ ।
यसले न्यायपालिकाको सुधारमा समेत महत्वपूर्ण टेवा पुग्ने छ । अन्यथा बारको वर्तमान कार्य समिति पनि उहीं मुलाको सिन्की बन्ने निश्चित छ ।
कानूनी राज्य , मानवअधिकार, न्यायिक सर्वोच्चता , स्वतन्त्र न्यायपालिका, अधिकार, न्याय र समानताको पक्षमा वकालत गर्दै वकिलहरुको छाता  संगठन नेपाल बारले अन्याय र अत्याचारको बिरुद्धमा जस्तोसुकै कदम चाल्न पनि तयार हुनुपर्छ ।
अधिकार र न्यायका स्थापित मान्यतालाई आत्मसात गर्दै न्यायिक समाज परिवर्तनका लागि नयाँ तरंग ल्याउन सक्नुपर्छ ।
सामाजिक सुरक्षाका मुद्दामा र समाज परिवर्तनको औजारका रुपमा बारले काम गर्न आवश्यक छ । तर बारले अनावश्यक  काममा मात्र ध्यान दिएको भान हुन्छ ।
नङ र मासुको जस्तो सम्बन्ध रहेको आदलत र बारको बीचमा पछिल्लो समय शीतयुद्ध चलेको छ । यी दुई निकायबीचमा देखा परेका समस्याहरुको समाधान गरेर सम्बन्ध सुधार गर्न सकेको खण्डमा मात्र बारको कार्य समितिले सफल सुरुवात हुन्छ । यसका लागि बार र बेन्चका बीचमा निरन्तर छलफल र भेटघाट गर्ने वातावरण निर्माण गर्न बारले तत्काल पहल गर्नुपर्ने हुन्छ । बारले त्यो पाटोतर्फ खासै ध्यान दिएको देखिँदैन ।
नेपाल बारका हरेक समिति पनि एक साथ सक्रिय भए भने बार साच्चिँकै सक्रिय हुन्छ । यसका लागि अहिले नै अगाडि बढ्नुपर्छ।  विदेशी दाताहरुको सहयोगलाई सही ठाउँमा सदुपयोग गर्दै पारदर्शितामा ध्यान दिनुपर्छ । न्यायमा पहुँच भन्ने कार्यक्रमलाई व्यवस्थित गर्दै नि:शुल्क कानूनी सहायता कार्यक्रमलाई थप प्रभावकारी बनाउनका लागि पनि बार सक्रिय हुनुपर्छ । यसमा बारले ढिला नगरी सही कदम चालोस्।
कानून व्यवसायीहरुको क्षमता अभिवृद्धि , पेशागत दक्षतामा निखारता ,सशक्तीकरण, स्वतन्त्र  न्यायपालिकाको पहरेदारी, सामाजिक सुरक्षाका सवालहरु, सामाजिक न्याय, अधिकार र न्यायका लागि खबरदारी र समाज निर्माणमा साझेदारी संस्थाका रुपमा स्थापित गर्नका लागि बारले थप कदम चाल्न सक्नुपर्छ । नत्र नेपाल बार दुर्घटनाग्रस्त हुन्छ ।
वकीलहरुको क्षमता अभिबृद्धि गर्नका लागि लयर एकेडेमीको स्थापना गर्न बारले विशेष कार्ययोजना नै अगाडि सार्नुपर्छ । लयर एकेडेमी बिना वकिलहरुको पेशागत दक्षता र क्षमता अभिबृद्धि हुन् सक्दैन । वकील भनेको समाजको इन्जीनियर हो भन्ने कुरालाई हेक्का राख्दै बारले सोसियल इन्जिनियरिङको पाटोमा समेत विशेष ध्यान दिनुपर्छ ।
समाजमा अहिले वाकिलाप्रतिको दृष्टिकोण त्यति राम्रो छैन । अब यो अवस्थालाई सुधार गर्न पनि बारले  तत्काल नै सकारात्मक र रचनात्मक भूमिका निर्वाह गर्दै व्यवस्थित , न्यायिक र मार्यादित समाजको निर्माण गर्ने समाजका इन्जिनियरहरुलाई सक्रिय रुपमा परिचालन गर्नुपर्छ । कानुन सुधार देखि न्यायपालिका हुँदै सामाजमा गएर अन्तरक्रिया गर्नुपर्छ । यतीका धेरै समस्याहरु रहँदा समेत बार चुप लागेर बस्नु कतिको जायज कुरा हो ?
न्याय क्षेत्र शुद्धीकरण र सुदृढीकरणको अभियान संचालन गरेर न्यायपालिका भित्र रहेका माफियातन्त्र बिचौलिया लगायतका तत्वहरुलाई कारवाहीको दायरामा ल्याएर नागरिकलाई न्यायको अनुभूति गर्न सक्ने वातावरणको निर्माण गर्नुपर्छ ।
बारको सुधार र सक्रियता भनेर मात्र हुँदैन सामुहिक रुपमा सक्रिय  बन्नुपर्ने । नत्र केसीज्यू, जुन जोगी आए पनि कानै चिरेको थैलो भिरेको भने जस्तो हुन्छ । बार असफल साबित हुन्छ । वकीलहरुको आशामा तुषारापात हुने अवस्थाको सृजना नहोस् ।

