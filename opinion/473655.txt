अमर रहोस् हाम्रो सिण्डिकेट !
 

गत साउन ३१ मा काभ्रेको बिर्तादेउरालीमा भएको बीभत्स बस दुर्घटनापछि फेरि एकपटक सिण्डिकेट शब्द चर्चामा छ ।
दुई-चार जना सीमित यातायात व्यवसायी मिल्नु, एउटा संघ बनाउनु, रूट परमिट लिनु, आलोपालो गर्दै कम संख्यामा यातायातका साधन चलाउनु, प्राय: गाडीहरू थोत्रा हुनु, सरकारले तोकेको भाडादरमा वास्ता नगरी आफ्नो हात जगन्नाथ गर्नु र नयाँ यातायात व्यवसायीलाई ढिम्किनै नदिनु नै सिण्डिकेट हो ।
नयाँ गाडी कसैले भित्र्याए हडताल गर्नु, भित्र्याउनेलाई धुलाइ र गाडीलाई आक्रमण गर्नु अनि केही नलागे आफ्ना विरोधीलाई गोली हान्नेसम्मको आपराधिक कार्यमा अघि सर्नु यातायात सिण्डिकेटको विशेषता हो ।
यातायात क्षेत्रमा रहेको यस्तो सिण्डिकेटको सर्वत्र निन्दा गरिएको देख्न र पढ्न पाइराखिएको छ । तर, माफ गर्नुहोस् पाठकवृन्द । यो पंक्तिकार भने यो अनुपम व्यवस्था अझ फुलाउनु-फलाउनुपर्छ भन्दै यसको पक्षमा जनमत सिर्जना गर्न चाहान्छ । यसको लागि केही तर्क राख्ने अनुमति चाहान्छु ।
पहिलो कुरा, गाडी व्यवसायीको, इन्धन र मर्मत खर्च पनि व्यवसायीकै, स्टाफलाई दिने तलब पनि व्यवसायीकै भएपछि सरकार वा समुदायले जाबो बाटो बनायो भन्दैमा तिनले तोकेको भाडादरमा सेवा-सुविधासहित यात्रुहरूलाई यात्रा गराउनुपर्छ भन्ने मान्यता सरासर लोकतन्त्र विरोधी हो ।
उपरखुट्टी लगाएर मोबाइल खेलाउँदै, चना र चाउचाउ चपाउँदै, आनन्दसँग सास फेर्दै बसको सिटैमा बसेर यात्रा गर्नु मुनासिब हुँदै होइन । नेपाली भएर यस्तो यात्रा गर्न खोज्नु यो त झन् बिलकुलै नमिल्ने कुरो हो ! अराष्ट्रिय कुरो भो ! राष्ट्रिय अपराध नै हो । सिण्डिकेटका साहूजीहरू र अन्य लाभान्वितहरूको कमाइमा असर पर्ने गरी यसरी राष्ट्रिय अपराध गर्न कदापि मिल्दैन
त्यसैले लोकतन्त्रप्रति अगाध आस्था राख्नेहरूले सिण्डिकेट उन्मूलन गर्नै मिल्दैन । बरू यसको उत्तरोत्तर प्रगतिमा सघाउनुपर्छ ।
दोस्रो कुरा, लाखौं-करोडौं खर्चिएर आयात गरिएको त्यस्तो बसमा सुकिला-मुकिला लुगा लगाएर सरकारले तोकेको तुच्छ भाडा तिरेर आरामसँग उपरखुट्टी लगाएर मोबाइल खेलाउँदै, चना र चाउचाउ चपाउँदै, आनन्दसँग सास फेर्दै बसको सिटैमा बसेर यात्रा गर्नु मुनासिब हुँदै होइन । नेपाली भएर यस्तो यात्रा गर्न खोज्नु यो त झन् बिलकुलै नमिल्ने कुरो हो ! अराष्ट्रिय कुरो भो ! राष्ट्रिय अपराध नै हो । सिण्डिकेटका साहूजीहरू र अन्य लाभान्वितहरूको कमाइमा असर पर्ने गरी यसरी राष्ट्रिय अपराध गर्न कदापि मिल्दैन ।
आखिर सरकारले तोकेको रेट लागू नभएका अरू पनि त थुप्रै क्षेत्र छन् नि ! जस्तै सरकारी स्कूलका शिक्षक र निजी स्कूलका शिक्षकको तलब तुलना गर्नुस् । सरकारी अस्पतालका डाक्टर-नर्सको तलब र निजी अस्पतालका डाक्टर-नर्सको तलब तुलना गर्नुस्, सरकारले तोकेको जग्गाको मूल्य र वास्तवमा किनवेच हुने मूल्य तुलना गर्नुस् अनि भन्नुस् सिन्डिकेटवालाले मात्रै सरकारले तोकेको रेट नमानेका हुन् त ? कदापि होइनन् । त्यसकारण सिण्डिकेटको रेट जिन्दावाद !
तेस्रो कुरा, सीमित साधन असीमित आवश्यकता भएको हाम्रो जस्तो गरीब अर्थतन्त्रको लागि भएका साधनको अधिकतम उपयोग गर्नु सबैको दायित्व हो । शत प्रतिशत सवारीसाधन बहुमूल्य विदेशी मुद्रा खर्चेर आयात गरिन्छ । राष्ट्रको यो अमूल्य धन विदेश जानबाट रोक्नु पनि हाम्रै दायित्व हो ।
ण्डिकेटको कायम गर्दा थोरै मात्र बस आयात गर्दा पुग्छ । यसले बहुमूल्य विदेशी मुद्रा बचत हुन्छ । यो दायित्वबाट सरकार र राजनीतिक दलहरू पन्छिन झनै मिल्दैन । त्यसैले त कतिपय दलका बडे-बडे नेताहरू दृश्य-अदृश्य रूपमा सिण्डिकेटका स्वामी र संरक्षक भएका छन् अनि बहुमूल्य विदेशी मुद्रा जोगाउन दत्तचित्त भई लागिपरेका छन् ।
चौथो कुरा, सिण्डिकेटका कारण यसरी सवारीसाधन कम आयात भएपछि इन्धनको आयात र खपत पनि कम हुने भो । त्यसबाट वातावरण प्रदुषण पनि घट्ने भो ! सिण्डिकेटको अन्त्य भयो भने गाडीहरूको संख्या ह्वात्तै बढ्न जान्छ र सडकमा जाम, प्रदुषण र पार्किङ समस्या बढ्छ ।
केही महिनाअघि काठमाडौंमा महानगर यातायातका बसमा तोडफोड भयो । काठमाडौंको जाम, प्रदुषण र पार्किङको समस्या देखेर दिक्क भएका सिण्डिन्डिकेटका लठैतज्यूहरूले यस्ता समस्याको कारण कसैले दु:ख नपाउन् भन्ने ध्येयले नै त्यो तोडफोड गरेको हुनुपर्छ । तिनको जय होस् !
यस प्रकार सिन्डिकेटको शुभारम्भ गरेर बसको ढोकादेखि नै सिन्की खाँदे झैं मान्छे खाँद्ने हो र छतमा पनि टन्न मान्छे लाद्ने हो भने जाम कुन गामको नाम हो कसैलाई पत्तै हुन्न । ट्राफिक प्रहरीलाई पनि जाम र पार्किङको व्यवस्थापन गर्न हत्ते हुन्न !
बरू बसको छत मात्रै होइन झ्याल, ढोका सबै हटाउने हो भने दुर्घटना शून्यमा झर्नेमा कुनै सन्देह नै छैन । यसरी बसको छत, झ्याल, ढोका उन्मूलन गर्‍यो भने सिण्डिकेट उन्मूलन गर्ने कुनै दरकारै पर्दैन
केही दिनअघि एकजना मन्त्रीज्यूले छतमा मान्छे राखेर दुर्घटना धेरै बढ्यो अब यस्ता दुर्घटना न्यूनीकरण गर्न बसबाट छत नै हटाउनुपर्ने उपाय सुझाएका थिए । कुरा विलकुल सही हो । किनभने छतमा मान्छे लाद्ने चालक तथा साहूजीहरुलाई कानूनी कारवाही गर्नु त सिण्डिकेटवादको सिद्धान्त विरुद्ध हुन जान्छ । बरू बसको छत मात्रै होइन झ्याल, ढोका सबै हटाउने हो भने दुर्घटना शून्यमा झर्नेमा कुनै सन्देह नै छैन । यसरी बसको छत, झ्याल, ढोका उन्मूलन गर्‍यो भने सिण्डिकेट उन्मूलन गर्ने कुनै दरकारै पर्दैन ।
पाँचौं कुरा, यही सिण्डिकेटका कारण कतिपय प्रशासक, प्रहरी, नेता, डन मालामाल भएका दृष्टान्त दिनहुँ आइरहेकै छन् । अस्ति भर्खर पनि पूर्व मुख्यसचिव लीलामणि पौडेलले यसको खुलासा गरिदिनुभएको छ ।
यही सिन्डिकेटको फलले दलका नेताको ठूल्ठूला महल पनि सम्भव भएको कुरा पनि सुनिएकै हो । संख्यामा थोरै नै सही, देशका नागरिकको यसरी आर्थिक प्रगति हुनु राम्रो कुरा हो । सिण्डिकेटको विरोध गर्ने जीवन सेढाइँ जस्ता बुद्धि बिग्रेका एकाध प्रशासक यसमा अपवाद छन्, त्यो अर्कै कुरा भो !
सिण्डिकेटका स्वामी र संरक्षकहरू सरकारी खर्चमा उपचार गर्न दिनहुँजसो विदेश गइरहँदा बिचरा सेढाइँ सर भने उचित उपचार नपाएर अपाहिज जीवन बाँच्न विवश छन् । उनले पनि सिण्डिकेटको विरोध नगरी हो मा हो मिलाएका भए, सिण्डिकेटवालाहरूको जयजयकार गरेको भए गोली खानुको साटो आज उनको चोला अर्कै हुन्थ्यो ।
सिण्डिकेट अन्त्य गर्ने नाममा कसैको आम्दानी अन्त्य गर्नु मानव अधिकारको हनन हो । सिन्डिकेट समाप्त पार्ने कुरा गरिरहँदा यसबाट पीडितहरूको मनमौजी कमाइलाई कुनै फरक पर्दैन भन्ने ग्यारेण्टी सरकारले गर्नुपर्छ ।
छैटौं कुरा, सिण्डिकेट छ र पो थोत्रा गाडीहरूले हुंकारका साथ `यात्रा गरे गर्, नगरे झर्´ को शैलीमा हामीलाई अनुपम सेवा दिइरहेका छन् । नत्र यस्तो अवसर कहाँ पाइन्थ्यो र ? भिडमभिड बसहरूमा चढेर ठाउँ-कुठाउँ रोकेर मान्छे कोचेको हेर्दै सहँदै, असिनपसिन हुँदै, ठेलमठेलमा उकुसमुकुस हुँदै, वाकवाकी गर्दै, पकेटमारी खेप्दै, कतिपय महिला दिदीबहिनी त यौन दुर्व्यवहार सहँदै, बस कर्मचारीको `शिष्ट शब्दहरू´ श्रवण गर्दै यात्रा गर्न हामी बानी परिसकेका छौं ।
सिण्डिकेटवाद हाम्रो राष्ट्रिय पहिचान भइसकेको छ । यसैले यस्तो अलौकिक क्षमता र पहिचान हामीले गुमाउनु हुन्न ।
सातौं कुरा, वर्षौंदेखि हाम्रो राजनीतिको मियो ‘जन’ नभई ‘धन’ हो । बाहिर देखाउने चाहिँ जन नै हो, यसमा शंका नहोस् । जनवाद, जनमत, जनजीविकाको सवाल, लोकतन्त्र जस्ता शब्दका पहेली यसैले सिर्जना गरिएका हुन् । साना-ठूला हरेक चुनावमा ‘धनसागर’ उर्लिएको राम्रैसँग देखिन्छ ।
धनसागरका धेरै स्रोतमध्ये एउटा बलियो स्रोत यही सिण्डिकेट रहँदै आएको कुरा कतैबाट छिपेको छैन । त्यसकारण सिण्डिकेट अन्त्य गर्दा लोकतन्त्र नै धरापमा पर्ने सम्भावना टड्कारो देखिन्छ । त्यसैले लोकतन्त्रको रक्षार्थ पनि सिन्डिकेट जोगाउनुपर्छ । सिन्डिकेट विरोधीहरू सेढाइँ सर रोगाए झैं रोगाउनुपर्छ ।
आठौं कुरा, जनसंख्या वृद्धि देशको समस्या भनेर पढेको धेरै भो । बेलायतका विद्वान् टी.आर. माल्थसले मान्छेले आफैं अग्रसर भएर जनसंख्या नियन्त्रण गरेन भने प्रकृति आफैंले भूकम्प, बाढी, पहिरो, भोकमरी, युद्ध आदिको माध्यमबाट नियन्त्रण गर्छ भनेर आजभन्दा दुई सय वर्ष पहिले नै भनेका थिए ।
अहिले उनको सिद्धान्त नेपालमा प्रकृतिले होइन, सिण्डिकेटवादीहरूले प्रयोग गरिरहेको भान हुन्छ । सिण्डिकेटवादीहरूहरूले जनसंख्या नियन्त्रण गर्न सघाउ पुर्‍याइरहेका छन् भन्दा अतिशयोक्ति नहोला । यसैले हिजोआज सिण्डिकेट भनेको जिन्दगी चेट अनि यमराजसँग भेट भइसकेको छ ।
नवौं कुरा, हाम्रो देशका अधिकांश सडक कच्ची र ग्राभेल छन् । पिच भनिएका सडकहरू पनि धमाधम कच्ची वा ग्राभेलमा स्तरोन्नति भइरहेको अवस्था छ  दिनभरि-रातभरि लगाएर पिच गरिएको बाटो भोलिपल्ट बिहान ग्राभेलमा परिणत भइरहेका बग्रेल्ती उदाहरण छन् ।
त्यस्ता गुणस्तर नभएका सडकमा नयाँ-नयाँ गाडी गुडाउनु त्यति शोभा दिँदैन । यस्ता बाटोमा इँटाभट्टाको भन्दा चर्को धुवाँको मुस्लो फाल्ने क्षमता भएका, तपाईं हाम्रा कपडा लुछेर च्यात्न सक्ने किलाकाँटा र टिनका पाप्राहरू यत्रतत्र निस्किएका थोत्रा गाडीहरू मात्र सुहाउँछ । अर्थात् छुचुन्द्रोको कपालमा चमेलीको तेल सुहाउँदा पनि सुहाउँदैन !
त्यसकारण हाम्रो बाटो सुहाउँदो यातायात व्यवस्था सिण्डिकेट नै हो । जसलाई थोत्रा गाडीहरूले शोभायमान बनाइरहेका छन् । त्यसैले माटो सुहाउँदो राजनीतिक व्यवस्था फाल्नेहरूले अझ मलजल गरी फलाएको फूलाएको बाटो सुहाउँदो यातायात व्यवस्था अमर रहोस् !

