नेपाल हो र ठगिनु, यो त दुबई हो यार !
 
दुबईको अल मुक्ताम अन्तर्राष्ट्रिय विमानस्थलबाट निस्किएपछि आफू बस्ने ठाउँमा जान ट्याक्सी खोज्दै थिएँ ।
नेपालमा नयाँ मान्छे वा विदेशी आयो भने ट्याक्सीवालाहरुले तीन सय रुपैयाँ लाग्ने ठाउँमा १३ सय रुपैयाँ लिएको थुप्रै उदाहरण भेटिन्छ । दुबईमा म पनि नयाँ थिएँ । ठगिनबाट जोगिन नेपाली ट्याक्सी ड्राइभर खोज्दै थिए । नेपाली ड्राइभर नभेटिए पनि विमानस्थल बाहिर सरसफाइ गर्ने एकजना नेपाली दाइ भेटिए ।
उनले नेपाली ड्राइभरसँग के काम थियो होला भनेर सोधे । उनलाई भनेँ, ‘दुबईको करामा सेन्टर जानु थियो । नयाँ मान्छे परेँ, ट्याक्सीमा ठगिएला कि भनेर नेपाली ड्राइभर भएकै ट्याक्सी खोजेको…’ यति भन्न नपाउँदै उनले भने, ‘जुन ट्याक्सीमा गए पनि हुन्छ भाइ, कहाँ नेपाल हो र ठग्नलाई ! एक रुपैयाँ पनि ठगिन्न ।’
उनैले एउटा ट्याक्सीमा झोला हाल्न सघाएर पठाए ।
ट्याक्सी ड्राइभर बंगलादेशका रहेछन् । मीठो मुस्कानका साथ हिन्दीमा कुरा गरे । टोयोटा कम्पनीको ‘यारिस’ कार त यहाँ ट्याक्सी रहेछन् । बस्ने बित्तिकै भने, ‘सिट बेल्ट लगाओ यार, नहि तो तुमे भि फाइन भर्ना पडेगा और मुझे भि ।’
मिटर थ्याच्च थिचे अनि कुदाए ट्याक्सी । १५ वर्ष भएछ उनी दुबई आएको । यत्तिको वर्ष दुबई बसेको मान्छेलाई के कुरा चाहिँ थाहा नहोला र भनेर मैले प्रश्नहरुको वर्षा गर्न थालेँ ।
लामो समय दुबई बस्दा बोर लागेन ?
उसले चिढ्याउँदै भन्यो, ‘अरे यार, कैसे बोर लगेगा ? क्या नहि है यहाँ ! सब कुछ तो है, फिर क्यू बोर लगेगा ? बस इमानदारी से काम करो, दाम कमाओ और ऐस आराम करो ।’
हामी हिन्दीमा कुरा गर्दै गइरहेका थियौं । मुख्य हाइवेमा आएपछि ट्याक्सी एक सय २० किलोमिटर प्रतिघण्टाको गतिमा कुदिरहेको थियो । एक सय २० भन्दा न माथि जान्थ्यो, न त कम ।
ड्राइभरलाई सोधँे, यो ट्याक्सी एक सय २० को स्पिडभन्दा बढी कुद्न सक्दैन ?
उसले रोडको बीच-बीचमा राखिएका दुबै साइडका ट्राफिक लाइट जस्ता पिलर देखाउँदै भन्यो, ‘यो राडार हो । यो सडकमा एक सय २० किलोमिटरसम्म मात्र कुदाउन पाइन्छ । एक सय २१ हुने बित्तिकै फाइन भर्नुपर्छ । अलि ठूलो गल्ती गरेमा मेरो लाइसेन्स पनि खारेज गर्छ अनि आफ्नै देश फिर्ता गरिदिन्छ ।’
फराकिलो सडकमा एक सय २० किलोमिटरको गतिमा कुदेको ट्याक्सी जेब्रा क्रसिङमा ट्राफिक लाइट नै नभए पनि मान्छेले बाटो काट्दा टक्क रोकियो । अचम्म लाग्यो । नेपालमा त यसरी रोक्नुपर्दैनथ्यो ।
सोधेँ, ‘जेब्रा क्रसिङमा नरोकी हामी गएको भए पनि हुँदैनथ्यो ?’
उसले आँखा ठूला पार्दै भन्यो, ‘अरे यार, फाइन भर्नुपर्छ । कसरी जान मिल्छ ? यहाँको पुलिसले पैसा तिराउँछ । महिनाभरको कमाइ एकै पटकमा झ्वाम हुन्छ ।’
यहाँका ट्राफिक पुलिस कस्ता हुँदा रै’छन् भनेर म अघि नै देखि बाटोमा हेरिरहेको थिएँ । एक ठाउँमा पनि नदेखेपछि ड्राइभरलाई नै सोधेँ ।
यहाँका पुलिस चाहिँ कहाँ छन् त ?
उसले भन्यो, ‘पुलिस कहाँ रोडमा बस्छन् त, सबै सिष्टमले काम गर्छ । सिसी क्यामेराबाट हेरिरहेका हुन्छन् । गल्ती गर्ने बित्तिकै आएर समाउँछन् ।’
बेलाबेलामा ट्याक्सीको मिटरमा मेरो नजर गइरहन्थ्यो । नेपालमा चार किलोमिटर ट्याक्सीमा जाँदा ५० रुपैयाँ तिरे पुग्ने ठाउँमा ड्राइभरले मौका मिलाएर ‘छुस्स’ पार्दा एक सय रुपैयाँ पुग्थ्यो । यहाँ त ५ दिराम मात्रै ‘छुस्स’ पार्‍यो भने पनि पुग्यो । चनाखो भएर उसलाई धेरैबेर हेरेँ अनि सोधेँ पनि ।
‘मिटर बिगारेर पैसा बढी उठाउन पाइँदैन ?’
उसले फेरि जिब्रो टोक्यो, ‘तिम्रो दिमागमा यस्ता कुरा कहाँबाट आउँछ ? मिटर बिगारेर चलायो भने जोसुकै होस्, लाइसेन्स, भिषा सब रद्द गरिदिन्छन् । फाइन तिर्ने बेलामा थाहा हुन्छ, गाडी किन्न पुग्ने पैसाभन्दा बढी तिर्नुपर्छ । यहाँ कसैले कसैलाई ठग्ने बारेमा सोच्न पनि सक्दैन । तिमी पनि नसोच !’
विमानस्थलबाट करामा सेन्टर पुगेको एक सय ३८ दिराम बिल उठ्यो । ट्याक्सी रोकिएपछि उसले बिल पि्रन्ट गरेर दियो । मैले एक सय ५० दिराम दिएको थिएँ, उसले १२ दिराम फिर्ता गर्‍यो । मैले दुई दिराम ‘टिप्स’ दिन खोजेँ । दुई दिराम भनेको नेपालको ६० रुपैयाँ हुन्थ्यो । तर, उसले टिप्स लिन मानेन । यहाँ बिलभन्दा बढी पैसा लिन अनुमति छैन भन्यो । मैले ट्याक्सीको लागि होइन, ‘कोल डि्रङ्क्स’ पिउनलाई लिनुस् भनेर दिएँ ।
यतिञ्जेलमा मलाई ड्राइभरले बेलाबेलामा तर्सिँदै भनेको ‘फाइन’ भन्ने शब्दले दिमागमा हिर्काइरहेको थियो ।
०००
दुबई गएको अर्को दिन एक जना साथीसँग घुम्न निस्किएँ । हामी मुख्य सडक पार गर्ने ठाउँमा पुग्यौं । म जेब्रा क्रसिङबाट सडक पार गर्नै लागेको थिएँ, साथीले रोक्दै भने, ‘ए, ए पख ! फाइन तिराइमा परिएला । रातो बत्ती बलेको बेलामा कहाँ बाटो काट्न थालेको !’
म त अचम्ममा परे बा ! जेब्राक्रसिङबाट गाडी नआएको बेलामा बाटो काट्दा पनि फाइन तिर्नुपर्ने रे, त्यो पनि यात्रुले । रातो बत्तीमा जेब्राक्रसिङबाटै बाटो काटेमा पनि पाँच सय दिराम (१५ हजार नेपाली रुपैयाँ) फाइन तिर्नुपर्ने रहेछ । हिजो मेरो कुरा सुनेर ट्याक्सी ड्राइभरले जिब्रो टोकेको थियो, आज साथीको कुरा सुनेर मैले जिब्रो टोकेँ ।
साथीले थप्दै भन्यो, ‘केही समय अगाडिसम्म दुई सय दिराम तिरे पुग्थ्यो, अलि अलि छुट पनि दिन्थ्यो । तर, अहिले पाँच सय दिराम तिर्नुपर्छ । त्यही भएर यहाँ नियम बाहिर कसैले पनि बाटो काट्ने हिम्मत गर्दैन ।’
म मनमनै सोच्दै थिएँ, ‘आफ्नो देशमा कति आनन्द थियो ! जताबाट जुन बत्ती बल्दा पनि जान पाइन्थ्यो । कहिले आफूले गाडीलाई ठक्कर दिइन्थ्यो, कहिले गाडीले आफूलाई ठक्कर दिन्थ्यो । तर, फाइन त तिर्नुपर्दैनथ्यो ।’
बाटोमा हिँड्दै गर्दा मलाई खोकी लागेर थुक्न म लाग्यो । थुक्नलाई मुख आँ… गरिसकेको थिएँ, साथीले च्याप्पै समातेर मुखै थुनिदिए ।
‘कहाँ जहाँ पायो त्यही थुक्न लागेको ! अहिले फाइन तिर्नुपर्छ ! ऊ त्यहाँ पर डस्टविन छ, त्यहाँ थुक । यहाँ हरेक ५० देखि १०० मिटरको दूरीमा डस्टविन राखिएको छ । फोहोर त्यहीँ फ्याक्नुपर्छ ।’
‘डस्टविन’मा थुकेपछि बोलेँ, ‘थुक्दा फाइन चाहिँ कति तिर्नुपर्छ ?’
‘दुई सय दिराम ।’
‘बाफ रे, ६ हजार रुपैयाँ ? रामराम, नेपालमा लहरेखोकी लाग्यो भने पनि उपचार गर्न त्यत्रो पैसा लाग्दैनथ्यो । यहाँ एक चोटि थुक्दा ६ हजार !’
साथी हाँसे । म पनि हाँसेँ । दिमागमा एउटा कुरा सेट भएको थियो । ‘फाइन’ ।
मैले उसलाई नेपाली पारामा सोधेँ, ‘फाइन तिरेन भने के हुन्छ ?’
‘यहाँका पुलिस नेपालको जस्तो थर्काउने, पिट्ने, गाली गर्ने केही गर्दैनन् । कामदार हो भने कम्पनीबाट, घुम्न आएको छ भने बगलीबाट फाइन तिर्न लगाउँछ । त्यसो गर्दा पनि नमाने यूएईमा आइन्दा आउन नपाउने गरी आफ्नै देशमा फर्काइदिन्छ । यो नियम यहाँका स्थानीय र विदेशी दुवैका लागि समान छ । त्यही भएर सबैजना नियम कानूनमा हिँड्छन् ।’
मलाई यहाँको नियम गजब लाग्न थाल्यो । मुस्लिम देशहरूमा केटीहरुलाई हेर्न समेत पाइन्न भन्थे । यहाँ त राम्रा-राम्रा केटी बाटोमा साथीसँग टाँस्सिएरै हिँडेको देखेँ ।
फेरि सोध्न मन लाग्यो, ‘यहाँ कुनै केटीलाई कसैले बलात्कार गर्‍यो भने के सजाय हुन्छ होला ?’
उसले मेरो प्रश्न सुन्ने बित्तिक्कै जिब्रो टोक्यो । यहाँको नियम कानून र फाइन सुनेर जसले पनि जिब्रो टोक्ने रै’छन् जस्तो लाग्यो ।
मैले सोधेँ, ‘होइन, टन्नै फाइन तिर्नुपर्छ कि क्या हो ?’
उसले बोल्न नसकेर संकेतले घाँटीमा एउटा हातको चोर आँैलाले तीन फन्का घुमाएर देखाउँदै भन्यो, ‘त्यसो गर्‍यो भने फाइन होइन, फाँसीमा झुण्ड्याउँछन् । अबदेखि मनमा पनि नसोच्नु यस्ता कुरा ।’
मैले सोच्नै छोडिदिएँ । बरु बाटोमा कोही केटीसँग ठोक्किएला कि भनेर टाढैबाट बाटो छोडेर हिँड्न थालेँ ।
एक दिन दुबईमा जिल्लाकै एक जना दाइसँग भेट भयो । उनी कुनै कम्पनीको सामान सप्लाई गर्ने र मार्केटिङ गर्ने काम गर्थे । भेट्दा उनको अनुहार मलिन थियो । तर, काम र दाम दुवै राम्रै छ भने । मुख मलिन थियो । कुरा हुंदै जाँदा मैले के समस्या पर्‍यो भनेर सोधेँ ।
उनले भने, ‘मैले सामान लिएर जाने गरेको एउटा डिपार्टमेण्टल स्टोरमा एक जना ग्राहकले हाम्रो सामान मिति नाघेको भेट्टाएर उजुरी गरेछ । मेरो कम्पनीलाई ५० हजार दिराम (१५ लाख रुपैयाँ) र मलाई ५ हजार दिराम -डेढ लाख रुपैयाँ) फाइन तिराएको छ । अब कसरी पो तिर्नु हो ? एक महिनाको कमाइ फाइन तिर्दै जाने भो ।’ दाइले सुस्केरा हाले ।
मलाई दिमागमा अरु नै कुराले हान्न थालेको थियो ।
०००
मेरो देश किन बनेन भनेर मैले बल्ल दुबईको दुई हप्ते बसाइमा बुझ्दै जान थालेको थिएँ । यहाँ किन मानिसहरु सभ्य भएर हिँड्छन् ? किन कतै पनि फोहोर छैन ? किन कोही पनि ठगिँदैनन् ? किन कुनै पनि किसिमका हिंसा हुँदैन ? अनि किन यो देश विकसित भयो ? भनेर बुझ्दै छु ।
नेपालको ट्याक्सीको कुरा छोडौं, अस्ति भर्खरै नेपालमा ट्राफिक प्रहरीले नियम मिच्ने सवारी साधनलाई तिर्नुपर्ने जरिवाना रकम बढाउँदा त्यसको बिरोधमा यातायात व्यवसायीले देशव्यापी चक्काजाम गरेका थिए । त्यो बन्द सफल भएको समाचार आफैंले लेख्नुपरेको थियो । अहिले यो नियम लागू भएपछि कम्तीमा राजधानीका केही स्थानको ट्राफिक केही व्यवस्थित भएको छ । दुर्घटना पनि घटेको ट्राफिक प्रहरीको तथ्यांकले देखाउँछ ।
पेट्रोलियम पदार्थको भाउ ३० प्रतिशतले घट्दा पनि यात्रुले पुरानै भाडा तिरेर ठगिनुपरेको छ । अस्ति भर्खरै बानेश्वरमा रहेको जेब्राक्रसिङमा सार्वजनिक सवारी साधन रोकेर यात्रु चढाउँदै गरेको समाचार पढेको थिएँ । यो राजधानीमा नियमित हुँदै र भोग्दै आएको समस्या हो । खासमा यो नियम कानूनको धज्जी उडाइएको पराकाष्ठा हो । तर, नियम कानूनप्रति कोही पनि बफादार नहुँदा यस्ता घटना सामान्य झैं लाग्न थालेको छ ।
देशमा गाडीको सिण्डिकेटले निम्त्याएको दुर्घटनाका समाचार त ताजै छन् । व्यवसायीको दादागिरीका अगाडि एक-दुई दिन ठूलो स्वरमा बोलेका नेता र पत्रिकाका आवाज पैसाले थुनिने गरेका छन् ।
केही समय अगाडि सुनचाँदी व्यवसायीले गहनामा मिसावट गरे भनेर सरकारले छानबिन गर्न खोज्दा व्यवसायीहरुले आन्दोलन नै गरे । आफूहरुले गरेको ठगी सही छ, सरकारले हस्तक्षेप गरे पसल बन्द गछौर्ं भनेर धम्क्याए । उनीहरुले त्यत्ति थर्काएको भरमा सुनमा मिसावट गरेर ग्राहक ठग्न पाइरहेका छन् ।
नाकाबन्दीको बेला मिति नाघेकै भए पनि एक सय रुपैयाँको खाद्यान्नलाई तीन सय रुपैयाँ लिएका ठग व्यापारी अहिले पनि पेट मुसार्दै ग्राहक ठग्ने योजना बनाउँदै छन् । उनीहरु उम्केकै छन्, कसको डर ? किनकि ओठ-मुख सुकाउने ‘फाइन’ तिर्नु पर्दैन ।
गल्ती पत्रकारको पनि देखिन्छ । म आफैं समाचार बनाउँदा देशका नेतादेखि प्रधानमन्त्री र राष्ट्रपतिसम्मलाई आमाचकारी गाली गरेर लेख्थेँ । बानी नै त्यस्तै परिसकेको/पारिसकिएको थियो । ‘गोप्य स्रोतले दिएको जानकारी अनुसार’ भनेर लेखेपछि कसले सोधखोज गर्ने ? सत्य, तथ्य, निष्पक्ष ढंगले कसले समाचार लेख्ने ? कसले अनुगमन गर्ने ? देशमा भएका बाढी, पहिरो, भूकम्प, दुर्घटना आदिका समाचार अनुमानका भरमा आफैं मनलाग्दी मृतक तथा घाइतेको संख्या र नाम लेखेर छापिएका छन् । यसले समाजमा पार्ने प्रभावको कसैले मूल्यांकन गर्न सकेको छैन ।
अनि नेता नि ! देशको ढुकुटी सिध्याएर भ्रष्टाचार गरेकाहरु जेलबाट छुट्दा अबीर-माला जात्रासहित पार्टीका ठूलो नेता बनेका छन् । मन्त्री पदमै रहँदा भ्रष्टाचारमा संलग्नहरु छाती फुलाएर हिँडेका देखिन्छन् । त्यही भ्रष्टाचार गर्न पाइने देखेर हरेक सरकारमा मन्त्री बन्न मरिमेटेर लागेका छन् ।
सर्वोच्च अदालतले आजीवन कैद सुनाएकाहरु प्रहरीलाई नै स्कर्टिङ गराएर हिँड्ने विश्वको नमुना मुलुक मेरो देश नेपाल मात्रै होला कि अन्त पनि छ होला ? नेताहरुको यति धेरै मनमौजी छ, कसले तह लगाउने ? भ्रष्टाचारीलाई उठ्न नसक्ने गरेर फाइन तिराउने हो भने कसले आँट गर्ला देशको ढुकुटी रित्याउन ?
सरकार ! नेपालमा पनि एक चोटि सबै गलत गर्नेहरुलाई चर्को फाइन लगाएर हेर । मलाई के विश्वास छ भने, अहिले काठमाडौंका सडकमा जरिवानाले लेनभित्र सवारी साधन बसे झैं सबै क्षेत्र आ-आफ्नो लेनभित्र बस्नेछन् । नियम-कानून र अनुगमन कडाइका साथ लागू गर्ने हो भने देश आफैं सिष्टममा आउँछ । यसको सुरुवात सरकारका मन्त्री, कर्मचारी र ठूलाठालुबाटै सुरु गरियोस् । यति चर्को फाइन लगाऔं, कसैले झुक्किएर पनि गलत कदम उठाउने हिम्मत नगरोस् ।
अनि हेरौं, हाम्रो देश पनि समृद्धिको बाटोमा कसो नपुग्ला !

