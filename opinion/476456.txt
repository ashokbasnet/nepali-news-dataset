नेताज्यू ! संविधान संशोधनपछि ठोरी चितवनमा फर्किन्छ ?
चितवनको सदरमुकाम भरतपुरबाट ६८ र पर्साको सदरमुकाम वीरगञ्जबाट ७० किलोमिटरमा दुरीमा रहेको ठोरी गाबिस पर्साको अन्तिम गाबिस हो जुन चितवनको माडी नगरपालिकासँग जोडिएको छ ।

वि.सं.१९८५ बाट ठोरीमा बस्ती शुरु भयो भने २०२१ सालबाट पहाडि जिल्लाका बिभिन्न ठाउँबाट ठोरीमा आएर बसोबास गरेका थिए । हाल ८ हजार जनसंख्या रहेको ठोरी गाबिस र १२ हजार जनसंख्या रहेको निर्मलबस्ती गाबिस २०३४ साल अघि चितवनकै ठोरी गाबिसको रुपमा थियो ।
सदरमुकाम भरतपुरबाट त्यस समय ठोरी पुग्न हिँडेर जानुपर्ने बाध्यता, चितवन राष्ट्रिय निकुन्जमा जीवजन्तुको डर, राप्ती (रेवा) जस्ता नदीको अबरोधसहित बिभिन्न कठिनताले गरेर केहि हदसम्म सहजताका लागि २०३५ सालमा पर्सामा समायोजन गराइयो ।
पर्सा जिल्लामा समायोजन भएपछि केहि सहजताको अनुभूति ठोरीले गरेपनि बिकाशले ठोरीलाई सधै पछाडि पारिरहृयो ।
यो समयसम्म पनि पर्साको एउटा अन्धकारको गाबिस ठोरी हो । हालसम्म विद्युत बल्न सकेको छैन । वर्षमा एक समय उर्लने खहरेले ठोरीको ४०५ विगाहा भन्दा बढी खेतियोग्य जमिन बगरमा परिणत हुदापनी जिल्लाले देखेको नदेखे गरिरहन्छ । यसका अलावा शिक्षा, स्वास्थ, खानेपानी, कृषीको समस्या त पटक-पटक संचारमाध्यमको शीर्षक बनि नै रहन्छ ।
ठोरीका जनता दशकौंदेखि पुरानै चितवनमा फर्कन चाहान्थे । नयाँ संविधान र जोडिएको संघीयताको विषयसँगै ठोरीको नयाँ राज्य पुनर्संरचनाले जनताको भावना बुझ्ने आश पलाएको थियो । जसस्वरुप पहिलो संविधान सभाको निर्वाचनपछि ठोरीका जनता चितवनसँग समायोजन हुन पाउनुपर्ने विषयलाई लिएर विभिन्न दलका नेतृत्व, सभामुखसहितलाई भेटेर ज्ञापन पत्र बुझाएका थिए । तर, विडम्बना पहिलो संविधानसभा विघटन भयो ।
यता, दोस्रो संविधानसभाको कसरतमा पनि ठोरीका जनताले पुरानै माग राखेर अभियान र आन्दोलन जारी राखे । नयाँ संविधानमा आफूहरुको माग अर्थात चितवनमा समायोजन गराउन निरन्तर लागिरहे, जुन माग दोस्रो संबिधानसभा जारी हुनुअघि बनेको शीर्ष नेतृत्व सहभागी विशेष समितिले संबोधन पनि गरेको थियो । जसमा विशेष समिति संयोजक पूर्व प्रधानमन्त्री बाबुराम भट्टराईले नै पत्रकार सम्मेलन गरी जानकारी गराएका थिए, जुन निर्णय हुनेबित्तिकै ठोरीभर खुशीयाली छायो, दीप प्रज्वलन भयो ।

तर, त्यो खुशी २४ घण्टा टिक्न सकेन । मस्यौदा समितिमा संविधानको अन्तिम मस्यौदा पुग्दा ठोरी फेरी गायब बनाइयो । ठोरीको जनताको वर्षौं पछिको खुशीमा प्रमुख नेतृत्वहरुले झुक्काएको ठोरीका जनताले ठानेका छन् ।
ठोरीका जनताले पटक-पटक चितवनमा समायोजन हुन अभियान र आन्दोलन निरन्तर गरिराखेका छन् । तर, ठोरीका शतप्रतिशत जनताको विपरीत धारमा पर्सा-५ का सांसद छन् । ती सांसदहरुले जनताको आवाज र भावना लत्याएपछि जनता खुम्चिनुपर्ने स्वाभाविक हो जसरी ठोरीका जनता खुम्चिएर अन्यौलमा बसिरहेका छन् ।
ठोरीका जनता भन्छन्-हाम्रो भाषा, संस्कृति, रितीरिवाज, पहिचानसहित समग्र समानता र सदरमुकाम सहजता चितवनको भरतपुर हो । हामीलाई नयाँ संविधानको सीमांकनले २ नम्बर प्रदेशमा नराखोस् हामी प्रदेश नम्बर ३ मा समायोजन हुन चाहान्छौं ।
हरेक दिन ठोरीका हरेक जनताको आवाज यही रहेको हुन्छ । हामीलाई पुरानो घर फर्कन दिनुस् भन्दै हरेक कार्यक्रममा राजनैतिक दलका गाउँ प्रमुख र जनता चिच्चाइरहेको सुनिरहन्छु । एउटा पत्रिका पढ्न दोस्रो दिन कुर्नुपर्ने, टीभी हेर्न लाइन पुगेको छैन, मोबाइलका टावर घामलाग्दा मात्र आउने र अलि-अलि सुनिने रेडियो सूचनाबाट कति बञ्चित होलान् ठोरीका जनता आफै सोच्नुहोस् ।
देशमा संविधान संशोधन हुने सूचना पाएपछि ठोरीका जनताले अब आफूहरुको माग चितवनसहितको प्रदेश नम्बर ३ मा समायोजन हुने माग पूरा हुने आशमा जुर्मुराउँदै दिन कटाइरहेका छन् । भन्छन् पहिचान र सामर्थ्यमा टेकेर संविधान बनेको हो भने सतप्रतिशत जनताको माग सुनिनु पर्छ । हामीलाई अबको संशोधनले धोका नदिओस् ।
(थापा ठोरीलाई चितवनमा मिसाउने अभियानका संयोजक तथा स्थानीयवासी हुन्)

