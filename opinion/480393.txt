प्रचण्डको भारत भ्रमणः मोदी के पिछे क्या है ?

भारत भ्रमणको तेस्रो दिन राति ताज होटलमा आयोजित ‘नागरिक अभिनन्दन’ कार्यक्रममा प्रधानमन्त्री प्रचण्डले भावुक हुँदै भने-‘नेपालमा प्रधानमन्त्रीको पदभार ग्रहण गरिरहेका बेला मैले सार्वजनिकरुपमा भनेको थिएँ कि यो प्रधानमन्त्री पद मेरा लागि एउटा चुनौती पनि हो र एक अवसर पनि । जब म नेपालबाट भारत भ्रमणमा आइरहेको थिएँ, यो भारत भ्रमण पनि मेरा लागि च्यालेञ्ज पनि थियो र एउटा अवसर पनि थियो ।’
प्रधानमन्त्री प्रचण्डले मोदीसँग भेटेपछि ‘च्यालेञ्ज’लाई अवसरमा बलल्न सफल भएको दाबी गरे । अंग्रेजी भाषाको लिखित भाषण पढ्नुअघि उनले हिन्दीमा सम्वोधन गर्दै भने- ‘जब प्रधानमन्त्री मोदीजीसँग मेरो खुलेर दिलैदेखि कुरा भयो, मलाई लाग्यो मैले यो च्यालेञ्जको सामना गरें र अवसरमा बदल्न सफल भएँ ।
प्रचण्डले आफ्नो भारत भ्रमणबारे गरेको यो संश्लेषणले दुईवटा कुरा बताउँछः एक भारत जानुअघि उनका सामु चुनौती थिए । र, दोस्रो- मोदीसँग भेट गरिसकेपछि यो चुनौती अवसरमा बदलियो ।
के प्रचण्डले भनेजस्तै अब नेपाल-भारत सम्बन्धको नयाँ आयाम सुरु भएकै हो त ? यसबारे अब पक्कै पनि विश्लेषणहरु हुने छन् र भइनै रहेका छन् ।
कतै आग्रह, कतै पूर्वाग्रह
भारतको राजधानी नयाँदिल्लीबाट फर्केर यो टिप्पणी लेखिरहँदा सोमबार नेपालमा संविधानको वर्षगाँठ मनाइएको छ । अर्कातिर मधेसी दलले संविधानको विरोध गरेका छन् । काठमाडौंमा यो पनि बहस सुरु भएको छ कि प्रचण्डको भ्रमणपछि भारतले नेपालको संविधानलाई खुलेर स्वागत गरेको छ या छैन ?
प्रचण्डको भारत भ्रमण सफल भयो कि असफल भन्नेबारे विपक्षी दलका नेता केपी ओली वा उनका समर्थकहरुलाई विश्लेषण गर्न जिम्मा दिने हो भने के निश्कर्ष आउला ? पक्कै पनि ओलीले यो भ्रमणको सन्तुलित विश्लेषण गर्न सक्ने छैनन् । ओलीका समर्थकहरुले पनि प्रचण्डको भ्रमणलाई असफल बताउनु स्वाभाविकै हो । किनकि यसमा राजनीतिक गन्ध लुकेको छ ।
यसैगरी माओवादीका कार्यकर्ता एवं प्रचण्डका भक्तजनहरुलाई पनि यसबारेमा टिप्पणी गर्न लगायो भने पनि सही निश्कर्ष आउन सक्दैन । उनीहरुले प्रचण्डको भ्रमणको सकारात्मक पक्षमात्रै देख्छन्, कमजोरी देख्दैनन् । उनीहरु भारत भ्रमणबाट फर्केपछि अब प्रचण्ड एकमात्र यो देशको सक्षम र ठूलो नेता हो भन्ने निश्कर्षतिर लागेका छन् ।
तर, यो लेखमा चाँहि एकजना चश्मदीत पत्रकारका रुपमा प्रचण्डको भारत भ्रमणबारे निश्पक्ष एवं सन्तुलित भएर विश्लेषण गर्ने प्रयास गरिएको छ । जबसम्म मिडियाकर्मी र विश्लेषकहरुले यो वा त्यो दलको चश्माले कुनै घटनालाई हेर्छन्, त्यसपछि पाठकले सही सूचना पाउन सक्दैनन् र देशैभरि भ्रमको खेती मौलाउन थाल्छ ।
साथै भारतलाई हेर्ने दृष्टिकोणमा सन्तुलन नभएका वा भारतको दलाली एवं चाकडी बजाउनेहरुले पनि यो भ्रमणलाई तटस्थभावले विश्लेषण गर्न सक्दैनन् । प्रचण्डको भारत भ्रमणबारे समीक्षा गरिरहँदा हामीले यी पक्षहरुलाई राम्रोसँग केलाउन र बुझ्न जरुरी छ । यो घटनाक्रमको विश्लेषणलाई एउटा स्वतन्त्र ‘प्रोफेसन’ का रुपमा लिन जरुरी छ । तर, यतिबेला प्रचण्डको भारत भ्रमणबारे कतै आग्रपूर्ण र कतै पूर्वाग्रहपूर्ण टिप्पणीहरु आइरहेका छन् ।
भारत थोरै फेरियो, नेपाल जस्ताको त्यस्तै
प्रचण्डको भारत भ्रमणबारे बुझ्न र विश्लेषण गर्नका लागि उनको भ्रमण दललाई भारतीयहरुले दिएको सम्मान, विभिन्न फोरमहरुमा भारतीय नेताले दिएका अभिव्यक्ति, नेपाली नेताहरुको सार्वजनिक भनाइ, दुई देशका प्रधानमन्त्रीको वक्तव्य र संयुक्त वक्तव्यलाई मुख्य आधार मान्नुपर्ने हुन्छ ।
भ्रमणका बेला भएका आन्तरिक पक्षहरुलाई थप बुझ्नका लागि चाहिँ नेताको आगामी पेटबोली पर्गेल्नुपर्ने हुन्छ । साथै २५ बुँदे वक्तव्यमा भनिएका कुराहरुलाई कार्यान्वयन तहमा मूल्यांकन गर्नुपर्ने हुन्छ ।
माथि उल्लेखित मापकहरुका आधारमा विश्लेषण गर्दा प्रचण्डको भारत भ्रमणमा प्रभावहरुलाई यसरी उल्लेख गर्न सकिन्छः
एक– भारतीयहरुले प्रचण्डलाई अत्यन्तै सम्मान र सत्कार गरेर, मानसम्मान गरेर पठाएका छन् । भारतको खातिरदारीबाट प्रचण्ड प्रशन्न देखिएका छन् । मोदीदेखि शरद यादवसम्म र राजनाथदेखि अशोक मेहतासम्म सबैले प्रचण्डलाई संग्रामबाट खारिएको, देशको नेतृत्व गर्न सक्ने, मधेसी पहाडी सबैलाई मिलाउन सक्ने र नेपाल भारत सम्बन्ध सुमधुर बनाउन सक्ने नेताका रुपमा प्रशंसाको गह्रुंगो भारी बोकाएर पठाएका छन् ।
भारतीयले प्रचण्डलाई कुनै अपमान गरेनन् । कुनै प्रेसर गरेको देखिएन । प्रचण्डकै अप्ठ्यारोलाई बुझेर उनीहरुले संविधान संशोधन वा जलविद्युत आयोजनाहरुमा दबाव दिएको पाइएन । भारतीय पक्षले ‘दबावको राजनीति’ को साटो ‘फकाउने राजनीति’ प्रयोग गरेको देखियो ।
दुई- नेपालको संविधानलाई स्वागत नगरेर मधेस आन्दोलन र नाकाबन्दीको बाटो समातेको भारतले ठक्करबाट पाठ सिक्दै अब नेपाल मामिलामा ‘प्राथमिकता परिवर्तन’को बाटो समातेको प्रष्ट देखिएको छ । यो ‘प्याराडाइम सिफ्ट’ को सिलसिला भारतले केपी ओलीको भ्रमणबाटै थालनी गरेको थियो, अहिले प्रचण्डको भ्रमणसम्म आइपुग्दा उसले यो नीतिलाई केही हदसम्म ‘सिमेन्टेड’ गर्न सफल भएको छ ।
भारतले गरेको ‘प्राथमकिता परिवर्तन’ केमा हो ? उसका लागि अब नेपालमा संविधान गौण हो र बिजनेश प्रमुख हो । सरकारमा जोसुकै आओस्, टोपी लगाउने आओस् कि धोती लगाउने आओस्, अब भारतलाई खासै मतलब छैन । संविधानमा जसरी संशोधन गरियोस्, जतिसुकै प्रदेशहरु बनाइयोस्, यसमा पनि उसलाई अब धेरै चिन्ता छैन । तर, भारतलाई चिन्ता छ, नेपालका प्राकृतिक स्रोतमा, यहाँका विकास आयोजना एवं यहाँको बजारमा ।
मोदीसँगको वान टु वान भेट वा अन्य भेटहरुमा भारतीय पक्षले संविधान संशोधनमा यस्तै हुनुपर्छ भनेर कुनै प्रेसर नगरेको परराष्ट्रमन्त्री डा. प्रकाशरण महतले समेत मिडियालाई जानकारी दिएका छन् । र, उनले नेपालको संविधानलाई भारतले पहिल्यै स्वागत गरिसकेको बताएका छन् ।
संविधान संशोधनकै विषयलाई लिएर मोदीले आफ्नो मन्तव्यमा पनि खासै कडा अभिव्यक्ति दिएको देखिएन । यी सबै परिघटनाले के देखाएको छ भने अब भारतको जोड नेपालमा को मन्त्री हुन्छ वा प्रधानमन्त्री हुन्छ भन्नेतिर होइन कि कसले भारतको ‘इन्ट्रेस्ट’ लाई सम्वोधन गर्छ भन्नेतिर हुने छ ।
भनिन्छ, क्रान्ति वा संघर्षले समाज र देशलाई मात्रै फेर्दैन, यसले क्रान्ति गर्नेहरु र सत्ताधारीहरुलाई पनि फेर्छ । भारतीय नाकाबन्दीका विरुद्ध नेपाली जनताले गरेको संघर्षपछि भारतीय पक्ष पनि थोरै फेरिएको प्रतीत भएको छ । उसले राजनीतिमा ‘माइक्रो म्यानेजमेन्ट’ नगर्ने तर, अर्थतन्त्रमा ‘माइक्रो म्यानेजमेन्ट’ तीव्र पार्ने नीति लिएको देखिन्छ । यसको अर्थ नेपालको राजनीतिमा भारतको चासै छैन भन्ने होइन, चासो रहने छ, तर गौण रुपमा । उसले मधेसलाई पनि नचिढ्याउने नीति लिन खोजेको देखिन्छ । यसलाई एक अर्थमा ‘बनियाँ नीति’ पनि भन्न सकिन्छ । बनियाँका लागि जो सरकारमा गए पनि कुनै फरक पर्दैन, सिर्फ एउटै चाहना हुन्छ, आफ्नो व्यापारमा घाटा नहोस् । करहरुमा छुट पाइयोस् ।
ताज होटलको रात्रीभोजमा भारतीय जनता पार्टीका उपाध्यक्ष भगतसिंह कोसियारी संघीय समाजवादी पार्टीका सांसद लालबाबु राउतलाई सम्झाउँदै थिए- ‘देखिए, तराई मे विकास चाहिए, रेलवे लाइन विस्तार करना चाहिए ।’
भारत एउटा ठूलो व्यापारिक राष्ट्र हो । उसलाई व्यापार चाहिएको छ । बजार चाहिएको छ र बिजुली अनि कच्चा पदार्थ चाहिएको छ । यसका लागि नेपाल एउटा महत्वपूर्ण सम्भावना हो उसका लागि । जस्तो कि भुटानमा राजतन्त्र भए पनि भारतलाई मतलब छैन, किन ? नेपालमा चाँहि किन ऊ कसलाई प्रधानमन्त्री बनाउने, कस्तो संविधान बनाउने भनिरहन्छ ?
शायद पछिल्लो समयमा मोदीले कुरो बुझेजस्तो देखिएको छ । त्यसैले अब उनी नेपालमा यस्तो हुनुपर्छ र उस्तो हुनुपर्छ भनेर भारतविरोधी जनमत बढाउने पक्षमा छैन । मोदी चाहन्छन् कि नेपाल भुटानजस्तै होस् । यहाँको व्यवस्था जेसुकै होस्, तर, भारतको आर्थिक प्रभाव भइरहोस् । यसका लागि अब भारतले मधेसी मोर्चालाई उचाल्ने वा दूतावासबाट विभिन्न दललाई पैसा बाँड्ने प्रचलन क्रमशः घटाउँदै गयो भने कसैले पनि अचम्म नमाने हुन्छ ।
तैपनि भारतले मधेसीलाई चिढ्याउने गरी रियाक्ट गर्ने पक्षमा पनि छैन । ऊ सन्तुलितरुपमा अघि बढ्न खोजिरहेको देखिन्छ ।
तीन- प्रचण्डको भारत भ्रमणपछि देखिएको अर्को परिस्थिति के हो भने भारतले सुम्सुम्याउँदा पनि हामीलाई समस्या पर्न सक्छ । ठूलो जिउको मान्छेले मायाँ गरेर च्यापे पनि वा रिसले अँठ्याए पनि दुख्ने त कमजोरलाई नै हो । त्यसैले भारतले नेपालसँग रिसाउँदा पनि वा रमाउँदा पनि हामीलाई थिच्न सक्ने चुनौतीहरु छन्, यतातिर नेपालले ध्यान दिनुपर्ने अवस्था आएको छ ।
भारतले नेपाललाई सुम्सुम्याउने क्रममा चीनसँगको हाम्रो सम्बन्धलाई उसले खुकुलो बनाउनेतिर धकेल्ने प्रयास गर्ने छ । यसले गर्दा हामी फेरि पनि भारतसँगै निर्भर हुने र परनिर्भरता नखट्ने खतरा अरु चुलिन सक्छ । साथै पाकिस्तानसँगको हाम्रो सम्बन्ध टाढिने सम्भावना बढ्न सक्छ ।
भारतले नेपालमा जतिजति आफ्नो प्रभाव बढाउन थाल्छ, उसले यहाँका विकास आयोजनाहरुमा अन्य देशलाई कटाउँदै लानेछ । जस्तो कि दोस्रो फेजको हुलाकी मार्ग अब हामीले जापान वा चीन वा अन्य देशबाट बनाउन सक्दैनौं । यसमा भारतको एकाधिकार कायम भएको छ । विद्युत आयोजनाहरुमा पनि यही स्थिति आउन सक्छ । यो हाम्रा लागि ‘विकासे उपनिवेश’ बन्न सक्छ । नेपाललाई चाहिएको आर्थिक विकासमात्रै होइन, सार्वभौमिक एवं स्वाधीन राष्ट्रको निर्माण पनि हो ।
प्रचण्ड र मोदी मिलिसकेपछि अब हाम्रो देशको विकासको मोडेल भारतवेष्ठित एवं भुटानीकरणको दिशातिर त जान लागेको होइन ? यो प्रश्न उठाइहाल्ने बेला नभए पनि सतर्क भएर, फुकेर पाइला चाल्नुपर्ने अवस्था सिर्जना भएको छ ।
चार– प्रचण्डको भारत भ्रमणले ल्याएको वा ल्याउन सक्ने अर्को सम्भावना भनेको नेपालको आन्तरिक राजनीतिमाथि पार्ने प्रभाव हो । जस्तो कि एमालेले प्रचण्डलाई भारतसँग झुकेको भन्ने अर्थमा योजनावद्ध प्रचार थालेको छ । मुलुकको दोस्रो ठूलो दल एमालेले छिमेकी भारतप्रति गरेको नकारात्मक टिप्पणीले मुलुकको राजनीतिलाई थप गिजोल्ने खतरा छ ।
अर्कोतर्फ मधेसवादी दलहरु पनि भारतसँग चिढिने सम्भावनालाई यसले बढाइदिएको छ । मोदीले प्रचण्डसँग मिलेर आफूलाई बिर्सेको गुनासो मधेसवादीहरुले गरे भने मधेसमा भारतविरोधी भावना भडिकन सक्छ । तिलाठी घटनामा मधेसी समुदायले नै भारतको थिचोमिचोविरुद्ध संघर्ष गरेका हुन् । सीमानामा भारतीय पक्षबाट हुने थिचोमिचोमा सबैभन्दा बढी पिल्सिएका जनता मधेसी समुदायकै हुन् ।
यस्तो बेलामा पहाडे नेताहरुले दिल्लीको आड लिएर मधेसी नेतालाई हेप्दैछन् भन्ने सानोमात्रै सन्देश प्रवाह भयो भने मधेसमा भारतविरोधी आन्दोलन हुन सक्छ । मधेसी मोर्चाभित्र अहिले यसबारे डिस्कोर्स सुरु भइसकेको छ । र, यसलाई प्रचण्डको भारत भ्रमणले घिऊ हालिदिने संकेत देखिएको छ । भारतले भनेको प्रचण्डले त मान्लान् तर मधेसीले मानेनन् भने के होला ? यो बहस मधेसी मोर्चाका नेतामा सुरु भइसकेको छ ।
पाँच- भ्रमणपछि जारी वक्तव्यमा भारतीय आयोजनाहरु कार्यान्वयन भए /नभएको अनुगमन गर्ने संयन्त्र प्रणव मुखर्जीको नेपाल भ्रमण अगावै बनाउने भनिएको छ । यस्तो संयन्त्रले गम्भीर प्रश्न उठ्न सक्छ । हामीसँग पहिल्यै धेरै संयन्त्रहरु छन्, फेरि अर्को संयन्त्र थपेर गञ्जागोल गर्न खोजिएको देखिन्छ । त्यो संयन्त्रमा भारतीय दूतावासको भूमिकालाई जसरी राख्न खोजिएको छ, यसले नेपालका विकास आयोजनाहरुमा भारतीय दूतावासको भूमिकालाई बढाउने सनिश्चित छ र यसले नेपालको हैसियतलाई त्रिभुवनकालीन अवस्थामा त पुर्‍याउँदैन ? यसमा नेपालले सतर्क हुनुपर्ने देखिएको छ ।
छ- प्रचण्डको भ्रमणको सकारात्मक पक्ष पनि छ । उनले आफ्ना कुरा सिधा-सिधा राखेको बताएका छन् । विगतका अधुरा भारतीय आयोजनाहरु कार्यान्वयन हुन नसकेकोमा नेपालले आफ्नो शिकायत दर्ज गराएको छ । यसले केही नतिजा ल्यायो भने त्यो नराम्रो होइन ।
माओवादी जनयुद्धको पृष्ठभूमिबाट प्रधानमन्त्री बनेका प्रचण्डले भारतलाई आफ्नो बारेमा क्लियर पार्ने मौका पाएका छन् । भारतीय बिजनेस म्यानलाई प्रचण्ड र परराष्ट्रमन्त्रीले नेपालमा लगानी बढाउन निम्त्याएका छन् । यो सकारात्मक पक्ष हो ।
तर, नेपालले भारतसँग हात बढाउँदा नेपालको हितलाई माथि राख्ने वा नेपालको हात माथि पर्ने गरी बढाउनुपर्ने हुन्छ । नेपालका लागि यो एउटा चुनौतीपूर्ण विषय हो ।
सात- नाकाबन्दीपछि ओलीको भ्रमणका बेला सन्तुलित देखिएको भारत मधेसतिर भन्दा काठमाडौंतिर ढल्किएको प्रष्टै देखिएको छ । र, उसले राजनीतिमा भन्दा अर्थतन्त्र र बजारमा प्राथमिकता खोजेको देखिएको छ । तर, नेपाल भने अझै उस्तै रणनीतिमा छ ।
भारतले संविधानलाई स्वागत गर्‍यो कि गरेन भने नेपालमा बहस भइरहेको छ । यसले नेपाल र नेपालीहरुको पछौटे हेराइलाई स्पष्ट पार्छ । नेपालको संविधान र मधेसी मोर्चा अब भारतका लागि गौण महत्वको विषय बनिसकेको छ । यो परिस्थितिलाई यसरी पनि वर्णन गर्न सकिन्छ कि नाकाबन्दीपछिको हण्डर-ठक्करबाट भारतले पाठ सिकेको र फेरिएको छ, तर नेपाल उस्तै छ । भारतको गुलामी गर्ने वा गाली गर्ने । दुई अतिवादमा फस्ने तर, विशाल भारतबाट आफ्नो देशको स्वार्थ पूरा गर्न नसक्ने, नजान्ने ।
दूतावासमा प्रधानमन्त्री आएजस्तै भएन
भदौ ३० गते इन्दिरा गान्धी विमानस्थलमा ओर्लिएका प्रधानमन्त्री प्रचण्डलाई भारतीय विदेशमन्त्री सुष्मा स्वराजले ‘रिसिभ’ गरिन् । असोज २ गते विदाइ गर्ने बेलामा चाहिँ राज्यमन्त्री गिरिराज सिंहले एयरपोर्टबाट विदाइ गरेर काठमाडौं पठाए ।
प्रधानमन्त्री प्रचण्ड र धर्मपत्नी सीतालाई राजकीय सम्मानका साथ राष्ट्रपति भवनमा राखियो । अन्यलाई होटल ताजमा बस्ने व्यवस्था गरियो । निजी खर्चमा गएकामध्ये कतिपय ताज होटलमै बसे भने केहीले आफूलाई बाहिरै व्यवस्थापन गरे । दिल्ली ओर्लिएको केही घण्टापछि प्रधानमन्त्री प्रचण्ड बाह्रखम्बा रोडस्थित नेपाली दूतावासमा पुगे । तर, त्यहाँ कर्मचारीहरुसँग सामुहिक छलफल वा औपचारिकतासम्म देखाइएन ।
दूतावासको माथिल्लो तलामा माओवादीको भातृ संगठन अखिल भारत नेपाली एकता मञ्चका नेताहरु प्रचण्डलाई पर्खेर बसिरहेका थिए । प्रधानमन्त्री प्रचण्ड दूतावासमा पुग्नासाथ सोहीे बैठकमा सहभागी भए ।
देशको प्रधानमन्त्री दूतावास पुगेका बेला दूतावासभित्र जसरी पार्टीको बैठक राखिनु कत्तिको उपयुक्त थियो ? यो बहसको विषय हुन सक्छ । तर, प्रधानमन्त्रीले दूतावासका सबै कर्मचारीलाई एउटा हलमा भेला गराई परिचय कार्यक्रम वा छोटो अन्तरक्रिया गरेर नेपाली दुतावासले भोगिरहेको समस्याबारे छलफल गरेको भए कर्मचारीहरुको मनोबल बढ्ने थियो कि ?
यसमा परराष्ट्रमन्त्री प्रकाशशरण महतले पनि प्रधानमन्त्रीलाई सल्लाह दिएको देखिएन । प्रचण्ड हावाको वेगमा दूतावासमा पुगे पनि उनले दूतावासका कर्मचारीलाई सामुहिक निर्देशन दिने काम गरेनन् । कर्मचारीसँग सामुहिक फोटो खिचाउने काम त परैजावस् ।
सम्भवतः नेपालका कुनै पनि प्रधानमन्त्रीले अहिलेसम्म यस्तो गरेकै छैनन् । प्रधानमन्त्री प्रचण्ड दूताबासको मुख्य कार्यालयमा छिर्दा परराष्टमन्त्री उनको साथमा थिएनन् । पछि राजदूत निवासमा मात्रै मन्त्री महत प्रधानमन्त्रीसँग बसेको देखियो ।
कहाँका केजरीवाल, कहाँका त्रिपाठी !
राजनीतिक बैठक र भेटघाट सकेपछि प्रचण्ड नेपाली दूताबासको छेवैमा रहेको राजदूत भवनमा पुगे । त्यहाँ उनले भारतीय नेताहरु नितिश कुमार, डीपी त्रिपाठी, सीताराज येचुरी शरद यादवलगायतलाई भेटे । त्यो भेटपछि दूतावासको चौरीमा आयोजना गरिएको प्रवासी नेपालीहरुको सभालाई उनले सम्बोधन गरे ।
प्रचण्डले दूतावासमा भेटेका भारतीय नेताहरुलाई नेपालका सीपी मैनाली, चित्रबहादुर केसीजस्तै साना दलका ठूला नेताका रुपमा लिइँदोरहेछ, जो आफूलाई नेपाल मामिलाका जानकार ठान्छन् र नेपाली नेताहरु दिल्ली जाँदा भोजभतेरमा सहभागी हुन्छन् ।
दिल्लीका मुख्यमन्त्री अथवा आम आदमी पार्टीका नेता केजरीवाललाई नेपालका मन्त्री, प्रधानमन्त्रीले भेटे भन्ने कहिल्यै सुनिँदैन । उनै त्रिपाठी, उनी येचुरी, उनै यादव आदि आदि । र, प्रचण्डले पनि यही परम्परालाई निरन्तरता दिए । यद्यपि प्रचण्डले भारतीय नेताहरुलाई ताज होटलको साटो दूतावासमै बोलाएर भेट्नुचाँहि सकारात्मक नै मान्नुपर्छ ।
विहारका मुख्यमन्त्री नितिशकुमारले प्रचण्डलाई भेटेर उच्च कोशी बाँध, सुनकोशी डाइभर्सन लगायतका विषयमा कुरा गरेको बताएका छन् । तर, यसबारेमा के कस्तो कुरा भयो, नेपाली पक्षले खुलस्थ पारिसकेको अवस्था छैन । तराई मधेसको बाढीको समस्या र अन्य साझा समस्याका बारेमा छलफल हुनु सकारात्मक हो । तर, यसमा नेपालको हितअनुसार कसरी अगाडि बढ्ने भन्नेबारे देशभित्रै पारदर्शी बहस र सहमति आवश्यक छ ।
सीताको सवाल
भ्रमणको दोस्रो दिन राष्ट्रपति भवनमा प्रधानमन्त्री प्रचण्डलाई गार्ड अफ अनर दिएर भारतीय प्रधानमन्त्री नरेन्द्र मोदीले स्वागत गरे । त्यसलगत्तै तारन्तार बैठकहरु भए ।
गार्ड अफ अनरका बेला प्रधानमन्त्री पत्नी सीता दाहालको पोजिसनलाई लिएर सामाजिक मिडियामा निकै धेरै टिप्पणीहरु आए । यसमा दुईवटा पक्ष छन्ः
एक त सीताले त्यहाँ सामान्य अलमल गरेकै हुन्, दोस्रो, उनलाई सामाजिक सञ्जालमा उडाउनेहरुमा बढीजसो माओवादीप्रति अति नै पूर्वाग्रह राख्ने मानिसहरु नै छन् ।  राष्ट्रपति भवनमा भएको सो घटनाको यो पंक्तिकार नजिकबाट हेर्ने द्रष्टा पनि हो । मोदीले प्रचण्डसँग हात मिलाउन लाग्दा सीता अर्कोतिर मोडिएकी थिइन्, उनलाई मोदीले ‘म्याडम’ भन्दै बोलाएर आफ्नो छेउमा उभ्याए ।
त्यसअघि पनि सीताले अर्को भूल गरिन् । मोदीले उनलाई नमस्कार मात्रै गरेका थिए, सीताले नमस्कार त फर्काइन् तर, विस्तारै हात अगाडि बढाइन्, मोदीले थोरै अप्ठ्यारो मान्दै सीतासँग हात मिलाएजस्तो गरेको देखियो । सीताले मोदीसँग हातै मिलाउनुपर्ने हो भने त्यहीअनुसार प्रस्तुत हुनुपथ्र्यो, अन्यथा नमस्कार नै काफी थियो । यसबारेमा सीतालाई कसैले पूर्वजानकारी दिएको देखिएन । शायद प्रधानमन्त्रीले कसैलाई यसबारे सोध्न पनि भ्याएनन् होला ।
तर, सीता उमेरले पनि पाको र कमजोर देखिन थालेकी छिन् । उसै पनि गर्मीका कारण राष्ट्रपति भवन अगाडिको रातो बालुवामा नांगो आँखाले हेर्न र उभिन सक्ने स्थिति नै थिएन । दिल्लीमा त्यो दिन निकै गर्मी थियो । अघिल्लो दिन दूतावासमा प्रचण्ड मिटिंगमा बसिरहँदा पनि सीता खपिनसक्नु भयो भन्दै छटपटाएर भवनबाट तल ओर्लिएकी थिइन् ।
कोको थिए भ्रमण दलमा ?
प्रधानमन्त्री प्रचण्डको भ्रमण टोलीमा १२ प्रकारका मानिस सहभागी दिए । यसमा पहिलो टोलीलाई नेपाल सरकारका अति विशिष्ठ तथा विशिष्ठ श्रेणीका पदाधिकारीले गर्ने विदेश भ्रमण, दिवा भोज तथा रात्रीभोज एवं उपहार निर्देशिका २०७२ बमोजिम तय गरिएका व्यक्तिहरु समावेश गरिएको थियो । जसमा प्रधानमन्त्री प्रचण्ड, धर्मपत्नी सीता दाहाल, मन्त्रीद्वय रमेश लेखक, प्रकाशशरण महत थिए ।
त्यसैगरी पहिलो क्याटोगोरीको भ्रमण दलमा सांसदहरु पदमनारायण चौधरी, लालबाबु राउत, योगेन्द्र चौधरी, टेकहादुर बस्नेत, जंगीलाल राय र प्रतिभा राणा थिए । एमाले र राप्रपा नेपालका सांसदहरु भ्रमण टोलीमा थिएनन् ।
त्यसैगरी भीआइपीहरुको टोलीमा परराष्ट सचिव शंकर बैरागी, प्रधानमन्त्री कार्यालयका सचिव चन्द्रकुमार घिमिरे, उर्जा सचिव अनुपकुमार उपाध्याय, वाणिज्यसचिव ३इन्द्रप्रसाद उपाध्याय, सिँचाइ सचिव गजेन्द्रकुमार र लगानी बोर्डका सीइओ महाप्रसाद अधिकारी सहभागी थिए । जल तथा उर्जा आयोगका सहसचिव माधव बेल्वासेलाई नेपाल सरकारलाई आर्थिक दायित्व नपर्नेगरी भन्दै भ्रमण दलमा घुसाइएको थियो ।
त्यसैगरी प्रधानमन्त्रीको भीआइपी टोलीमा दिल्ली आउनेहरुमा परराष्ट मन्त्रालय दक्षिण एशिया महाशाखा सहसचिव भृगु ढुंगाना, शिष्टाचार महापाल दीपक अधिकारी, दक्षिण एशिया महाशाखा उपसचिव हरिप्रसाद ओडारी समेत थिए । त्यस्तै भौतिक पूर्वाधार मन्त्रालय र पर्यटन मन्त्रालयबाट पनि एक एकजना कर्मचारी सहभागी थिए ।
अर्थमन्त्रालय अन्तरराष्टिय आर्थिक सहायता समन्वय महाशाखाबाट वैकुण्ठ अर्याल सहभागी थिए । परारष्ट् मन्त्रालयबाट मन्त्री महतका निजी सचिव उपसचिव प्रकाश अधिकारी पनि भीआएपी टोलीमा थिए । परराष्टकी शिष्टाचार अधिकृत प्रथमा उप्रेती पनि भ्रमण दलमा थिइन् ।
परराष्ट मन्त्रालयका सल्लाहकार एकराज पाठकलाई भीआइपीको टोलीमा राखिएको थियो । प्रधानमन्त्रीको सल्लाहकार टोलीलाई भने दोस्रो श्रेणीमा राखिएको थियो । दोस्रो तहको टोलीमा प्रधानमन्त्रीका प्रमुख सल्लाहकार चक्रपाणि खनाल, पराराष्ट मामिला सल्लाहकार डा. ऋषिराज अधिकारी र स्वकीय सचिव साकार (प्रकाश) दाहाल थिए । त्यसैगरी अर्का स्वकीय सचिव रमेश मल्ल, प्रेस सल्लाहकार गोविन्द आचार्य र प्रचण्डका निजी चिकित्सकलाई एउटा श्रेणीको टोलीमा पारिएको थियो ।
प्रधानमन्त्रीको सुरक्षा टोलीका रुपमा तीनजना दिल्ली गएका थिए । उनीहरु थिए- प्रमुख सेनानी पवन खत्री, डीएसपी दानबहादुर मल्ल र इन्स्पेक्टर उत्तम पुडासैनी ।
सरकारी खर्चमा ६ जना सरकारी पत्रकार भ्रमण टोलीमा सहभागी थिए । नेपाल टेलिभिजनबाट सिवानी थापा र सुरेन्द्र आचार्य, राससबाट हरि लामिछाने, रेडियो नेपालबाट सुमिता लामा र राइजिङ नेपालबाट नन्दलाल तिवारी अनि प्रधानमन्त्रीका निजी क्यामेरा पर्सन दिनेश श्रेष्ठ भ्रमण दलमा थिए । सञ्चारकर्मीको यही टोलीमा पत्रकार महासंघका उपाध्यक्ष खिलबहादुर भण्डारी पनि थिए ।
प्रतिनिधि मण्डलमा दिल्लीस्थित नेपाली दूतावासबाट सहभागी हुनेहरुमा कार्यवाहक राजदूत कृष्णप्रसाद ढकाल, मिनिष्टर इकोनोमिष्ट कृष्णहरि पुस्कर, सैनिक सहचारी अरुण घले र काउन्सेलरत्रय राम कार्की, यादवराख खनाल र कृष्णप्रसाद पन्त सहभागी थिए ।
त्यसैगरी दूतावासका तर्फबाट प्रथम सचिव सिर्जना अधिकारी र अगि्रम टोलीमा काजमा खटाइएका परराष्ट्र मन्त्रालयका उपसचिव सुरेन्द्र थापा पनि सहभागी थिए ।
माथि उल्लेख गरिएका ५० मध्ये ४९ जना सरकारी खर्चमा दिल्ली भ्रमणमा गएका हुन् । उद्योग वाणिज्य संघबाट निजी खर्चमा दिल्ली जानेहरुको सूचीमा ११ जनाको नाम थियो । यो टोलीमा पशुपति मुरारका, सुरज वैद्य, चण्डीराज ढकाल, रविभक्त श्रेष्ठ, भवानी राणा, किशोरकुमार प्रधान, शेखर गोल्छा, ज्ञानेन्द्रलाल प्रधान, चन्द्रप्रसाद ढकाल, ज्योत्स्ना श्रेष्ठ र प्रशिद्धबहादुर पाण्डेसमेतको नाम थियो । तर, यीमध्ये सबै दिल्ली आएनन् ।
दुई देशका उद्योगी व्यवसायीले ताज होेटलमा राखेेको बिजनेश मिटिंगमा पशुपति र रविभक्तलगायतका सीमित उद्योगपतिहरु देखिएका थिए । नेपाल उद्योग परिसंघबाट आफ्नै खर्चमा दिल्ली जानेहरुको टोलीमा हरिभक्त शर्मा, अञ्जु अग्रवाल, सतिश मुर, विष्णुकुमार अग्रवाल र निर्वाण चौधरीको नाम थियो ।
नेपाल चेम्बर अफ कमर्सका तर्फबाट दिल्ली जाने टोलीमा राजेशकाजी श्रेष्ठ, लोकमान्य गोल्छा, ज्ञानरत्न तुलाधर र नरेश श्रेष्ठको नाम थियो । त्यसैगरी नेपाल भारत उद्योग वाणिज्य संघको नाममा सौर्यसमशेर जबरा, रासविहारी रौनियार, आनन्दकुमार अग्रवाल दिल्ली भ्रमणको टोलीमा समावेश गरिएका थिए ।
केही सञ्चारकर्मीहरुलाई निजी खर्चमा दिल्ली भ्रमणको टोलीमा पारिएको थियो । तर, टोलीमा समावेश गरिएकामध्ये धेरै पत्रकारहरु दिल्ली गएनन् ।

