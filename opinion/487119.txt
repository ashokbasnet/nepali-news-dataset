संस्मरण : इब्राहिम, नियति र म

मलाई पूर्वी जर्मनीका गाउँ मात्रै होइन, शहरहरु पनि खुला र फुक्काफाल लाग्छन् । एकनासका घरहरु र फराकिला सडक देख्दा मन निश्फिक्री हुन्छ । सायद ‘थ्याङ्क यु मिस्टर ग्ल्याड‘ को नक्सलाइटबाट आकर्षित म जस्ताको लागि कुनै समय त्यो भूभागमा कम्युनिष्ट समाजवादी व्यवस्था भएकोले पनि यति ठूलो आकर्षण भएको होला ।
पूर्वी जर्मनीको उजाड लाग्ने एउटा गाउँमा जागिरको अन्तर्वार्ता दिएर ‘ड्रेसडेन‘ र ‘लाइपचिग‘ हुँदै फर्किँदै गर्दा आँखामा धेरैथरी स्मृति नाचे । अंग्रेजीमा हुने भनिए पनि जर्मनमा दिनुपरेको अन्तर्वार्ताका साथै अहिलेसम्मका असफल अन्तर्वार्ता, अन्तरर्वार्ता लिने विभिन्न अनुहार, मेरा अनगिन्ती योजना अनि तिनका भग्नावशेष झिल्कासरि आए र गए ।
‘फ्र्यान्कफर्ट‘ पुग्दा  झमक्कै रात पर्योव । त्यहाँबाट ‘फ्राइबर्ग‘ हुँदै ‘बासेल‘ जाने ट्रेन चढेपछि बल्ल थकानको महसुस भयो । अझ हिजै कोठाबाट निस्केको सम्झेपछि भने झनै लखतरान भएको आभाष भयो । हुन पनि दिमागमा कुनै कुरा परेपछि त्यसको प्रभाव बढ्दै जान्छ । धरान क्याम्पसमा हुँदा सप्तकोशी किनार प्रकाशपुरका पुष्कर रिजाल प्राए भन्ने गर्थे, ‘पानी खाए पनि रक्सी खाएँ भन्ने कुरो दिमागमा राखियो भने रक्सी खानै पर्दैन, पानीले नै काम पुर्याभउँछ ।‘
बिस्तारै ट्रेन हिँड्यो । फ्राइबर्गसम्मको दुई घण्टे यात्राको लागि मैले झोलाबाट नारायणमान बिजुक्छेले भारतीय नाकाबन्दीको बेला थापाथली क्याम्पसका खेम ज्ञवाली सर र मलाई दिनुभएको ‘नेपाल भारत सम्बन्ध र भारत‘ भन्ने पुस्तक निकालेँ । केही पेज पढेँ अनि केही पेज पढे जस्तो गरेँ ।
बिजुक्छे पनि पञ्चायत विरुद्दको आन्दोलन ताका केही समय भारत बस्नुभएको रहेछ । नेपालमा भारतको भूमिका चेसमा घोडाको चेक जस्तै छ, जता पनि जसलाई पनि छिर्के हान्न सक्ने । त्यसो नहुँदो हो त हामी क्रान्तिदेखि शान्तिसम्ममा भारत नै चाहिने बाध्यताबाट उहिले नै मुक्त भइसक्थ्यौं ।
‘म्यानहाइम‘ अनि ‘कार्ल्सरुहे‘ हुँदै ट्रेन ‘अफेनबर्ग‘ पुग्दा अब झर्ने गन्तव्य आउन ३० मिनेट बाँकी रह्यो । फोन बज्यो । उताबाट प्रष्ट शब्दमा सुझाव कम र दबाब बढी आयो – ‘अस्ति नै जस्तो झर्ने बेलामा निदाएर पारि बासेल पुगौला नि, ख्याल गर है !‘
आज्ञाकारी विद्यार्थी जस्तै ‘हुन्छ, ख्याल गर्छु‘ भनेँ । कहिलेकाहीँ ख्याल गर्छु भन्दाभन्दै पनि ख्यालख्याल गरे जस्तो हुँदो रहेछ । म झर्ने बेला फेरि पनि निदाएछु ! ब्युँझिदा ट्रेन त जर्मन-स्विस बोर्डरको ‘बासेल‘ पुग्न लागिसकेको रहेछ । म आत्तिएको देखेर अलि पर रहेकी परिचारिका पनि आत्तिइन् । तर, हामी दुवै आत्तिएर हुनेवाला केही थिएन ।
ट्रेन जर्मनी पट्टिको बासेल स्टेशन पुगेर रोकियो । परिचारिकाको सुझाव अनुसार म त्यहीँ झरेर इन्फो सेन्टरतिर लागेँ । त्यहाँ ‘फ्राइबर्ग‘ फर्किने ट्रेनबारे सोध्दा म झसंगै भए – आजको अन्तिम ट्रेन पनि छुटिसकेछ । अब एकैचोटि बिहान सवा पाँच बजे ट्रेन आउने रहेछ । ३० मिनेटको बाँकी बाटोमा एकछिन निदाउनाले ३५ मिनेटको बाटो फर्किन पूरै पाँच घण्टा रातभरि यो सुनसान स्टेशनमा काट्नुपर्ने भयो ।
म ट्रेनमा निदाउँदाको यो तेस्रो घटना थियो । आफैंदेखि रिस उठ्यो । रिस धेरै उठेपछि पनि केही गर्न नसक्दा मान्छेलाई सायद रुन आउँदो रहेछ क्यार । मलाई त्यस्तै भयो । स्टेशनको अलि कुनातिरको कुर्सीमा आफूलाई सजिलो हुने गरी बसेँ । झोलामा बाँकी भएका खानेकुरा खाएर पानी पिएँ । मलाई अघि फोनमा ‘निदाएर ट्रेनमा कता पुग्ला है मान्छे‘ भन्नेलाई फोन गरेँ ।
उनले पहिलो सासमै सोधिन् – कोठा पुग्यौ त ?
मैले भनेँ – म त फेरी निदाएर ‘बासेल‘ पुगेँ ।
उनी मजैले हाँसिन्, ‘तिम्रो कामै यस्तै हुन्छ । ल रमाइलो गर अब रातभरि ।‘ त्यत्तिकैमा फोन काटियो ।
चार्ज गर्ने ठाउँ नभएको यो स्टेशनमा ब्याट्री सकिन लागेको फोन अब भने भुइँमा पछारुँ झैं लाग्यो । तर, पछारिनँ । कुनै उपाय नदेखेपछि शान्त हुनुको विकल्प हुन्न रहेछ ।
एक्लै के गर्नु रातभरि, को-को अनलाइन छन् भनेर खोज्न व्यस्त भए । अरु बेला ‘क्यान्डी क्रश खेल‘ भन्नेदेखि अनेक फोटामा आमिन लेख, सेयर गर भन्नेसम्म कोही भेटिएनन् । अझै रात सिङ्गै बाँकी थियो ।
बल्लबल्ल  एक जना भेटेँ –  कुरा मिल्ने तर अति नै कठोर,  कीर्तिपुर बस्दा साथीकी घरबेटीकी छोरी । जसले मैले दाह्री-कपाल पालेर वैराग्यको नाटक गर्दा कोठामै हजाम लिएर आएकी थिइन् । सिड्नी निवासी उनको ठाउँमा यतिबेला बिहान भएको रहेछ । श्रीमान् काममा गएका रहेछन् । फुर्सदमै छु भनिन् । हामीले लामै कुरा गर्यौंो । सकिन लागेको फोनको ब्याट्री सकिने-सकिने बेला पो होश भयो । कुरा बिना टुङ्गो टुङ्गियो ।
स्टेशनको प्यासेजमा बस्न बनाएको कुर्सीमा म सुत्न खोजेँ तर सकिनँ । स्टेशनमा झलक्क हेर्दा ‘अबडाखलोस‘ (घरविहीन) जस्ता देखिने अरु ३-४ जना भने त्यस्तै कुर्सीमा मजाले सुतेका थिए । मलाई लाग्यो, तिनीहरु पनि म जस्तै यात्री हुन् । तर, एउटा सत्य के रहेछ भने समस्या जहाँ पनि हुने रहेछन्, रुप र आयाम मात्रै फरक । यही भएर होला, मैले स्कूलमा छँदा पढेको इन्द्रबहादुर राईको कथा ‘रातभरि हुरी चल्यो‘ मार्क्स, लेनिन र माओका भोल्युम,फुकुयामाको इतिहासको अन्त्य र पिकेटीको २१औं शताब्दीको पुँजी र करभन्दा सय गुणा निको लाग्ने ।
यत्तिकैमा एक जना कालो वर्णका युवक स्टेशनभित्र छिरे । उनको पहिरन र हातको झोला निकै सामान्य थिए । तर, उनको आँखामा भने असामान्य किसिमको हतासपन थियो, केही हराए जस्तो र केही खोजिरहे जस्तो । लगत्तै उनी जस्तै अन्य ४-५ जना पनि देखेँ, तर तिनीहरुसित झोला थिएन । तिनीहरुलाई वास्ता नगरी म घरि निदाउने प्रयास गरेँ, घरि निदाए जस्तो गरेँ । केही उपाय नलागेपछि यत्तिकै बसेँ । म बसिरहेको प्यासेजको पल्लो पट्टि आँखामा हतासपन भएका उनै युवक थिए । घरिघरि हाम्रा आँखा ठोक्किँदा हामी दुबै हाँस्थ्यौं । केही बेरमा उनी म निर आएर सोधे ‘इटालिएन ?’
मैले ‘नो‘ भने ।
‘फ्रेन्च ?’ उनले फेरि सोधे ।
मैले फेरि ‘नो‘ भने । मैले उनलाई ‘डोइच‘ (जर्मन) ? भनेर सोधेँ । उनले ‘नो‘ भने । पछि‘इग्लिश ?’ भनेर सोध्दा ‘लिटल लिटल‘ भने । हामी बिस्तारै नजिक भयौं ।
धेरै बेर कुरा गर्यौंन – घरि बोलेर, घरि इशारा गरेर अनि केही नबुझ्दा हाँसेर । उनको नाम इब्राहिम रहेछ । उनी गिनी भन्ने अफ्रिकन देशबाट समुद्री बाटो हुँदै इटाली अनि आज बासेल आइपुगेका रहेछन् । इब्राहिमलाई अब जर्मनीकै “डर्टमन्ड” सम्म जानुपर्ने रहेछ, त्यहाँ उनका दिदी-भिनाजु बस्दा रहेछन् । साथमा कुनै ट्राभल डकुमेन्ट नभएका उनको योजना रहेछ, ‘डर्टमण्ड‘ पुगेर शरणार्थीका लागि आवेदन दिने ।
भाषागत समस्याले हामीबीच कुरा हुन र भएका कुरा बुझ्न समय र मिहिनेत दुवै लागे पनि अप्ठ्यारो भने कत्ति लागेन । फ्राइबर्गको स्टुडेन्ट अपार्टमेन्टमा लामो समय बस्दाका अनेक संगतले मैले गहिरोसित के बुझेको थिएँ भने – आखिर संसारभरिका मान्छेले बुझ्ने एउटा मात्रै साझा भाषा ‘प्रेम र आत्मीयताको भाषा‘ रहेछ । इब्राहिमसित पनि मलाई यही भाषाले जोड्यो । उनले कुराकै क्रममा सोधे – ‘बासेलबाट टिकट नकाटी डर्टमन्ड जाँदा पुलिस कन्ट्रोल हुन्छ कि हुँदैन ?’
इब्राहिमले ढिलोचाँडो जर्मनीमा शरणार्थी आवेदन दिने नै भए पनि पासपोर्ट र टिकट बिना यात्रा गर्दा डर्टमन्ड नपुग्दै प्रहरीबाट समातिन सक्छन् । त्यो भयो भने दिदी-भिनाजुबाट टाढिनुपर्ने उनको डर बुझिने नै खालको थियो । आखिर परिवारमा त्यस्तो केही रसायन त हुन्छ, जसले ग्यास च्याम्बरमा पनि बाँच्छु भन्ने आत्मबल दिन्छ । समाज र सभ्यताले हामीलाई दिएको एउटा अनुपम उपहार परिवार हो, नत्र कस्तो नीरस हुँदो हो संसार !
ट्राभल डकुमेन्ट बिना हिँडेका इब्राहिमको कुरा सुन्दा मैले यात्रा गर्दा देखेको कुरा सम्झिएँ, टिकट नहुँदा ट्रेनमा फाइन तिर्नैपर्ने हुन्छ । फाइन तिर्न परिचय खुल्ने कुनै परिचयपत्र  टिकट कन्ट्रोलरलाई देखाउनैपर्ने हुन्छ । त्यो देखाउन नसक्ने प्राय विदेशीलाई  टिकट कन्ट्रोलरले अघिल्लो स्टेशनमा प्रहरी बोलाएर बुझाइदिन्छन् । तर, सामान्य टिकट काटेर यात्रा गर्ने यात्रुको टिकट बाहेक परिचयपत्र मागेको भने देखेको थिइनँ । अर्थात् टिकट बिना यात्रा गर्दा इब्राहिम पाँच घण्टा परको डर्टमन्ड होइन फ्राइबर्ग नपुग्दै हुने टिकट कन्ट्रोलमा परेर प्रहरीको हातमा पर्ने लगभग निश्चित जस्तै थियो । तसर्थ मैले इब्राहिमलाई टिकट लिएर यात्रा गर्न सुझाएँ, जुन महँगो भए पनि न्यून जोखिमको थियो ।
यो कुरा बुझ्न र बुझाउन हामीबीच निकै समय लागे पनि इब्राहिमले सुझावमा विश्वास गरे । वास्तवमा मलाई भित्रभित्रै के डर थियो भने, कतै महँगो टिकट काटेर पनि डर्टमन्ड नपुग्दै इब्राहिम पक्राउ पर्लान् कि ! डरलाई सामना बाहेक अरु केही गर्न नसकिने हुँदाहुँदै पनि मैले इब्राहिमलाई पटकपटक भने, ‘अहिलेको अहिल्यै टिकट काट्दा निकै महँगो पर्छ, राम्रोसित सोच ।‘
वास्तवमा म पन्छिन खोजेको थिएँ । इब्राहिमले टिकट नै काट्ने र बरु कहाँबाट काट्ने भनेर सिकाइदेऊ भनेपछि पनि मलाई उनका दिदी-भिनाजुसित एक पटक कुरा गर्न मन लाग्यो । मैले इब्राहिमलाई दिदीलाई फोन गर भने, इटलीदेखि बोकेको फोनबाट इब्राहिमले दिदीलाई फोन गरे । दिदी राम्रो ‘डोइच‘ मात्रै बोल्ने, म यतिका समय बसेर पनि राम्रो बोल्न नसक्ने । मैले अन्तर्वाता सम्झेँ अनि मिहिनेत गरेर भनेँ, ‘टिकट महँगो छ इब्राहिमलाई के गरुम ?’
दिदीले  ‘हुन्छ, टिकट काटिदेऊ‘ भनिन् ।
त्यसपछि इब्राहिम र म केही पाइला पर रहेको टिकट अटोम्याटतिर लाग्यौं । उनलाई मैले टिकटको १२७ युरो पर्ने अटोम्याटको डिस्प्लेमा देखाएँ । इब्राहिमले झोलाबाट सेतो खाम झिक्दै ५० युरोको एक मुठोबाट तीन वटा नोट दिए । टिकट काटेर फिर्ता आउने २३ युरोको सिक्का अटोम्याटबाट कोलाहल मच्चाउँदै भररर झरे । धन्न असजिला कुर्सीमा सुतिरहेका कोही पनि उठेनन् !
ट्राभल प्लान प्रिन्ट गरेर बासेलबाट ‘कोल्न‘ पुगेपछि ‘डर्टमन्ड‘ पुग्न कुन ट्रेन चढ्ने भनेर चित्रमा देखाएँ । इब्राहिम हराउलान् कि भन्ने डरले खानु अघि मैले फेरि दिदीलाई फोन गर्न लगाएँ । यस पटक भिनाजु बोले । भिनाजुलाई पनि इब्राहिमको ट्राभल प्लान सुनाएपछि भने मलाई ढुक्क लाग्यो । यति गर्दागर्दै बिहानको पौने चार बजिसकेको थियो ।
मैले इब्राहिमलाई भने, ‘अबको डेढ घण्टामा हामी  ट्रेन चढ्छौं । यति सुनेपछि उनी स्टेशनको एउटा कुनातिर लागे । झोला खोले, मिनरल वाटरले मुख धोए, दाँत सफा गरे, लुगा फेरे अनि मसिना बुट्यान जस्ता कपाल मिलाए । अब भने इब्राहिम प्रस्टै बेग्लै देखिए । म एकोहोरिएको देखेर इब्राहिम असहज मान्दै हाँसे । मलाई भने उनले सुनाएको गिनीदेखि इटलीसम्मको डरलाग्दो समुद्री यात्रा आँखाभरि आयो ।
ल्याबमा लामो समय काम गरेको एक जर्मन साथीले छुट्टिने बेला दिएको किताबमा फ्रेन्च लेखकले लेखेका थिए – ‘आप्रवास र आप्रवासी भन्ने बहस आफैंमा औचित्यहीन छ ।‘
म यो तर्कमा पूर्ण सहमत नभए पनि लेखकले बडो चाखलाग्दो तर्क गरेका थिए- ‘आजको संसारमा र आउँदै गरेको संसारमा अब सायदै कोही होला, जो जहाँ जन्मियो त्यहीँ विद्यालय गएको होस, जहाँ विद्यालय गयो त्यहीँ विश्वविद्यालय गएको होस्, जहाँ विश्वविद्यालय गयो, त्यहीँ जागिर गरेको होस् अनि जहाँ जागिर गर्योग त्यहीँ स्थायी बसेको होस् । आप्रवास र आप्रवासी निरपेक्ष जस्तो लाग्ने पूर्णतया एउटा सापेक्ष विषय हो । अर्थात् संसारमा लगभग सबै अप्रवासी नै हुन् ।‘
इब्राहिम र म केहीबेर कुरा गर्दै बाँकी समय व्यतीत गर्‍यौं । सवा ५ मा जर्मनीपट्टिको बासेलबाट सुरु हुने ट्रेन पौने ५ तिर ट्र्याकमा देखियो । अलि पछी स्टेसनमा आइपुगेका ट्रेनका परिचारक / परिचारिकालाई मैले हिजो राति आफू निदाएर बासेल आइपुगेको कथा सुनाए अनि अहिले टिकट काट्नु पर्ने-नपर्ने सोधेँ । सामान्यतया काट्नु नै पर्ने भए पनि केही गरी पर्दैन भनिहाले भने २१ युरो जोगिन्छ भन्ने मेरो सोच थियो । उनीहरु अघिल्लो दुई पटक जस्तै मिजासिला भइदिएर भने, “जी मुसन निख्ट, हेर्चलिख विलकोमेन आन बोर्ड (तिमीले काट्नु पर्दैन, यात्रामा स्वागत छ)” ।
इब्राहिम जस्तै देखिने ४-५ जना झोला नबोकेका कालो वर्णका युबाहरु अलि पछाडिका डिब्बामा चढे । उनी र म ट्रेनको अगाडि तिरको डिब्बामा आमनेसामने भएर सँगै बस्यौं । यत्तिकैमा मैले दुई जना स्विस प्रहरीहरु ट्रेनमा छिरेको देखेँ । वास्तवमा यति बिहानै जर्मन-स्विस बोर्डरबाट पहिलो ट्रेनमा मैले यसअघि कहिल्यै यात्रा गरेको थिइनँ । बोर्डरमा स्विस प्रहरीले आक्कलझुक्कल चेक गरेको देखे पनि आफैं चेकमा अझैसम्म परेको पनि थिइनँ । हामी जर्मनीतिरको बासेलमै रहेको अवस्थामा ती स्विस प्रहरीले कस्टम कन्ट्रोल गर्लान् या पासपोर्ट कन्ट्रोल गर्लान् भन्ने मेसो पाउन सकिनँ ।
केही मेसो पाउनु अघि नै अचानक मेरो मुखबाट ‘इब्राहिम ! पोलिस !! गो टु द ट्वाइलेट !‘निस्कियो ।
इब्राहिम नदेखेको ट्वाइलेटतिर गए हतारिएर । सिटमा म एक्लै भएँ, तर इब्राहिमको झोला,टिकट र फोन सिट अगाडिको टेबलमै थियो । मैले अरु केही चलाइनँ । उनको झोला भने उनकै सिट मुनि छिराइदिएँ । एकछिनमा प्रहरी आइपुगे, मेरो पासपोर्ट मागे र झोला छ कि छैन भनेर सोधे । मसित ठूलो देखिने झोला थिएन । मैले पासपोर्ट दिएँ । स्थिति अलि सहज होस् भनेर मैले हिजो राति फ्राइबर्ग झर्नुपर्ने भए पनि निदाएकोले बासेल आइपुगेको सुनाएपछि प्रहरीहरु हाँस्दै गुटे राइज (शुभ यात्रा) भन्दै गए ।
अब भने मलाई डर लाग्न थाल्यो, इब्राहिमले ट्वाइलेट भेटे कि भेटेनन् ? भेटेको भए पनि लुके कि लुकेनन् ? लुकेकै भए पनि कतै प्रहरीले समाते कि ! समातेको भए उनका सम्पूर्ण समान सिटमै छोडेर गएका छन्, दिदी भिनाजुसित कसरी सम्पर्क गर्लान् ? ट्रेन गुड्न त अब केही मिनेट मात्रै बाँकी छ । आत्तिएर केही सोच्नै सकिनँ ।
इब्राहिमलाई खोज्छु, प्रहरीले समातेकै रहेछ भने पनि उनका सामानहरु दिन्छु र उस्तै परे म पनि ट्रेनबाट झर्छु भनेर सबै सामान बोकेर सिटबाट उठेँ । प्रहरीहरु गएतिरै मेरा कदम आफैं अगाडि बढे । ट्रेनको डिब्बामा अलिकति अगाडि ट्वाइलेटको ढोका आधा खुल्लै देखेपछि प्रहरीले इब्राहिमलाई समाते भन्ने निष्कर्ष निकाल्नुअघि मैले ट्वाइलेटभित्र मुन्टो छिराएर बिस्तारै इब्राहिम भने । ट्वाइलेटको ढोका बन्द नगरी आधा खोलेर ढोकाको कप्चेरोमा लुकेका रहेछन् इब्राहिम । वास्तवमा ढोका लक हुँदा बाहिर रातो मार्क देखिन्छ र कोही भित्र भएको सजिलै थाहा हुन्छ । इब्राहिमले जानेर हो या नजानेर, ढोकाको लक बन्द नगरी लुकेछन् । जुन उनको लागि वरदान भयो ।
केहीबेरमै ट्रेन गुड्यो । प्रहरीहरु ओर्लेको अनुमान गरेर मैले इब्राहिमलाई बाहिर बोलाएर अघि बसेको सिटतिर लगेँ । ट्रेन लगभग खाली नै थियो । स्टेशनको फराकिलो प्यासेजमा हतास देखिएका इब्राहिम कप्चेरोमा भने हाँसिरहेका थिए । उनका आँखा अहिले चम्किला देखिन्थे,सपना भरिएका र निडर ! यस्तै सपनाले भरिएका निडर आँखा मेरो साथी अनमोलका पनि थिए, जसलाई जनयुद्धका दौरान तत्कालीन शाही सेनाले चोरमाराको जंगलमा पक्रेर गोली हानी मारेका थिए ।
ट्रेन आफ्नै गतिमा दौडिदै थियो । इब्राहिम र म केही समय दुबै मौन रह्यौं । मैले आफ्नो मृत फोन चार्जमा राखेँ । टिकट कन्ट्रोलर आइन् । उनले बासेलमै मेरो कथा सुनिसकेकोले मसित टिकट नमागी मुस्कुराइन् र  इब्राहिमको टिकट कन्ट्रोल गरेर हामीलाई शुभ यात्रा भनिन् । बल्ल शान्ति भयो । मैले इब्राहिमलाई अब तिम्रो टिकट जाँच गर्न ‘कोल्न‘ सम्म कोही आउँदैन,बरु फ्राइबर्ग कटेपछि हामी बसेको भन्दा पछाडि रहेको दुई जना बस्ने सिटमा बस भने । यसो गर्दा इब्राहिम अझै सुरक्षित हुने अनुमान थियो मेरो ।
इब्राहिम फोनमा दिदीसित कुरा गर्न थाले । मैले उनको भाषा नबुझे पनि अनुहारको खुसी बुझेँ । मेरो फोन अलिकति चार्ज भएपछी मैले हिजो राति ‘ट्रेनमै सुतौला है‘ भन्नेलाई खबर गरेँ, म बल्ल फ्राइबर्ग फर्किँदै छु । उनले भनिन्, ‘अब विकेन्डमा भेटौँला ।‘
केही समयपछि इब्राहिमलाई मैले आफू झर्ने ठाउँ आउन लागेको बताउँदै झोला मिलाउन थालेँ । उनी मलाई हेरेर हाँसिरहेका थिए । हामीले एक-अर्काको फोन नम्बर साट्यौं । बाहिर उज्यालो हुँदै गरे पनि सूर्य निस्किसकेको थिएन । इब्राहिमले सेल्फी खिच्ने इच्छा गरे । मोबाइल स्क्रिनमा दुवै हास्यौं, तर हाम्रा अनुहार बुझिने आएनन् ।
फ्राइबर्ग आउन लागेको अनाउन्समेन्टपछि म सिटबाट उठेँ । इब्राहिम पछाडिको सिटमा सरे । हामी दुवैले अंकमाल गर्यौंि र मुस्कान साटासाट गर्यौंा । फ्राइबर्गमा म झरेपछि इब्राहिमले बिदाइको हात हल्लाए । मैले पनि एक छिन उनलाई बिदाइ गरेँ । लगत्तै ढोका ढ्याप्प लागेर ट्रेन दौडन थाल्यो । इब्राहिम पनि नदेखिने भए ।
बस चढेर कोठा जान स्टेशन नजिकैको बस स्ट्यान्ड जानै लाग्दा इब्राहिम जस्तै देखिने ४-५ जना युवाहरु (जो बासेलबाट इब्राहिम र म भन्दा पछाडिको डिब्बामा चढेका थिए) लाई प्रहरीले लैजाँदै गरेको देखेँ । सायद टिकटकै कारणले हुनुपर्छ । मन भारी भयो ।
बस चढेर फ्राइबर्ग बाहिर रहेको आफ्नो अस्तव्यस्त कोठामा लखतरान परेर पुग्दा मलाई आफू नमरी भोग्ने स्वर्ग यस्तै होला जस्तो लाग्यो । लुगा फेरेर सुतिहालेँ । ११ बजेतिर मेरो फोन बज्यो । उताबाट ‘हेल्लो ! सुवर्ण !! डर्टमन्ड डर्टमन्ड !” भनेको सुनेपछि मैले इब्राहिमलाई चिनेँ । मलाई डर लाग्यो, कतै इब्राहिम अन्तै त पुगेनन् ? यत्तिकैमा इब्राहिमको दिदी बोलिन्,भिनाजु पनि बोले । इब्राहिम गन्तव्यमा पुगेछन् । मलाई धन्यवादले पुरिदिए, डर्टमन्ड आउने निम्तो दिए ।
अन्त्यमा इब्राहिम फेरि बोले, मैले उनको शब्दभन्दा खुसी धेरै सुनेँ । मलाई यस्तो सन्तुष्टि यसअघि कहिल्यै भएको थिएन । आफू निदाएर बासेल पुगेकोमा अब भने रत्तिभर पछुतो लागेन । के, को, किन, कहाँ, कसरी जस्ता अकारण नै कारण हुने नियति भनेको सायद यस्तै केही हुनुपर्छ । जसलाई जात, धर्म, वर्ण, नश्ल, युद्ध, शान्ति, नियम, कानून, भूगोल, सिमाना अनि दर्शन केहीले बाँध्न सक्दैन,  इब्राहिम जस्तै । बेलैमा होश नगर्दा रक्तपात बिनै पूर्वी जर्मनी जस्ता तमाम समाजवादी व्यवस्था ढलाउने राजनीतिक परिवर्तन जस्तै ।

