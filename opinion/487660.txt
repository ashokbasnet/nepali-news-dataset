क्रान्तिकारी पत्रकार कि दलाल पत्रकार ?
काठमाण्डौंको ठाउँठाउँमा छिपछिपे झरी परिरहेको थियो । दिमागमा दशैं बोकेर काठमाण्डौंको हिले गल्लीमा पत्रकारहरुको एउटा लाम ओहोर-दोहोर गरिरहेको थियो ।
भक्तशेर लिम्बू
हिजोका दिनमा क्रान्तिकारी कहलिएका ती पत्रकारहरु अब प्रेस सेन्टर नेपालमा वैधता प्राप्त गर्न उपत्यकामा भित्रिँदै थिए । उनीहरुलाई दशैं र महाधिवेशनले एकै साथ छोएको छोएको थियो ।
गत असोज १३ र १४ गते काठमाण्डौमा महाधिवेशन हुने सर्कुलर पाएपछि असोज १२ गते साँझ नै काठमाण्डौं बाहिरबाट आउने प्रतिनिधिहरु भकाभक राजधानी आए । उपत्यका वाहिरबाट आउने सातवटै प्रदेशका प्रतिनिधिहरुलाई महाधिवेशनको समय अलि प्रतिकुल थियो । तथापि त्यो परिस्थितिलाई चिर्दै उनीहरु काठमाडौं पुगे ।
क्रान्तिकारी पत्रकार संघ र महासंघको एकताको महाधिवेशन भएकाले पनि त्यसलाई महत्त्वका साथ हेरिएको थियो । त्यसैले युद्ध मोर्चामा होमिएका लडाकुझैं उत्साहका साथ प्रत्रकारहरु काठमाण्डौं भित्रिए । धेरै प्रतिनिधिहरुले आफैंले गाडीहरुको व्यवस्था गरेर आए । त्यसको भार केन्द्रलाई लगाएनन् ।
तर, सबै कामलाई थाती राख्दै महाधिवेशनको गरिमालाई उचो बनाउन अनि संगठनलाई जीवन्तता प्रदान गर्न माओवादी पत्रकारहरु उत्साहित हुँदै राजधानी आएर क्रान्तिकारी पत्रकारको प्रतिनिधि हुनुको कर्तव्य निर्वाह गरे । तर, महाधिवेशनको कर्मकाण्ड पूरा भएपछि प्रतिनिधिहरु झोला बोकेर गन्तव्यतिर प्रस्थान गरिरहँदा त्यतिखेरको परिदृष्य अर्कै देखियो ।
प्रतिनिधिहरु वैचारिक र सांगठानिक रुपमा प्रतिवद्ध भएर र्फकन सकेनन् । प्रेस सेन्टर नेपालको भूमिकाबारे प्रतिनिधिहरु कन्भिन्स हुन सकेनन् । लडाइँमा पराजित भएको सिपाहीजस्तै उत्साहविहीन देखिए प्रतिनिधिहरु ।
महाधिवेशनले  संगठनको लक्ष्य, आगामी कार्यदिशालाई ठोस गरेर प्रतिनिधिहरुको कार्यकौशलतामा जुन नयाँ उर्जा पैदा गर्नुपर्ने थियो, परिणाम ठीक उल्टो भयो ।
केन्द्रीय सदस्य वा पदाधिकारीको जिम्मेवारी पाउने र जिम्मेवारी नपाउनेहरुमा केही अन्तर देखिएन । महाधिवेशनले तलदेखि माथिसम्म निराश बनाएको र संगठानिक रुपमा सकस पैदा गरेका टिप्पणी व्यापक मात्रमा आइरहेका छन् ।
एकताको विधि के हो ? कुन सिद्धान्त अनुशार एकता प्रक्रिया टुंगियो ? यो पनि प्रष्ट हुन सकेन । त्यो एकताको महाधिवेशनले एकता प्रक्रियालाई मजबुत बनायो वा कमजोर ? यी सबैमा प्रश्नचिन्ह खडा गरेको छ महाधिवेशनले ।
महाधिवेशन अवधिभर प्रचण्डको ‘बडी ल्याङ्वेज’ शब्ल भाइरल बन्यो । बन्दशत्रका प्रतिनिधिहरुले प्रचण्डको ‘बडी ल्याङ्वेज बुझेपछि हलमा असहमति जनाए
नेतृत्व चयनको विधि र पद्दतिको बर्खीलाप भएपछि त्यहाँ सेन्टरको जिम्मेवारी पाएका केन्द्रीय सदस्य समेतले राजीनामा दिएका छन् ।  आखिर किन भए त प्रतिनिधिहरु निराश ?
केन्द्रको डण्डा र प्रचण्डको ‘बडी ल्याङ्वेज’  
महाधिवेशनमा प्रतिनिधिहरुले सबैभन्दा असन्तुष्टि व्यक्त गरेकै बन्दसत्रमा प्रतिनिधिको भूमिकाबारे हो । प्रतिनिधिहरुको त्यहाँ ताली बजाउनु बाहेक कुनै भूमिका नै देखिएन । विधि विधान बनाउने तर कार्यान्वयन नगर्ने, विधानलाई मिचेर काम गर्ने, विधान भन्दा पनि माथि रहने यो बेथितिले महाधिवेशनमा सबैभन्दा बढी विवाद र असन्तुष्टि जन्मायो ।
जनवादी केन्द्रीयताको मन्त्र जप्ने तर  केन्द्रीयता मात्रै लाद्ने, जनवादको न्युनतम अभ्यास पनि नगर्ने काम भयो । जसरी हललाई वाईपास गरेर  अकाट्य रुपमा नेतृत्वको नाम प्रस्ताव गरियो, त्यसमा छलफल नै हुन पाएन । यी सबै घटनाक्रमले संगठन कतातिर जाँदैछ भन्ने गम्भीर प्रश्न उठाएको छ ।

अबको नेतृत्व नयाँ पुस्तालाई दिनुपर्छ भन्ने हलको स्पष्ट म्याण्डेड थियो । त्यसलाई पार्टी अध्यक्ष प्रचण्डले ‘बडी ल्याङवेज’को संज्ञा दिँदै आफूले त्यो भाषा बुझे पनि परिस्थितिले एउटा चरणसम्म पर्खनुपर्ने संकेत गरेका थिए । महाधिवेशन अवधिभर प्रचण्डको ‘बडी ल्याङ्वेज’ शब्ल भाइरल बन्यो । बन्दशत्रका प्रतिनिधिहरुले प्रचण्डको ‘बडी ल्याङ्वेज बुझेपछि हलमा असहमति जनाए ।
यद्यपि जनपक्षीय पत्रकारिताको पक्षधर प्रेस सेन्टर नेपालले अबको नेतृत्व कसलाई बनाउने भन्ने उनीहरुको चुन्ने अधिकारको प्रतिनिधिहरुले प्रयोग गर्न पाएनन् । उता विधानमा प्रदेश समितिका प्रतिनिधिलाई दुईजना सदस्य र एकजना सचिव चुन्ने अधिकार दिइएको छ । तर, प्रदेश प्रतिनिधिहरुको त्यो अधिकार पनि केन्द्रले सर्लक्क निली दियो ।
क्रान्तिकारी पत्रकार संघ र महासंघ हुँदादेखि नै यो वहस चल्दै आएको छ । संगठनमा पत्रकारहरुलाई मात्र राख्ने कि माओवादी पार्टीले सिफारिस गरेका कार्यकर्ताहरुलाई राख्दै जाने ?
त्यसैगरी विधान नै संशोधन नगरी विधानमा भन्दा बढी सचिवहरु बनाइएका छन् । विधानमा ८ खुल्ला सचिव, ४ वटा महिला, दलित, जनजाति, मधेसी समावेशी सचिव गरी १२ वटा सचिव छन् । तर,विधानलाई संशोधन प्रक्रियामै नलगी ३ जना थपेर १५ जना पुर्‍याई विधानको मर्ममा धोती लगाइएको छ । अनि विधानमा भएको उपमहासचिव पदलाई भने रिक्त राखेर पदाधिकारी चयन गरिएको छ ।
भद्र सहमतिमा अभद्र 
प्रेस सेन्टरको कार्यविधिमा एक व्यक्ति एक पद भन्ने अवधारणा ल्याएको छ । कार्यविधि लिखितरुपमा नबनेको हुँदा त्यसलाई भद्र सहमति भनिएको हो । सहमति गर्ने, पालना नगर्ने भएपछि त्यो भद्र सहमति अर्थहीन बन्न पुगेको छ ।
सहमति अनुसार सेन्टरको पदाधिकारी वा केन्द्रीय सदस्यमा अन्य सेवा सुविधा वा पद धारण गरेको व्यक्तिलाई चयन गर्न नहुने भनिएको छ ।
पत्रकारिता चाहिँ नगर्ने, समाचार नलेख्ने, सञ्चार माध्यममा आवद्ध पनि नहुने तर सम्मेलनहरु आउँदा सल्बलाउने । नेतालाई फोन हानेर कोटा सुरक्षित गर्ने अनि पत्रकारको नेता बन्ने यो प्रवृति संगठनमा हावी छ
तर, प्रधानमन्त्रीका प्रेस सल्लाहकार गोविन्द आचार्य नै सेन्टरको उपाध्यक्षमा बसेपछि त्यसले सहमतिको भद्र उलंघन गरेको छ । त्यही एक व्यक्ति एक पदको नीतिअनुसार केही प्रतिनिधिहरुलाई भने पाखा लगाइएको छ ।
पत्रकारको संगठन कि कार्यकर्ताको ? 
क्रान्तिकारी पत्रकार संघ र महासंघ हुँदादेखि नै यो वहस चल्दै आएको छ । संगठनमा पत्रकारहरुलाई मात्र राख्ने कि माओवादी पार्टीले सिफारिस गरेका कार्यकर्ताहरुलाई राख्दै जाने ? पछिल्लो पटक प्रेस सेन्टर नेपालमा रुपान्तरित भईसकेपछि पनि यो समस्या देखा पर्‍यो ।
प्रेस सेन्टरको केन्द्रीय सदस्यमा चयन हुने केही पत्रकारहरुमा यो समस्या देखिएको छ । पार्टीको मुख्य पदमा पनि बस्ने अनि पत्रकारहरुको संगठनमा पनि हात लम्काएर भाग नछोड्ने । जताजता भेटिन्छ, त्यता त्यता दौडिने । पत्रकारिता चाहिँ नगर्ने, समाचार नलेख्ने, सञ्चार माध्यममा आवद्ध पनि नहुने तर सम्मेलनहरु आउँदा सल्बलाउने । नेतालाई फोन हानेर कोटा सुरक्षित गर्ने अनि पत्रकारको नेता बन्ने यो प्रवृति संगठनमा हावी छ । जसका कारण गुणस्तरीय पत्रकारिताको विकासभन्दा पनि दलाली पत्रकार बन्ने कुरालाई प्रशय पुगिरहेको छ ।
अहिले प्रेस चौतारीमा आवद्ध पत्रकारहरु दैनिकजसो मूलधारको पत्रिकामा आफ्ना विचारहरु संप्रेसित गरिरहेका छन् । युनियनले उत्पादन गरेका पत्रकारहरु राजनीतिक विश्लेषकका रुपमा छन् । तर, प्रेस सेन्टरका पत्रकारहरुको कलम खै ? कहाँ चल्दैछ ? राष्ट्रियता, स्वाधीनता, जनजीविका, भष्ट्राचारको विषयमा प्रेस सेन्टरका प्रतिनिधिले कहाँ लेखे ?
अहिले १ नम्वर प्रदेशमा मात्रै ८८ जना केन्द्रीय प्रतिनिधिले महाधिवेशनमा भाग लिन पुगेका थिए । तीमध्ये महिनामा एकजनाले मात्रै लेख्ने हो भने आफ्ना विचारहरु वर्षभरि संप्रेसित भइरहन्छन् ।
आखिर चिन्ता खै देश र जनताको ? 
तसर्थ संगठनभित्र यस्ता प्रवृतिलाई नछाँट्ने हो भने संगठनको मर्म, उद्देश्य र लक्ष्य प्राप्ति गर्न गाह्रो छ । यस्ता प्रवृत्तिलाई बोकेका साथीहरुलाई बेलैमा उनीहरुको क्षमता र योग्यता अनुसार युवा, विद्यार्थी, मजदुर, किसान वा अरु कुनै मोर्चा समाहित गराउँदा उपयुक्त हुन्छ । त्यसो हुँदा मात्रै प्रेस सेन्टर नेपाललाई वास्तविक पत्रकारहरुको संगठनका रुपमा विकास गराउन सकिन्छ ।
प्रेस सेन्टर र अन्य भातृ संगठनमा फरक के ?  
एमाओवादीको क्रान्तिकारी पत्रकार संघ र वादल समूहको महासंघ एकीकृत भएर प्रेस सेन्टर नेपालमा रुपान्तरित भएको हो । संगठनको नाम  प्रेस चौतारी, प्रेस युनियनसँग मिल्दोजुल्दो देखियो । अहिले संगठनको वैचारिक, सैद्धान्तिक भिन्नता पनि ल्याउन नसक्दा चौतारी अथवा युनियन भन्दा के फरक छ भनेर प्रश्न उब्जन थालेको छ ।
व्यवसायिकताका नाममा दलाल पत्रकारमा रुपान्तरित हुँदैछौं वा मिसनका नाममा हामी पार्टी पत्रकारिता गर्दैछौं ? यी दुई अतिमा हामी कहाँ उभिरहेका छौं ? अथवा हामीले समात्नुपर्ने विचार के हो ? इतिहासको विरासतलाई मात्रै रटाएर यसको वैचारिक स्पष्टता प्रष्टिँदैन । इतिहास केका लागि हो भन्ने कुराको वोध गराउन विचार र सिद्धान्तमा निखार ल्याउँदै सशक्त बनाउनु आवश्यक देखिन्छ ।
प्रेस सेन्टरका पत्रकार हामी मुद्दागत पत्रकारिता गर्छौं वा शुन्यवादी पत्रकारिता गर्दैछौं ? प्रेस सेन्टर नेपालले आम शोषित पीडित, उत्पीडित, सर्वहारा श्रमजीवीहरुको मुक्तिको खातिर कलम चलाउँछ वा दलाल पुँजीपति सामन्तको पृष्ठपोषण गर्छ ? प्रेस सेन्टर नेपालका सिपाहीहरुलाई सैद्धान्तीकृत गर्न जरुरी छ । महाधिवेशनमा यी च्याप्टर ओझेलमा परेको देखियो । प्रतिनिधिहरु यसमा पनि असन्तुष्ट रहेको पाइयो ।
निष्कर्ष 
प्रेस सेन्टर नेपाल विचार, राजनीति र सिद्धान्तको कोणबाट माओवादी केन्द्रको नीति र  सिद्धान्तप्रति उत्तरदायी रहे पनि यसलाई अन्य भातृ संगठनभन्दा विशिष्टरुपमा हेरिनु पर्दछ ।
आफैं पनि पत्रकारहरु लोकतन्त्र, स्वतन्त्रता, स्वायत्तता, मौलिक अधिकारको अभ्यास र त्यसको पक्षमा कलम चलाइरहेका हुन्छन् । तसर्थ उनीहरु आवद्ध संगठनलाई पनि अलिक स्वायत्त बनाईनु पर्दछ । विचार र सिद्धान्तमा प्रष्ट्र भइसकेपछि नेतृत्वको विषयमा पार्टीले अनावश्यक हस्तक्षेप गरेर संगठनलाई कुण्ठित पार्नुहुँदैन ।
विचारका कलमहरुलाई फुल्न फक्रन दिनुपर्छ । पत्रकारको मोर्चालाई खुम्चाएर राख्नुहुँदैन । पत्रकारको संगठनलाई हेर्ने सन्दर्भमा पार्टी जति संकुचित हुँदै जान्छ , यसको दायरा पनि साँघुरिदै जान्छ । तसर्थ हाम्रो चिन्तन के मा हो, त्यसलाई परिष्कृत गरेर माथि उठाउने हो कि ?
(पत्रकार लिम्बू प्रेस सेन्टरमा आवद्ध छन्)

