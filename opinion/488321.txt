दशैं, मदिरा र स्वास्थ्य
‘डाक्टर सा’ब, म त रक्सी खान्नँ, कहिलेकाहीँ बियर मात्रै हो ।’
‘डाक्टर सा’ब, दिनहुँ अलिअलि रक्सी मुटुको लागि राम्रो हो भन्छन्, त्यस्तै हो ?
‘डाक्टरसा’ब, म त पिउने भनेको विदेशी मात्रै हो, नेपाली र लोकल त छुँदा’नि छुन्नँ ।’
मदिराको विषयमा बिरामीहरुपिच्छे थरिथरि कुरा सुन्न पाइन्छ । मदिराको कुरामा हामी डाक्टरहरुको पनि दुईथरि भनाइ हुन्छ । एकथरी खाँदै नखान सल्लाह दिन्छन् भने अर्काथरी केही मात्रामा दिनहुँ खाने गरेमा फाइदा नै गर्छ भन्ने गर्छन् ।
बिरामीहरू पनि त्यस्तै हुन्छन्, अलिअलि खाँदा राम्रै गर्छ भन्ने सल्लाहकै पछि लाग्छन् । तर, त्यो अलिअलि कति हो, कमैलाई थाहा हुन्छ । मैले दैनिक चेकजाँच गर्ने सिलसिलामा करिब पाँच प्रतिशत बिरामी मात्र आफूलाई नियन्त्रणमा राखेर पिउने बानी भएको भेटेको छु । सुरुमा दुई पेग मात्रै हो भनेर थाल्ने अनि अलिकति अलिकति भन्दै बढाउँदै जाने प्रवृत्ति पनि धेरै जनाको हुन्छ । त्यसैले कुनै डाक्टरले पिउने सल्लाह दिन्छन् भने कति पिउनु उचित हो, मात्रा पनि सोध्न जरुरी छ । साथै, आफूलाई अनुशासनमा पनि राख्न जरुरी छ ।
हामी सबैलाई थाहा छ, मदिराले स्वास्थ्यलाई हानि गर्ने भएकोले यसको सेवन गर्नु हुंदैन । तर, हानि गर्छ भन्ने जान्दाजान्दै पनि खानैपर्ने मान्छेको बानी हुन्छ । कहिले थकाइको बहानामा, कहिले टेन्सनको बहानामा, कहिले कुनै सफलताको बहानामा, कहिले अरुको मन राख्न र कहिले चाडबाड परेर मदिरा पिउनेहरू छन् । मदिरा पिउने बानी पनि फरक-फरक हुन्छ । केही बिहानैदेखि सुरु गर्छन्, कोही साँझ परेपछि अलिकति पिउनैपर्ने हुन्छन्, कोही गुड फ्राइडे मात्र मनाउँछन् भने कोही साथीभाइ भेटेपछि पिउनैपर्ने खालका हुन्छन् । मदिरा पिउने बानी भएकाहरु अधिकांश मांसाहारी नै हुन्छन् ।
रक्सी नखाई बियर र वाइन खाए हुन्न र ? 
हि्वस्कि खानुस्, वाइन खानुस्, बियर खानुस्, भोड्का, लोकल, रम, जीन जे खाए पनि सबैमा अल्कोहलको मात्रा हुन्छ । कुरा प्रतिशतको मात्रै हो र त्यो कुनैमा बढी त कुनैमा कम उल्लेख भएको हुन्छ । हि्वस्किमा अल्कोहलको मात्रा झण्डै ४० प्रतिशतको हाराहारीमा हुन्छ भने वाइनमा १२ त बियरमा ५ प्रतिशत ।
हरेक कुराको केही न केही राम्रा-नराम्रा पक्ष भए झैं यस्ता अल्कोहलयुक्त पेय -हार्ड डि्रंक्स) का पनि केही राम्रा-नराम्रा पक्ष छन् । अहिलेसम्म भएका अध्ययन अनुसार वाइन पिउनु स्वास्थ्यको लागि राम्रो मानिन्छ । तर, यसको फाइदा यसमा रहेको अल्कोहलको कारणले भन्दा पनि यसमा प्रयोग हुने अंगुर तथा अन्य फलफूलको रसले गर्दा हो ।
यस्ता फलफूलको रसमा पाइने विभिन्न LAVENOIDSतथा ANTIOXIDANTहरुले शरीरमा फाइदा गरिरहेको हुन्छ, जुन कुरा फलफूल खानाले पनि प्राप्त हुन्छ । यसको मात्रा भोड्का तथा हि्वस्कि जातिमा कम हुन्छ भने बियरमा वाइन जत्तिकै हुन्छ ।
अल्कोहलले मुटुमा पार्ने राम्रो असर भनेको यसले रगतमा हुने कोलेष्ट्रोलहरुमध्ये राम्रो कोलेष्ट्रोल  को मात्रा बढाइदिन्छ । तर, यसको मतलब HDL बढाउन रक्सी खानैपर्ने भन्ने होइन ।
दिनहुँ व्यायाम गरेमा पनि यसको मात्रा बढ्छ । रक्तचापलाई कम गर्ने तथा रक्तनलीमा रगत जम्न नदिने यसका अन्य राम्रा पक्ष हुन् भने सिफारिश गरिएभन्दा बढी सेवनले रक्तचाप बढाउने, कलेजो खराब गर्ने, मोटोपना बढाउने, दिमागको पक्षघात गराउने तथा सुगरको समस्या बढाउने गर्छ । मुटुको चालको गडबडी तथा मुटुको मांशपेशीको रोग कार्डियोमायोप्याथी पनि रक्सीको अत्यधिक सेवनले गराउंन सक्छ, जसको कारण मानिसको मृत्यु पनि हुन सक्छ ।
कति हो त स्टान्डर्ड डि्रंक्स् ? 
नेशनल इन्ष्टिच्यूट अफ अल्कोहल अब्यूज एण्ड अल्कोहोलिज्मका अनुसार, कुनै पनि पेय पदार्थ जसमा १४ ग्राम अल्कोहोल रहेको हुन्छ, त्यसलाइ स्टान्डर्ड डि्रंक्स् भनिन्छ ।
अमेरिकन हार्ट एसोसिएसन तथा अमेरिकन डाइबिटिज एशोसिएसनका अनुसार हि्वस्कि, स्पिरिट सेवन गर्ने हो भने ४५ मिलि, बियर हो भने ३४० मिलि, तथा वाइन, साइडर हो भने १४० मिलिलाई स्टान्डर्ड एक डि्रंक्स मानिन्छ ।
४५ वर्षमाथिका स्वस्थ शरीर भएका महिलाहरुले दैनिक एक तथा पुरुषहरुले दिनको दुई डि्रंक्ससम्म पिउन सकिने सल्लाह दिइएको छ । यस्तै, मदिराको सेवन गर्नेलाई अनुशासनमा बसेर सेवन गर्ने र अहिलेसम्म खाँदै नखाएकालाई सुरु नै नगर्ने सुझाव दिइएको छ ।
मदिरा र मुटुरोग 
अमेरिकन हार्ट एसोसिएसनको वेबसाइटमा उल्लेख गरिएको अध्ययन अनुसार माथि उल्लिखित स्टान्डर्ड डि्रंक्स गर्ने मानिसहरुभन्दा अल्कोहल सेवन नगर्ने मानिसको मृत्यु मुटुरोगको कारण बढी भएको पाइयो ।
अध्ययनमा के पनि देखाएको थियो भने दिनमा दुईभन्दा बढी पटक अल्कोहल सेवन गर्ने मानिसको मृत्यु नपिउने मानिसहरुभन्दा बढी पाइयो । तर, मुटुरोग भएका बिरामीहरुले मदिरा सेवन गर्दा मुटुको चाल गडबडी हुने, रक्तचाप अनियन्त्रित हुने, मुटुको काम गर्ने क्षमता कमजोर हुने आदि समस्या हुने गरेकोले मदिराबाट टाढा रहन नै सल्लाह दिइन्छ ।
मदिरा र डाइबिटिज 
सुगरका बिरामीले मदिरा सेवन गर्नुपूर्व धेरै कुरा विचार गर्नुपर्छ । अमेरिकन डाइबिटिज एशोसियसनले रगतमा सुगर अनियन्त्रित छ भने मदिरा वर्जित गरेको छ । एक-दुई डिं्रक्सले सुगरका बिरामीको रगतमा सुगरको मात्रा बढाइदिन्छ भने धेरै पिएमा घातक नै हुने गरी सुगरको मात्रा धेरै कम पनि गराइदिन सक्छ ।
मदिरा सेवन गरेपछिको २४ घण्टासम्म पनि यसले रगतमा सुगरको मात्रा कम गराउन सक्छ । रगतमा सुगरको मात्रा चाहिनेभन्दा कम भएमा मानिसको मृत्यु समेत हुन्छ । त्यसैले मदिरा पिउने नै हो भने मदिरा सेवन गर्नुपूर्व सुगरको अवस्था कस्तो छ भन्ने हेर्नुपर्छ ।
मदिरा सेवन गरेको बेला रगतमा सुगरको मात्रा १०० देखि १४० भित्रै राख्नुपर्ने अमेरिकन डाइबिटिज एशोसियसनको सल्लाह छ । त्यसैले सुगरको बिरामीले मदिरा सेवन गर्नुपरेमा खाली पेटमा कहिल्यै पनि नपिउन र खानासँगै पिउन सल्लाह दिइन्छ । साथै, कुनै पनि मदिरा सेवन गर्दा विस्तारै र डाइट सोडा वा पानीसँग मिसाएर मात्र पिउनुपर्छ ।
मासु, मदिरा र दशैं 
दशैंमा मासुसँगै मदिरा अनि चिल्लो, पिरो मसालेदार खाना धेरै खानाले स्वस्थ मानिस पनि बिरामी परी अस्पताल दौडिनुपरेको देखिन्छ ।
त्यसैले खानेकुराबारे बढी नै सचेत हुन जरुरी छ । खानेकुरा खाँदा थोरै-थोरै मात्रामा धेरै पटक खानु राम्रो हुन्छ भने सागपात र फलफूलसहितको सन्तुलित खाना उपयुक्त हुन्छ । अत्यधिक चिल्लो, मसालेदार बोसोयुक्त खानाले ग्याष्ट्रिक बढाउने, अपच गराउने गर्छ भने बासी खाना, काँचो मासु खाँदा फुड प्वाइजन हुन सक्छ । मसलाको अधिक प्रयोग गर्नु हुँदैन ।
रातो मासु अनि मदिराको अत्यधिक सेवनले रगतमा कोलेष्ट्रोल तथा यूरिक एसिड बढाउने गर्ने हुनाले मासु खाँदा चारखुट्टे जनावरको भन्दा कुखुुरा, हाँसको मासु तथा माछा खानु राम्रो हुन्छ । सफ्ट डिं्रक्समा हुने अत्यधिक गुलियोपनले पनि ग्याष्ट्रिक गराउने, मोटोपन बढाउने, तथा रगतमा ट्राइग्लिसेराइड जस्ता कोलेष्ट्रोलको मात्रा बढाइदिने भएकोले यस्ता पेय पदार्थभन्दा सादा पानी पिउनु नै उत्तम हुन्छ ।
सकभर मदिरा सेवन नै नगरौं । सेवन गर्नैपरेमा माथि उल्लिखित मात्राको विचार गरौं । धूमपान र मदिरापान रहितको बडादशैंको शुभकामना !
(श्रेष्ठ ग्राण्डी अन्तर्राष्ट्रिय अस्पतालका मुटुरोग विशेषज्ञ हुन् ।)

