खाद्यान्न दिवस कि आयातीत खाद्यान्न दिवस ?
 
हाम्रो नयाँ संविधानमा खाद्य अधिकार र खाद्य सम्प्रभुताबारे उल्लेख गरिएको पनि दुई वर्ष नाघिसकेको छ । तर, यसको कार्यान्वयनतर्फ चालेका पाइला भने कछुवा गतिमै छन् । सरकारी संयन्त्र कृषिको आधुनिकीकरणका ठूला कुरा गरेर थाकेको छैन । तर, सदा झैं यस वर्ष पनि खाद्यान्नको आयात बढाउादै हामीले खाद्य सुरक्षा र पोषणका लागि दिगो खाद्य प्रणाली भन्ने नारा लगाउन छोडेनौं ।
यसै क्रममा यस वर्ष ३६औं विश्व खाद्यान्न दिवस मनाइयो । यसरी बर्सेनि मनाइने खाद्यान्न दिवसमा सबैभन्दा पहिले स्रोत-साधनमा पहुाच नभएका, रातोदिन कृषि कर्ममा समर्पित तर सधैं खाद्यान्न अभाव भोगिरहेका लाखौं नेपाली किसानको आवश्यकता परिपूर्तिका लागि हामीले कति सार्थक प्रयत्न गरेका छौं भन्ने कुरा मनन गर्नु आवश्यक छ ।
संविधान बनेसँगै अहिलेको संक्रमणकालीन राजनीतिको एउटा कालखण्ड पार हुने अपेक्षा गरिए पनि त्यस्तो भएन । संविधानका विवादित विषयलाई निहुँ बनाएर दक्षिणको छिमेकी हाम्रो आागनमा परनिर्भरताको छेकबार हाल्न आइपुग्यो । हाम्रो स्वाभिमानसहितको विकासको मौलिक ढाँचा निर्माण गर्न नसक्दा यो बार झनै स्थायी हुने खतरा बढेको छ ।
सुरुका केही महिना दक्षिणलाई घुक्र्याउन उत्तरको साथ खोज्ने मात्र कुरा भयो भने अहिले उतै समर्पण गर्ने तयारी हुादै छ । यी दुवै हार्ने खेल मात्र हुन् । हामी उत्तर-दक्षिणका छिमेकी जत्तिकै समृद्ध नभएसम्म यो किचलो भइ नै रहन्छ भनेर राजनीतिक नेतृत्वले ठम्याउनु जरुरी छ । तसर्थ हामी आफ्नै बलबुतामा उभिएर समग्र विकास गर्न र खासगरी खाद्य सुरक्षाको दिर्घकालीन समाधान खोज्न अब ढिला भइसक्यो ।
अहिले बढ्दो विश्वव्यापी खाद्य संकट, गरिबी, कुपोषण र जलवायु परिवर्तनको कृषि क्षेत्रमा बढ्दो प्रभावसँगै खाद्य असुरक्षा भोगिरहेका लाखौं विपन्न समुदायको खाद्यमा पहुँच बढाउन कस्तो खाद्य तथा कृषि प्रणाली अपनाउने भन्ने सर्वत्र बहस चलिरहेको छ । यस्तो अवस्थामा हामीले अब नाफा कमाउन गरिने पश्चिमी शैलीको व्यापारिक कृषि गर्ने वा साना किसानमैत्री, स्थानीय स्रोत-साधनमा आधारित दिगो खाद्य तथा कृषि प्रणाली अपनाउने भनेर रोज्ने बेला आएको छ ।
अहिले नेपालमा सजिलै उत्पादन हुने गेडागुडी, मासु, तरकारी र फलफूल समेत आयातको सूचीमा छन् । समृद्धिको भाषण गर्न नथाक्ने नेताहरुको प्राथमिकतामा कृषि कहिल्यै परेन । राष्ट्रवादका नाराले मात्र कृषि उत्पादन बढेन, भोका किसानको पेट भरिएन, न त युवा किसानको खाडी यात्रा नै रोकियो ।
खाद्य दिवस मनाउन तुलमा नारा रङ्ग्याएका सरकारी तथा गैरसरकारी संघसंस्थाहरू यो कुरामा प्रष्टै भए हुन्छ, कृषिको दीर्घकालीन रुपान्तरणका लागि समयमै आवश्यक पहल गर्न नसक्ने हो भने केही वर्षपछि हामीले खाद्यान्न आयात दिवस मनाउनुपर्नेछ । यसर्थ बदलिएको कृषि विकासका आयामहरूको विश्लेषण गरी आम राजनीतिक प्रतिबद्धतासहितको स्पष्ट दृष्टिकोण बनाई कृषि क्षेत्रको रुपान्तरण गर्नुको विकल्प छैन । तर, यसतर्फ जिम्मेवार सरकारी निकाय, कृषि क्षेत्रका कथित विज्ञहरु र मूलधारको राजनीतिक नेतृत्व मूकदर्शक हुादै अब त निकम्मा साबित हुँदै छ ।
आमरुपमा गरिबी र खाद्यान्न अभावलाई सम्बोधन गर्नुका साथै शिक्षा र स्वास्थ्यका आधारभूत आवश्यकता परिपूर्ति गर्न सक्षम कृषि पद्धति विकास नभएसम्म यो देशका लाखौं किसानको भविष्य जोखिममा छ र उनीहरु कामको खोजीमा भौतारिन बाध्य भइरहनेछन् । तर, हाम्रो राजनीतिक नेतृत्वले कृषि क्षेत्रको प्रवर्द्धन बिनै औद्योगिकीकरणको हावादारी गफ गरेर आफ्नो अल्पज्ञान देखाइसकेका छन् ।
नयाँ संविधानमा खाद्य सम्प्रभुता, अधिकार र सुरक्षाको कुरालाई मौलिक हकको रुपमा राखिनु आफैंमा सकारात्मक पक्ष हो । तर, स्थानीय तहमै कृषि तथा खाद्य प्रवर्द्धनको दूरदृष्टि बिना यी अधिकारको प्रत्याभूति गर्न सम्भव छैन । तर, यसबारे अहिलेसम्म कतै पनि विचार-विमर्श गरिएको देखिादैन । हेक्का रहोस्, कागजमा मात्र लेखिएको खाद्य सम्प्रभुता र अधिकार मनको लड्डु घिउसँग खानु जस्तै हो । केही भुइँफुट्टाहरुलाई भाषण गर्न बाहेक यो कसैलाई काम लाग्दैन ।
साँचो अर्थमा नेपालको कृषिको पुनर्संरचनाका लागि दिगो कृषिका आधारभूत सिद्धान्त, नेपाली कृषिको चरित्र र यसको अर्थ राजनीति, विश्व र छिमेकी मुलुकको कृषि अर्थतन्त्र र यसले नेपाली कृषिमा पर्ने प्रभावको वस्तुपरक आकलन गर्न आवश्यक छ । यी कुरालाई उपेक्षा गरेर नेपाली कृषि अगाडि बढाउन सकिादैन । विगत दुई दशकदेखि हाम्रो कृषि क्षेत्र ओरालो लाग्नुका कारणहरु यही सेरोफेरोमा छ ।
दिगो विकासका आधारभूत सिद्धान्तमा आधारित कृषि प्रणालीः
अहिलेको हाम्रो कृषि पद्धति लगभग १० हजार वर्ष पुरानो हो । किसानका अनुभव, खोज र परीक्षणले निरन्तर परिष्कृत हुादै आएको यो कृषि स्थानीय स्रोत-साधन, उपयुक्त प्रविधि र श्रममा आधारित थियो र केही हदसम्म अझै जीवितै छ ।
औद्योगिकीकरण, उपनिवेश, विश्व युद्ध र विश्वव्यापीकरणको दुश्चक्रमा फसेर अहिले विस्तारै यो बाह्य स्रोत, रसायन, विषादी, नपुंशक बीउ हुँदै किसानबाट परचक्री नाफाखोर बहुराष्ट्रिय कम्पनीको हातमा जाँदै छ र यो क्रम निरन्तर बढ्दो छ । जसले गर्दा पारिवारिक तथा किसानमा आधारित कृषि प्रणाली अहिले विश्वभरि नै संकटग्रस्त हुन पुगेको छ । एसियामा मात्र, ६० लाख हेक्टरभन्दा बढी खेतीयोग्य जमिन यस्ता कम्पनीको हातमा पुगिसकेको कुरा एक अध्ययनले देखाएको छ ।
अहिले धेरैले स्वीकार गरेको कुरा के हो भने ठूला उद्योगी र कम्पनीबाट सञ्चालित खेतीपातीले नाफाका लागि मात्र उत्पादन गर्ने भएकोले नाफा नहुने कृषि उपज खासगरी अन्नको उत्पादन गर्न यस्ता कम्पनीले चासो दिँदैनन् । यी कम्पनीले खानेकुरा उत्पादन गरिहाले पनि ती रसायन, विषादी र अनुवंश परिवर्तित बीउमा आधारित हुने भएकोले खानका लागि जोखिमपूर्ण हुन्छन् । साथै, यी कम्पनीहरु जोखिमपूर्ण कृषि उत्पादन मात्र गर्दैनन्, यस्ता खानेकुरा खान बाध्य मानिसको औषधि उपचारको क्षेत्रमा समेत लगानी गरी दोहोरो व्यापार गर्न तल्लीन छन् ।
औद्योगिक कृषि उत्पादन जस्तो रबर, पाम तेल, सोयाबिन, उखुको उत्पादन निरन्तर बढिरहेको तथ्यांकबाट पनि अन्न उत्पादनमा कमी हुने जोखिम बढिरहेको पुष्टि हुन्छ  । यसको सीधा प्रभाव हाम्रो जस्तो देशमा अझ बढी पर्छ, किनकि आम्दानी र रोजगारीको अभावमा धेरै घरपरिवार किनेर खाने हैसियत राख्दैनन् । अहिले पनि विश्वभरि एक अर्ब मानिस भोकमरीको चपेटामा छन् । कृषि क्षेत्रमा कम्पनीको वर्चस्व बढ्दै जाँदा यो संख्या पनि बढ्दै जाने पक्का छ ।
तर, सँगै आशा गर्न सकिने कुरा के छ भने अहिलेसम्म पनि विश्वभरि ७० प्रतिशत खानेकुरा साना किसानले उत्पादन गरिरहेका छन् । यो कुरालाई गम्भीरतापूर्वक लिएर साना किसानमा आधारित कृषि कर्मको प्रवर्द्धन गर्न सके अबको दश वर्षमा हामीलाई चाहिने दोब्बर अन्नपात पूरा गर्न समेत कुनै कठिनाइ भने हुनेछैन । अर्को कुरा,  ठूला उद्योगी र कम्पनीभन्दा साना किसानको एकीकृत खेतीपाती खाद्य सुरक्षाका दृष्टिले धेरै उत्पादनशील र भरपर्दो हुन्छन् । किनकि किसानले नाफाका लागि मात्र खेतीपाती गर्दैनन्, यो उनीहरुको जीवन पद्धति र सामाजिक उद्यम समेत हो ।
नेपालको विशेषतामा आधारित आत्मनिर्भर कृषि :
नेपालको कृषि प्रणाली मूलतः उत्तरी गोलार्द्धको पहाडी भूभाग, पर्यावरण र हावापानीमा आधारित छ । यसका आफ्नै सम्भावना र सीमा छन् । हिमाली क्षेत्र हाम्रो मात्र हैन, दक्षिण एसियाकै पानीको मुख्य स्रोत हो, सागै यो उच्चकोटीका औषधिजन्य जडिबुटीको अपार भण्डार र पशुपालनका लागि उपयुक्त क्षेत्र पनि हो ।
जैविक विविधताको भण्डार पहाड र चुरेक्षेत्र फलफूल, तरकारी, बीउ तथा उच्च मूल्यका कृषि उपजको सम्भावना बोकेको क्षेत्र हो । भनिन्छ, नेपालको जैविक तथा पर्यावरणीय विविधताले भरिपूर्ण पहाडी क्षेत्रमा बागवानी मात्र प्रवर्द्धन गर्न सके एसियाका लागि पुग्ने फलफूल उत्पादन गर्न सकिन्छ । साथै, नेपालको तराई भेग अन्नको भण्डारको रुपमा परिचित छ ।
विविध भौगोलिक र पर्यावरणीय विशेषता रहेको यी तीन क्षेत्र सयौं कृषि उपजको भण्डार हो । तर, उपल्लो भेगको प्रतिस्पर्धा मैदानी भूभागको कृषिसँग भने हुन सक्दैन । किनकि जैविक तथा पर्यावरणीय विविधताले गर्दा ठूलो परिमाणको खेतीपाती हुन सक्दैन भने भिरालो भूबनौट र भौगोलिक विकटताले समथर मैदानमा जस्तो यान्त्रीकरणको सम्भावना पनि हुँदैन । त्यसो त खनिज तेलमा आधारित यान्त्रीकरण आफैंमा दिगो छैन । तर पनि अहिलेलाई यी नै हाम्रो कृषि उपजलाई प्रतिस्पर्धी बनाउने कुराका मुख्य सीमा हुन् ।
अर्को, विश्वव्यापी रुपमै देखिएको तर हामीलाई घुाडा टेक्न बाध्य बनाउँदै गरेको आम्दानी र रोजगारीको समस्याबाट हामीले पाठ सिकेर यसलाई सम्बोधन गर्नुपर्ने बेला समेत आएको छ । कम लगानी, स्थानीय स्रोतको उपयोग र जनश्रममा आधारित एकीकृत कृषि प्रणाली अपनाएर कृषि क्षेत्रको प्रवर्द्धनबाट अहिले विदेशिन बाध्य ४५ लाखभन्दा बढी नेपाली किसानको लागि रोजगारी सिर्जना गर्न सक्छौं । जसबाट हामी खाद्यमा आत्मनिर्भर तथा तुलनात्मक लाभका उपजबाट प्रशस्त आम्दानी र रोजगारीको अवसर सिर्जना गर्ने विश्वकै उदाहरण बन्न सक्छौं । यो नेपालको कृषि क्षेत्रको सुधार गर्ने दिशामा एउटा दुर्लभ अवसर हो ।
दिगो कृषिको यो अभियान नेपाल चिनाउने बुद्ध, सगरमाथा र सामुदायिक वनभन्दा धेरै उँचाइको हुनेमा कुनै दुविधा छैन । अन्यथा, अहिलै जस्तै रसायनमा आधारित उच्च लगानीको कृषिको विकल्प स्थानीय स्रोत तथा प्रविधिमा आधारित दिगो कृषि प्रणाली हो भन्ने कुरा आत्मसात् नगरे हामी सधैंका लागि पराधीनतामा बाँच्ने पहिचान स्विकार्न बाध्य भइरहनेछौं ।
विश्व तथा छिमेकी कृषिको प्रभाव :
अहिलेको विश्व बजारमा कृषि कर्म एकांकी हुादैन । एक-आपसको अन्तरनिर्भरता आत्मसात् गर्दै सामाजिक तथा आर्थिक उन्नतिका लागि सबैले विश्व बजारसाग सामना त गर्नैपर्छ । विशाल छिमेकी कृषि अर्थतन्त्र, प्रतिस्पर्धी विश्व बजार, हाम्रो भूगोल र पर्यावरणको सीमाभित्र नेपालको उन्नतिको आधार पहिचान गर्नु नै अहिलेको लागि चुरो कुरो हो । यसका लागि हामीलाई चाहिने कृषि उपजको वासलात बनाएर हामी कुन-कुन कृषि उपजमा आत्मनिर्भर हुन सक्छौं तिनको प्रवर्द्धन गर्ने र नसक्नेको मात्र आयात गर्ने रणनीति अपनाउन सकिन्छ ।
यो सन्दर्भमा हेर्दा सम्भाव्यताको सूचीमा परेका कृषि उपजको स्थानीय स्रोत र श्रममा आधारित उत्पादन र प्रशोधन पहिलो तथा एकमात्र विकल्प हो । आफैं गरेर खाने किसानलाई आत्मसम्मानमा बाँच्न सघाउने र ठूला छिमेकीको अर्थतन्त्रसँग असम्भव पौंठेजोरीको हठ त्याग्ने हो भने खाद्यका लागि कृषि र तुलनात्मक लाभका कृषि उपजको उत्पादन र प्रवर्द्धन गरेर हामी सधैंका लागि समृद्धिको ढोका खोल्न सक्छौं । किनकि हाम्रो स्वस्थ कृषिबाट आउने स्वच्छ खानेकुराको बजार हामीभित्रै र छिमेकीको चुलोमा हामीले सोचेभन्दा धेरै गुणा फराकिलो छ । केवल खाँचो छ, सुझबुझ र अठोटको ।
(लेखक खाद्य तथा दिगो कृषिका अभियानकर्ता हुन् ।)

