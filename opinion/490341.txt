प्रधानमन्त्रीको दुखेको मन, फुलेको छाती र गोवा-सन्देश

(टिप्पणी)
प्रधानमन्त्री पुष्पकमल दाहाल प्रचण्डले भारतको गोवाबाट फर्किँदा विमानस्थलमा दुईवटा संश्लेषण सुनाएः एक- उनले गोवामा नेपालको शीर ठाडो पारेर फर्किए । र, दुई- आफूले नेपाल र नेपालीका लागि यति ठूलो भूमिका खेलेर फर्किँदा पनि नेपालका मिडियाले नकारात्मक रुपमा चर्चा गरिदिए, जसबाट उनको मन नराम्रोसँग दुःखेको छ ।
प्रधानमन्त्रीले यो पनि भने कि चीन र भारतका सरकार प्रमुखहरुलाई एकैसाथ भेटेर त्रिदेशीय साझेदारीबारे कुरा गर्न पाउँदा ढुंगो खोज्दा देउता भेटेजस्तै भयो ।
प्रधानमन्त्रीले गोवा फोरमलाई नेपाल र नेपालीको पक्षमा अधिकतम प्रयोग गर्न आफू सफल भएको संश्लेषण सुनाए । प्रधानमन्त्रीले विमानस्थलबाट भने- ‘तपाईहरुले देख्नु भो नि । सी जिनपिङ, प्रधानमन्त्री मोदी र म बसेर कुराकानी गरेको त चित्र पनि तपाईहरुले देख्नु भो । यसलाई पनि सकारात्मक भन्न नसक्ने, त्रिदेशीय साझेदारीको कुरा, एकै ठाउँमा राखेर भनेको कुरालाई गर्व गर्न नसक्ने नेपाली हामी कसरी प्रगति गरौंला भन्ने मलाई चिन्ता लागेको छ ।’
प्रधानमन्त्रीले अझै थपे-‘मैले त सोचेको थिएँ, नेपालमा अब यो त ठूलो कुरो प्राप्त भयो । यस्तो संयोग भयो, जो दुर्लभै पाउने कुरा हो । यसलाई मैले नेपाल राष्ट्र र नेपाली जनताको पक्षमा अधिकतमसदुपयोग गरेकोमा गर्वले मेरो छाती फुलेको छ । तर, यहाँचाहिँ मिडियामा त फेरि विचित्र विचित्रका टिप्पणी आए भन्ने सुनें मैले । बडो नमीठो लाग्या छ । मेरो मन नराम्रोसँग दुखेको छ तपाई पत्रकार साथीहरुसँग । यो के भयो नेपाल भन्ने मलाई चिन्ता लागेको छ ।’
‘छाती’ र ‘मन’को अन्तरसम्बन्ध
प्रधानमन्त्री प्रचण्डले गोवामा अनौपचारिक र संयोगवश नै सही, मोदी र सी जिन पिङलाई एकै ठाउँमा भेट्नु वा भेट्न पाउनु आलोच्य विषय हुँदै होइन । उनले त्यहाँ त्रिपक्षीय साझेदारीको अनौपचारिक प्रस्ताव राखे, त्यो पनि नेपाल र नेपालीका लागि अहित हुने कुरो होइन । तर, प्रचण्डले गल्ती चाहिँ कहाँ गरे त ?
देशको एउटा प्रधानमन्त्रीले त्यहाँ गरेको कूटनीतिक गल्ती चाहिँ अलि गम्भीर प्रकारको रह्यो । यद्यपि प्रचण्डले नियतबस त्यस्तो गल्ती गरेको नभई त्यो वालसुलभ कमजोरी हो, यसलाई यो पंक्तिकारले यसअघि नै प्रचण्डको सचिवालयको केटाकेटी काम भनेर चर्चा गरिसकेको छ ।
प्रचण्डको गल्तीबारे यहाँ धेरै बताइरहनै पर्दैन, उनैले पत्याएका परराष्ट्रविद पूर्वमन्त्री रमेशनाथ पाण्डेले मंगलबार एक दैनिक पत्रिकामा ‘गोवामा भ्वाङ परेको कूटनीति’ शीर्षकमा त्यो भेटबारे यस्तो लेखिसकेका छन्-‘चिनियाँ राष्ट्रपतिसँग दाहालले भेट्दा मोदी सम्मिलत भएको कुरालाई कूटनीतिक अभ्यासको अनुभव र परिपक्वतालाई लज्तित गर्ने ढंगमा अथ्र्याएर हतारिएर प्रचार गरिएको छ ।’
प्रधानमन्त्री प्रचण्डले गोवा भ्रमणलाई सफल भनिरहेका बेला पूर्वमन्त्री पाण्डेले यसको समीक्षा गर्दै भनेका छन्- ‘दक्षिण एशियामा निर्माण भइरहेको परिस्थितिको गुरुत्वीय गम्भीरताको नेपालले सही मूल्यांकन गर्न सकेन ।’ (कान्तिपुर दैनिक, कात्तिक २, पृष्ठ ७)
प्रधानमन्त्री प्रचण्ड प्रतिक्षालयमा दुई देशका राष्ट्र प्रमुखसँग अनौपचारिक कुराकानी हुनासाथ अलि बढी नै हौसिएको देखिन्छ । यस्तो अनौपचारिक विषयमा हौसिएर हतार-हतार तस्वीरसहित फेसबुकमार्फत प्रस्तुत हुनु माओवादीको जार्गन अनुसार भन्नुपर्दा निम्न पुँजीवादी चरित्र हो । अझ माओत्सेतुङको भाषामा भन्नुपर्दा यो उदारवादको लक्षण हो । यो विषयलाई मिडियाले भन्दा पहिले प्रचण्डकै सल्लाह अनुसार उनको सचिवालयले इमेल र फेसबुकमार्फत ‘त्रिपक्षीय वार्ता’कै हैसियतमा प्रचारमा ल्याएको देखिन्छ । काम गर्ने भन्दा प्रचारमा रमाउने यस्तो निम्नपुँजीवादी चरित्र लेनिनको शब्दमा भन्दा एक प्रकारको बालरोग नै हो ।
जहाँसम्म चिनियाँ राष्ट्रपतिलाई प्रचण्डले पाँच मिनेट कुराएको समाचारको कुरो छ, त्यसमा प्रत्यक्षदर्शी १५ सञ्चारकर्मीहरु पनि थिए, जसले सी जिनपिङले असहज मानेर दुई देशको झण्डा भएको ठाउँमा प्रचण्डलाई कुरिरहेको देखेका थिए ।
तर, यसमा प्रधानमन्त्रीको नभएर नेपालका परराष्ट्र अधिकारीहरुको कमजोरी देखिन्छ । किनभने एकातिर सी जिनपिङ करिरहेका थिए, अर्को कोठमा प्रचण्ड उनलाई कुर्दै थिए । वीचमा थियो मि अण्डस्ट्यानिङ । यस्ता कमजोरीमा मिडियाको दोष छ कि सरकारको आफ्नै संयन्त्र र कार्यशैलीको ?
तथापि यस्ता विषयमा प्रधानमन्त्रीले गोवाबाट र्फकनेवित्तिकै आफैंले चर्चा गर्नु भनेको हास्यास्पद एवं केटाकेटीपन हो । प्रचण्डले देशको प्रधानमन्त्रीको हैसियतमा आफ्नो मन ठूलो बनाउने हो भने उनको मन दुख्ने प्रश्नै आउँदैन । आफ्नो मन सानो कुराले पनि छचल्किने र पोखिने गरी बनाउनुहुँदैन नेताले ।
जहाँसम्म प्रतिक्षालयमा नेताहरुलाई भेट्दैमा गर्वले छाती फुलेको कुरा छ, छाती त्यतिमात्रै फुलाउनुपर्छ, ताकि छाती नफुटोस् । यसका लागि छाती र मन दुबै फराकिलो एवं ठूलो हुन जरुरी छ । गोवामा छाती अलि बढी फुलेकै हो र काठमाडौंमा मन अलि बढी नै खुम्चिएकै हो । दुबै त्रुटीपूर्ण छन् र आलोच्य पनि छन् ।
राजनीति र कूटनीतिमा नेताहरुले रिजर्भमा राख्नुपर्ने कुरा पनि त केही हुन्छन् । पक्कै पनि सी जिनपिङले बेइजिङ पुगेर ‘मोदी कोट’ वा प्रचण्डलाई कुरेको विषयमा कुरा गरेनन् होला । चीन त्यस्तो देश हो, जहाँ अमेरिकी राष्ट्रपति निक्सन गोप्य भ्रमण गरेर र्फकन्थे । हामीचाँहि फलैंचामा भएको कुरालाई तुरुन्तै स्याल हुइँया गर्न थाल्छौं, जसले गर्दा बन्नै लागेका काम पनि बिग्रन्छन् ।
त्रिदेशीय साझेदारीको सम्भावना र चुनौती

प्रधानमन्त्री प्रचण्डले चीन, नेपाल र भारतवीच ‘त्रिदेशीय साझेदारी’को ०६५ सालदेखि नै गरेका हुन् । त्यसबेला बेइजिङमा हु जिन्ताओसँग यो कुरा प्रचण्डले पहिलोचोटि गरेका थिए । त्यसपछि यो विषयमा देशभित्र कुनै छलफल भएको छैन ।
प्रचण्डले ‘त्रिदेशीय साझेदारी’ बारे कुनै खाका बनाएको देखिँदैन । कसरी गर्न सकिन्छ ? कुनै प्रस्ताव छैन । यसका लागि तीन देशवीच संयन्त्र बनाउनुपर्छ कि पर्दैन ? त्यो पनि छैन । नेपालले यसबारे परराष्ट्र मन्त्रालयमार्फत छिमेकीलाई प्रस्ताव पठाउने कुनै गृहकार्य छ ? त्यो पनि छैन । खाली अनौपचारिक भेट हुँदा बोल्यो, सकियो । यो प्रतावलाई ठोस रुप नदिएसम्म र चीन र भारतलाई यसबारे औपचारिकरुपमा नेपालले धारणा नराखेसम्म यो एउटा शब्द-विलासमात्रै ठहरिनेछ ।
तर, यो प्रस्तावलाई कार्यान्वयनको चरणमा लैजाने प्रयास गर्ने हो भने यो नेपालको हितमा हुन सक्छ । विगतमा राजा महेन्द्रले असंलग्न आन्दोलनलाई तेस्रो विश्वमा मूर्त बनाएकै हुन् । वीरेन्द्रले पनि बंगलादेशसँग मिलेर सार्कलाई प्रभावकारी बनाउन भूमिका खेलेकै हुन् । प्रचण्डले या अरु कसैले पनि त्रिदेशीय साझेदारीको प्रतावलाई अघि बढाउँछ भने त्यो नेपालको नयाँ विदेश नीति बन्न सक्छ । त्यसैले प्रचण्डले अघि सारेको यो प्रस्ताव सिद्धान्तः नाजायज छैन । चीनले पनि सोमबार मात्रै यसबारे ठोस प्रस्ताव तयार पार्न भनिसकेको छ ।
तर, यसबारे मोदी र सीसँग सामान्य अनौपचारिक गफ गर्नासाथ हामीले यस्तो प्रस्ताव राख्यौं भन्दै गीत गाउनु भनेको बन्न सक्ने वातावरणलाई बिगार्नु नै हो ।
प्रधानमन्त्री प्रचण्डले के कुरा बुझ्न आवश्यक छ भने मोदीले उनलाई ब्रिक्स-बिमस्टेक आउटरिच समिटको जुन निम्तो दिए, त्यो भनेको सार्कलाई सुकाउने योजनामा नेपाललाई आफूतिर लतार्ने उद्देश्य निहीत थियो ।
नाकाबन्दीको सास्ती व्यहोरेको नेपाललाई भारतले चीनसँग नजिकिएको रुचाउँदैन । यस्तो बेलामा यो त्रिपक्षीय साझेदारीको विषय प्याच्च बोल्ने र फेसबुकबाजी गर्ने विषय हो र ?
यसमा प्रचण्डको नियतमाथि शंका गर्नु भनेको उनीमाथि अन्याय गर्नु हो । प्रचण्डले राष्ट्रको हितकै लागि यस्तो प्रस्ताव अघि बढाएका हुन् । तर, नियतमात्रै साफ भएर पुग्दैन, त्यसमा विधि र प्रक्रिया पनि सही ठाउँमा पुर्‍याउने खालकै हुनुपर्छ ।
प्रचण्ड र उनको सचिवालयले जसरी भद्दा तरिकाले यो विषयलाई सस्तो लोकप्रियताको विषय बनाउन खोज्यो, यस्तो कार्यशैली प्रधानमन्त्री र उनको सचिवालयले सच्याउन जरुरी देखिन्छ ।
भारत पूर्वतिर फर्किने, नेपाल कता ?
बहुपक्षीय प्राविधिक तथा आर्थिक सहयोगका लागि बंगाल खाडीका देशहरुको प्रयास (बिमस्टेक) भारतको सन् १९९० देखि ‘लुक इस्ट’ (पूर्वोन्मूख) नीतिको परिणामस्वरुप जन्मिएको उपक्षेत्रीय फोरम हो । थाइल्याण्डको पश्चिमतिर फर्किने नीतिसँग यसको स्वार्थ मिलेपछि बिमस्टेक अघि बढेको हो ।
बिमस्टेक सार्क वा आशियानजस्तो संस्थागत अन्तरराष्ट्रिय एवं क्षेत्रीय संगठन नभएर एउटा उपक्षेत्रीय फोरममात्रै हो । बिमस्टेकको जन्म सन् १९९७ मा भएको हो ।
विश्वको कूल जनसंख्याको करिब २१ प्रतिशत जनसंख्या विमस्टेकका सदस्य राष्ट्रहरुले ओगट्छन् । यहाँको जनसंख्या करिब डेढ अर्ब छ । अन्तरराष्ट्रिय आतंकवाद, सीमापार अपराध, लागूऔषध तस्करीको नियन्त्रण एवं अपराध नियन्त्रणमा कानूनी सहकार्य यसका क्षेत्रहरु हुन् । त्यसैगरी आर्थिक सहयोग एवं विकासतर्फ बिमस्टेकका १४ वटा सहयोगका क्षेत्र छन् । ती हुन्- व्यापार र लगानी, यातायात र सञ्चार, उर्जा, पर्यटन, प्रविधि, मत्स्यपालन, कृषि, जनस्वास्थ्य, गरीवी निवारण, आतंकवाद वा सीमा वारपार हुने आतंवादको विरोध, पर्यावरण र प्राकृतिक प्रकोपको व्यवस्थापन, संस्कृति र जलवायु परिवर्तन लगायत छन् ।
बंगलादेश, भारत, श्रीलंका र थाइल्याण्डका पहिलो अक्षरमा आर्थिक सहयोग जोडेर बनाइएको यो फोरमलाई सुरुमा बंगलादेश इण्डिया, श्रीलंका एण्ड थाइल्याण्ड इकोनोमिक कोअपरेशन भनिन्थ्यो । सन् १९९७ को डिसेम्बरमा म्यानमार यसमा थपिएपछि नामको बीचमा ‘एम’ थपियो । त्यसको ६/७ वर्षपश्चात नेपाल र भुटान थपिएपछि फेरि नाम नफेर्ने गरी बहुपक्षीय प्राविधिक तथा आर्थिक सहयोगका लागि बंगाल खाडीका देशहरुको प्रयास (बिमस्टेक) नामाकरण गरियो ।
नेपाल सन् १९९८ मा पर्यवेक्षकका रुपमा सहभागी थियो । सन् २००१ मा म्यानमारको बैठकमा तत्कालीन परराष्ट्रमन्त्री चक्रलप्रसाद बास्तोला सहभागी भए । २००२ मा श्रीलंकामा सम्पन्न मन्त्रिस्तरीय बैठकमा पनि नेपालले सहभागिता जनायो । पाँच वर्षसम्म नयाँ सदस्य नथप्ने नीतिका कारण नेपाल सन् २००३ पछिमात्रै बिमस्टेकको औपचारिक सदस्य बन्यो ।

सन् २००४ मा थाइल्याण्डको फुकेटमा आयोजना गरिएको बिमस्टेकको प्रथम शिखर सम्मेलनमा नेपालका तर्फबाट तत्कालीन प्रधानमन्त्री शेरबहादुर देउवा सहभागी भए । सोही बैठकले खुल्ला व्यापारसम्बन्धी सम्झौतामा हस्ताक्षर गर्‍यो । सो सम्झौता अनुसार फास्ट ट्रयाक र नर्मल ट्रयाकअन्तरगत सन् २०१७ सम्म भन्सार महसु्ल शून्य बनाउने रणनीति अघि सारिएको थियो। जुन अझै कार्यान्वयनकै चरणमा छ ।
सन् २००९ मा भारतमा बिमस्टेकको दोस्रो शिखर सम्मेलन भयो, जसमा नेपालबाट प्रधानमन्त्री प्रचण्डले सहभागिता जनाए । सन् २०१४ मा म्यानमारमा बिमस्टेकको तेस्रो शिखर सम्मलेन भयो । त्यहाँ नेपालका तर्फबाट तत्कालीन प्रधानमन्त्री सुशील कोइरालाले सहभागिता जनाए । त्यसैबेला नेपालले बिमस्टेक सदस्य राष्ट्रमा बौद्ध सर्किट बनाउने प्रस्ताव राख्यो ।
नेपालमा ९ प्रतिशत वुद्ध धर्मावललम्बीहरु रहेकोमा भारतमा करिब ८ प्रतिशत, बंगलादेशमा ०.७ प्रतिशत, श्रीलंका र भुटानमा ७०/७० प्रतिशत, म्यानमारमा ८९ प्रतिशत र थाइल्यण्डमा करिब ९४ प्रतिशत छन् । यो स्थितिमा बौद्ध सर्किट बनाएर नेपालले पर्यटकीय लाभ उठाउने सम्भावना पनि देखिन्छ । वुद्धको जन्मस्थल लुम्बिनीमा थाइल्याण्ड र म्यानमारबाट पर्यटन तान्न सकियो भने नेपालको आर्थिक विकासमा राम्रो टेवा पुग्न सक्छ । तर, यसमा नेपालले खासै गम्भीरतापूर्वक पहल गरेको देखिँदैन । लुम्बिनी आउने पर्यटकहरु नेपालमा बास बस्ने होटलसम्म नभएर भारततिर जाने गरेको अवस्था छ ।
सन् २०१४ मा म्यानमारका तत्कालीन राष्ट्रपति थियन सेनले सुशील कोइरालालाई बिमस्टेकको झण्डा जिम्मा लगाउँदै अध्यक्षता सुम्पेका थिए । त्यसअनुसार अर्को शिखर बैठक नेपालले आयोजना गर्नुपर्दथ्यो । तर, हुन सकेन । र, यतिबेला भारतमै हुन लागेको बैठकमा सहभागी हुन प्रधानमन्त्री प्रचण्ड त्यसतर्फ गए ।
सार्क र बिमस्टेक भारतका दुईवटी श्रीमतीजस्तै हुन् । अहिले भारत जेठी श्रीमतीलाई छाडेर कान्छीतिर बढी केन्द्रित भएको छ । र, नेपालचाँहि उसैको बिहेभोज खाने ‘आउट साइडर’ वा मतियार बन्न पुगेको छ ।
ब्रिक्सः अरु बेला अन्त, चैतमा जन्त !
सार्कलाई गिजोलेर क्षेत्रीय हिँडेको भारतले अहिले बि्रक्स सम्मेलन आयोजना गरेर पाकिस्तानलाई एक्ल्याउने आफ्नो नीतिमा चीन र रुसलाई नजिक ल्याउन खोजेको छ । तर, त्यहाँ नेपालको सहभागिता भनेको ‘अरुबेला अन्त, चैतमा जन्त’ भन्ने आहानजस्तै हो भन्दा फरक नपर्ला । सकारात्मक हेर्ने नाममा भैंसीले हेरेजस्तो मात्रै गर्ने हो भने बेग्लै कुरा, अन्यथा राष्ट्रिय स्वार्थ अनुसार हेर्ने हो भने नेपालको प्राथमिकता बि्रक्स हैन ।
भारतीय प्रधानमन्त्री नरेन्द्र मोदीले पाकिस्तानलाई विश्व रंगमञ्चबाट अलग-थलग बनाइकन बिमस्टेकका सदस्य राष्ट्रलाई बि्रक्सकै सम्मेलनमा बोलाएर ‘आउटरिच बैठक’ को नाटक मञ्चन गरे, जसमा नेपालका प्रधानमन्त्रीले पनि एउटा पात्रका रुपमा भूमिका खेले ।
सन् २००६ मा न्युयोर्कमा सम्पन्न एउटा बैठकको ४ वर्षपछि औपचारिकता पाउँदा जन्म भएको बि्रक्सले संसारको करिब ४३ प्रतिशत जनसंख्याको प्रतिनिधित्व गर्छ ।
यसमा दक्षिण अमेरिकाको क्षेत्रीय शक्तिका रुपमा रहेको ब्राजिल, दक्षिण एशियाको क्षेत्रीय शक्ति राष्ट्र भारत, अफि्रकी देशहरुको क्षेत्रीय शक्तिराष्ट्रका रुपमा रहेको दक्षिण अफि्रका, पूर्वको शक्तिशाली राष्ट्र रुस र विश्वशक्तिमा उदीयमान देशका रुपमा रहेको चीन बि्रक्समा आवद्ध हुनु आफैंमा विश्व राजनीतिको अहम पक्ष हो ।
भनिन्छ, ब्रिक्सको निर्माण नै विश्वशक्तिलाई पश्चिमी राष्ट्रबाट पूर्व एवं एशियामा सिफ्ट गराउनकै लागि भइरहेको छ । र, यसले अब बैंकको माध्यमबाट विश्व बैंकलाई समेत प्रतिस्थापित गर्ने आर्थिक हैसियत राख्छ ।
सुरुमा न्युयोर्कमा बि्रक राष्ट्रका विदेशमन्त्रीहरुले यसको अवधारणबारे छलफल गरेका थिए । त्यसपछि सन् २००८ मा रुसमा यसबारे बैठक भयो । र, यसको पहिलो शिखर बैठक सन् २०१० मा ब्राजिलमा भयो । त्यसपछि सन् २०११ मा चीनमा, २०१२ मा भारतमा, २०१३ मा दक्षिण अफ्रिकामा, २०१४ मा ब्राजिलमा र २०१५ मा रुसमा ब्रिक्सका शिखर बैठकहरु भए । अहिले आठौं शिखर बैठक भारतको गोवामा आयोजना गरियो छ ।
ब्रिक्सको आफ्नै दुःख

ब्रिक्सबारे जति ठूलो हल्ला खल्ला गरे पनि यसमाथि केही प्रश्न उठ्ने गरेका छन् । सार्कको औचित्यमाथि खेलाँची गरेको भारतले ब्रिक्सलाई पनि आफ्नो स्वार्थमा मात्रै प्रयोग गर्ने र त्यसपछि सार्कलाई जस्तै पेण्डुलम बनाइदिने सम्भावना छ ।
ब्रिक्समाथिको पहिलो प्रश्न के हो भने यसका दुई सदस्य राष्ट्र भारत र चीनवीच सीमा विवाद छ । सैन्य सरहदको क्षेत्रमा पनि यी देशहरुवीच विवाद छ । चिनियाँ सागरलाई लिएर एक प्रकारको तनाव छ भन्दा पनि हन्छ ।
त्यसैगरी ब्रिक्सको विकास हुन नसक्ने अर्को चुनौती भनेको पाक-भारत सम्बन्धलाई लिएर रुस र चीनसँगको भारतको खटपट अर्को पक्ष हो । त्यस्तै तेस्रो चुनौती भनेको भारत, ब्राजिल र अमेरिकामा लोकतन्त्र छ, उनीहरु अमेरिकारसँग नजिक हुन चाहन्छन् । तर, चीन र रुस अमेरिकासँग प्रतिस्पर्धा गरिरहेका देश हुन् । पछिल्लो समय अमेरिका र रुसवीच तनाव बढेको छ । उनीहरुको परमाणु सम्झौता रद्द भएको छ । एशियामा दुबै देशले अर्कोको प्रभावलाई कम गराउन चाहन्छन् ।
त्यसैगरी चीनको युआन सस्तो बनाइएको र ब्राजिलको अर्थतन्त्रमा प्रभाव परेको भन्दै ब्राजिल पनि चीनसँग असन्तुष्ट छ । उता पाकिस्तानलाई चीनले समर्थन गरेको भन्दै भारतमा चिनियाँ सामान बहिस्कारको अभियान नै चल्न थालेको अवस्था छ ।
यो टकरावपूर्ण स्थितिमा बि्रक्स कसरी अघि बढ्ला ? आफ्नो निहीत स्वार्थका कारण सार्कलाई गति दिन नसक्ने भारतले पुरानासँग सम्बन्ध विच्छेद गरेर नयाँसँग ‘लभ’ गरी हिँड्ने नीति नत्यागेसम्म एशियामा यस्ता सार्वजनिक फोरमहरु सहजरुपमा अघि बढ्न सक्दैनन् ।
आसियन देशहरु १९६७ देखि नै संगठित छन् । इण्डोनेसिया, मलेसिया, फिलिपिन्स, सिंगापुर, थाइल्याण्ड, बु्रनेई, क्याम्बोडिया, लाओस, म्यानमार र भियतनामले बनाएको क्षेत्रीय संगठन अघि बढिरहेको छ ।
र, त्यही आशियानका दुईवटा देशहरु म्यानमार र थाल्इलाण्डलाई सार्क मुलुक -पाकिस्तान र अफगानबाहेक)का देशसँग मिलाएर बिमस्टेक बनाइएको हो । र, यो पश्चिम हैन, पूर्वतिर फर्किने भारतीय रणनीतिको परिणाम हो ।
अन्त्यमा,
के नेपाल भारतीय विदेश नीतिको पुच्छर मात्रै हो ? के अब सार्कको शास्त्रीय गीत गाउन छाडेर नेपालले पनि बिमस्टेक र ब्रिक्सको आधुनिक कोरस गाएर बस्दा हुन्छ ? यो गम्भीर प्रश्न उठेको छ ।
हिजो महेन्द्रका पालामा थालिएको साना देशहरुको असंलग्न आन्दोलन र वीरेन्द्रका पालामा बलियो बनाइएको सार्कको फोरमलाई स्मरण गर्दै नेपालले अब बदलिँदो परिवेशमा आफ्नो भूमिका खोज्न जरुरी छ । यसका लागि पश्चिम वा पूर्व हैन, चीन र भारततिर फर्केने -तलमाथि हेर्ने) नेपालको विदेश नीति यहाँको माटो सुहाउँदो हुन सक्छ ।
यसलाई नेपालको ‘लुक नर्थ-साउथ’ नीति पनि भन्न सकिन्छ । र, यसमा चीन सकारात्मक नै भए पनि भारतको भनाइ र गराइ दुबै विश्वसनीय छैनन् । भारत नेपालमा चीनसँग साझेदारी गर्न चाहँदैन र एक्लै आफ्नो प्रभुत्व कायम गर्न चाहन्थ भन्ने कुरा नेपालले बुझ्न जरुरी छ । र, सोही अनुसारको व्यवहार गर्न जरुरी देखिन्छ ।
त्यसर्थ आफ्नो पुत्रमार्फत मिडियालाई फेसबुकबाट गाली गराएर ज्यादै नकारात्मक सोचाइ राख्नुभन्दा नेपालको परराष्ट्र नीतिलाई भारत र चीनकेन्द्रित गर्दै अघि बढ्का लागि सकारात्मक एवं ठोस कामको पहल पो गर्ने हो कि प्रधानमन्त्रीज्यू ?
नेपालको आफ्नै अन्तरराष्ट्रिय अडान र भूमिका पनि छ कि भारतले जुन आँखाले हेर्छ, त्यसैमा हामीले ‘जे-जे बराजु सोही-सोही स्वाहा’ मात्रै भन्दै हिँड्नु नेपालको हितमा हुन्छ ? गोवामा चुठेर फर्किएको सरकारसँग यसको के जवाफ छ ?

