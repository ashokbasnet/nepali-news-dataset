इन्टरनेटमा ‘तरकारीवाली’: व्यक्तिगत गोपनीयताको उल्लंघन
सामाजिक सञ्जालमा अहिले एउटा विश्वव्यापी लहर सुरु भएको छ, सामान्य काम गरेर जिविकोपार्जन गर्ने युवा-युवतीहरुको तस्वीर सेयर गर्ने । फेसबुक, ट्वीटर, इन्स्टाग्राम लगायतमा यसको एक किसिमले होडवाजी नै चलेको छ ।
ऋचा अर्याल
यो ट्रेन्डको सुरुवात सबैभन्दा पहिले पाकिस्तानबाट भएको थियो । पाकिस्तानको एउटा चिया पसलको बाटो हुँदै हिँडिरहेका एक फोटोेग्राफरले त्यहाँ चिया पकाइरहेका युवकको फोटो खिचेर इन्स्ट्राग्राममा हालेका थिए । नीलो आँखा भएका युवकको रुपको बयान गर्दै हालिएको उक्त फोटोलाई पछि ट्वीटरमा पनि राखियो ।
छोटो समयमै ती युवकको तस्वीर इन्टरनेटमा भाइरल बन्यो । तस्वीरको लोकपि्रयता यसरी बढ्यो कि त्यसले विश्वमा तहल्का नै मच्चायो । यसले ती युवकको जीवनमा नयाँ मोड आयो । उनलाई मोडलिङका लागि अफर आउन थाले । ‘चायवाला’ युवक चाँडै मोडलमा परिणत भए ।
त्यो ट्रेण्ड सेलाउन नपाउँदै नेपालकी एक युवतीको तस्वीर इन्टरनेटमा भाइरल बनेको छ । फोटोग्राफर रुपचन्द्र महर्जनले खिचेको सो तस्वीर ‘तरकारीवाली’को नामले सामाजिक सञ्जालमा चर्चित बनेको छ । अन्तर्राष्ट्रिय मिडियाहरुले पनि यसलाई सामाचारको विषय बनाए ।  उनको सुन्दरताको प्रशंसा गर्न अहिले प्रतिस्पर्धा नै चलिरहेको छ ।
त्यति मात्र हैन, यो टे्रण्डलाई अनुसरण गर्दै अन्य व्यक्तिहरुले पनि ‘स्कार्फवाला’, ‘छातावाली’ भन्दै सामान्य जिविकोपार्जन गर्ने जो कोही व्यक्तिका तस्वीर सामाजिक सञ्जालमा हाल्न थालेका छन् ।
सामान्य मान्छे सुन्दर हुनु आश्चर्य हो ? 
यो सिलसिलाले एकातिर, सामान्य मान्छे पनि कति हदसम्म राम्रा हुन सक्छन् भनेर दर्शाउन खोजेको छ भने अर्कोतिर सुन्दरतालाई उनीहरुको परिश्रमले परिभाषित गर्न खोजिएको छ । यस अर्थमा विश्वले यी तस्विरलाई ‘सुन्दर’को उपमा दिनु जायज पनि छ ।
तर प्रश्न उठ्छ, के एउटा सामान्य व्यक्ति सुन्दर हुन सक्दैनन् र ? के सुन्दरता भनेको मेकअप र पहिरनमा मात्र सिमित छ ? के गरीबहरु कुरुप नै हुनुपर्छ भन्ने छ ? यी प्रश्नहरु केही हदसम्म सान्दर्भिक हुन थालेका छन् ।
किन, हामी अहिले पनि सुन्दरतालाई पैसा र मेकअपसितै जोडेर हेर्ने गर्छौं ? किन एउटा सामान्य व्यक्ति पनि राम्रो देखिन सक्छ भनेर कहिल्यै सोच्ने गर्दैनौं ?
तस्वीरको प्रयोग अनाधिकृत !
हुनत यस सन्दर्भमा यो प्रश्न नकारात्मक देखिन सक्ला । तर, यसको अर्थ यहाँ सुन्दरतालाई विलासितासित जोड्न खोजिएको होइन । यदि हाम्रो समाजले सुन्दरतालाई धन र पैसासित जोडेको भए शायद आज यो तस्वीरले यति धेरै चर्चा पाउने थिएन होला । त्यसका लागि यस्तो तस्वीर लिने व्यक्तिलाईर् धन्यवाद नै दिनुपर्छ । तर, के कसैको सुन्दरताको वयान गर्ने भन्दैमा सम्बन्धित व्यक्तिको स्वीकृतीविना सिधै यस्ता तस्वीरहरुलाई ट्वीटर, फेसबुक, इन्स्ट्राग्राम लगायतका सामाजिक सञ्जालमा राख्नु उचित हुन्छ ?
के सामान्य व्यक्तिको कुनै व्यक्तिगत जीवन नै हुँदैन र ? अझ भनौं यो तस्वीरलाई सामाजिक सञ्जालमा सिधै राख्नाले ती महिलाको व्यक्तिगत जीवनमा असर गर्न सक्ने कुरालाई  हामी किन बुझ्न सक्दैनाैं ? के उनको व्यक्तिगत जीवन हुँदैन ? के उनको गोपनीयता भंग गर्ने अधिकार छ कसैलाई  ?
हामीलाई पत्रकारिता पढ्ने बेलामा जहिले पनि सिकाइएको हुन्छ कि कसैको स्वीकृतिविना स्रोत नखुलाउनु । त्यसैगरी, कसैको व्यक्तिगत जीवनमा असर पर्ने गरी त्यसलाई समाचार नबनाउनु । तर, यहाँ परिस्थिति अलि फरक छ, समस्याचाँहि उही ।
यस्ता तस्वीरले भोलिका दिनमा हाम्रोजस्तो समाजमा के सन्देश पुर्‍याउला ? के फोटो खिच्ने भन्दैमा जसको पनि फोटो खिचेर सामाजिक सञ्जालमा राख्नु उचित होला ? भोेलि कसैले विनास्वीकृति हामी पत्रकारहरुकै फोटो खिचेर ‘न्युजवाली’ वा त्यस्तै केही भन्दै सामाजिक सञ्जालमा राखिदिएको खण्डमा हामी खुशी भएर हाँस्न सक्छौं ? कि त्यसले हाम्रो गोपनीयता भंग गरेकोमा उक्त व्यक्तिलाई कारवाहीको माग गर्छौं ?
एकपटक हामी आफै सोच्चौं न । यदि तपाई राम्री हुनुहुन्छ र कुनै पसलमा काम गर्नुहुन्छ भने विनास्वीकृति कसैले फोटो खिच्न पाउँछ ? अनि तपाईको फोटो खिचेर त्यसलाई ‘सुन्दर’ भन्दै सामाजिक सञ्जालमा हालेर ‘ह्यास ट्याग’ सहित चामलवाली, घडीवाली, ग्यासवाली, समोसावाली वा अन्य कुनै उपमा दिएर तस्वीर सार्वजनिक गरिदिएको खण्डमा त्यसले तपाईको व्यक्तिगत जीवनमा कस्तो असर पर्ला ?
यसबारेमा पनि एकपटक सोच्ने हो कि ‘क्यामेरावाला’ हरुले  ?

