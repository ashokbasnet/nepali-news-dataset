परदेशीहरुले अब युद्ध गर्नुपर्छ
गत वर्ष नेपालमै रहँदा भर्खरै दुबईबाट छुट्टीमा आएको साथीले भन्यो, ‘श्यामे (नाम परिवर्तन) ले त एकदम प्रगति गरेछ नि ।’
मैले केही सोध्न नपाउँदै उसले फेरि थपिहाल्यो, ‘बजारमै ड्याम्म गजबको घर बनाएको रै’छ । उसको दाजु पनि ठूलै ठाउँमा गएको रै’छ, आफू पनि ठूलै ठाउँमा छ ।’
सुनेर त्यतिबेला फिस्स हाँसेँ ।
जीवनमा सफलता भनेको के हो ? बजारमा घर बनाउनु, विकसित देशमा जानु नै सफलता हो त ?
म सफलतालाई माओवादी युद्धसँग जोड्न चाहन्छु । माओवादीले देशमा दशवर्षे युद्ध गर्‍यो । दर्जनौं ठाउँमा भिडन्त गर्‍यो । कतिपय ठाउँमा लडाइँ जित्यो पनि । तर, समग्र युद्ध जित्न सकेन । असफल भयो र अन्त्यमा शान्ति प्रक्रियामा आयो ।
यसबाट के बुझ्न सकिन्छ भने सफलता भनेको स-साना भिडन्त र लडाइँ जित्नु होइन, सफलता भनेको त समग्र युद्ध जित्नु हो ।
सोही अनुसार बजारमा घर बनाउनु, ठूलो देशमा जानु सफलता हुँदै होइन । यो त माओवादीले युद्धमा गाँउघरका स-साना चौकी आक्रमण गरेर जिते जस्तै जिन्दगीको  स-साना लडाइँ जितेको मात्र हो ।
अघिल्लो हप्ता विदेशमै रहेको एक जना साथीले बडो गर्व र घमण्डका साथ भन्यो, ‘मैले त शहरमा ४० लाख हालेर घडेरी लिएँ नि !’
उसको बोली सुन्दा यस्तो लाग्थ्यो, उसले दुनियाँमा कसैले नगरेको काम गर्‍यो । घडेरी लिनु भनेको पूरा संसार जित्नु हो, सफलताको शिखर चुम्नु हो ।
उसको घमण्ड देख्दा पेच पारेर भन्न मन थियो तर मनमनै भनेँ, ‘तैले त शहरमा १० हात घडेरी किनिस् होला । तर, मेरो गाउँमा हजार हात घडेरी छ । शहरको तेरो घडेरीमा घर मात्रै बनाउन मिल्छ, तर मेरो गाउँको घडेरीमा पूरा देशै बनाउन मिल्छ ।’
हाम्रो जिन्दगी फिष्टो चराको जत्ति पनि छैन । दिनभरि सारा गाउँ, जंगल घुमे पनि बेलुका त परिवारको न्यानो स्पर्शमा बस्छ ऊ । हामी भने कहिलेकाहीँ मध्यरातमा झसंग भएर बिउँझिँदा यता छामे भित्तो छ, उता छामे रित्तो छ
हामीले शहरमा घडेरी किन्नुलाई, घर बनाउनुलाई, घरपरिवार पाल्नु, बालबच्चालाई पढाउनुलाई नै जिन्दगीको सफलता ठानेका छौं । तर, यी काम त एउटा सय ग्रामको फिष्टो चराले पनि गरिरहेकै हुन्छ । रुखको हाँगामा झारपात जोडेर गुँड बनाउँछ,  बचेराहरु कोरल्छ । दिनभरि सारा जंगल, गाउँघर घुमेर आहारा खोजेर ल्याउँछ र बच्चाहरु हुर्काउँछ ।
त्यसैगरी हामी पनि आहाराकै खोजीमा समुद्र पारि आइरहेका छौं । दिनभरि सकिनसकी काम गर्छौं अनि महिना पुगेपछि एकमुष्ठ पैसा पठाउँछौं र परिवारको पालनपोषण गर्छौं  ।
तर, हाम्रो जिन्दगी त्यो फिष्टो चराको जत्ति पनि छैन । दिनभरि सारा गाउँ, जंगल घुमे पनि बेलुका त परिवारको न्यानो स्पर्शमा बस्छ ऊ । हामी भने कहिलेकाहीँ मध्यरातमा झसंग भएर बिउँझिँदा यता छामे भित्तो छ, उता छामे रित्तो छ ।
कहिलेसम्म भित्तो र रित्तोसँगै रमाएर बस्ने ? विदेश बसेर कहिलेसम्म घडेरी-घडेरी भनेर दौडिरहने ?
किन्नै पर्नेछ भने किनौं तर पूरै जिन्दगी फालेर नकिनौं । पोहोर साल २५ लाखमा किनेको, यसपालि ५० लाख पुग्दा राम्रै भो । अर्को साल एक करोड पुग्ला र करोडपति भइएला भनेर रुखोसुखो र झोल र भात खाएर नबसौं । परिआउँदा बेच्न सक्ने साहस पनि गरौं ।
हामी सानो छँदा प्राय: सबैले भोलि डाक्टर, पाइलट, इञ्जिनियर बन्ने भन्छौं । तर, अलि बुझ्ने भएपछि आ-आफ्नो रुचि अनुसार देशमै विभिन्न पेशा र व्ययवसायमा लाग्ने उद्देश्य बोक्ने गर्छौं । साउदी, कतारका मरुभूमिमा बेल्चा हान्ने वा दुबई र कोरियाका भट्टीमा फलाम पगाल्ने उद्देश्य त पक्कै कसैले बोकेका हुँदैनौं । तर, आज खै त हामीले स्कूल/क्याम्पस पढ्दा बनाएका उद्देश्य र लक्ष्यहरु ?
ती सब एक थान पासपोर्ट सँगै मरेर गए । मरुभूमिका तातो वालुवा र भट्टीका तातो फलामसँगै खरानी भए ।
कहिलेकाहीँ यस्तो लाग्छ, हामी अरुको खुसीको लागि काम गर्ने गधा, खच्चड  हौं । हामी आमाको खुसीमा आफ्नो खुसी खोज्छौं, बाको मुस्कानमा आफ्नो मुस्कान खोज्छौ । घरपरिवारका मान्छे सुखी र खुसी भए हामी यत्तिकै खुसी हुन्छौं । तर, खै त हाम्रो आफ्नो खुसी ?
हाम्रो खुसी त मानौं मरुभूमिका उँटले खाइदिइसके वा समुद्रका छालले हुत्याइदिइसके ।
गत महिना एक जना अंकलसँग कुराकानी भयो । भन्नुभयो, ‘तैंले त दु:ख गरेर घरका मान्छे मात्र पाल्छस् होला, तर मैले त विदेशमै काम गरेर घरको भैंसी पनि पाल्नुपर्छ ।  यहीँबाट पठाएको पैसाले हो, दाना र घाँस किनेर खुवाउने ।’
गहिरिएर सोच्ने हो भने यो कुरा निकै गम्भीर छ ।
एक जनाले काम गरेर दश जनाको परिवार पाल्नु त छँदै छ, त्यसमाथि पशुको पेटको लागि  पनि काम गर्न हामी विवश छौं ।
छोरो विदेश गएपछि घरका मान्छे अल्छी र विलासी त हुन्छन् नै, गाईभैंसी समेत मिठासे हुन्छन् क्यार ! गाईभैंसीलाई गाउँको गहुँ र मकै मनै पर्दैन, बजारको चोकर, दाना चाहिन्छ । यसो २\४ किलो भए पनि बजारिया दाना खान नपाए दूध दुहुन जाँदा फ्याट्ट लात्ता उचालिहाल्छन् ।
बाउ विदेश भएपछि बच्चाबच्चीलाई सरकारी स्कूल पढ्नै मन लाग्दैन । श्रीमतीलाई गाउँघर बस्नै मन लाग्दैन । बूढा बालाई सस्तो खालको नोकिया मोबाइल चलाउनै मन लाग्दैन, जानिनजानी भए पनि सामसुङ/आईफोनको स्क्रिन बूढीऔंलाले स्याट्ट-स्याट्ट सार्न मन लाग्छ ।
जुन दिन त्यो पासपोर्टलाई खरानी बनाउने साहस गर्छौं, त्यो दिन मरुभूमिका तातो बालुवा र भट्टीका तातो फलामसँगै खरानी भएका सपनाहरु आफैं फर्कनेछन्
हामी अरुको खुसीको लागि मरिमेट्छौं । तर, हाम्लाई पनि खुसी हुन मन लाग्छ भन्ने कसले बुझ्ने ?
विद्वानहरु भन्ने गर्छन् ‘जो अरुको खुसीको लागि काम गर्छ, ऊ कहिल्यै सफल हुनै सक्दैन ।  सफल हुनको लागि त आफ्नै खुसीको लागि काम गर्नुपर्छ ।’
अहिले परदेशमा हामी आफ्नो खुसीको लागि काम गरिरहेका छौं त ? मरुभूमिका बालुवा र भट्टीका फलामसँग खेल्नु नै हाम्रा खुसी हुन् त ? पक्कै होइनन् । हाम्रो खुसी भनेका त ती स्कूल/क्याम्पस पढ्दा, गाउँघरमा रहँदा आफ्नै देशमै केही गर्न बनाइएका लक्ष्य/उद्देश्यहरु हुन् ।
अब कहिलेसम्म आफ्नो खुसीलाई तिलाञ्जलि दिएर परदेशमा लडिरहने ?
अब एक थान पासपोर्टसँगै मरेका ती उद्देश्य र फुटेका सपनाहरुलाई ब्युताउँनु र जोड्नुपर्छ । जुन दिन त्यो पासपोर्टलाई खरानी बनाउने साहस गर्छौं, त्यो दिन मरुभूमिका तातो बालुवा र भट्टीका तातो फलामसँगै खरानी भएका सपनाहरु आफैं फर्कनेछन् ।
हामीले संसारका हरेक देशका मान्छेहरुसँग कसैले पाँच वर्ष, कसैले १० वर्ष त कसैले १५/२० वर्ष नै कडा सैन्य तालिम लिइसक्यौं । घाम-पानी केही नभनी काला, गोरा, न्याप्टे, थ्याप्चेहरु सँगसँगै हजारौं परेड खेलिसक्यौं ।
कसरी भिड्ने ? कसरी जित्ने ? अनुभवी र कुशल लडाकु भइसक्यौं । अब हामी उठ्नुपर्छ ।
रत्तिभर ढिला नगरी हातमा हात अनि काँधमा काँध मिलाई संसारभरबाट एकजुट भई एउटा खतरनाक सैन्य दस्ता बनाउनुपर्छ र आफ्नै देश फर्केर परदेशीहरुले घनघोर युद्ध गर्नुपर्छ ।
अब परदेशीहरुले युद्ध गर्नैपर्छ । २१औं शताब्दीमा कस्तो युद्ध गर्नुपर्छ भनी प्रधानमन्त्री प्रचण्डज्यूलाई सिकाउनुपर्छ
तर, हामीले माओवादीले जस्तो मार्ने र मर्ने युद्ध होइन, रोप्ने र उमार्ने युद्ध गर्नुपर्छ । रुखमा मान्छे झुन्ड्याउने युद्ध होइन, फर्सी र घिरौला झुन्ड्याउने युद्ध गर्नुपर्छ । रगतका खोला बगाउने युद्ध होइन, पसिनाका धारा बगाउने युद्ध गर्नुपर्छ ।
माओवादीले बम र बन्दुकले युद्ध गर्‍यो, अब हामीले गल र गैंतीले युद्ध गर्नुपर्छ ।
तराईका फाँटमा धानका बाला झुलाउनुपर्छ, पहाडका पाखा-पखेरामा काँक्रा र करेलाका फूल फुलाउनुपर्छ । त्यसपछि हिमालका काखमा डाँफे र मुजुर आफैं नाच्नेछन् ।
हामीले माओवादीले जस्तो हार्ने युद्ध होइन, जित्ने युद्ध गर्नुपर्छ । यस्तो युद्ध हामी जित्छौं पनि किनकि दुबईका गगनचुम्बी महल, साउदीका फराकिला सडक, कतारको विश्वकपको स्टेडियम, जापन र कोरियाका द्रुत रेलका लिक यी सबै-सबै बनाउने यिनै हाम्रा पौरखी हात हुन् । यी अनुभवी हातहरु हार्दैनन् ।
जुन दिन हामी यो युद्ध जित्नेछौं, त्यो दिन हाम्रो हराएका खुसीहरु आउनेछन् अनि  बल्ल जीवनमा साँच्चिकै सफल हुनेछौं । जब हामी सफल हुनेछौं, देश आफैं सफल हुनेछ ।
अन्त्यमा फेरि एकपटक भन्छु, अब परदेशीहरुले युद्ध गर्नैपर्छ । २१औं शताब्दीमा कस्तो युद्ध गर्नुपर्छ भनी प्रधानमन्त्री प्रचण्डज्यूलाई सिकाउनुपर्छ ।

