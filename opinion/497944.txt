मुखर्जी, दलाई लामा र देउवा
परशु घिमिरे
छिमेकी मुलुक भारतका राष्ट्रपति प्रणव मुखर्जीको तीनदिने नेपालको राजकीय भ्रमण गतसाता सम्पन्न भएको छ । कात्तिक १७ गते बुधबार काठमाडौं आएका मुखर्जी १९ गते शुक्रबार स्वदेश फर्के । १८ वर्षको अन्तरालमा भएको यो विशुद्ध सदभावना भ्रमणलाई नेपालका तर्फबाट आवश्यकता भन्दा बढी महत्व दिइयो कि भन्ने टीकाटिप्पणी अद्यापि कायम छन् । कूटनीतिक मर्यादा बुझेका र अन्तर्राष्ट्रिय मामिला बुझेका विज्ञहरूबाट नभएर सामाजिक सञ्जालकर्ताबाट यस्ता टिप्पणी आएका कारण मिडियाले पनि खासै महत्व दिएनन्, जुन स्वाभाविक हो ।
मुखर्जीको भ्रमणका क्रममा एकदिन सार्वजनिक बिदा दिइएको र राजधानी काठमाडौंको सवारी आवागमन बन्दजस्तै गरिएको विषयमा सर्वसाधारणमा असन्तुष्टि देखियो । नेपाल-भारतबीचको सम्बन्ध पूर्ववत् अवस्थामा नआओस् भन्ने चाहना राख्नेहरूले यो असन्तुष्टिमा खेल्ने प्रयास गरेको देखियो ।
सरकारको नेतृत्व गरेको पार्टी माओवादीकै कतिपय नेता तथा कार्यकर्ताले समेत यो असन्तुष्टिमा खेल्ने प्रयास गर्नु र प्रधानमन्त्री पुष्पकमल दाहाल प्रचण्डले चित्तबुझ्दो जवाफ नदिनुले पनि केही अन्योल बढायो । सवारी व्यवस्थापन गर्न कठिनाइ पर्ने भएकाले सार्वजनिक बिदा गरिएको संकेत प्रधानमन्त्रीका तर्फबाट गरिएका कारण थप प्रश्न उब्जन पुग्यो ।
राजधानी काठमाडौं उपत्यकामा मात्रै बिदा गरेको भए भइहाल्थ्यो नि भन्ने तर्कहरू पनि आए । नेपालका राष्ट्रपति भारत जाँदा बिदा नगर्ने, तर भारतका राष्ट्रपति नेपाल आउँदा सार्वजनिक बिदा किन ? भन्ने प्रश्न पनि उठाइयो ।
भारतमा एक महिनामा सरदर पाँच जना राष्ट्रप्रमुखहरूले भ्रमण गर्छन्, तर नेपालले दुई दशकको अन्तरालमा मात्रै यस्तो अवसर पाउँछ भन्नेतर्फ कसैको ध्यान जान सकेन । अमेरिका, चीन जस्ता ठूला मुलुकका राष्ट्रप्रमुखको स्वागत गर्ने अवसर नेपालले नपाउनुको कारण साँघुरा सडक र विमानस्थलहरू पनि हुन् भन्ने कुरामा कसैको ध्यान गएन । अमेरिका र चीनपछि विश्वको प्रभावशाली राष्ट्र भारत हो भन्ने कुरालाई पनि धेरैले बुझ पचाएर क्रिया प्रतिक्रिया दिने गरेका छन् । विदेशी अतिथिलाई हार्दिकता देखाउनु कमजोरी होइन ।
भारतीय राष्ट्रपतिको यो भ्रमणले मुलुकको संघीय लोकतान्त्रिक शासन व्यवस्थामा विश्वास थपेको यथार्थतातर्फ धेरैको ध्यान गएको पाइएन । केही वर्षअघि अमेरिकी राष्ट्रपति बाराक ओबामाको भ्रमण हुँदा भारतको राजधानी नयाँ दिल्लीमा कैयौं होटल तथा पसलहरू खाली गराइएको र सडक कफ्र्यू लागे जस्तै भएको समाचार पनि धेरै नेपालीले बिर्से जस्तो देखियो । त्यतिबेला पूरै दिल्ली करिब करिब अमेरिकी सुरक्षाकर्मीको कब्जा जस्तै भएको थियो ।
भारतका राष्ट्रपति र अमेरिकी राष्ट्रपति उस्तै-उस्तै नहोलान्, तर भारत नेपालको छिमेकी मुलुक मात्रै नभएर जनसंख्याको दृष्टिले विश्वको दोस्रो ठूलो, अर्थतन्त्रको दृष्टिले विश्वको सातौं ठूलो र प्रभावको दृष्टिले विश्वको पाँचौं ठूलो मुलुक हो । विना कारकेट यो स्तरको राष्ट्रप्रमुखको औपचारिक सवारी विश्वमा हुँदैन । नेपालको राजधानी काठमाडौंमा कारगेड सञ्चालन गर्न सकिने सडक छैनन् । जसका कारण यस्तो उच्चस्तरीय सवारी चलाउँदा सडक खाली गराउने प्रचलन छ । तर, असम्बन्धित ठाउँका सडकमा समेत आवागमन रोकिनुलाई भने सुरक्षाकर्मीको ठूलो कमजोरी मानिएको छ । राजा वीरेन्द्रले राखेको शान्ति क्षेत्रको प्रस्तावमा विश्वका एक सयभन्दा बढी मुलुकले समर्थन गर्दा पनि छिमेकी मुलुक भारतको समर्थन नपाएका कारण तुहिएको कुरा पनि यो प्रसंगमा बिर्सन मिल्दैन ।
दलाइ लामाको प्रशंग
भारतको प्रभावशाली संस्था इन्डिया फाउन्डेसनले हरेक वर्ष विदेशी नेतालाई प्रमुख अतिथि बनाएर विश्व मामिलासम्बन्धी छलफल गर्ने गरेको छ । सत्तारुढ पार्टी नजिक बुद्धीजीवी संगठनद्वारा यस वर्ष गोवामा आयोजित छलफलमा प्रमुख अतिथि बन्ने सौभाग्य नेपाली कांग्रेसका सभापति एवं पूर्वप्रधानमन्त्री शेरबहादुर देउवालाई मिल्यो । जहाँ सत्तारुढ पार्टी विजेपी अध्यक्ष अमित शाहलगायत वरिष्ठ मन्त्रीहरु सहभागी उक्त कार्यक्रममा देउवा प्रमुख अतिथि बन्नु नै नेपालका लागि गौरवको विषय हो ।
देउवा प्रमुख वक्ता रहेको सेशनमा रक्षा एवम् अर्थमन्त्री अरुण जेटली, स्वामी तेजुमाया नन्दले मात्र सम्बोधन गर्नुभएको थियो । तर, उक्त कार्यक्रममा दलाई लामा सहभागी भएको एउटै मञ्चमा किन बसियो भनी नेपालमा केही फेसबुके हल्ला चलाइयो ।
छिमेकी मुलुक चीनले कालोसूचीमा राखेका नेता दलाई लामाले सन्देश दिएको कार्यक्रममा नेपालका नेताले भाग लिँदा चीनसँगको सम्बन्ध बिग्रन सक्छ भन्दै देउवाविरुद्ध सामाजिक सञ्जाल प्रयोग गरियो । जब कि दलाई लामा कार्यक्रममा उपस्थित पनि थिएनन् र प्रमुख अतिथि देउवा आफ्नो सम्बोधनपछि कार्यक्रमस्थलबाट बाहिरिएपछि मात्रै लामाको भिडियो सन्देश प्रसारण गरिएको थियो ।
दुई दिनसम्म चलेको कार्यक्रममा दर्जनभन्दा बढी अतिथि थिए, त्यो बेग्लै प्रसंग हो ।
पहिलो कुरा त, प्रतिष्ठित संस्था र व्यक्तिले गरेको कार्यक्रमबारे प्रमुख अतिथिले निमन्त्रणा स्वीकार गर्नुअघि अन्य अतिथिहरू को-को हुन्छन् भनेर सोधपुछ गर्नु कति सोभनीय हुन्छ ? त्यो सोचनीय पाटो हो । दोस्रो कुरा, क-कसले के-के बोल्छन् भन्ने कुरा प्रमुख अतिथिलाई पूर्वजानकारी हुँदैन । तेस्रो कुरा, चीनको सम्बन्ध जो-जोसँग राम्रो छैन, ती-तीसँग नेपालले पनि सम्बन्धविच्छेद गर्नुपर्छ भन्नु अतिवाद हो ।
कुनै मुलुकले आफ्ना शत्रु देशलाई नेपालले पनि शत्रु-देश करार गर्नुपर्छ भन्ने माग राख्यो भने यो मागलाई नेपालले समर्थन गर्न सक्दैन र गरेको पनि छैन । कार्यक्रममा सभापति देउवाको उपस्थितिले न नेपालको एक चीननीति परिवर्तन हुन्छ, न त काँग्रेसको ? यो त देउवाले दिएको दार्शनिक मन्तव्यलाई विषयान्तर गर्ने साजिस मात्र देखिन्छ ।
नेपालको बुद्धिष्ट समुदायले हरेक वर्ष विभिन्न कार्यक्रम गरी दलाई लामाको जन्म दिवस मनाउँदै आएको छ । ०५३ साउनमा दलाई लामाको जन्मदिनमा होटल सांगि्रलामा आयोजित कार्यक्रमको प्रमुख अतिथि बनेर तत्कालीन कानून तथा न्यायमन्त्री भीमबहादुर तामाङ नै पुगेका थिए ।
यसैगरी, सन् २००७ मा भारतको दिल्लीमा जवहारलाल नेहरू विश्वविद्यालयले आयोजना गरेको एक कार्यक्रममा प्रमुख अतिथिका रूपमा दलाई लामा सहभागी थिए भने नेपालको तर्फबाट अतिथि वक्ताको रूपमा एमाले स्थायी कमिटी सदस्य प्रदीप ज्ञवाली सहभागी थिए । के त्यस घटनाले चीनसँगको सम्बन्ध बिग्रियो त ?
(पत्रकार घिमिरे तरुण साप्ताहिकका सम्पादक हुन् )

