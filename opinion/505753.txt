सांसदहरुले चित्रबहादुरबाट कहिले सिक्ने ?

काठमाडौंमा सार्वजनिक यातायातको अस्तव्यस्त हालत र यात्रुले पाउने सास्तीको जति चर्चा गरे पनि कमै हुन्छ । साढे एक वर्षअघिमोटरसाइकलमा अर्धाङ्गिनीलाई लिएर कतै जाँदै थिएँ । सवारीसाधनको यस्तै ठेलमठेलमा उमेरले ७५ नाघेका, साथमा एउटा ब्याग बोकेर टेम्पो र माइक्रोबस चढेर हिँडिरहने एक व्यक्तिलाई देखेर अर्धाङ्गिनी सोधिन्,’हजुरलाई थाहा छ, यी बा को हुन् ?’

श्रीमतीले देखाएतिर हेरेँ, उनी त राष्ट्रिय जनमोर्चाका अध्यक्ष तथा सांसद चित्रबहादुर केसी पो रहेछन् । मैले श्रीमतीलाई छोटो बिम्बात्मक उत्तर दिएँ, ‘यिनै त हुन् सांसदहरुको लाज धान्ने एक मात्र मान्छे ।‘
श्रीमतीले कुरो बुझिन्–बुझिनन् । हेर्दाहेर्दै उनी चढेको माइक्रो हुइँकियो,ठेलमठेलमा उनी उभिएको पर जाउन्जेल देखिइरहेको थियो । म सानै हुँदादेखि यी वृद्ध नेताको जीवनशैलीदेखि वक्तृत्व कलासँग असाध्यै प्रभावित भएकोले होला, अझै पनि यी मान्छे मैले श्रद्दा गर्ने थोरै मान्छेमध्ये पर्छन् । 
देशको उपप्रधानमन्त्री भइसकेका चित्रबहादुरले संसद् भवनदेखि सिंहदरबारसम्म जान वर्षौंदेखि सार्वजनिक सवारीसाधन प्रयोग गर्दै आएका छन् । देख्नेहरु यिनलाई ‘टेम्पो सभासद‘ पनि भन्छन् । उमेरले उत्तरार्धमा पुगेका उनलाई साँच्चै भन्ने हो भने सरकारी यातायात सुविधा चाहिनुपर्ने हो । तर, मन्त्री भएका बेला बाहेक उनले सुविधाको गाडी कहिल्यै उपयोग गरेनन् । झण्डै १७ वर्षदेखि बस्दै आएको टीठलाग्दो साँघुरो डेरामा बसिरहेछन् उनी । त्यो देख्दा बरु अरु सांसदहरुलाई लाज लाग्दो हो । तर, उनलाई भने बहुसंख्यक जनताको जीवनस्तर निकै दयनीय भएको थाहा छ,त्यसैले होला उनमा कुनै लाज, लोभ र मोह छैन ।
बहुदल हुँदै लोकतन्त्रको अहिलेको समयसम्म धेरैले सांसदले करछुट सुविधाका गाडी चढेर बाटोमा धूलो उडाउँदा उनले त्यसको उपयोग कहिल्यै गरेनन्, बरु अरुहरुले उडाएको धूलो खाइरहे । अझ देशमा बहालवाला र भूपू भिआईपीले राज्यकोषको दोहन गरी देश–विदेशमा उपचार गराइरहँदाउनले एक पैसा लिएको सुन्नुपरेको छैन । छोरा–नाति पढाउन कुनै शक्तिकेन्द्रमा धाएको सुनिएको छैन ।
सरगम भट्टराई
साँच्चै यी सादगी प्रवृत्तिका धनी चित्रबहादुरले नै सांसदहरुको लाज धानेका छन् । नेपाली राजनीतिज्ञहरुलाई नैतिक दबाब दिएका छन् । तर, नैतिकता हराएकाहरुलाई नैतिकताको पाठ पढाएर के हुन्थ्यो र ! संसारमै अति भ्रष्टाचार हुने देशहरुको सूचीमा हाम्रो देश क्रमश: उक्लिरहेकै छ ।
त्यसो त एमाले सांसद रेवतीरमण भण्डारी, नेपाली कांग्रेसका सांसद रीता शाही, माओवादी केन्द्रकी प्रतीक्षा तिवारी र एमाले सांसद प्रभादेवी बज्राचार्यले पनि सार्वजनिक यातायात चढेर जनताले भोग्ने समस्याको अनुभूति गरेका छन् । तर, चित्रबहादुरको जीवनशैलीका अगाडि सबै फिका लाग्छन् ।
नेपाल जस्तो सानो देशमा संघीयता आवश्यक छैन, यसले विखण्डनको बीजारोपण गर्छ भनेर सडक र संसद जताततै आफ्नो आवाज उठाउने उनैचित्रबहादुर हुन् । राजनीति नै पेशा बनेर सक्नेजतिले देश लुट्दा खत्तम भो भनेर चिच्याउने पनि उनै हुन् । जीवनमा पहिलो पटक नौ महिना सहकारी मन्त्री हुँदा आसेपासे र भ्रष्टहरुको शृंखला देखेका उनले राज्य सञ्चालनमा जनताको पहुँच आउन अझै धेरै समय लाग्ने उनको ठहर साँचो हो ।
उनलाई नचाहिँदो भनसुन र चाकरी गर्ने मान्छे मन पर्दैन । आफू मन्त्री हुँदा पनि यिनले कुनै विवादास्पद काम गरेनन्, सरकारमै बसेर पनि कार्यपालिकामा फैलिएका विकृति विरुद्ध बोलिरहे । यद्यपि जनताले उनको दललाई सधैंभरि फुच्चे दलको दर्जाबाट कहिल्यै माथि उठाउन चाहेनन् । फेरि पनि उनी र उनको दलप्रति धेरैले सहानुभूति राख्छन् ।
जिन्दगीभर सादगी बनेरै बाँचेका यी सांसद २३ वर्षअघि देख्दा जस्ता थिए,अहिले पनि बोली, व्यवहार र जीवनशैलीमा उस्तै छन् । सभासद बने वापत राज्यले दिने भत्ता पार्टीलाई दिने र पार्टीले दिने मासिक खर्चले जेनतेन धान्ने चित्रबहादुरको जीवनशैली बेलाबेलामा मिडियामा आइरहेका छन्, जो अरु दलका सांसद या सार्वजनिक पद ओगटेर बसेकालाई मार्गदर्शन हुनुपर्ने हो । तर, साझा बस चढेकोमा लाज लाग्यो भन्ने सांसद भएको देशमा उनी मात्रै एक्लो बृहस्पति बनेका छन् ।
तिनै चित्रबहादुर सार्वजनिक यातायात प्रयोग गर्दागर्दै दुर्घटनामा परेर अस्पत्ताल भर्ना भए, न उनले उपचार गर्न विदेश नै जाने भने, न त देशकै महँगो अस्पत्तालमा रिफर मागे । उनकै हैसियतका व्यक्तिहरु ज्वरो जचाउन सिंगापुरदेखि थाइल्याण्ड गइरहँदा यी सांसदले केहीसहयोग चाहिन्छ भनेर प्रश्न गर्दा अस्वीकार गरे ।
दिनहुँ जनता मरिरहँदा आफू मात्रै बाँच्नु न्यायसंगत लाग्दैन उनलाई । जेल, नेल भोगेर जिन्दगीभरि सादापन अँगालेका चित्रबहादुर वास्तवमै राज्यको सेवा–सुविधा पाउन योग्य छन् । तर, यिनले कहिल्यै माग गरेको सुनिएन । सुन्दैमा गर्व लाग्ने उनका दिनचर्याले ग्रहण लागेको राजनीतिमा उज्यालोको आभास गराउँछ । कल्पना गर्न मन लाग्छ, साँच्चै हाम्रा सबै सांसद र नेताज्यूहरु चित्रबहादुर जस्तै सादगी भइदिएको भए !
आफूले देश र जनतालाई ग़द्दारी गरेर कहिल्यै भौतिक सुविधा लिन्नँ भन्ने यी सादगी नेतालाई सबै जनताको तर्फबाट शीघ्र स्वास्थ्य लाभको कामना !


