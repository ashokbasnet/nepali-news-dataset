नेपालका प्रादेशिक वनस्पतिबारे एक चर्चा
वन मन्त्रालयअन्तर्गत वनस्पति विभागले गत वर्षदेखि केही भिन्न ढंगबाट नेपालका वनस्पति सम्बन्धी जानकारी प्रकाशन गर्न थालेको छ । यसै क्रममा मंसिरको पहिलो साता कैलाली, सिराहा र मकवानपुरका वनस्पति सम्बन्धी तीन पुस्तक प्रकाशित भए ।
कैलालीबारे प्रकाशित पुस्तकमा उन्यु र फूल फुल्ने वनस्पतिका जम्मा आठ सय ६९ प्रजाति कैलालीमा पाइएको उल्लेख छ ।
नेपालमा उन्युसहित फूल फुल्ने वनस्पतिका करिब ६ हजार ५ सय प्रजाति पाउन सक्ने अनुमान छ । यस्तै, ५७ प्रजातिका उन्युको जानकारी छ । उन्युमध्ये एक प्रजातिको उन्यु नेपालका निम्ति नयाँ थपिएको खुलाइएको छ ।
नेपाली वनस्पतिविज्ञले उन्यु सम्बन्धी अनुसन्धानलाई अलि कम महत्व दिएका छन् । पहिलेको समयको कुरा गर्ने हो भने भीएल गुरुङ, नरेश थापा उन्युको अध्ययन-अनुसन्धानमा अग्रणी मानिन्छन् ।
त्रिभुवन विश्वविद्यालयको पाठयक्रममा पनि उन्यु समूहको पठनपाठनलाई खासै महत्व दिएको पाइँदैन । हुन त पाठ्यक्रममा लेउ (एल्गी) र झ्याउ (लाइकेन्स) को अवस्था पनि उस्तै छ । यसैले हिजोआज वनस्पतिशास्त्रमा स्नातकोत्तर पूरा गर्नेलाई पनि नेपालको लेउ र झ्याउ के-कस्ता अवस्थामा छन् र तिनीहरुको के-कसरी उपयोग गर्न सकिन्छ भन्नेबारेमा खासै जानकारी हुँदैन ।

लेउबारे बिराटनगरस्थित स्नातकोत्तर क्याम्पसका सहायक क्याम्पस प्रमुख शिवकुमार राईले विद्यावारिधिको काम थालेदेखि मात्र जानकारी थपिन थालेको हो । त्यसअघि नेपालीले लेउ पहिचानको (ट्याक्सोनोमिक वर्क) बारेमा अनुसन्धान नगरेजस्तै अवस्था थियो । त्यसयता बेलाबखत प्रकाशन भएका अनुसन्धानात्मक लेखहरुले पूर्वाञ्चलमा लेउ सम्बन्धी उल्लेखनीय अनुसन्धान भएको स्पष्ट पार्छ ।
प्रकाशित लेखहरुबाट सावित्री श्रेष्ठ, रामकुमार राई, एसएन झा, मीनराज ढकाल आदिको पनि एल्गी अध्ययन अनुसन्धानमा रुचि भएको देखिन्छ । यस पंक्तिकार र शिवकुमार राईको गोक्यो तेस्रो लेकको एल्गी सम्बन्धी एक लेख सन् २०१२ मा छापिएको थियो । सो लेखमा नेपालमा ६ वटा एल्गी प्रजाति नयाँ पाइएको जानकारी छ ।
एल्गी अनुसन्धानमा वनस्पति शास्त्रको केन्द्रीय विभाग कीर्तिपुर पछाडि छ । त्यहाँ विद्यार्थीलाई हिजोआज एल्गीमा थेसिस लेख्न लगाइँदैन । अमृत साइन्स क्याम्पसमा स्नातकोत्तर तहमा वनस्पति शास्त्र अध्यापन गरिने भए पनि हालत उस्तै छ ।
यसको कारण हो, पूर्वाञ्चल बाहेक अन्यत्र एल्गी पहिचान गर्न सक्ने विशेषज्ञको संख्या शून्य हुनु । त्यसैले एल्गी समूहलाई अझैसम्म विश्वविद्यालयको पाठयक्रममा चाहिने जति स्थान दिइएको छैन ।
वनस्पति विभागमा त्रिभुवन विश्वविद्यालयको केन्द्रीय विभागको रिफ्लेक्सन प्रष्ट देखिन्छ । विभाग कर्मचारी सबैजसो त्रिभुवन विश्वविद्यालयकै उत्पादन हुन् । त्यसैले विभाग अन्तर्गत गोदावरीमा रहेको नेशनल हर्वारियम एण्ड प्लान्ट ल्याबोटोरी जस्तो सरकारी संग्रहालयमा समेत एल्गी सम्बन्धी न शाखा छ, न त कुनै डकुमेन्ट नै प्रकाशित छ  ।
हालैका दिनमा रमेश बस्नेत र तीर्थराज पाण्डेले ‘प्राजिओला फोर्मोसाना’ मा केही काम सुरु गरेका छन् । सम्भवत: नेपालको निम्ति खान हुने एल्गीमा गरिएको अनुसन्धान त्यो नै पहिलो हो ।
एल्गी समूहबाट बनाइएका खाद्य आइटम यति धेरै छन्, तपाईं विदेशमा हुनुहुन्छ भने निश्चय नै दिनैपिच्छे एल्गीका परिकार खाने गर्नुहुन्छ । एल्गीको मिश्रण आइसक्रिम, पाउडर दूध, विभिन्न सिरप, फलका जुस, सलाद, चिज आदि सयौं प्रकृतिका खाद्यवस्तुमा हुन्छ ।
नेपालमै बस्नेले पनि एल्गी प्रयोग गरी बनाएका खाद्यसामग्री खाइरहेका हुन्छौं, थाहा नभएको मात्र हो । हिजोआज एल्गीबाट बायो डिजेल पनि निकाल्न सुरु भएको छ । औषधि पनि बनाइन्छ ।
अनुसन्धानको दृष्टिले एल्गीको तुलनामा उन्यू समूहमा भने सन्तोष गर्ने ठाउँ छ । केही वर्षदेखि उन्यु वर्गको अनुसन्धानमा धनराज कँडेल लागिपरेका छन् । तिनको कामलाई नेपाल बस्दै आएका सीआर फ्रेजर-जेन्किन्सले साथ दिएका छन् । उनीहरुको संयुक्त योगदानले उन्युको अध्ययन-अनुसन्धानमा उल्लेखनीय उपलब्धि भएको केही प्रकाशित सामग्रीले पुष्टि गर्छ । नेपालमा उन्युका जम्मा पाँच सय ८० प्रजाति पाइएको अभिलेख छ ।
कैलाली सम्बन्धी पुस्तक अनुसार, नेपालमा पाइएका उन्युमध्ये कैलालीमा ९ दशमलब ८२ प्रतिशत उन्यु अभिलेखन भएको पुष्टि हुन्छ । धनराज कँडेलसहित केशवराज राजभण्डारी, मधुसुदन थापा मगर र चेतना खनालले तयार पारेको पुस्तकमा प्रदेश नम्बर ७ कैलालीमा के-कति प्रजातिका उन्यु र फूल फुल्ने वनस्पति छन् भन्ने जानकारी पाइन्छ ।
सल्हेश फूलबारी वनसम्बन्धी पुस्तक गंगादत्त भट्ट र सुभाश खत्रीले लेखेका हुन् । यसमा प्रदेश नम्बर २ अन्तर्गत लाहान नगरपालिकामा पर्ने सल्हेश धार्मिक वनका वनस्पतिका बारेमा जानकारी छ ।
पुस्तकमा ८२ प्रजातिका वनस्पतिको तस्बिर छन् । त्यसमध्ये एक (उप) प्रजाति नेपालको निम्ति नयाँ भन्ने उल्लेख छ । पानीभित्रै पूर्णरुपमा डुबेर रहने वनस्पति एउटै नपारी रुखलाई बढी प्राथमिकता दिइएको देखिन्छ ।
मूलत: बि.एस्सी. (जीव समूह) र एम.एस्सी. (वनस्पति समूह) र सम्भवत: वन विज्ञानका विद्यार्थीले प्रयोगात्मक परीक्षाका निम्ति वनस्पतिका नमुना संकलन गरी वैज्ञानिक रुपमा पहिचानसहित बुझाउनुपर्छ । विद्यार्थीलाई जहिल्यै वनस्पतिको वैज्ञानिक नाम थाहा पाउन गाह्रो पर्छ ।
सल्हेश फूलबारी वन सम्बन्धी पुस्तक ती विद्यार्थीका निम्ति राम्रो सन्दर्भ सामग्री बन्न सक्छ । यस्तै, पुस्तकमा तराईका वनस्पति परेकाले खासगरी विराटनगरस्थित स्नातकोत्तर क्याम्पस, महेन्द्र मोरङ बहुमुखी क्याम्पस, मेची बहुमुखी क्याम्पस, केन्द्रीय प्रविधि क्याम्पस धरान, सिराहा, जनकपुर लगायतका क्याम्पसका विद्यार्थी लाभान्वित हुन सक्छन् । तराईमा वन सम्बन्धी काम गर्नेले पनि पुस्तकबाट लाभ लिन सक्नेछन् ।
त्यस्तै प्रयोजनका निम्ति ओलेग पोलुनिन र एडम स्टेन्टन लिखित ‘फलावर्स अफ द हिमालय’ शीर्षक पुस्तक विद्यार्थी तथा शिक्षक वर्गले निकै प्रयोग गर्ने पुस्तक हो । त्यो पुस्तक स्टेन्टनले करिब डेढ दशक विशेषत: नेपालको उच्च हिमाली भूभागहरुमा निरन्तर वनस्पति संकलनपछि सन् १९८४ मा लेखिएको हो ।  त्यस्ता पुस्तक अरु भए पनि अधिकांश वनस्पतिशास्त्र पढ्नेका निम्ति लेखिएकाले जोकसैले बुझ्न सक्दैनन् । सल्हेश फूलबारी वन सम्बन्धी पुस्तक देवनागरीमा लेखिएकाले सर्वसाधारणले पनि उपयोग गर्न सक्ने किसिमको छ ।
सो पुस्तकको आवरण पातोमा बैशाख १ गते मात्र सल्हेशमा फुल्ने भन्ने गरिएको सुनाखरीको तीर्थराज पाण्डेले खिचेको तस्बिर छ । त्यो सुनाखरीको वनस्पतीय नाम ‘डेन्ड्रोबियम एफाइलम’ हो । छापाहरुमा आए जसरी सुनाखरी बैशाख १ गते मात्र नभई चैत, बैशाख महिनाभर फुल्छ ।
डेन्ड्रोवियम एफिफाइलम् । फोटो सौजन्य: तीर्थराज पाण्डे
प्राध्यापक राधाकृष्ण चौधरीले ‘मिथिला इन द एज अफ विद्यापति’ (सन् १९६७) शीर्षक एक पुस्तक लेखेका छन् । पुस्तकका अनुसार प्राचीन कालमा एकताका मिथिला राज्यमा सल्हेश नामका एक प्रतापी राजा थिए । तिनी सोमदेव र शुभ गौरीका सन्तान थिए ।
पहिले सल्हेशलाई जयवर्द्धन नामले पनि जानिन्थ्यो । पछि राज्याभिषेकमा तिनको नाम शैलेश भयो र पछि उनी सल्हेश नामले प्रख्यात भए । तिनले मिथिलालाई चीन र भुटानको आक्रमणबाट बचाएका थिए । यता सिराहास्थित सल्हेश वन तिनैको नाममा नामकरण भएको हो भन्ने मान्यता छ । पुस्तकमा सल्हेश राजा तथा सल्हेश वनमा गरिने पूजाआजाका बारेमा थप जानकारी प्रस्तुत गर्दै धार्मिक तथा सांस्कृतिक मान्यताले वन र वनस्पति कसरी जोगाउँछ भन्ने सन्दर्भ जोडिएको भए अझै सान्दर्भिक हुने थियो ।
मकवानपुरको पुस्तक नरहरि चापागाईं, राजकिशोर पण्डित र राजेश तामाङले लेखेका हुन् । पुस्तकमा प्रदेश नम्बर ३ को मकवानपुर जिल्लामा पाइने फूल फुल्ने वनस्पतिको सूची दिइएको छ । वनस्पतिका नमुना संकलन नगरी विभिन्न पुस्तक तथा लेखहरुमा प्रकाशित सामग्रीका आधारमा तयार गरिए अनुसार मकवानपुर जिल्लामा एक हजार ४५ प्रजातिका फूल फुल्ने वनस्पति पाइन्छ ।
कमल मादेन
वनस्पति विभागका प्रकाशनहरु प्राय:जसो उपल्लो दर्जाका छन् । उल्लिखित पुस्तकमा एकाध तस्वीर बाहेक सबैजसो स्तरीय छन् । कागज र डिजाइन पनि राम्रो छ ।
तस्बिरको प्रसंग निस्कँदा भन्नैपर्ने हुन्छ, नेपाली फोटो पत्रकारहरु डीएसएलआर सेमी प्रोफेसनल क्यामेराबाट प्राय: सबैजसो प्रोफेसनल फुल फ्रेम क्यामेरामा गइसके । तर, आजका दिनसम्म नेपालका वनस्पतिविज्ञ, कसैले पनि फुलफ्रेम क्यामेरा प्रयोगमा ल्याएको जानकारी छैन । विभागमा अझैसम्म डिजिटल क्यामेराकै वर्चस्व छ ।
वनस्पतिको प्रजाति, विविधता, पात वा फूलमा भएका अत्यन्तै स-साना रौं आदिका फरकमा पनि प्रजाति विविधताजस्तो उप-प्रजाति, भेराइटी वा फर्मा भनेर छुट्याउने गरिन्छ । त्यस्तो अन्तर राम्रा क्यामेराले मात्र खिच्न सक्छ । तर, वनस्पतिका फोटो खिच्न सुविधायुक्त क्यामेरा चाहिने भए पनि  डिजिटल क्यामेरामै सीमित छन् ।
फोटो पत्रकारले १०-१५ मिटर परबाट खिचेका तस्बिरमा रौं-केस्रा देख्न सकिन्छ । वनस्पतिविज्ञले फूलको एकफिट नजिकबाट खिच्दा पनि स्पष्ट विषयवस्तु निस्किँदैन । तस्बिर क्वालिटीमा कतिसम्म फरक हुन्छ भने डिजिटल क्यामेराले खिचेका तस्बिर सामन्य टीभीको कलर पिक्चर जस्तो र सुविधासम्पन्न क्यामेराले खिचेको तस्बिर हिजोआजका एचडी टीभीमा पनि फोरकेको जस्तै प्रष्ट हुन्छ । प्रोफेस्नल फुलफ्रेम क्यामेराको तस्बिर फोरके वा सिक्सके टीभीको भिज्युल जस्तै स्तरीय हुन्छ ।
अन्त्यमा, लेखक गण जानकारीमूलक पुस्तक लेखिदिएर बधाईका पात्र बनेका छन् । विशेषत: प्रदेश नम्बर ७, २ र ३ का बासिन्दाका निम्ति पुस्तकले झन् बढी अर्थ राख्छ । वनस्पति विभागले पुस्तक चाँडै जनसमक्ष पुर्‍याउनुपर्छ । विभागमा पुस्तक छापेर भण्डारमा वर्षौं थन्क्याउने चलन पनि छ । अब त्यस्तो नहोस् भनेर कामना गरौं ।
(मादेन वनस्पतिशास्त्रका विज्ञ हुन्)

