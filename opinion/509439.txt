यौन संकीर्ण कम्युनिष्टहरुका नाममा…
प्रसङ्ग केही हप्ताअघिको हो । झण्डै ६० बसन्त पार गर्दै गरेका एकजना मार्क्सवादी प्राध्यापकले गाउँको पुरानो इनार छोडेर कलकल झरनाको पानी चाखी हेर्ने रहर गरेछन् ।
साथमा एउटा सानो समूहलाई डोर्‍याउँदै पहाडतिर उकालो लागेको देखेर सो इनारमा वर्षौंदेखि फोहर खान पल्किएको एउटा भ्यागुताले उनलाई ट्यार–ट्यार हकारेछ— ‘थुइक्क पात्तिएको बुढो, पिण्ड खाने यो उमेरमा तरूणीको पछि लाग्छस् ? अब कुकुरले नपाउने दुःख पाउने भइस् ।’
यौन आवश्यकताको व्यवस्थापनका सम्बन्धमा यी कम्युनिष्टहरूभन्दा त पूँजीवादीहरू नै धेरै वैज्ञानिक र व्यवहारिक रहेछन्
आफ्नो समूहमा रहँदासम्म ‘महान् क्रान्तिकारी’, अर्को समूहमा प्रवेश गर्नेवित्तिकै ‘निकृष्ट यौन दुराचारी’ भनी टिप्पणी गर्ने प्रवृत्ति नेपाली कम्युनिष्ट आन्दोलनभित्रको पुरानै रोग हो ।
यौन व्यवहारको वैज्ञानिक व्यवस्थापनका सम्बन्धमा त मार्क्सवाद वा कम्युनिष्ट आन्दोलनलाई असफल नै मान्नुपर्छ ।
यसै साल प्रकाशित शारदा भुसालको कृति ‘धरातल’ पढ्दा आफूले हृदयदेखि नै साह्रै सम्मान गरेको पूजनीय नेतामाथि प्रश्न उठ्यो । कम्युनिष्ट नेताहरू आफूलाई बाहिर जति स्वच्छ र महान् देखाउँछन् वा प्रायोजितरूपमा देखाइन्छन्, भित्र त्यत्ति नै भ्रष्ट र पतीत हुँदा रहेछन् भन्ने कुरा बुझ्न सकिन्छ । भलै शारदा भुसालको लाञ्छना अप्रमाणिक छ ।
‘आनुवंशिक जातीय राजनीतिको विभिन्न विनाशकारी दुर्घटनाबाट गुज्रँदै गरेको मानव इतिहासको नदीलाई तटबन्ध गरी विद्युत र नहर निकाल्न सकिन्छ र यसै वास्तविक संसारलाई स्वर्गीय राज्यमा रूपान्तरण गर्न सकिन्छ’ भन्ने वौद्धिक साहसका साथ आफ्नो सारा जीवन यसै ध्येयमा समर्पित गर्ने जर्मन दार्शनिक कार्ल मार्क्सलाई साधुवाद ।
तर, सो एकल प्रयासलाई अझ परिस्कार र विकास गर्नुको सट्टा त्यसको संरक्षणको नाममा त्यसैलाई अलौकीकरण गर्दै, त्यसभित्रका कमीकमजोरीलाई आफ्नो निहित स्वार्थसिद्ध गर्ने प्रयोजनमा ब्रम्हलुट मच्चाउन पल्किएका कम्युनिष्ट नामधारी गिरोहबाट भने सावधान रहनैपर्छ ।
यी स्वघोषित कम्युनिष्टहरूको कुरा सुन्दै गर्दा लाग्छ– नेपाली समाज यिनीहरूले निकृष्ट प्रकारले गाली गर्ने गरेको विद्यमान विश्वपुँजीवाद वा साम्राज्यवादका उच्चतम विकासमा पहिल्यै पुगिसकेको छ । अब सोच र चिन्ता त केवल त्यसको सामाजिक व्यवस्थापन वा समाजवाद र त्यसपछिको साम्यवादको हो ।
हालै निर्वाचित राष्ट्रपति डोनाल्ड ट्रम्प चुनावी अभियानभित्रै यौनदुराचारी नै रहेको तथ्यहरू सार्वजनिक भए । तर, जनमतले त्यसका लागि उनलाई सजायँ गर्नुपर्ने आवश्यता देखेन
तर, व्यवहारमा हेर्दा कहाली लाग्छ— यी सोम शर्मा ब्राम्हणहरूले कतिबेला आफ्नो सामू झुण्डिरहेको सातुको घैलामाथि लात्ती बजार्ने हुन् र यी भोलिपल्ट भोकै भिक्षाटनमा निस्कनुपर्ने बाध्यताको धरातलमा झर्ने हुन् ।
व्यक्तिगत यौन मामलालाई निऊँ बनाएर कार्यकर्ता र जनतालाई ताडना दिने तर नेतृत्वले त्यसैलाई आफू अनुकूल व्याख्या गरेर, आफ्नो क्रान्तिकारी मौजा अठ्याइराख्नेहरूको व्यवहारले बताउँछ— यौन आवश्यकताको व्यवस्थापनका सम्बन्धमा यी कम्युनिष्टहरूभन्दा त पूँजीवादीहरू नै धेरै वैज्ञानिक र व्यवहारिक रहेछन् ।
विश्वपूँजीवादको नाइके भनी गाली गरिएको साम्राज्यवादी अमेरिकाले सम्बन्ध विच्छेदका सम्बन्धमा संसारलाई पछि पारिसकेको छ । असहज र वाध्यात्मक पारिवारिक सम्बन्धका समस्यालाई धेरैहदसम्म हल गरिसकेको छ । श्रीमान् श्रीमती बीचको स्वेच्छिक सम्बन्ध र सन्तानप्रतिको जिम्मेवारीबीचको अन्तरविरोधलाई धेरै हदसम्म समाधान गरेको छ ।
हालै निर्वाचित राष्ट्रपति डोनाल्ड ट्रम्प चुनावी अभियानभित्रै यौनदुराचारी नै रहेको तथ्यहरू सार्वजनिक भए । तर, जनमतले त्यसका लागि उनलाई सजायँ गर्नुपर्ने आवश्यता देखेन ।
मानव समाजका हरेक वस्तु तथा व्यवहारजस्तै यौन व्यवहारको पनि आफ्नै प्रकारका प्राकृतिक र सामाजिक आयाम छन् । प्राकृतिक रूपमा यो शारीरिक आवश्यकता हो, शान्ति र सन्तुलनका लागि उर्जाको रूपान्तरण र व्यवस्थापन हो । त्यस्तै यो सामाजिक सम्बन्धको अत्यावश्यक र महत्त्वपूर्ण कडी हो, जसको उचित व्यवस्थापनका अभावमा न त सभ्य मानव समाजको अस्तित्व संभव छ, न त व्यक्तिगत जीवनकै ।
एउटा सफल व्यक्तित्व यी दुई प्राकृतिक र सामाजिक सच्चाइहरूको संयोजन र सन्तुलन हो । आफूभित्रका शारीरिक वा प्राकृतिक क्षमता र आवश्यकताहरूको व्यवस्थापनका तौरतरिकामा नै उसका सांस्कृतिक वा सामाजिक सम्बन्ध र चेतनाका स्तरहरू प्रतिबिम्बित हुन्छन् ।
यौन एउटा यस्तो जैविकीय–सामाजिक व्यवहार हो, जसमा हरेकले आफ्नो प्राकृतिक आवश्यकताको उचित समाधानका लागि बाँकी आधा संसारको प्रतिनिधित्व गर्ने अर्को एउटा विपरीत लिङ्गीसँग प्रत्यक्ष, भौतिक र निर्विकल्प रूपमा आपूmलाई जोड्नैपर्ने हुन्छ । उक्त जोडाइको आर्थिक, सामाजिक र सांस्कृतिक सम्बन्ध र आयामको अनिवार्यताले समाज वा राष्ट्रमा एउटा अत्यावश्यक र महत्वपूर्ण एकाइका रूपमा परिवारको अस्तित्व सम्भव हुन जान्छ । सो अनुसार समाजमा उक्त परिवारको हैसियत र सम्बन्ध कायम रहन्छ ।
तथापि संभवतः यौन मानव जातिले सबैभन्दा बढी चिन्तन गरेर पनि समाधान दिन नसकेको पहेली हो । यस सम्बन्धमा विभिन्न कोणबाट बुझाइ र विश्लेषणहरू प्रस्तुत हुनु स्वाभाविकै हो । राज्य व्यवस्था निर्माणको क्रममा भएका लडाईहरूमा पुरुषलाई मारिनु र महिलालाई दासीका रूपमा घिसार्दै घरभित्र ल्याई थुनिनु आम यथार्थ बन्न गयो ।
साथै सम्पत्ति लगायत सन्तानमाथिको एकल स्वामित्वको सँगसँगै महिलामाथि पुरुष स्वामित्वले पनि निरन्तरता र व्यापकता पाउँदै गयो । परिणामतः पुरुषमा उच्चताबोध र महिलामा हीनताबोध अनिवार्य सर्वव्यापी मानव मनोविज्ञानको रूपमा स्थापित भयो । त्यसैको पराकाष्टास्वरूप नारी देहको क्रय–विक्रयदेखि बलात्कारसम्मका घटनाहरू देखा पर्न थाले ।
तथापि हाल आएर त्यस कुराले आफ्नो समय–सान्दर्भिकता, वैज्ञानिकता, सामाजिक, साँस्कृतिक, आर्थिक उपादेयता गुमाउँदै गएको स्थितिमा सो पुरुष सत्तालाई चुनौति दिदै विभिन्न स्तरमा नारी विद्रोह पनि छरपष्ट देखिएका छन । चाहे त्यो सिमोन डि विभोर जस्ता नारीवादी लेखिकाहरूको ‘दि सेकेण्ड सेक्स’ जस्ता विश्वविख्यात कृतिहरूमा प्रकट भएका होऊन, वा वर्तमान नेपाली समाजको आम यथार्थ बनेको– वैदेशिक रोजगारीका क्रममा परिवार विघटनका घटनाहरू नै किन नहोऊन् ।
अर्कोतिर भाषिक–सांस्कृतिक पक्षमा हालसम्म लज्जाका आवरणले छोपिएका, सामाजिक बन्धनले बाँधिएका, महिलाहरूका यौनसम्बन्धी अभिव्यक्ति पनि अब सतहमा आउन थालेका छन् ।
एउटी छात्राको अभिव्यक्ति सान्दर्भिक हुन सक्छ । ‘यौन वा सेक्स पुरुष महिला दुवैको आवश्यकता हो, यसमा लाज मान्नुपर्ने कुनै कारण छैन
पङ्तिकारले आफ्नो अध्यापन कक्षामा आयोजना गरेको ‘आधुनिक संस्कृतिको रुपमा रहेको डेटिङ्ग’विषयक अन्तरक्रियामा एउटी छात्राको अभिव्यक्ति सान्दर्भिक हुन सक्छ । ‘यौन वा सेक्स पुरुष महिला दुवैको आवश्यकता हो, यसमा लाज मान्नुपर्ने कुनै कारण छैन । यसलाई सामाजिक मर्यादाभित्र ल्याउने नाममा कसीका रूपमा पुरुष मनोविज्ञानभित्र स्थापित रहेको कुमारित्वकोे अवधारणा आफैमा विरोधाभाषपूर्ण छ । यदि शौच जाने कुरा प्राकृतिक आवश्यकता हो भने खुरुक्क शौचालय पो जानु त, किन पवित्र मन्दिर खोज्ने ?’– उनको तर्क यस्तो थियो ।
यौन व्यवहारलाई लिङ्गीय विशिष्ठताको गहिराइमा अवलोकन गर्दा के देखिन्छ भने, यौनक्रीडाको जैविकीय चरणमा महिलाले आफू (आफ्नो अहम् वा चेतना) लाई आफ्नै शरीरबाट अलग गरी सहभागी पुरुषमा एकाकार (समाहित) हुन्छिन् ।
पुरुषप्रति समर्पित भई पस्किएको आफ्नै शरीरमाथि पुरुषको क्रीडा (सक्रीयता) मा निर्लिप्त भई त्यसबाट उनले अनुभूति गर्ने परावैयक्तिक आनन्द र प्रश्रित शरीरले भोगगर्ने शारीरिक सन्तुष्टि दुबै प्राप्त गर्न सक्ने विशेष क्षमता वा स्थिति प्रकृतिले महिलालाई मात्र दिएको हुन्छ ।
तथापि, यथोचित वातावरण नपाउँदासम्म महिलाहरू आफ्नो यो रहस्यमय प्राकृतिक विशिष्ठता कुनै पनि मूल्यमा पुरुष सामू खुलाउँदैनन् । अनि, अधिकांश पुरुषहरू महिलाको यो प्राकृतिक रहस्यप्रति अनभिज्ञ रहन्छन् । बरु पुरुषहरूले महिलाको यस्तो समर्पणलाई आफ्नो पुरुषार्थको करामत वा विजयको रूपमा लिने भ्रम पालिरहेका हुन्छन् ।
उक्त जैविकीय प्रक्रियाको यस्तो संवेदनशीलताको गहिराईलाई आत्मानुभूति गर्ने र सोका लागि उचित प्रकारको वातावरण तयार पार्ने जिम्मेवारीबाट पुरूषहरू सँधै टाढा हुन्छन् । परिणामतः यौन व्यवहारले परिवारभित्रै समेत आत्मिक–सांस्कृतिक प्रतिष्ठा पाउनुको सट्टा यो निस्कृष्ट प्रकारको क्षणिक सम्झौताको तहमा झरिरहेको हुन्छ र सामाजिक, साँस्कृतिक वा आर्थिक समस्याको रूपमा देखा परिरहेको हुन्छ । यो प्राकृतिक वा जैविकीय सच्चाईलाई बुझ्न सकेमा यौन व्यवहारले पारिवारिक वातावरण सभ्य र आनन्दमय बन्न सक्छ ।
यौन व्यवहारलाई बजारमूल्यमा क्रय–विक्रय गर्ने पूँजीवादले महिलाको उक्त परावैयक्तिक समर्पण भावको उपादेयता कसरी पुष्टी गर्न सक्छ ? यसरी किनिएको अल्पकालिक सन्तुष्टीबाट शारीरिक स्खलनबाहेक बढी के नै प्राप्त होला र ?
मार्क्सवादी पण्डाहरूबाट धेरै ठूलो परिवर्तनको आशा नराखेकै बेश । जसको गायत्री मन्त्र नै हो– सँगै रहेसम्म क्रान्तिकारी कमरेड, अलग हुनासाथ यौन दुराचारी
पूँजीवादीहरूको चेतनाको उच्चत्तम विन्दु पैसा र बजार विनिमय नै हो भने, उनीहरूबाट यस सम्बन्धमा थप आशा राख्नु बेकार छ ।
बरु आफूलाई द्वन्द्ववाद र समाजवादका प्राधिकार भनी दावी गर्दै आएका मार्क्सवादी वा कम्युनिष्टहरूले यस विषयमा अलि गम्भिर भएर अध्ययन–चिन्तन गरेदेखि केही व्यवहारिक र भरपर्दो समाधान निस्कन सक्थ्यो कि ? तर, नेपालको सन्दर्भमा पूँजीवाद भन्दा पनि तल्लो स्तरको चेतना र व्यवहारमा रहेका यी मार्क्सवादी पण्डाहरूबाट धेरै ठूलो परिवर्तनको आशा नराखेकै बेश । जसको गायत्री मन्त्र नै हो– सँगै रहेसम्म क्रान्तिकारी कमरेड, अलग हुनासाथ यौन दुराचारी ।

