एमाले किन उग्र बन्यो ? दलहरुमा ध्रुवीकरण किन बढ्यो ?
आजभन्दा ठीक दस वर्षअघिको नेपाल र खासगरी काठमाडौं निकै गरमागरम राजनीतिक अवस्थाबाट गुज्रिरहेको थियो । त्यसबेला दल र त्यतिबेलासम्मको भूमिगत माओवादी राजाको प्रत्यक्ष शासनको मार र भारमा थिए ।
फलतः तत्कालीन सात दल र माओवादी कार्यगत एकताको धार बलियो बनाउँदै राजाको शासन विरुद्ध एकजुट मात्रै भएन, निर्णायक नै बने । त्यसमा जनताले साथ दिएसँगै जनआन्दोलन सफल भयो । राजा शासकीय अधिकारबाट वञ्चित गरिए । देश गणतन्त्रको बाटोमा अघि बढ्यो । निरंकुश राजतन्त्र अन्त्यका खातिर माओवादीसँग एकताको हात बढाएका सात दलले पार्टीबाट औपचारिक निर्णय नगराउँदै संघीयता, धर्मनिरपेक्षता र गणतन्त्र पाए, त्यसैमा मख्ख परे ।
राजा नारायणहिटीमा सीमित हुँदाको जितको गौरवमा सात दल रातारात गणतान्त्रिक, संघीयतावादी र धर्मनिरपेक्षवादी बनिदिए । ०६५ जेठ १५ को संविधानसभा घोषणाले दलीय परिवर्तनलाई झटपटमै वैधानिक करार गरिदिएपछि सबै मख्ख परे । जेठ मसान्तमा राजा ज्ञानेन्द्रले बिना कुनै प्रतिवाद नारायणहिटी छाडेर हिँडेपछि सात दल र माओवादी विजयको उन्मादमै रमाइरहे । उनीहरुको तत्कालीन एकता, सहकार्य र संघर्ष कति प्राकृतिक र कति कृत्रिम थियो ? आज दस वर्षपछि दूधको दूध पानीको पानी भइरहेको छ ।
लेखकः सूर्य खड्का
संविधान संशोधनको मुुद्दाको विषयमा अहिले सडकदेखि सदनसम्म तत्कालीन सात दलका अंशियार दलहरु भर्सेज माओवादी र मधेसवादी दलहरुबीच देखिएको त्रिकोणात्मक ध्रुवीकरण र वारपारको घम्साघम्सी संविधानका केही धारा र त्यसमा कुँदिने केही शब्दावली वा वाक्यांशमा मात्रै सीमित छैन । अहिलेको ध्रुवीकरण दोस्रो जनआन्दोलनका बेला दलहरूले राजाको शासनको विपक्षमा अँगालेको एकताको पथ केवल स्वार्थ र प्रतिशोधको अप्राकृतिक गठजोड थियो भन्ने तथ्योद्घाटन हो ।
खासगरी व्यवस्था परिवर्तनपछि पनि जनता र देशको दुुरुह अवस्थामा तात्विक परिवर्तनको आभाष दिलाउन चुकिरहेका बेला अहिलेको राजनीतिक ध्रुवीकरण एकले अर्कोलाई आफू मात्रै असली जनवादी र देशभक्त मसिहा देखाउने रस्साकस्सीको जगमा बढिरहेको छ ।
दलका नेता–कार्यकर्ताले मानून्–नमानून्, संविधान संशोधनका नाममा सडकदेखि सदनसम्म र मोफसलदेखि राजधानीसम्म देखिएको तिक्तता राजसंस्था विस्थापित भएपछि नेतृत्वविहीन र रनभुल्लमा परेकोे जनमत र परम्परागत शक्तिको असली मसिहा को बन्ने भन्ने होडबाजीकै एक तुुरुप हो । जसमा एमालेले अरुभन्दा धेरै आफूलाई क्रान्तिकारी सावित गर्न खोजिरहेको छ ।
किन बढ्यो ध्रुुवीकरण ? 
निःसन्देह यो स्तरमा आएको राजनीतिक ध्रवीकरणको नायक दल र नेतृत्व प्रचण्ड नेतृत्वको माओवादी नै हो । उसले जनआन्दोलनका उपलब्धिहरुलाई संस्थागत गर्ने काम जति लम्ब्यायो, उति नै रात रहे अग्राख पलाए झैं हुँदै गयो । प्रतिपक्षीय राजनीतिमा सधैं अब्बल र शासकीय राजनीतिमा सधैं कमजोर हुने रोगले माओवादी कमजोर बन्यो । यसको फाइदा लिन उसको काउन्टरपार्ट पार्टी नेकपा एमालेले उपयुक्त मौका पर्खिरहेको थियो । अहिले दोस्रो शासकीय नेतृत्वकालमा एमाले माओवादी र तिनका सुप्रिमो प्रचण्ड विरुद्ध जाइलाग्न एमालेलाई संविधान संशोधनको मुद्दा उपयुक्त हतियार बन्यो ।
अहिलेको एमाले भर्सेज कांग्रेस–माओवादी सत्ता गठबन्धन र एमाले भर्सेज मधेसवादी दलबीचको राजनीतिक शक्ति संघर्षमा एमाले परम्परागत शक्तिको रक्षाकवच मात्रै होइन, मधेसवादी र सत्ता गठबन्धका कमजोरीहरुका ढाडमा टेकेर उनीहरुका टाउकामा प्रहार बनिरहेको छ । संघीयता, धर्मनिरपेक्षता लगायतका मुद्दामा जनतामा देखिएको वितृष्णालाई क्यास गरेर अब्बल राष्ट्रवादी र जनवादी देखाउन माओवादी र मधेसी मोर्चालाई एकै पटक एकै हतियारले प्रहार गर्न एमाले चतुुर खेलाडी साबित भइरहेको छ ।
एमाले भनेको यस्तो पार्टी हो, जो सरकारबाट बाहिर रहनै सक्दैन । यो संविधान संसोधन विरोधी आन्दोलन सत्ता छोड्नुुपर्दाको एमालेको सत्तावियोगको आक्रोश हो
अरुभन्दा सहज सरकार प्रमुख प्रचण्ड र सत्ताधारी दल कांग्रेसबाट मधेस आन्दोलनका उपलब्धिहरु संस्थागत गर्दै संघर्षका स्वरुप बदलेर थप उपलब्धिका लागि संघर्ष गर्ने बाटोमा जसै मधेसी दलहरु अघि बढ्न सकेनन्, मधेसी दलहरुलाई नांगेझार पार्न एमालेलाई त्यही मौका स्वर्ण बन्यो । प्रचण्ड सरकारको संविधान संशोधन प्रश्तावले कम्तीमा सडकमा सीमित मधेस आन्दोलनलाई वैधानिकता दिएर संसद्सम्म पुु¥यायो र त्यसको स्वामित्व वर्तमान सत्तागठबन्धन समेतले स्वीकार गर्‍यो ।
क्रूर नाकाबन्दीसम्मको अमानवीय आन्दोलन पनि फासफुस पारिदिने तत्कालीन केपी ओली नेतृत्वको सरकारका तुलनामा यसलाई थप उपलब्धि मानेर अघि बढ्नेमा मधेसवादी दलहरु उपबुुज्रुक बनेर गल्ती गरिरहे, गरिहेकै छन् । मधेसी दलहरु न सत्तापक्षसँग विश्वासमा रहे, न विपक्षी एमालेलाई जस्तालाई तस्तै गर्न योग्य रहे । उनीहरु यो संविधान संशोधनको मुद्दामा सरकार र सत्ता गठबन्धनसँग कैयन् मतभिन्नताबीच एकाकार हुन नसक्नुु एमालेको बेमौसमी राष्ट्रवादको राजनीतिक खेतीका लागि उर्वर बन्न सक्यो ।
एमाले यति उग्र किन ?  
१. सत्ताच्यूत हुुनुको ओली प्रतिशोध । २. मधेसी दलको कमजोरीको फाइदा उठाउने खेती । ३. भारत विरोधी जनमतको राजनीतिक लाभ ४. राप्रपा नेपालको विलयपछि परम्परागत राजावादी, राष्ट्रवादी कित्ताको शक्ति आर्जन । ५. कम्युनिष्ट नामको प्रचण्ड चुनौती समाप्तिको दिवास्वप्न ।
०४६ को परिवर्तन यता बिरलै मात्रै एमाले सत्ताविमुख भएको छ । ०५१ को मध्यावधि चुनावपछि पहिलो अल्पमतको सरकार बनाएपछि सत्तास्वाद लिएको एमाले त्यसपछि सहकार्य वा आफ्नै नेतृत्वमा दर्जनभन्दा बढी सरकारमा सहभागी रह्यो । जनआन्दोलन ०६२\६३ पछिका सरकारहरुकै हिसाब गर्दा गिरिजाप्रसाद कोइराला नेतृत्वमा एमाले कांग्रेस, माओवादीसँगै सरकारमा रह्यो । प्रचण्ड नेतृत्वको सरकारमा एमाले माओवादीसँगै रह्यो । माधव नेपाल नेतृत्वको सरकार एमाले र कांग्रेसको सहकार्य थियो ।
चार महिनाअघि केपी ओलीले प्रचण्डलाई सहजै सत्ता हस्तान्तरण गरेर सरकार आलोपालो चलाएका भए नौ महिनापछि फेरि एमालेकै ओली वा वामदेव गौतम प्रधानमन्त्री हुने पक्का थियो । तर, ओलीले नाकाबन्दीका बेला पाएको राष्ट्रवादीको जामाको तुुजुुक झिकेर प्रचण्डलाई सत्ता दिएनन्
झलनाथ खनाल नेतृत्वको सरकार एमाले र माओवादीको सत्तायात्रा थियो । बाबुराम भट्टराई नेतृत्वको सरकार माओवादी, मधेसीको भए पनि अन्तिममा एमाले मिसियो । खिलराज रेग्मी नेतृत्वको निर्दलीय चुनावी सरकारमा पनि एमाले, माओवादी, कांग्रेस सिफारिशका मन्त्री नै थिए । सुशील कोइरालाको नेतृत्वमा  एमाले–कांग्रेस सहकार्य रहयो । केपी ओली नेतृत्वको सरकारमा एमाले र माओवादीको सहकार्य रह्यो ।
एमाले भनेको यस्तो पार्टी हो, जो सरकारबाट बाहिर रहनै सक्दैन । यो संविधान संसोधन विरोधी आन्दोलन सत्ता छोड्नुुपर्दाको एमालेको सत्तावियोगको आक्रोश हो । निहुँ संविधानको रक्षा तर उद्देश्य प्रचण्डले सत्ताच्यूत गरेको बदला नै हो एमालेको आन्दोलन । खासमा अहिले एमाले प्रचण्डको तेजोबध गर्ने केपी ओलीको संकीर्ण प्रतिशोधको सिकार भइरहेको छ ।
चार महिनाअघि केपी ओलीले प्रचण्डलाई सहजै सत्ता हस्तान्तरण गरेर सरकार आलोपालो चलाएका भए नौ महिनापछि फेरि एमालेकै ओली वा वामदेव गौतम प्रधानमन्त्री हुने पक्का थियो । तर, ओलीले नाकाबन्दीका बेला पाएको राष्ट्रवादीको जामाको तुुजुुक झिकेर प्रचण्डलाई सत्ता दिएनन् । प्रचण्ड बिच्किए र करिब एक दशकसम्म माओवादी–एमालेबीचको वाम सहकार्य हुने लामो यात्राको सहयात्री हुने वाचा बीचमै तुहियो । यसमा आफ्नो दम्भ र भुलको दोषी प्रचण्डलाई करार गरेर आफू पानीमाथिको आभानो हँुदै लाभ उठाउने कुटिल खेती ओली गरिरहेका छन् । यस क्रममा एमाले पार्टी ओलीको उग्र राष्ट्रवादको पिछलग्गुु भएको छ ।
वर्तमान आन्दोलन कांग्रेसले सुशील कोइरालापछिको सरकारको नेतृत्व नदिएको झोक र प्रचण्डले निरन्तर सत्तानायक हुन नदिँदाको ओली प्रतिशोधको हर्कत पनि हो । पार्टीभित्रै पनि माधव नेपाल बाहेक ओलीसँग टक्कर लिने नेतै हराउँदै गएको र नेपाल पनि पार्टीभित्र बलियो निर्णायक हुन नसकेको मौकामा सिंगै एमाले कांग्रेस माओवादीविरुद्ध एकै पटक बदला लिने ओली–रणनीतिमा फसेको छ ।
अहिले माओवादीलाई भारतीय कठपुतली र प्रचण्डलाई भारतीय लम्पसारवादी करार गर्न सके तलदेखि नै एमालेले माओवादीलाई बढार्न सक्छ भन्ने हेतुुले आगामी चुनावहरुलाई केन्द्रित गरेर एमाले कथित भारतविरोधी राजनीतिमा बाजी मारिरहेको छ । एमालेलाई थाहा छ, भारतको सोलोडोलो विरोध गर्नु नै नेपालमा राष्ट्रवादी हुुनुको प्रमाण हो । यो वस्तुपरक यथार्थ होइन भन्ने ज्ञान हुँदाहुँदै एमालेजनहरु यही खेती किन गर्दै छन् भने यसमा उनीहरुको चुनावी स्वार्थ छ । भारतविरोधी तप्काका जनमनको मत बटुल्ने र राष्ट्रवादी शक्ति बन्ने भूत ओलीको अर्को सत्तायात्राको सपना हो, जहाँ सबै एमालेजन ओलीको तुुरुपका जन्ती भइहेका छन् ।
हिन्दू धर्मको पक्षमा कांग्रेस सहमत हुँदै गएपछि एमालेले चित्रबहादुर केसीको संघीयताविरोधी मत आफूतिर तानेर कांग्रेसलाई तह लगाउने रणनीति पनि बनाएको छ । फलतः झलनाथ, वामदेव वा ओलीहरु एकै पटक संघीयताविरोधी कित्तामा एमालेलाई उभ्याउन दिलोज्यानले लागेका छन् । माओवादी सुुप्रिमो प्रचण्डले संघीयताको व्यवस्थापनमा देखाएको कच्चा खेल एमालेको बेमौसमी आन्दोलनको ऊर्जा र मैदान बनिरहेको छ ।
मधेसी मोर्चालाई तह लाउने निहुँमा एमाले सिंगै मधेसीलाई भारतीय दलाल करार गर्न उद्यत छ । मधेसबाट राष्ट्रिय पार्टी बन्न खोजिरहेका उपेन्द्र यादवहरु र मधेसलाई आफ्नो विर्ता ठान्ने हृदयेश त्रिपाठीदेखि राजेन्द्र महतोहरुसँगको राजनीतिक इख, व्यक्तित्वको टकरावका कारण आम मधेसी जनताका मुद्दाको खिलाफमा ओलीको मुकुुण्डो बनेर एमाले मधेस विरोधी हर्कत गरिरहेको छ । संविधान संशोधन नगर्दाका ‘बाइप्रडक्ट’ खतराबारे जानकार हुँदाहँुुदै एमाले मधेसीलाई कर्नरमा पारेर आफू मात्रै लाभान्वित हुने संकीर्ण मधेसवादीको अभ्यास गर्दै छ । उसले संशोधन आवश्यक छ भनेर बुुझदाबुुझदै पनि मधेसीलाई संविधानको अपनत्व ग्रहण गराउनका लागि लालबुुझक्कडपना देखाएर मधेसी दलहरुको सेखी झार्ने नाममा मधेसी जनतामाथि भावनात्मक विभाजनको दुुष्प्रयास गरिरहेको छ । यो एमालेको स्टार बन्ने सपनाको चुनावी स्टन्ट मात्रै हो, जो दीर्घकालीन रुपमा देशको बृहत्तर एकताका लागि उग्र मधेसी नाराभन्दा पनि खतरनाक छ ।
राप्रपा नेपाल पनि संघीयता र गणतन्त्रका मुद्दामा मौन बस्ने गरी राप्रपा भइसक्दा एमाले संघीयता विरोधी हुुनुु भनेको उसले राप्रपा नेपालको सैद्धान्तिक पलायनपछिको जनमतको क्यास गर्ने राजनीतिक दाउपेच खेलिरहेको हो । किनभने कमल थापाको सैद्धान्तिक अल्पविरामले बिटुुलिएका राजावादी, राष्ट्रवादीहरुको नेता म हुन सक्छुु भन्ने हेक्का राखेरै केपी ओली सिंगै देशको राष्ट्रियताको ठेकेदार आफू मात्रै भएको दलिल पेश गरिहेका छन् ।
 निकास कि विनास ?
यथास्थितिमा कांग्रेस, एमाले, माओवादी र मधेसी शक्तिहरु कम्तीमा संविधान कार्यान्वयन र गणतन्त्रको रक्षाका लागि तमाम मतभिन्नताका बीच एक ठाउँ हुन सकेनन् भने वर्तमान त्रिकोणात्मक राजनीतिक ध्रवीकरणले निकास पाउन गाह्रो छ । बरु संविधानकै विनास र व्यवस्थाकै जग हल्लिने निश्चित छ ।
प्रधानमन्त्री प्रचण्ड र कांग्रेस सभापति शेरबहादुर देउवाले एमालेलाई सहमतिमा ल्याउन नसक्ने हो भने कम्तीमा मधेसी दलहरुदेखि राप्रपासम्मलाई बृहत्तर मोर्चाबन्दीमार्फत सत्तादेखि चुनावसम्म एकैसाथ हिँडेर एमालेसँग पौठेजोरी खेल्ने उदारता, दूरदृष्टि र नेतृत्व क्षमता देखाउन सक्नुुपर्छ । हैन भने एमालेसँग एक्लाएक्लै लडेर मधेसी मोर्चा वा सत्ता गठबन्धन कहीँ पनि नपुुग्ने पक्का छ । एमालेको अडानमै आत्मसमर्पण गरेर सत्ता गठबन्धन वा मधेसी एकाकार भए भने पनि एकखाले निकास सहज होला, तर त्यसो हुँदा एमाले हिरो र अरु जिरो हुुने खतरा छ ।
त्यसैले मोर्चाका नेताहरु कम्तिमा सत्ता गठबधनसँग एकतावद्ध भएनन् भने एमाले विरुद्धको उनीहरुको संघर्ष तथा मोर्चालाई सहयात्री बनाउन नसके एमाले विरुद्धको सत्ता गठबन्धनको कदम आत्मघाती बन्न सक्छ । एमालेको उग्र भारत विरोध वा मधेस विरोध उसको शक्ति आर्जनको खुराक बनिरहन दिने कि बीचमै ब्रेक लगाइदिने ? छनोट मोर्चा र सत्ता गठ बन्धनको हातमा छ ।
दोस्रो जनआन्दोलनका शक्तिहरुबीचको यो ध्रुवीकरण फैलिँदै गए यसको फाइदा पूर्वराजा ज्ञानेन्द्र शाहलाई मात्रै पुुग्ने धरातल अरु बढ्नेछ र यो व्यवस्था नै धरापमा पर्नेछ । व्यवस्थाको रक्षामा दलहरु मिल्छन् कि अरु टुुट्छन्, त्यो भने समयले तय गर्दै जाला ।

