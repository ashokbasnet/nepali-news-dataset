सन्नी लियोनी, वाल्मिकी र हाम्रा नेता 
हालै यस्सो पैदल हिँड्दै गर्दा बाटामा  दुईजना युवकले एउटा पत्रिका बडो रोचकताका साथ हेरिरहेका थिए । के रहेछ भनेर हेरेको त एकजना नाम चलेकी हिरोइन सन्नी लियोनीको बडो आकर्षक तस्विर पो रहेछ ।
चट्ट मिलेको शरीर । शरीरमै पेन्टिङ गरिएजस्तो परिधान । त्यसमा पनि अझै आकर्षणको केन्द्रमा तलको सुरुवालले पनि नभेटेको र माथिको भेष्टले पनि छोप्न नभ्याएको चहकिलो नाइटो । त्यो दिन पत्रिकाको राम्रै व्यापार भएको होला ।
यहाँ सन्नीको कुरा उठान गर्नुको कारण के भने सन्नी लियोनी यस्ती नायिका हुन्, जसले उछृंखल चलचित्रहरुमा  पनि काम गरेकी छन् र अन्य सुशील एवं पारिवारिक चलचित्रमा पनि काम गरेकी छन् । यसरी पूर्ण नग्नता पूर्ण शालीनतातर्फ  अघि बढेको उदाहरण अन्य कुनै नायिकामा पाइँदैन । सन्नी अपवाद हुन् ।
जे होस् राम्रो-नराम्रो र श्लीलता-अश्लीलताको कुरा नगरौं । तर, चाहाना राख्ने मानिसले उनलाई सर्वाङ वस्त्रहीन देख्न पाउँछ । तर, पनि कपडा सहितको शरीरमा उत्तेजना छरिएको छ र अझ बढी रोचकता छ उनमा । तस्वीर हेर्दा लाग्छ,  यौनांगहरु देखिनुमा भन्दा अलिकति ढाकिनुले अझ बढी कौतुहलता जगाउने रहेछ ।
नेपाली नेताहरुमा पनि यस्तै कहिले निर्वस्त्र र कहिले सवस्त्र राष्ट्रवाद मौलाइरहेको छ । नेपाललाई जातीय पहिचानका आधारमा संघीयतामा लैजाने, मधेसमा दुई प्रदेश बनाउने, आत्मनिर्णयको अधिकार दिने, जुन मन लाग्छ, त्यसैलाई प्रदेशको आधिकारिक भाषा बनाउने, अधिकांश नियमहरु प्रदेश सभाले बनाउन पाउने जस्ता कुराहरु पोर्न राष्ट्रवाद हो । अर्थात अति निर्वस्त्र राष्ट्रवाद हो । र, यो नग्नता लगभग सबै नेताहरुले एकपटक  देखाइसक्नु भएको छ ।अर्थात, सबै एकपटक देशको मौलिक भौगोलिकता र यसको भूधरातलीय वास्तविकतालाई नबुझी संघीयताले देशको कायापलट हुन्छ भन्ने सपना बाँडिएकै हो । अझ स्पष्ट भन्दा धेरै नेताहरु सन्नी लियोनी बन्नु नै भएको हो ।
जब नेपालमा दोस्रो संविधानसभाको परिणाम आयो, त्यसपछि नग्न राष्ट्रवादिताले विस्तारै कपडा लगाउन थाल्यो । जातीय पहिचानका आवाजहरु बिस्तारै  राष्ट्रिय पहिचानको खुल्लामञ्चमा प्रवेश गर्न थाले । मधेस एक प्रदेशबाट दुईमा प्रवेश गर्‍यो । राष्ट्रिय पोशाकमा जागरण बढ्दै गयो  । धर्म निरपेक्षता आफैमा राम्रो भए पनि जसरी बाइवलको प्रचार यत्रतत्र छरिएको छ, यो सहज धर्मनिरपेक्षताको  प्रयोग होइन भन्ने कुरा नेताले महशुस गर्न थाले । धर्म निरपेक्षता भनेको हिन्दु चुप लाग्नुपर्ने र अन्य धर्मले डलर छर्न पाउने भन्ने पक्कै होइन भन्ने कुरा नेताले बुझे । निरपेक्षता र धर्ममनपरीतन्त्र फरक हो भन्ने बारेमा मुखै नखोले पनि सबैले बुझेका छन् अहिले  ।
यसैगरी विकासका लागि देशलाई प्रशासनिक रुपमा कसैलाई अन्याय नहुने गरी अख्तियार निक्षेपण गर्नु र देशलाई मनपरी विभाजन गर्नु फरक हो भन्ने चेतना सबैमा आइसकेको छ, जसरी लियोनी नीला दृश्यहरुबाट सामाजिक चलचित्रतर्फ आइरहेकी छिन् ।
नेताहरुले हिजो चर्चामा आउनका लागि, अर्थात प्रायोजित भीडहरुमा ताली खानका लागि जे जस्तो विचार राख्नुभएको भएता पनि अब सुध्रने मौका आएको छ । बिचार गरौं । विविधतालाई स्वीकार गर्नैपर्दछ, यदि मधेस, आदिवासी-जनजाति, धार्मिक अल्पसंख्यक एवं राष्ट्रिय भाषाभाषीहरुलाई देशले संरक्षण गर्नै पर्दछ । तर, धर्मका नाममा निर्लज्जरुपले धर्म परिपविर्तन भैरहेको छ, यो रोकिनु पर्छ । र, भौगोलिक शक्ति सन्तुलनका लागि प्रदेशका सीमानाले उत्तर चीन र दक्षिण  भारत छुनै पर्छ । यो नै नेपालका लागि मौलिक राष्ट्रवाद हो र राष्ट्रिय अखण्डताको आधार हो ।
हिजो कसले के-के भन्नुभयो ?  के-के  माग्नुभयो त्यो सबै बिर्सिदिऊँ । सुडान विखण्डनको पीडा र युगोस्लाभियाको विभाजन, क्रिमियामा रुसको गिद्धेदृष्टि आदि सबैको इतिहास पढौं  । आत्मसात गरौं । तब बल्ल संघीयताका बारेमा बोलौं । हिजोको नाङ्गो व्यक्तिले आज कपडा लगाउनहुँदैन भन्ने कहीँ पनि लेखिएको छैन । तसर्थ सबैले सन्नीकै बाटोमा लागौं !
नेपाल एउटा सामान्य स्याऊ दाना जत्रो देशमा किन चाहियो संघीयता ? तर, संविधानमा त लेखियो तसर्थ तत्काल यसलाई फिर्ता गर्न मिल्दैन । यो कटुसत्य हो । तसर्थ सीमाना उत्तर र दक्षिण छुने गरी मिलाउन मिल्छ । नेपाली जनताको चाहाना पनि यही हो । संघीयतासम्वन्धी बटमलाइन पनि यही हो ।
पाँच नम्वर प्रदेशलाई टुक्रा पार्ने जुन प्रस्ताव आयो, त्योजतिको अवैज्ञानिक र अव्यवहारिक प्रस्ताव कुनै पनि हुन सक्दैन । किनभने यो देशको भौगोलिक बनावटमाथिको बलात्कार हो । अहिलेको प्रदेश विभाजनले नेपाल देशको खुट्टा काटेर आधा पार्ने काम भएको छ ।
रामप्रसाद गाैतम
अहिले प्रदेश विभाजनको प्रतिक्रियास्वरुप  विखण्डन जस्ता शब्द पनि प्रयोग नगरौं । हामी सकारात्मक बनौं । तर, जतिसुकै सकारात्मक बन्दा बन्दै पनि  के यो व्यवहारिक छ त ? देशको प्रधानमन्त्री लगायतका नेताले सोच्नुपर्छ कि पर्दैन ? रुख काट्दैमा पहिरो जान्छ नै भन्न त सकिँदैन । तर, धेरै सम्भावना भूक्षयको रहन्छ ।
तराईमात्रै मिलाएर प्रदेश बाँड्दा नेपाली नेताले नचाहँदा नचाहँदै पनि अरु कुनै कुतत्वले विखण्डन गराउन सक्छ । तसर्थ रोग लागेपछि पछुताउनु भन्दा रोग लाग्न नै नदिनु नै बुद्धिमानी हो ।
पोर्न फिल्म खेलेर एकै रातमा करोडौंं डलर कमाउन सक्ने सन्नी लियोनी थोरै पैसामा भए पनि  राम्रा र समाजले सहजै पचाउन सक्ने चलचित्रमा संघर्ष गरिरहेकी छिन् । नेपाली नेताले पनि हिजो जेजस्तो व्यवहार, विचार व्यक्त गर्नुभएको भए पनि अब राम्रो बाटोमा लागौं ।
बाल्मिकी डाकुबाट विद्वान बन्न सक्छन् । अज्ञानता र अँध्यारोमा हिजो जे जसो भएको भए पनि अब सबै सुध्रौं !

