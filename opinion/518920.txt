एक नेपालीको नजरमा मोदीको नोटबन्दीको लीला
भारतीय प्रधानमन्त्री नरेन्द्र मोदीले पुराना पाँच सय र हजारका नोट बदल्नका लागि दिएको म्याद ३१ डिसेम्बर सकिन अब पाँच दिन मात्रै बाँकी छ । यसबीच आम भारतीय जनताको (र साथमा भारतमा काम गर्ने नेपालीहरुको समेत) ले भोग्नुपरेको नगदी- अभावको विकराल समस्या जस्ताका त्यस्तै छ ।
नोटबन्दीले अकूत र अवैध धनको मालिक भारतको धनाढ्य तथा उच्च धनाढ्य वर्गलाई छोएको पनि छैन । नोटबन्दीको सर्वाधिक मार यहाँका गरीब र अति विपन्नहरुमाथि परेको छ । र, नेपालीहरु पनि यसको शिकार बनिरहनुपरेको छ ।
भारतीय प्रधानमन्त्रीको कथन थियो, एक हजार र पाँच सयका नोटमाथि प्रतिबन्ध लगाएपछि भ्रष्टाचार, कर छली र अन्य अवैध तरिकाबाट जम्मा गरिएको कालोधन समाप्त पार्न उनको सरकार सफल हुने छ । उनको थप कथन थियो कि यसबाट एक हजार र पाँच सयका नक्कली नोट बन्द हुनेछन् । (भारतीय तथ्याङ्क संस्थान कोलकाताका अनुसार भारतीय विशाल अर्थतन्त्रमा नक्कली मुद्राको परिणाम एक पटकमा चार सय करोडभन्दा बढी छैन ।)
मोदीले यो पनि भनेका थिए कि नोटबन्दीबाट आतङ्वादीहरुलाई ठूला नोटहरुमार्फत् हुने आर्थिक सहयोगको स्रोत बन्द हुन गई आतङ्कवादको ढाड सेक्न सकिनेछ । टेलिभिजन सम्बोधनमा उनको यो पनि दाबी थियो कि नोभेम्बर ८ तारेख राति १२ बजेदेखि अराष्ट्रिय र असामाजिक तत्वहरुसित रहेका पाँच सय र एक हजारका नोटहरु कागजका खोस्टामा बदलिने छन् ।
भारतीय राज्य प्रणाली र त्यसमा आधारित अर्थतन्त्रमा कालोधनको अविभाज्य भूमिकाबाट बेखबर तर, भ्रष्टाचारबाट पीडित आम जनताले नरेन्द्र मोदीको घोषणालाई केही समय पत्याए पनि अब दिनहरु बित्दै जाने क्रममा नयाँ-नयाँ तथ्यहरु उजागर हुँदै जाँदा तथा नोटबन्दीले पैदा गरेका आम जनताले भोग्नुपरेका समस्याहरु झनपछि झन विकराल बन्दै गएका छन् । यसले गर्दा जनताको त्यो विश्वास क्रमशः आशंका र सवालहरुमा बदलिन थालेका छन् ।
नोटबन्दीको घोषणा गर्ने बेलामा मोदी र उनको दलका नेताहरुले जनतामा पर्न गएको कठिनाइ एक साताभित्रै समाधान हुने बताएका थिए । तर, आज नोटबन्दीको ४५ दिन बितिसक्दा पनि बैंक र एटीएमका अगाडि मानिसहरुको लामो लाइन खासै घटेको छैन । भारतभरिका २ लाख १५ हजारको हाराहारीमा रहेका एटीएमहरुमध्ये अधिकांश बन्द छन् । खुलेका एटिएमहरुमा समेत एकाध घन्टाभित्रै नगदी समाप्त हुने गरेको छ र कैयौं घन्टादेखि लाइनमा बसेका मानिसहरु निराश भएर फर्किने गरेका छन् ।
अहिलेसम्म एक सयभन्दा बढी मानिसले एटीएममा लाइन बस्दा आफ्नो ज्यान गुमाएका छन् ।
उच्च पदस्थ बैंकरहरुले नगदीको अभाव लामै समयसम्म रहने बताएका छन् । एटीएमहरुलाई पाँच सय र दुई हजारको जारी गरिएको नयाँ नोट अनुकुल बनाउन अझै कैयौं महिना लाग्ने बताइन्छ ।
उल्लेखनीय छ कि भारतमा ९० प्रतिशत कारोबार नगद धनमार्फत् हुने गर्दछ भने रिजर्भ बैंक अफ इन्डियाका अनुसार एक हजार र पाँच सयका नोटहरु सरकारले अवैध घोषित गरेपछि मुद्रा बजारबाट १५.४४ लाख करोडको मुद्रा अर्थात कुल बजारमा उपलब्ध मुद्राको ८६.४ प्रतिशत कम हुन गयो । जसको परिणाम यो भएको छ कि सर्वसाधारण भारतीय नागरिकहरु नगदीको अभावमा उपचारबाट समेत बञ्चित छन् । विद्यार्थीहरुका अगाडि समस्याको पहाड खडा भएको छ ।
किसानहरुसित बिउबिजन, मल, कृषि औजार किन्ने नगद छैन । किसानहरु आफ्ना उत्पादन बेच्न सकिरहेका छैनन् । दिल्लीको तरकारी बजारमा तरकारीहरुको दाम आधा कम भएको छ । मजदुरहरुले भुक्तानी पाएका छैनन् । लाखौं लाख मजदुरहरु छटनीका शिकार बनेका छन् । रेडी लगाएर जीवनयापन गर्ने तथा ससाना र मझौलाखाले पसलेहरुको कारोबार पैसाको अभावमा चौपट भएको छ ।
नोभेम्बर र डिसेम्बर महिना भारतमा करोडौं हिन्दुहरुका लागि विवाहको शुभ साइत हुने महिनाहरु प्नि हुन् । नगदीको अभावमा सामान्य परिवारका विवाहमाथि गम्भीर असर पर्न गएको छ । कैयौं परिवारले निश्चित भैसकेका विवाह रद्द गर्न बाध्य भएका छन् ।
सर्वसाधारणले आफ्ना लामा तथा छोटा दूरीका यात्राहरु रद्द गरेका छन् । अनेकौंले आफ्ना अत्यावश्यक किनमेललाई पर धकेलेका छन् । निम्न तथा निम्न मध्यम वर्गीय जनता जसलाई आम जनताको श्रेणीमा राख्न सकिन्छ, ती सम्पूर्ण आम जनताले आफ्ना दिनहरु सबै काम छाडेर अढाई हजार नगद रुपैयाँ पाउने आशामा बैंक र एटिएमका अगाडि लाइनमा खेर फालिरहेका छन् ।
कैयौं दिन लाइनमा लाग्दा पनि अढाइ हजार नगद पाउन नसकेको स्थिति आमरुपमा अझै पनि व्याप्त छ । बल्ल तल्ल पाए पनि सातामा २५०० रुपैयाँ को सीमाभित्र रहन आम मानिसहरु बाध्य छन् ।
यसबीच कमिशनमा पैसा साटिदिने बिचौलियाहरुको एउटा जमात खडा भैसकेको छ जसले आम जनताले बेहोर्नु परेको नगदीको समस्या र चुनौतीहरुलाई अवसरमा बदलेर मालामाल भैरहेका छन् । आफ्नो परिवारको खर्च धान्नका लागि, उपचारका लागि, शिक्षा र लामो दूरीको यात्राका लागि, अत्यावश्यक भैपरी आउने खर्चका लागि हजार र पाँच सयका नोटमा बचाएर राखेका केही हजार वा लाखसम्मका नोटहरु राख्ने सर्वसाधारणहरु गृहिणीहरु समस्यामा परेका छन् ।
कालाधनका वास्तविक मालिकहरुले उच्च पदस्थ बैंकर, राजनीतिज्ञ, नोकरशाहको साँठगाँठबाट आफ्नो अकूत अवैध धनराशिको एकएक पाइलाई बैंकिङ प्रणालीमा छिराउन सफल भै कालो धनलाई सेतो बनाइसकेका छन् ।
भारतीय आम निर्वाचनमा विशाल मात्रामा कालोधन प्रयोग हुने गर्दछ भन्ने तथ्य जगजाहेर नै छ । यसबाट पनि कालोधन राख्ने सर्वसाधारण जनता होइन ठूला राजनीतिज्ञ र व्यापारीहरु नै हुन् भन्ने प्रष्ट हुन्छ ।
नेपालीले भोगिरहेको समस्या
नेपालमा व्यापारी वा सर्वसाधारणसित भएका ठूला नोटमा रहेको सबैजसो भारतीय मुद्रा कमिशनमार्फत् सटही भैसकेको छ । नेपाली नागरिकहरुले मिहेनतबाट आर्जन गरेको भारतीय मुद्रा विचौलियाहरुलाई मोटो कमिशन तिरेर नेपाली रुपैयाँमा रुपान्तरण गरिसकेका छन् ।
नोटबन्दीका कारण भारतीय मुद्राको अभावमा कैयौं नेपाली कामदारहरु स्वदेश र्फकन सकेका छैनन् । विचल्लीमा परेका छन् । पंक्तिकारले एकजना दाङको युवकलाई पैसाको अभावले लखनउमा बिचल्ली परेका आफन्तलाई भारुको जुगाड गरेर लखनउ तर्फ लिन जांदै गरेको भेटाएको थियो ।
त्यस्तै बुटवलमा एकजना सर्वसाधारण नागरिकले नगर बसमा यात्रा गर्ने क्रममा कसैसित भारु भए साटि पाउं ताकि म सामान्य रोजगारी तथा आमाको उपचारका लागि भारत जान सकँूं भन्दै भन्दै बसका यात्रुहरुसित याचना गरिरहेका थिए । यस्ता अनेकौं उदाहरण हरु छन् ।
नरेन्द्र मोदी र उनका सल्लाहकारहरुको नोटबन्दीका बखत यो दलील रहेको थियो कि भ्रष्टाचारी र कालोधनका कुवेरहरुले हजार र पाँच सयका ठूला नोटहरुमा बोराका बोरा कालोधन थुपारेर राखेका छन् र नोटबन्दीपछि अब त्यो कालोधन कागजको खोस्टामा बदलिनेछ । उनको कथन थियो कि थोरै रकम भएकाहरुले आफ्नो धन आफ्नो सुविधाअनुसार ३१ डिसेम्बरसम्म बैंकमा जम्मा गर्न सक्ने छन् । तर, आजसम्मको स्थिति हेर्दा त्यसको ठीक उल्टो देखिएको छ ।
बोराका बोरा त्यस्तो धन भएकाहरुले आफ्ना पैसा विभिन्न तरिकाले बैंकिंग प्रणालीमा छिराइसकेका छन् तर, सर्वसाधारणले बचतको प्रयोजनका लागि वा भैपरिआउने खर्च धान्नका लागि जम्मा गरेका केही हजार वा एकाध लाखका ठूला नोटहरु बैंकमा जम्मा गर्न सास्ती भोग्नुपरेको छ । अर्थात बेइमान र भ्रष्टहरुका विरुद्ध ल्याइएको भनिएको नोटबन्दीको योजनाले बेइमान र भ्रष्टहरुलाई केही पनि गर्न सकेको छैन बरु उल्टो त्यसको मार सर्वसाधारणमाथि परेको छ ।
अझै महत्वपूर्ण कुरा त यो हो कि दुई नम्बरको तरीका कमाएको कालोधनलाई कसैले पनि सिरानी बनाएर वा डसेना बनाएर त्यसमाथि सुत्दैन । त्यो धनलाई विभिन्न उद्योग, व्यापार वा कारोबारमा लगानी गरिन्छ । सबैलाई थाहा छ भारतको घरजग्गा बजार (प्रोपर्टी मार्केट) मा लगानी भएको खरबौं खरब रुपैयांको धेरैजसो हिस्सा कालोधन अर्थात् करछली र बैंकिंग प्रणाली भन्दा बाहिर रहेको धनले ओगटेको छ ।
अवैध धन खपत हुन अर्को क्षेत्र शेयर बजार पनि हो । भारतीय उद्योग कलकारखाना, व्यापार वाणिज्य आदि सबैमा उल्लेख्य कालोधनको साम्राज्य रहेको छ । नोटबन्दीको घोषणाले यसमा कुनै फरक आउनेवाला छैन । वर्तमानमा प्रचलित पूँजीवादी आर्थिक प्रणालीमा कालोधन एउटा अपरिहार्य अव्ययव हो । त्यसलाई नियन्त्रण गर्न त सकिन्छ, निर्मुल पार्न असम्भव छ ।
सरकारले भ्रष्टाचार र कालोधन रोक्ने अन्य विभिन्न कानुनी तरीका अवलम्बन गरेर, विद्यमान कानुनहरुको कडाइपूर्वक कार्यान्वयन गर्नेतिर ध्यान लिएर दृढ राजनैतिक इच्छाशक्तिका साथ भ्रष्टाचार नियन्त्रण गर्न तथा कालोधनलाई नियन्त्रण गर्न सक्दथ्यो तर त्यसो गर्ने तिर सरकार नलागेर ठूला नोटहरुमाथि नै प्रतिबन्ध लगाउने कदम अवलम्बन गर्न पुग्यो ।
भ्रष्टहरुले आफ्नो धनलाई सुन वा अन्य स्थायी सम्पत्तिमा रुपान्तरण गर्न कत्ति पनि ढिलाई गर्दैनन् भन्ने जगजाहेर नै छ । यसरी हेर्दा मोदीको घोषणा रोग उपचार गर्ने भन्दा पनि रोगीलाई नै मारिदिने खालको देखिन्छ । मोदीको घोषणामा समस्या के देखियो भने उनले कालोधनलाई निर्मुल पार्ने आश्वासन बांडे, सिदासादा जनताको खपतका लागि ताकि ती मानिसहरु भारतीय जनता पार्टीका स्थायी भोट बैंक बनुन् । अवैध तरिकाले कमाएर विभिन्न उद्योग धन्धामा लगानी गर्ने अति धनाढ्य भारतीयहरुलाई नोटबन्दीको घोषणाले केही पनि फरक परेको छैन ।
बैंक बाहिर लाइन बस्नेहरु अधिकांशतः सर्वसाधारणहरु देखा पर्दछन् सुकिला मुकिला होइन । यसबाट पनि नोटबन्दीको मार गरीब र सर्वसाधारणमाथि सर्वाधिक परेको छ भन्ने देखा पर्दछ । ठूला ठालुहरुले त आफ्नो कालोधन पहिले नै सेतो बनाई सकेका छन् । भारतीय बैकिंग प्रणालीमा नोटबन्दी भन्दा पहिलेको महिनामा अर्थात् अक्टूबर महिनामा मात्र ६ लाख करोड जम्मा भएबाट भारतीय जनता पार्टीको सरकारले आफ्ना निकटका अतिधनाढ्यहरुलाई आफ्नो अवैध रुपमा थुपारेको धन वैध गर्न अवसर दिएको देखा पर्दछ भलै नरेन्द्र मोदीले अवैध धनलाई वैध बनाउने अवसर कसैलाई पनि नदिनका लागि नोटबन्दीको घोषणा गुप्त राखिएको बताएका थिए ।
त्यसो त अधिकांश कालोधन नकदीका रुपमा होइन, पहिले नै भारतीय अर्थतन्त्रका मुख्य आधारहरु जस्तै उद्योग, व्यापार तथा विशेषगरी शेयर बजार र घरजग्गा कारोबार वा सुनचाँदीमा प्रवेश गरिसकेको अवस्थामा पाँच सय तथा हजारका नोटहरुमाथि प्रतिबन्ध लगाउनुको कुनै तुक थिएन- मात्र एउटा राजनीतिक अस्त्रवाहेक ।
निश्कर्ष
उपरोक्त सन्दर्भमा यो निष्कर्ष निकाल्न गाह्रो पर्दैन कि कालोधन र भ्रष्टाचार मेटाउने भनेर गरिएको नोटबन्दीको घोषणा व्यवहारतः एउटा राजनीतिक नारामा सीमित हुन पुगेको छ ।
भारतीय जनता पार्टी र उसको मातृ संगठन राष्ट्रिय स्वयम्सेवक संघको नोटबन्दीका पछाडिको रणनीति पनि यही नै देखिन्छ । भारतमा इन्दिरा गान्धीले गरीबी समाप्त गर्ने नारामा लामो शासन गर्न सफल भएकी थिइन ।
वर्तमान भारतीय जनता पार्टीको सरकारले आतंकवाद र भ्रष्टाचारबाट देशलाई मुक्त पार्ने नारा वा सपना जनतालाई बांडेको छ । निर्वाचन जित्नका लागि जनतालाई बाडिने सपना भन्दा बढी केही होइन भन्ने कुरा भन्ने कुरा एक पछि अर्का आतंकवाद र भ्रष्टाचारका उजागर भएका घटनाहरुबाट झनै प्रष्ट भएको छ । सारमा भन्दा नोटबन्दीले आम सर्वसाधारण जनताका सामु समस्याको पहाड खडा गरिदिएको छ ।
मध्यम वर्गलाई त्यसले खास छोएको छैन किनकि यो वर्गले धेरैजसो कारोबार अनलाइन मार्फत् गर्ने गरेको छ । उच्चमध्यम वर्ग, उच्च वर्ग र त्यसभन्दा माथिको अति उच्च वर्गलाई त यसले कत्ति पनि छोएको छैन । उनीहरुले आफ्नो धनलाई या त पहिले नै चलअचल सम्पतिमा रुपान्तरण गरिसकेका थिए या उच्च पदस्थ बैंकरहरुसितको सांठगांठमा ठूला नोटमा रहेको नगदी यसबीचमा वैध बनाइसकेका छन् ।
सरकारले आम जनतालाई डिजिटल तथा इलेक्ट्रोनिक विधिबाट लेनदेन गर्नका लागि लगातार आव्हान गरेको छ तर बहुसंख्यक सर्वसाधारण किसान मजदुर जसले दिनदिनै काम गरेर मात्र आफ्नो पेट भर्छन ती दसौं करोड भारतीय नागरिकहरु जसको डिजिटल भुगतान प्रणाली त के बैंकमा समेत पहुँच छैन, उनीहरुका लागि सरकारको या आव्हान एउटा भद्दा मजाक मात्र बन्न पुगेको छ ।
मोदीको नोटबन्दीको नारा र जबरजस्त प्रचारले चण्डीगढको नगरीय निकायको निर्वाचनमा भारतीय जनता पार्टीलाई २५ मध्ये २० सीट दिलाउन सफल भएको छ ।
उत्तर प्रदेश र पञ्जाब विधानसभाको निर्वाचनमा नोटबन्दीको घोषणाले भारतीय जनता पार्टीलाई ती प्रान्तहरुको सत्तामा पुर्‍याउँछ कि पुराउँदै त्यो भने हेर्न अझ केही समय पर्खिनु पर्छ ।
(पन्त नेकपा माओवादी केन्द्रका अन्तरराष्ट्रिय ब्यूरोका संयोजक हुन्)

