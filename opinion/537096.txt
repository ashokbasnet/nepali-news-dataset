मुसाले शुट काट्छ, केही बुद्धिजीवी एमाले काट्न उद्यत छन्

अचेल एमालेलाई गाली गर्ने केही इस्यु नभएपछि केही मान्छेहरु खोक्रो राष्ट्रवाद, महेन्द्रीय राष्ट्रवाद भन्दै राष्ट्रियताको अपव्याख्या गर्न तम्सिएका छन् । तिनीहरुको उद्देश्य के हो भन्ने प्रष्टै छ । एमालेको नीति, व्यवहार दर्शनका बारेमा आलोचना र टिप्पणी गर्न सक्ने ठाउँहरु नभएपछि उनीहरु राष्ट्रवादको कुरुप व्याख्या गर्न लागेका छन् ।
एमाले नरुचाउने, एमालेसँग प्रतिस्पर्धा गर्ने वा नेपालालई ठीक ढंगले अघि बढ्न नदिनेखालका तत्वहरुसँग एमाले विरुद्ध केही बोल्ने ठाउँ छैन । त्यसकारण भ्रम फिँजाउन बेस्सरी प्रयासहरु भएका छन् ।
दुई चार अक्षर पढेका, एबीसीडी बुझेका भन्नेहरु नियोजित रुपमा राष्ट्रिय स्वाभिमानको खिल्ली उडाउन लागेका छन् । त्यसका लागि सिधै नसकेर एमालेको बिरोधका नाममा उनीहरु मुखरित भएका हुन् ।
नेकपा एमालेले राष्ट्रियताको सवालमा ५ वटा कुरामा जोड दिएको छ । सार्वभौमसत्ता, स्वाधीनता, भौगोलिक अखण्डता, राष्ट्रिय हित र स्वाभिमान । राष्ट्रिय हित, न्याय र अन्तर्राष्ट्रिय उत्तरदायित्व यी तीन चिज आवश्यक पर्छ, राष्ट्रिय हित भनेर मात्र पुग्दैन ।
पञ्चशीलका सिद्धान्त, सार्क, बिमस्टेक र अरु विभिन्न संघ संस्थामा आवद्ध छौं । हामी पक्ष भएका अन्तर्राष्ट्रिय अनुवन्धहरुबाट हामी पछि हट्दैनौं । राष्ट्रियताको परिभाषा माग्नेहरुलाई म के भन्छु भने- हामी कसैसँग कटुता बढाउने वा सम्बन्ध बिगार्ने पक्षमा छैनौं । तर सहयोग, सम्मान र सह-अस्थित्व स्वीकार गर्नुपर्छ । लम्पसारवाद एमालेलाई स्वीकार्य छैन ।
यस सम्बन्धमा कुनै प्रकारको आलोचना, टिप्पणी हुन सक्ने ठाउँ छैन र कसैले गर्ने आँट गरेको छैन । तर, खोक्रो राष्टवाद भन्यो, आडम्बरी राष्ट्रवाद भन्यो, महेन्द्रीय राष्ट्रवाद भन्दिने । राष्ट्रवाद भनेपछि महेन्द्रीय १ यो त कस्तो भयो भने जनता देशभक्त छैन, राजामात्रै देशभक्त थिए भन्ने पार्ने कुरा उनीहरुले स्थापत गर्न खोजेका छन् । देशभक्तिको कुरा गर्ने वित्तिकै महेन्द्रीय भनेपछि त राजामात्रै देशभक्त हुने रहेछ, जनता त होइन रहेछ भन्ने विशाक्त प्रचार भइरहेको छ ।
एमालेविरुद्ध यही भइरहेको छ । हामीले देशभक्ति, राष्ट्रिय स्वाभिमान, स्वाधीनता र सम्वृद्धिको कुरा गर्दा लम्पसारवादीहरुको चिटचिट पसिना आउने । केही उपाय नलागेपछि आन्तरिक राष्ट्रियताको कुरा उठाएर चटकेले जनतालाई भ्रम पार्न खोजेजस्तो गर्न खोजिँदैछ । एमालेले भनेको आन्तरिक राष्ट्रियता सामाजिक न्याय र समानता हो । यसमा एमाले कहीँ कतै दुबिधामा छैन ।
मुसाले नयाँ सुट काट्छ
राष्ट्रिय स्वाधीनताको सन्दर्भमा केही बुद्धिजीवीहरुको मुसा प्रवृति चर्चा गर्न मन लाग्छ । मुसाले लुगा काट्छ । मुसाले कपडा काटेर खाने होइन र पेट भर्ने पनि होइन । तर, उसले लुगा काट्छ । मुसाले आफ्नो दाँत उध्याउन लुगा काट्छ, नत्र दाँत बढ्छ । पुराना, थोत्रा लुगा काटे पनि हुने नि, तर नयाँ सुट नै काटिदिन्छ ।
हाम्रा कतिपय पढेलेखेका मान्छेको ताल यस्तै देख्छु । बुद्धिमा धार लाउनुपर्छ ठीक हो, तर बुद्धिमा धार लाउन देशलाई नै नोक्सान हुने गरी त नलाए हुने नि । देशलाई नोक्सान हुने गरी उहाँहरु धार लाउनुहुन्छ । एमालेलाई काटेजस्तो गर्ने तर नोक्सान चाहिँ देशलाई नै पुर्‍याउने सुविचारित उद्देश्य देखिन्छ ।
खुट्टामा हाने पनि जिउमा हाने पनि आँशु त आँखाबाटै आउने हो । एमालेलाई हान्दा आँशु त देशकै झर्ने हो । किनकि एमालेले देशभक्तिको कुरा गरेको छ ।
लम्पसरवादलाई चुनौति दिएको छ । हो, यहीँनेर एमालेलाई हानेपछि देशलाई घाइते बनाउन सकिन्छ भनेर उहाँहरु धार लाउँदै हुनुहुन्छ । सिधै राष्ट्रियताको विपक्षमा बोल्न लेख्न आँट नआएकाले एमालेको विरोध गर्नु परेको हो । तर, अब जनताले बुझिसकेका छन् ।
(एमाले अध्यक्ष ओलीले बुधबार पार्टी कार्यालयमा धुम्वाराहीमा गरेको सम्बोधनको अंश)

