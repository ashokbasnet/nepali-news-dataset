दशगजाको स्थलगत रिपोर्टः मातृभूमिमै विदेशीबाट मारिए गोविन्द

करिब १५ दिन अघिदेखि सामान्य विवादमा रुमलिँदै आएको कञ्चनपुरको आनन्दबजार बिहीबार एकाएक युद्धभूमिजस्तै बन्यो । आफ्नै भूमिमा कल्भर्ट बनाएको अपराध वापत एक नेपालीले ज्यान गुमाउनुपरेको छ भने केही सुरक्षाकर्मीसहित नेपाली नागरिक घाइते बनेका छन् । कसैको घरबारसमेत भारतीयबाट लुटिएको छ ।
विहीबार बिहानैदेखि आनन्द बजारको स्थलगत अवस्थाबारे बुझ्न जाँदा पाइएका तथ्य यस्ता छन्ः
कञ्जनपुर जिल्लाको भारतीय सीमा क्षेत्रमा पर्ने आनन्द बजार पुनर्बास गाविसमा पर्छ । गाविसको नामै पुनर्बास रहेको यो बस्ती तत्कालीन राजा महेन्द्रले बसालेका हुन् ।
दशगजामा नेपाली बस्ती बसाउँदा सीमानाको रक्षा हुन्छ भन्ने नीति अनुसार महेन्द्रले देशका विभिन्न भागमा जस्तै यहाँ पनि बस्ती बसालेका थिए । क्षेत्री बाहुन एवं जनजातिहरु मिलेर बसेको यो बस्तीमा अन्ततः भारतीयहरुले हमला गर्दा नेपालीहरुले एकगठ भएर प्रतिरोध गरेका छन् । र, यसक्रममा विहीबार गोविन्द गौतम नाम गरेका ३० वर्षीय युवा सहिद बनेका छन् ।

एसएबीको गोली लागेर मृत्यु भएका गोविन्द गौतम
यो पनि पढ्नुहोस्सीमा क्षेत्रमा झडप, एसएसबीको गोली लागेर एक नेपालीको मृत्यु
नेपालीका घरमा पसेर भारतीयको लुटपाट, बाख्रासमेत छाडेनन्
तस्वीरमा हेर्नुस् नेपाली भूमिमा भारतीय एसएसबीको दादागिरी आनन्द बजारमा नेपाली र भारतीयवीचको तनाव करिब दुईसाता अघिदेखि नै सुरु भएको हो । दशगजा भन्दा करिब ५ सय मिटर नेपालतिर पर्ने जमिनमा नगरपालिका एवं स्थानीयवासीले कलभर्ट निर्माण गरेपछि भारतीय पक्षले त्यसको विरोध गर्दै आएको थियो ।
नेपाली पक्षले निर्माण गरेको कल्भर्ट दशगजा भन्दा निकैभित्र भए पनि भारतीय पक्षले बनाउन नदिने धम्की दिँदै आएको थियो ।
हाल कल्भर्ट बनेको स्थानभन्दा दक्षिणतर्फ अर्थात पारिपटि्ट एउटा सामुदायिक वन छ, जुन नेपालीहरुले नै उपयोग गर्दै आइरहेका छन् । दशगजा पारि पनि सानो जंगल छ र त्यो भन्दा दक्षिणमा भारतीय गाउँ छ ।
गुुगल म्यापमा हेर्दा समेत कल्भर्ट बनाइएको स्थान नेपाली भूमिमा पर्ने स्पष्टै देखिन्छ । भारतले यसमा अवरोध गर्नुपर्ने आधार केही पनि देखिँदैन ।

बुधबार भारतीय सीमा सुरक्षा बल (एसएसबी) का बन्दूकधारीहरु एकाएक नेपाली भूमिमा प्रवेश गर्‍यो र नेपालीहरुलाई कुटपिट गर्‍यो । पत्रकार हेमन्त न्यौपानेसहित केही स्थानीयवासीहरु भारतीयको पिटाइबाट घाइते बने ।
अघिल्लो दिनको कुटपिटको विरोधमा विहीबार बिहानै स्थानीय नेपालीहरु कल्भर्ट निर्माणस्थलमा भेला भए । उनीहरु केहीबेर नेपाल-भारत सीमानामा आवत-जावतसमेत बन्द गरे ।
यही क्रममा पारिबाट भारतीयहरुको एक हुल आयो । केहीबेर दशगजामा दुबैतिरबाट ढुंगा हानाहान भयो । यसक्रममा आक्रोशित नेपालीहरुले भारतीयहरुलाई लखेटे । नेपालीहरु के महिला, वालवालिका, वृद्धवृद्धा, सबै भेला भएका थिए ।
भारतीयहरु लखेटिएको केहीबेरमै उताबाट एसएसबीको फौज आयो । भारतीयहरुले एसइसबीको आड पाएर फेरि ढुंगामुढा गर्न गर्न थाले । नेपालतर्फबाट पनि प्रतिवाद भयो ।
यही क्रममा एसएसबीले उताबाट फाइरिङ खोल्यो । प्रत्यक्षदर्शीहरुका अनुसार एसएसबीले २१ राउण्ड फायर गरेको थियो ।
स्थानीय ३० वर्षका गोविन्द गौतमको कम्मरमा गोली लाग्यो । उनलाई धनगढीस्थित सीपी अस्पताल ल्याइपुर्‍याउँदा नपुर्‍याउँदै अत्यधीक रक्तश्राबका कारण उनको निधन भयो ।
भारतीय कुटाइबाट घाइते भएका सुरेश थापाको बलौरी पोली क्लिनिकमा उपचार भइरहेको छ । उनको टाउकोमा चोट लागेको छ ।
त्यसैगरी बेलौरी सीमा प्रहरी कार्यालयमा प्रहरी निरीक्षक राम खत्रीको मुखमा चोट लागेको छ । अर्का एक सई पनि घाइते भएका छन् ।
एसएसबीको गोली प्रहारपछि नेपालीहरु तितर-वितर भए । यही मौका छोपेर भारतीयहरुले स्थानीय श्याम गुरुङको पसलमा तोडफोड र लुटपाट गरे । पीडितको भनाइ अनुसार त्यहाँ रहेका सरसामान, खसी बाख्रा र मोटरसाइकल समेत भारतीयहरुले लुटेर लगेका छन् ।
(यो पनि पढ्नुहोस्: नेपालीका घरमा पसेर भारतीयको लुटपाट, बाख्रासमेत छाडेनन्)
विहीबार अपरान्हतिर आनन्द बजारमा जिल्ला प्रशासन कार्यालयका अधिकारीहरु एवं प्रहरी प्रमुखहरु भेला भए । भारतीय पक्षसँग दिनभरिजसो कुराकानी भयो, तर रातिसम्म कुनै निश्कर्ष निस्किएको छैन ।
घटनास्थलमा एसएसबीका एसपी मनोजकुमार झा र डीएम आकाश दीप आइपुगेका छन् । नेपालबाट कञ्चनपुरका प्रमुख जिल्ला अधिकारी मनोहर प्रसाद खनाल र दुबै प्रहरी संगठनका एसपीहरु भेला भएका छन् । तर, रात पर्दासम्म ठोस वार्ता हुन सकेको छैन ।
यो पनि पढ्नुहोस् 
भारतीय हस्तक्षेपको प्रतिरोध गर्दै दशगजामा ढुंगा हानाहान (भिडियोसहित)
नेपाली नागरिकको हत्याबारे भारतसँग जवाफ माग्न सरकारलाई एमालेको आग्रह

