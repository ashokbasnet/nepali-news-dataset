मतदातासँग गुनासोः मेनु हेर्‍यो हेर्‍यो, लास्टमा म:म: !

नेपाली मतदाताहरुको बानी के छ भने रेष्टुरामा गएर मेनु हेर्‍यो हेर्‍यो हेर्‍यो, लाष्टमा मःमः मगायो भनेजस्तै सबै पार्टीहरु हेर्‍यो हेर्‍यो, हेर्‍यो, अनि मेरा बाजेबराजुले, मेरा बुबाले कसलाई भोट खसालेका थिए भन्दै त्यसैलाई भोट खसाल्यो । अब त्यसै गर्नुभयो भने यो देशमा राजनीतिज्ञहरु खराब होइनन्, मतदान गर्ने जनता खराब हुन् भन्नुपर्ने हुन्छ ।
 
म असाध्यै परोपकारमा विश्वास गर्ने मान्छे । परोपकार भनेको पैसा दिनुमात्रै होइन भन्ने मान्छे । परोपकार मानवीयताको प्रवर्द्धन गर्ने एउटा माध्यम हो ।
तपाईले जब तराईको मुसहर बस्ती अथवा कर्णालीका समुदायले खान नपाएको स्थिति अथवा भोगिरहेको जीवनस्तर जति जटिल छ, त्यसका लागि म र मजस्ता परिवारका सदस्यहरुले गरेको भ्रष्टाचार जिम्मेवार छ भन्ने महसुुस गर्नुहुन्छ, अनिमात्रै तपाईजस्ता मान्छेहरु जहाँसुकै गएर काम गर्दाखेरि पनि तपाईहरुले जिम्मेवारीवोध गरेर काम गर्नुहुन्छ । त्यसकारणले परोपकार भनेको मानवीयताको भावना प्रवर्द्धन गर्ने माध्यम हो । यसले सदाचार बढाउँछ ।
हामी सबै पेशा व्यवसाय गर्ने मान्छेहरुले आ-आफ्नो ठाउँमा राम्रो गरिरहेका छौं । तर, हाम्रो जिन्दगी स्टेजजस्तो भयो । हाम्रो देशचाँहि वीरेन्द्रसभागृहजस्तो भयो । बस्न नहुने मेच । हेर्न नहुने साइनबोर्ड । पानी चुहिने छानो । गनाउने शौचालय ।
अब हाम्रो जिम्मेवारी साँच्चिकै बहन गर्ने हो भने अब हामीले स्टेजमात्रै बनाएर भएन । अब हामीले सिंगो हल नै बनाउनुपर्‍यो । सिंगो शहर नै बनाउनुपर्‍यो । सिंगो देश नै बनाउनुपर्‍यो ।
अन्य कतिपय देशमा, तपाईहरुमध्ये कतिपय जानुभएको होला, नागरिकसँग कुरा गर्नुभयो भने उसले देशको गर्व गर्छ । म बृटिश हुँ भन्नमा गर्व गर्छ । म साउथ कोरियन हुँ भन्नमा गर्व गर्छ । म अमेरिकन हुँ भन्नमा गर्व गर्छ । हामीचाहिँ म रवीन्द्र मिश्र हुँ भन्नमा गर्व गर्नुपर्ने । म सूर्यराज आचार्य हुँ भन्नेमा गर्व गर्नुपर्ने । यो कुनै खुशीको विषय होइन ।
राजनीतिलाई दोष देखाएर मात्रै यसको समाधान छैन । र, त्यही छैन भन्ने महसुस गरेर हामीले गरिराखेका पेशाहरु त्यागेर अब गर्नैपर्‍यो र गर्न सकिन्छ भन्ने सोच बोकेर राजनीतिक यात्रा सुरु गरेका हौं ।
तपाईहरुजस्ता युवाहरुलाई आज मेरो आग्रह के हो भने त्यो मसान वैराग्यजस्तो क्षणिक वैराग्य भावनामात्रै तपाईहरुमा नआओस्
हो, तपाईहरुले राजनीतिलाई घृणा गर्नुभयो होला, किन घृणा गर्नुभयो भने हामीले गएको ५०/६० वर्षको दौरानमा नेपाललाई आर्थिक समृद्धिको दिशामा लान सकेनौं । प्रगतिको दिशामा लान सकेनौं । तपाईहरुजस्ता युवाले हरेक साँझ बसेर इन्टरनेटमा खोज्नुपर्‍यो, म विदेश कसरी जान सक्छु भनेर ।
तपाईहरुजस्ता युवाहरु यहाँ टन्न हलभरि हुनुहुन्छ, एकचोटि घर गएर सोच्नुपर्‍यो कि मैले बीए पास गरेपछि, एमए पास गरेपछि मैले खाने जागिर र मैले पाउने तलब पाँच वर्षपछि त्यसको दोब्बर हुने कि नहुने ? पाँच वर्षपछि मलाई मन लागेको बेलामा रेष्टुरामा गएर अलिकति रमाइलो गर्न पाउने कि नपाउने ? म पाँच वर्षपछि हलभित्रमात्रै बसेर छाती खोलेर हाँस्न सक्ने कि बाटोमा हिँड्दा पनि मास्क नलगाई हिँड्न सक्ने ? अब सोच्ने कि नसोच्ने भन्ने प्रश्न हो ।
मलाई के लाग्छ भने तपाईहरु जस्ता युवाहरुले अब सोच्नुपर्‍यो र तपाईहरु साच्चिँकै सफा राजनीतिका लागि तयार हुनुपर्‍यो । किनभने राजनीति मूल नीति हो, राजनीति सुधि्रएन भने तपाईका हरेक परिवारका सदस्यले, हामी सबैले दुःखैमात्रै पाउँछौं ।
मसान वैराग्य
तपाईले कहिल्यै सोच्नुभएको छ, तपाईका बूढा बाबुआमालाई अस्पतालमा लाँदाखेरि राम्रो उपचार नपाउँदाखेरि तपाईलाई कस्तो महसुस हुन्छ ? भोलि तपाईको श्रीमतीले बच्चा पाउने बेलामा हस्पिटलमा जाँदा तपाई किन चिन्तित हुनुपर्छ ? तपाईको छोराछोरी बिरामी हुँदा तपाई किन चिन्तित हुनुपर्छ ? जब हामी आफ्नै परिवारलाई मात्रै पर्छ, त्यतिबेला हामी सोच्छौं, यो खत्तम भयो । राजनीतिज्ञहरुले बर्बाद गरे भनेर सोच्छौं । यसलाई हामी मसान वैराग्य भनेर भन्छौं ।
मसान वैराग्य भनेको के हो भने कोही व्यक्ति देहान्त हुँदा तपाई अन्तिम संस्कारका लागि नदी छेउमा जानुहुन्छ, त्यतिबेला लाग्छ, जिन्दगी त के रहेछ र ? अलिकति सदाचारी हौं, अलिकति राम्रो हौं भन्ने लाग्छ । तर, त्यहाँबाट निस्किएपछि फेरि हामी ती सबै कुराहरु बिर्सन्छौं ।
हामी यो देशलाई १० देखि २० वर्षको अवधिमा, अथवा हाम्रै जीवनकालमा बनाएरै छोड्छौं । हामीभन्दा गएगुज्रेका देशहरु १० देखि २० वर्षको अवधिमा प्रगतिको पथमा राम्रैसँग उन्मूख भएका छन् भने हामी पनि उन्मूख हुन नसक्ने कुरै छैन
तपाईहरुजस्ता युवाहरुलाई आज मेरो आग्रह के हो भने त्यो मसान वैराग्यजस्तो क्षणिक वैराग्य भावनामात्रै तपाईहरुमा नआओस् । तपाईहरु हरेक जनाले घरमा राति गएर सोच्नुपर्‍यो, अब यो देश बनाएनौं भने मेरा बूढाबाबुआमाले दुःख पाउँछन् । मेरा छोराछोरीले स्कुलमा दुःख पाउँछन् । हामीले पनि दुःख पाउँछौं र कहिल्यै पनि हामी समृद्ध हुन सक्दैनौं । काम गर्न सक्दैनौं भनेर सोच्नुपर्‍यो ।
तपाईहरु कतिजना कलेज पढिरहनुभएको होला, कतिजना कलेज सञ्चालक पनि हुनुहोला । तर, यो देशका स्कुल र कलेजहरु संसारका नराम्रा कलेज र स्कुलहरुमा पर्छन् ।
हाम्रो देशमा जवाहरलाल नेहरु विश्वविद्यालयको निकै नाम लिइन्छ । तर, त्यो जेएनयुसमेत संसारका एक हजार राम्रा विश्वविद्यालयमा पर्दैन । भनेपछि, नेपालका हाम्रा विश्वविद्यालयहरु कहाँ पर्छन् होला ? ७० प्रतिशत विद्यार्थी फेल हुने विद्यालय हामीलाई चाहिएको होइन ।
मेरो अन्तिम आग्रह के हो भने तपाईहरुले सोचिदिनुपर्‍यो । तपाईहरु चेतनशील नभइकन, तपाईहरुले विचार नपुर्‍याइकन हामीजस्ता केही गर्छौं भनेर, साच्चिँकै इमान बोकेर आएका मान्छेहरु सफल हुन सक्दैनौं ।
मेरा एकजना साथीले फेसबुकमा लेख्नुभयो, नेपाली मतदाताहरुको बानी के छ भने रेष्टुरामा गएर मेनु हेर्‍यो हेर्‍यो हेर्‍यो, लाष्टमा मम मगायो भनेजस्तै सबै पार्टीहरु हेर्‍यो हेर्‍यो, हेर्‍यो, अनि मेरा बाजेबराजुले, मेरा बुबाले कसलाई भोट खसालेका थिए भन्दै त्यसैलाई भोट खसाल्यो । अब त्यसै गर्नुभयो भने यो देशमा राजनीतिज्ञहरु खराब होइनन्, मतदान गर्ने जनता खराब हुन् भन्नुपर्ने हुन्छ ।
हामी यो देशलाई १० देखि २० वर्षको अवधिमा, अथवा हाम्रै जीवनकालमा बनाएरै छोड्छौं । किनभने हाम्रो देश संसारमा विरलै प्राप्त हुने स्रोत र साधन भएको देश हो । हामीभन्दा गएगुज्रेका स्थितिमा भएका देशहरु १० देखि २० वर्षको अवधिमा प्रगतिको पथमा राम्रैसँग उन्मूख भएका छन् भने हामी पनि उन्मूख हुन नसक्ने कुरै छैन ।
(साझा पार्टीका नेता मिश्रले पाेखरामा शुक्रबार गरेको भाषणको अंश)

