‘एकता नगर्ने मधेसी मोर्चाका नेता समाप्त हुन्छन्’

सप्तरीको मलेठमा हामी श्रद्धाञ्जली सभामा थियौं । त्यो श्रद्धाञ्जलीसभा, जहाँ पाँचजना वीर योद्धालाई राज्यबाट नरसंहार गरिएको थियो । वहाँहरुको श्रद्धाञ्जली सभामा हामी जम्मा भएका थियौं । त्यहाँ कुरा गरिरहँदा सहीद वीरेन्द्र महतोका दुई वर्षका बच्चा अविभावकका साथमा मञ्चमा थिएँ । उनले बेलाबखत मेरो कोटको कलर समात्थे ।
ती नानीका आँखाले हामी सबै नेताहरुलाई प्रश्न सोधिरहेको जस्तो मलाई अनुभूति भयो । मेरो बाबु खोई ? मेरो बाबुको कसले हत्या गर्‍यो ? मेरो बाबुको हत्या गर्नेलाई नेताहरुले के गर्छन् ? कि मेरै बाबुको जस्तो अर्काको बाबुलाई पनि तपाईहरुकै कारणले हत्या गराउने परिस्थिति निर्माण गर्नुहुन्छ ? उनका आँखाबाट मलाई यस्तो प्रश्न गरेजस्तो अनुभूति भयो ।
यो दृश्य देखेपछि मेरा आँखा रसाए । त्यसैले मैले मलेठको सभामा भाषण गर्दा हामीबाट गल्ती भएकै हो भन्ने स्वीकारें । र, अब मधेसी मोर्चामा आवद्ध ७ वटै पार्टीहरुवीच एकता हुनुपर्छ भनेर सार्वजनिकरुपमै त्यहीँबाट प्रस्ताव राखें ।
इमान्दार हुने कि कूर्ता लगाएर भाषणमात्रै गरिरहने ?
श्रद्धाञ्जली सभामा जाने, मञ्चमा बस्ने अनि कूर्ता-पाइजामा भाषण गरेर हिँड्ने हो भने जनतालाई यसरी नै साहदत दिलाइरहने, हत्या गराइरहने बाहेक केही हुन सक्दैन
हामी शहीदहरुको बलिदानीप्रति इमान्दार हुने हो भने हामीले व्यक्तिगत महत्वाकांक्षा र इगोहरुलाई बिर्सनसक्नुपर्छ । त्यपछिमात्रै उनीहरुलाई सही अर्थमा श्रद्धाञ्जली दिएको ठहरिन्छ । हैनभने श्रद्धाञ्जलीसभामा जाने, मञ्चमा बस्ने अनि नेताहरुले कूर्ता-पाइजामा भाषण गर्ने र हिँड्ने हो भने जनतालाई यसरी नै साहदत दिलाइरहने, हत्या गराइरहने बाहेक केही हुन सक्दैन ।
समग्रतामा हामी मधेसको आन्दोलनप्रति, संघीयताको आन्दोलनप्रति परिवर्तनको एजेण्डा अर्थात समावेशिताको आन्दोलनप्रति इमान्दार बन्ने हो भने अब हामी सबै व्यक्तिगत दलगत स्वार्थहरुलाई त्यागेर यो आन्दोलनलाई एकीकृत गर्नुपर्छ ।
मैले मधेसका दलहरु लाई दलभन्दा पनि मधेसको आन्दोलन भन्छु । त्यो विद्रोहलाई एकीकरण गर्नुको अब विकल्प छैन ।
विगत १० वर्षमा हामीबाट गल्ती भएकै हो
हामीबाट विगत १० वर्षमा गल्ती निश्चितरुपमा भएकै हो । मैले यो कुरा मलेठकै कार्यक्रममा पनि बोलें । गल्ती के भयो भने हामीसँग सत्ता सञ्चालनको अनुभव कम भयो । हाम्रो नियत राम्रो हुँदाहुँदै पनि जुन यो सेन्टिमेन्टको आन्दोलन छ, त्यो आन्दोलनलाई हामीले दलका रुपमा परिभाषित गर्ने कोशिस गर्‍यौं । त्यहाँबाट भुल भयो ।

जस्तै- ८ बुँदे सम्झौता नगरी हामीले त्यो आन्दोलनलाई ७ दिनमात्रै अगाडि बढाइदिएको भए मलाई लाग्छ, यो राज्यको स्वरुप अर्कै हुन्थ्यो । त्यसपछि हामीले गिडगिडाउनुपर्ने र फेरि त्यही मु्द्दाका लागि अन्दोलन गर्नुपर्ने आवश्यकता हुँदैनथ्यो ।
हामीले जसरी दलका रुपमा संविधानसभामा भाग लियौं र काठमाडौं आयौं, त्यतिबेला मधेसमा तीनवटा पार्टीमात्रै थिए । त्यतिबेला यी तीनवटा पार्टीका वीचमा एकीकरण गरेर अघि बढेको भए मधेस एक हुन्थ्यो र आन्दोलनले उठान गरेको मुद्दालाई सम्वोधन गर्न बल पुग्थ्यो ।
त्यसपछि अर्को गल्ती हामीबाट कहाँ भयो भने हामी पहिचानवादी हिजोसम्म सीमान्तीकृत भएका र पछाडि पारिएकाहरु अघि बढ्नुपर्छ भन्यौं, तर वैचारिकरुपमा त्यसलाई परिभाषित गर्न सकेनौं । जसका कारणले विचारकै रुपमा स्खलन र विचलन देखियो ।
पहिचानवादी आन्दोलनले जसरी क्लास स्ट्रगल -वर्ग संघर्ष) सँग साँठगाँठ गर्‍यो, हामीले राजनीतिकरुपमा जसरी प्रधान शत्रुको किटानी गर्‍यौं, त्यहाँ पनि गल्ती भयो । रणनीतिमा कमजोरी भएपछि कार्यनीतिमा पनि हामी चुक्यौं । त्यसपछि अनवरतरुपमा हामीबाट एकपछि अर्को गल्ती हुँदै गयो, जसले गर्दा पार्टी विभाजनहरु झेल्नुपर्‍यो ।
पहिलो संविधानसभाबाट संविधान बनाउने पहलकदमी हामीले लिन सकेको भए र तीनवटा पार्टी एक भएर गएको भए मलाई लाग्छ, पहिलो संविधानसभाबाटै संविधान आउने थियो । त्यतिबेला संविधान बनेको भए आज हामी यी मुद्दाका लागि आन्दोलन गर्नुपर्ने परिस्थिति निर्माण हुँदैनथ्यो ।
दोस्रो संविधानसभाको चुनावमा हामीले एउटै पार्टी बनाएर गएको भए राम्रो परिस्थिति हुने थियो, चुनावमा तालमेल नगर्नु वा एकता नगर्नु भूल भएकै हो
पहिलो संविधानसभा जसरी संविधान नबनाई बिघटन भयो, त्यसलाई रोक्न सकेको भए मलाई लाग्छ, क्रान्तिलाई क्षयीकरण हुनबाट रोक्न सकिने थियो । यहाँ पनि त्रुटी भएकै हो ।
त्यसपछि दोस्रो संविधानसभाको चुनावमा हामीले एउटा पार्टी बनाएर गएको भए मलाई लाग्छ, आज भन्दा राम्रो परिस्थिति हुने थियो । त्यतिबेला मधेस आन्दोलनको रापताप र ओज थियो ।
मधेसी जनताले भोट कांग्रेस र एमालेलाई दिए पनि आन्दोलन जब जब हुन्छ, जनताले आन्दोलनलाई साथ दिँदै आएका छन् । यसको कारण के हो भने जनताले सबै तिमीहरु एक भएर आऊ भन्ने सन्देश दिएको हो । त्यसैले हामीले चुनावमा तालमेल नगर्नु वा एकता नगर्नु भूल भएकै हो ।
त्यसैले मेरो निश्कर्ष के हो भने अहिले पनि समय छ । विगतको गल्तीबाट पाठ सिक्दै त्यो घाटालाई पनि पूरा गर्नका लागि हामी एक हुनुको विकल्प छैन । यदि वास्तवमा हामी मुद्दाप्रति इमान्दार छौं भने र अहिले पनि यो आन्दोलनलाई एक गर्नु छ भने दलहरुका रुपमा जुन मधेसी मोर्चा छ, यसलाई एउटै झण्डा, एउटै चुनावचिन्ह र एउटै नाममा अगाडि बढ्यौं भने मलाई लाग्छ, अहिलेको आधा लडाइँ जितिन्छ ।
 परिवर्तनका एजेन्डा जोगाउने हो भने….
अहिले राजनीति जुन प्रकारले अगाडि बढिरहेको छ, सत्ता सञ्चालन गर्ने शक्तिहरु जसरी अनुदार भएर परिवर्तनका मुद्दाहरुलाई जसरी उल्टाउन खोल्दैछन्, हामी एक जुट भएनौं भने यो दमन र बर्बरता अझै बढ्न सक्छ ।
राजकिशोर यादव
हामीले नेपालको क्रान्तिको इतिहासलाई केलाउने हो भने ००७ सालको नेपालको क्रान्तिको इतिहासको नेतृत्व नेपाली कांग्रेसले गर्‍यो । विभिन्न उतार-चढाव हुँदै ०४६ सालसम्म आउँदा त्यो क्रान्तिको नेतृत्व नेपाली कांग्रेसले गर्‍यो र यो देशमा बुहदलीय प्रणाली स्थापित भयो । त्यसपछि ०५२ सालमा जनयुद्धको नेतृत्व माओवादीले गर्‍यो र देशमा गणतन्त्र स्थापना भयो । १२ बुँदे हुँदै अन्तरिम संविधानसम्म आइपुग्दा संघीयता छाडिएको थियो । त्यो संघीयताका लागि मधेस विद्रोह भयो । मधेसकेन्दि्रत शक्तिहरुले त्यसको नेतृत्व गरे र यो देशमा संघीयता आएको छ ।
हाम्रो १० वर्षे राजनीतिले पनि यो सिकाएको छ कि विगतमा हामीले जसरी गल्तीहरु गर्दै गयौं जसले गर्दा यो आन्दोलनको ओज एवं राप र ताप जसरी कमजोर हुँदै गयो । आज जसरी परिवर्तनविरोधी शक्तिहरु जसरी हावी हुँदै गए, जसरी एक प्रकारले संघीयतालाई समाप्त पार्ने चलखेल हुँदैछ, यसलाई रोक्नका लागि पनि आन्दोलनलाई एक पार्नुको विकल्प छैन भन्ने सोच र सुविचारका साथ मैले सप्तरीको मलेठमा बोलें । त्यहाँ समय सन्दर्भ र परिस्थिति सबै मिलेको थियो ।
हिजोसम्म हामीलाई कहिले विखण्डनकारीको आरोप, कहिले जातिवादीको आरोप त कहिले पहाडे जनताविरोधीको आरोप लगाउँदैछ, यो सबैलाई चिर्नका लागि पनि हामी देशभक्त हौं र यो मुलुक यिनीहरुले बनाउन सकेनन्, हामी नै बनाउँछौं भन्नुपर्छ । र, यसैको नेतृत्व लिनका लागि पनि हामीले यो आन्दोलन, यो क्रान्तिलाई एक ठाउँमा ल्याउनुपर्छ ।
मधेसी मोर्चामा आवद्ध पार्टीहरुको एकतामार्फत एउटा वैकल्पिक शक्ति निर्माण गरेर मधेसलाई काठमाडौंसँग सुमधुर सम्बन्ध बनाउनुपर्छ र काठमाडौंमा सत्ताको नेतृत्व गरेर देशका विभिन्न भूभागमा असमानता, विभेद र दुःखलाई हामीले जनताको आशलाई पूरा गर्नका लागि अघि बढ्नुपर्छ । मैले सप्तरीको सभामा यही कुरा राखेको थिएँ ।
यो एकताबाट खाली मधेसका लागि मात्रै होइन, त्यसपछि त्यसपछि मधेसको ठूलो फोर्स काठमाडौंमा दबाव सिर्जना गर्न सक्षम हुन्छ
यो एकताबाट खाली मधेसका लागि मात्रै होइन, त्यसपछि हामीले केन्द्रीय राजनीतिमा एक प्रकारको हस्तक्षेपकारी भूमिका खेल्न सक्छौं । त्यसपछि मधेसको ठूलो फोर्स काठमाडौंमा दबाव सिर्जना गर्न सक्षम हुन्छ ।
यसबाट अर्को के पनि फाइदा हुन्छ भने राज्य जुन प्रकारले दमनमा अगाडि बढ्छ, हामी एक ढिक्का भयौं भने राज्यको त्यो प्रकारको तागत हुँदैन । हाम्रो तागत बढेर जान्छ र शक्ति सन्तुलनको आधारमा एक प्रकारको ‘नेगोसिएशन’ हुन्छ ।
एकता समयको माग हो, नमान्नेहरु समाप्त हुन्छन्
मलाई के लाग्छ भने मधेसी मोर्चावीचको पार्टी एकता समयको माग हो । यो आम मधेसी जनताको माग हो । नेपालमा स्थायी शान्ति चाहने जनताको माग हो । हाम्रो पार्टीमा लागेका कार्यकर्ताहरुको माग हो ।

हिजो पनि पार्टी एकताको प्रयास नभएको होइन । तर, हिजो टाउका-टाउका मिलेर दलहरुको एकीकरण गर्न खोजिएको थियो । तर, नेताहरुको स्वार्थ नमिलेर त्यो एकीकरण हुन सकेन । तर, आजको एकीकरण भिन्न छ ।
हिजो नेताहरुले राजनीति बचाउनका लागि एकीकरण गर्न खोजेका थिए । त्यो दलगत एकीकरणको प्रयास थियो । अहिले आन्दोलनलाई बचाउनका लागि हुन लागेको एकीकरण हो । र, यो नेताले माथिबाट होइन, जनताले नै तलबाट प्रेसर गरिरहेको अवस्था हो ।
अब जसले यो एकताको विरोध गर्छ, त्यो समाप्त हुन्छ । एकताको विरोध जसले गर्छ, त्यसले मधेसी जनताको नभएर आफ्नो व्यक्तिगत आकांक्षा पूरा गर्नका लागि राजनीति गरेको ठहरिन्छ ।
एकताको कुरा गर्दा सबै नेताहरुमा सकारात्मक धारणा पाएको छु । यसमा पनि युवा साथीहरुमा अझ सकारात्मक सोच पाएको छु । त्यसकारणले मलाई लाग्छ, मधेसी मोर्चामा आवद्ध दलहरुवीच एकता नहुने म कुनै कारण देख्दिनँ । अर्को कुरा, जो एकतामा सहभागी हुँदैन, त्यो समाप्त भएर जान्छ ।
(यादव मधेसी जनअधिकार फोरम गणतान्त्रिकका केन्द्रीय अध्यक्ष हुन्)

