हिसिला यमीको माफी र सुतेको साइबर कानुन

नयाँ शक्ति पार्टीले गत आइतबार निर्वाचन आयोगमा धर्ना दिने क्रममा प्रहरीले पक्राउ गरेपछि नेतृ हिसिला यमीले बोलेका कुरा निकै विवादित भयो ।
उनले ‘यो देश खारेज गर‘ भन्ने नारा लगाएको भन्दै इन्टरनेटको सामाजिक सञ्जालमा चर्को विरोध उर्लिएपछि यमीले पत्रकार सम्मेलन गरेर माफी नै मागिन् । त्यसपछि पनि विरोधीहरुको स्वर थामिएन । सामाजिक सञ्जालमा टीका–टिप्पणी गर्ने एकथरी हदै अमानवीय रुपमा प्रस्तुत भइरहे ।
उनीहरुले जस्तोसुकै अपराध गर्दा पनि माफी माग्दा साम्य हुने हो भने आफू बलात्कार गरेर पत्रकार सम्मेलन गरेर माफी माग्न तयार रहेको भन्नेसम्मका पोस्ट लेखे ।
यसले हाम्रो मानवीय संवेदना र चिन्तन कुन रुपमा खुम्चँदै गएको छ र सामाजिक सञ्जालको असामाजिक प्रयोग कुन हदमा मौलाइरहेको छ भन्ने देखाएको छ ।
फेसबुक, ट्विटर आदिलाई हामी साथीभाइसँग सम्पर्क गर्ने,सामाजिक मुद्दाहरुमा बहस छेड्ने र आफ्ना मनोभाव तथा विचार अरुसम्म पुर्‍याउनका लागि प्रयोग गर्ने गर्छौं । तर,कतिपयले भद्दा रुपमा अश्लील, अमानवीय र अनैतिक कुरा गरेर यसलाई प्रदुषित बनाइरहेका छन् । उनीहरुका लागि सामाजिक सञ्जालले आफ्नो फ्रस्टेशन पोख्ने भाँडो बाहेक केही अर्थ राख्दैन ।
यमीको माफी प्रकरणपछि सामाजिक सञ्जालमा कति सजिलै लेखियो– ‘म पनि फलानोलाई बलात्कार गर्छु र बेहोशीमा त्यो काम गरेछु भनेर पत्रकार सम्मेलनमा माफी माग्छु ।‘  
पहिचानवादी नेता आङकाजी शेर्पालाई लाग्ने साइबर कानुन आज खुलमखुला बलात्कार गर्छु भन्ने अपराधीहरूलाई किन लागिरहेको छैन ?
समाजमा व्यक्तिपिच्छे हाम्रो फरक–फरक सोच हुन सक्छ ।राजनीतिक विचारधारा दल र गुट पनि भिन्न हुन सक्छ । मेरो पनि विचारधारा फरक छ । तर, आफ्नो फरक विचार राख्दा शिष्टता, मानवीय मूल्य र सामाजिक मर्यादाको ख्याल गर्नैपर्छ । विरोध र टिप्पणी गर्नुको अर्थ सामाजिक गरिमा र नैतिक मूल्य भत्काएर मनपरी बोल्नु/लेख्नु हैन होला भन्ने मलाई लाग्छ ।
देशमा लोकतान्त्रिक गणतन्त्र आइसक्दा जुनसुकै राष्ट्रिय तथासामाजिक गतिविधिहरूमा आफूलाई चित्त बुझेका वा नबुझेका कुरामा स्वन्त्रताका साथ समर्थन वा विरोध गर्न पाउने अधिकार सबैमा छ ।
जस अनुसार आन्दोलनको क्रममा नयाँ शक्ति पार्टीकी नेतृयमीको अभिव्यक्तिप्रति मैले पनि आफ्नो भनाइ राखेकी थिएँ । यमीले पछि आफूबाट भएको गल्ती स्विकार्दै आम नागरिकसँग क्षमायाचनासहित स्पष्टीकरण दिँदा उनको त्यो आत्मालोचनालाई मैले पनि सम्मान गरेँ ।
गल्ती जुन अवस्थामा जसरी भएको भए पनि आत्मग्लानिसहित माफी माग्नुलाई म इमानदारीको नमुना मान्ने गर्छु । यो कुरा यमीजीबाट पाएँ । 
देशमा भ्रष्टाचार र कालोबजारी हुन्छ, देशको नदी–नाला अनेकौं बहानामा भारतको पक्षमा बुझाउने काम हुन्छ । तर, त्यसो गर्ने नेताहरूले कहिल्यै जनतासामु भनेनन्– ‘मैलेवा हामीले गल्ती गर्‍यौं, अब गर्दैनौं ।‘ अझ राज्यको स्रोत–साधनमा मनपरी चलिरहेकै छ । यति हुँदा पनि हामीलेकहिले पनि मर्यादा बिर्संदै तल्लो स्तरमा गिरेर गालीगलौज गरेनौं ।
तर, आज सामाजिक सञ्जाल (फेसबुक) को चरम दुरुपयोग गर्दै हिसिला यमी र उनकी छोरी मानुषीलाई बलात्कार गर्छु, अझ बलात्कार हुँदा सघाउँछु भनेर खुलमखुला लेखेको देख्दा नारी अस्मितालाई कति सस्तो विषय ठानिएको रहेछ भन्ने देखिन्छ ।
पुरुष अहंकारमा लिप्त भएर यसरी देशको कानुन र महिलाहरुकै धज्जी उडाएको देख्दादेख्दै चुप बस्न कुनै पनि संवेदनशील महिला वा सचेत नागरिकको मानवीय धर्मले दिँदैन । यमीले देशको बारेमा नराम्रो नै बोलेकी होलिन् र त्यसलाई मनन गर्दै माफी नै मागिसकिन् । तर, त्यसको आलोचना गर्ने नाममा अनाहकमा नारी संवेदनालाई खेलवाडको विषय बनाइनु हुँदैन ।
पहिचानवादी नेता आङकाजी शेर्पाले फेसबुकमा आफ्नो जातीय अस्तित्वबारे लेख्दा सामाजिक सञ्जालको दुरुपयोग गर्‍यो, जातीय द्वन्द्व निम्त्यायो भनेर उनीमाथि आरोप लगाइयो । उनलाई आतङ्ककारी शैलीमा राजधानीकोबौद्धबाट प्रहरीले पक्राउ गर्‍यो ।
त्यसो गर्न सक्ने नेपाल सरकार र यहाँको कानुनले आज कसैकी छोरी, आमा र श्रीमतीलाई बलात्कार गर्छु भनेर खुलमखुला चुनौती दिँदा उनीहरुलाई साइबर कानुनले बाँधेर कठघरामा उभ्याउन किन सकेन ? कि साइबर कानुन पनि मन लागेको बेला जाग्ने र अरु बेला निदाउने मौसमी भाका हो ? देशको तीन वटै उच्च तहमा महिलाहरु भएको अवस्थामा नारी अस्मितालाई यति तुच्छ ठानिनु र त्यसप्रति कानुन निरीह बन्नु कति विडम्बना हो !
यो अवस्थामा भन्नैपर्छ– आँखा, कान, मुख भएर पनि आजीवन आँखामा पट्टी बाँधेर सुतेको हाम्रो देशको गान्धारी–कानुनबाट केही आशा गर्नै नसकिने हो त ?समाजमा विकारको बीज फैलाउने अराजक झुण्डलाई हरेक क्षेत्रमा जस्तै सामाजिक सञ्जालमा पनि छुट दिइएको हो ?
यस्ता दुर्गन्धहरूलाई साइबर कानुनले निरन्तर बढारोस् ता कि देशमा कानुन हुँदाहुँदै नारी अस्मिताले लज्जित हुने अवस्था नआओस् ।
हाल: इजरायल ।

