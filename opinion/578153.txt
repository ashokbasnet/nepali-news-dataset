श्रम स्वीकृतिमा रोकः यूएईमा रुँदैछन् नेपाली चेली
सात वर्षयता युएईमा हाउसमेडको रुपमा कार्यरत लमजुङकी माया गुरुङ बल्लतल्ल पाएको घरबिदामा पनि नेपाल जान सकिनन् । खाडी मुलुकमा गएका घरेलु कामदार बिदा मनाउन नेपाल गए पनि फिर्ता आउन श्रम स्वीकृति नपाइने भन्ने सुनेपछि उनले नेपाल जान काटिसकेको हवाई टिकट रद्द गरिसकेकी छिन् ।
एक छोरा र दुई छोरीकी आमा माया कहिले श्रम स्वीकृति खुल्छ र नेपाल जान पाइएला भनेर बसेकी छिन् ।
विर्तामोड झापाकी कमला पाण्डेको पीडा पनि उस्तै छ । दुई वर्षपछि बल्लबल्ल पाएको बिदामा पनि घर जान नपाउँदा उनी उदास छिन् । दुई वर्षअघि हाउसमेडमा युएई जान सरकारले रोक लगाएको समयमा दलालले उनलाई कम्पनीको नक्कली भीसामा सेटिङ गरेर पठाएको थियो । तर, यो कुरा उनलाई धेरैपछि मात्र थाहा भयो ।
कमलाले यहाँ आफूले भनेभन्दा राम्रो काम र तलब यहाँ पाइराखेकी छिन् । तर, बिदामा नेपाल जान भन्दै नेपाली दूतावास पुग्दा दूतावासले माथिको निर्देशन भन्दै श्रम स्वीकृतिका लागि आवश्यक कागजात नदिँदा उनी निराश छिन् ।
आफ्नो स्पोन्सरका साथ दूतावास गएकी उनले हालको भीसा रद्द गरी नयाँ भीसामा प्रक्रिया पुर्‍याएर युएई आए मात्र श्रम स्वीकृतिका लागि सिफारिस गर्न सकिने जवाफ पाएकी थिइन् । सरकारको पछिल्लो निर्णयले कमला जस्ता सयौं महिला घरबिदामा पनि नेपाल जान नपाउँदा मन खुम्च्याएर बस्न बाध्य छन् ।
रामप्रसाद ढुंगेल
पछिल्लो पटक नेपाल सरकारले संसदको श्रम समितिको निर्देशन भन्दै गत चैत २२ गतेदेखि खाडी मुलुकमा घरेलु कामदारलाई पुनः श्रम स्वीकृति दिन रोक लगाएको हो । श्रम स्वीकृति र भीसा लिएर उड्न ठिक्क परेका घरेलु कामदारहरु समेत चैत २२ चैतदेखि युएई सहितका खाडी मुलुकमा जान पाएका छैनन् ।
लामो समय युएईमा काम गरिरहेका महिलाहरु बिदामा घर जान नपाउँदा सरकारी नीतिका कारण आक्रोशित छन् ।
‘देशमा रोजगारी दिन नसक्ने सरकारले विदेशमा गरी खान पनि नदिने भो,’ पाँच वर्षदेखि घर जान नपाएकी दमक झापाकी चाँदनी लिम्बूले भनिन्, ‘नेपाल सरकारले दलालहरुलाई कारबाही गर्नुको साटो सर्वसाधारण महिलालाई किन दुःख दिएको होला ?’
नेपालको अध्यागनमले बिदा मनाउन नेपाल आएका घरेलु कामदारहरुलाई पनि फर्कन दिएको छैन । श्रम कार्यालयले उनीहरुको श्रम स्वीकृति नवीकरण गर्ने गरेको छैन । पर्यटक भीसा लगाएकाहरुलाई पनि त्रिभुवन विमानस्थलमा अध्यागमन कार्यालयले जान दिएको छैन । तर, दूतावासको सिफारिस भएका कलाकारहरु भने भिजिट भिसामा युएई आइरहेका छन् ।
युएईका नेपाली संघसंस्थाका प्रतिनिधिहरुले सरकारले पछिल्लो नियममा पुनर्विचार गरी कम्तीमा दूतावासको पत्रवाहकलाई श्रम स्वीकृति प्रदान गर्नुपर्नेमा जोड दिएका छन् ।
घरेलु कामदार बिदामा आए पनि काम गर्न विदेश पठाउन सरकारले रोक्न नहुने युएईमा कार्यरत महिला तथा विभिन्न सामाजिक, राजनीतिक संघसंस्थाले आवाज उठाएका छन् । यस विषयमा बुझ्दा वैदेशिक रोजगार विभागले श्रम समितिको निर्देशनपछि घरेलु कामदार पठाउन रोक लगाएको जनाएको छ ।
विभागले घरेलु कामदारमा रोक लगाउने भन्नासाथ रिइन्ट्री, वैध तथा अवैध जुनसुकै बाटोबाट जाने सबैलाई कानुनले एउटै तराजुमा राखेर व्यवहार गर्नुपर्ने भएकाले बिदामा आएकाहरुलाई श्रम स्वीकृति नवीकरण नगरिएको बताएको छ ।
घरेलु कामदार सरोकार समितिका अनुसार, सबै खाडी मुलुकहरुमा गरी एक लाख ५० हजारभन्दा बढी घरेलु नेपाली कामदार छन् । यसमध्ये युएईमा २५ हजार, साउदीमा ४० हजार, कुवेतमा ६ हजारभन्दा बढी घरेलु कामदार छन् । घरेलु कामदारको श्रम स्वीकृति नवीकरणमा रोक लगाएपछि पछिल्लो समय सरकारी नीतिको आलोचना भइरहेको छ । युएईका नेपाली संघसंस्थाका प्रतिनिधिहरुले सरकारले पछिल्लो नियममा पुनर्विचार गरी कम्तीमा दूतावासको पत्रवाहकलाई श्रम स्वीकृति प्रदान गर्नुपर्नेमा जोड दिएका छन् ।
विदेशमा कार्यरत लाखौं घरेलु कामदारहरु नेपाल सरकारको पछिल्लो निर्णयले नराम्ररी प्रभावित भएका छन् । यो निर्णयले पारिवारिक विखण्डन हुने, व्यक्तिगत निराशा बढ्ने र मानसिक चिन्ताले भोलिका दिनमा गम्भीर दुर्घटना निम्त्याउन सक्ने भएकाले सरकारले उपयुक्त विकल्प अघि सार्नुपर्ने देखिन्छ ।

