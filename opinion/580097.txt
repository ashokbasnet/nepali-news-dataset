अमेरिकाः हतियारले आतंकित महाशक्ति
 

‘कल्पना गर हाम्रो बीचमा न त स्वर्ग छ न त नर्क
सोच कुनै देशको सीमा छैन
एक अर्कालाई मार्ने कुनै कारण छैन
कुनै धर्म अनि त्यसको नाममा हिंसा छैन
छ त केवल शान्ति, मात्र शान्ति ।’
प्रख्यात गायक जोन लेननको सन् १९७१ को यो गीतले औंल्याए जस्तै आज हिंसारहित दुनियाँ कल्पनाको कुरा भएको छ । अहिले थुप्रै मानिस हिंसाले आजित छन् र अशान्त छन् । अहिले यस्तै संसारको कल्पना छ, जहाँ मानिसहरु कुनै बहानामा एक–अर्काको हत्या नगरुन् ।
सभ्य प्राणीमा पर्ने मानिस आज मानिसबाटै असुरक्षित हुनुपर्ने अवस्था छ । आफ्नो स्वार्थको लागि उठाइने हतियारले विश्वका अति कम विकसित मुलुक मात्रै होइन, विकसित राष्ट्रहरु समेत लाचार देखिएका छन् ।
उदाहरणका लागि महाशक्ति राष्ट्र अमेरिकाकै कुरा गरौं । विश्वका दुई दर्जन विकसित राज्यहरुमध्ये गोलीकाण्डमा सबैभन्दा धेरै मानिसको ज्यान जाने देशमा  अमेरिका पहिलो नम्बरमा पर्छ ।
हतियार व्यवस्थापनबारे अमेरिकी इतिहास
सन् १९३४ मा पहिलो पटक अमेरिकाले राष्ट्रिय हातहतियार ऐनको लागू गर्दै हातहतियार सम्बन्धी नियम ल्याएको थियो । सुरुमा हातहतियारको प्रयोग अनि किनबेचमा छुट्टै ऐन ल्याएको अमेरिकाले हालका दिनसम्म आउँदा व्यक्तिगतरुपमा नै हतियार बोक्न पाउने नियम लागू गरिसकेको छ ।
अमेरिकी कानुन अनुसार हतियार सम्बन्धी विधेयक भए पनि संघीयरुपमा राज्यहरुले आफ्नो कानूनलाई केही कडा वा खुकुलो बनाउँदै अत्याधुनिक हातहतियार विशेषतः बन्दुक बोक्न वा राख्न पाउने नियम लागू गरेका छन् ।
अमेरिकामा मुख्यतः डेमोक्र्याट र रिपब्लिकन गरी दुई पार्टी छन् । डेमोक्र्याट राष्ट्रपति बाराक ओवामालाई प्रतिस्थापन गर्दै रिपब्लिकन डोनाल्ड ट्रम्प भर्खरै अमेरिकाको राष्ट्रपति बने । रिपब्लिकनको बाहुल्य रहेका भन्दा डेमोक्र्याटहरुको बाहुल्य रहेका राज्यमा हतियार सम्बन्धी कानून केही कडा छ ।
क्यालिफोर्निया, न्यूयोर्क, न्यूजर्सी, कनेक्टीकट लगायत आधा दर्जन राज्यमा व्यक्तिगत रुपमा बन्दुक राख्न पाउने नियममा केही कडाइ छ भने टेक्सास, लुजियाना, मिसिसिपी, नेब्रास्का लगायत अन्य दर्जनौं राज्यमा केही खुकुलो नियम बनाइएको छ ।
दुई राज्यबीच हातहतियार ओसारपसार लगायत थुप्रै कानून बनाउँदै सुरु गरिएको ऐनले पछि भने व्यक्तिगत रुपमा पनि बोक्न/राख्न मिल्ने कानूनसम्म समेट्यो । सन् १९३४ बाट हातहतियार सम्बन्धी कानुन बने पनि त्यसले खासै ध्यान तान्न सकेको थिएन । तर, १९६८ मा राष्ट्रपति लिण्डन बी जोन्सनको गोली हानी हत्या भएपछि अमेरिकाले तत्कालै हातहतियार सुधार सम्बन्धी ऐन ल्याएको थियो ।
एक स्थानबाट अर्को स्थानमा हुलाक मार्फत पठाइएको राइफल प्रयोग गरी राष्ट्रपतिकै हत्या भएपछि सुधार सम्बन्धी कानून ल्याइएको थियो । १९९३ मा परिमार्जन गरिएको उक्त कानूनले कुनै पनि व्यक्तिले अर्को व्यक्तिलाई स्वेच्छाले बन्दुक बेच्न वा दिन नपाउने उल्लेख गर्दै हातहतियार लिन उसको आपराधिक पृष्ठभूमि रहे–नरहेको जाँच्ने नियम लागू भयो ।
अमेरिकी राज्यहरुमा कडाइ वा सहजता जे भए पनि पछिल्ला दिनहरुमा अमेरिकामा बन्दुक राख्नेहरुको संख्या दिनप्रतिदिन बढ्दै गएको छ । करिब ३३ करोड जनसंख्या रहेको अमेरिकामा हालसम्म डेढ करोड व्यक्तिसँग हतियार बोक्ने लाइसेन्स छ । सन् २०१६ को तथ्यांक अनुसार,अमेरिकी नागरिकको कुल जनसंख्याको ६ प्रतिशत युवा उमेरसमूहले बन्दुक बोक्ने लाइसेन्स लिएका छन् ।
अमेरिकी राष्ट्रपति बराक ओबामाको ८ वर्षे कार्यकालमा मात्रै बन्दुक बोक्नेको संख्या २१५ प्रतिशतले बढेको बताइएको छ । यस्तै, ११ राज्यमा हातहतियार राख्न कुनै स्वीकृति आवश्यक नभएकाले अमेरिकाभर सर्वसाधारणले कति बन्दुक राखेका छन् भन्ने यकिन तथ्यांक छैन ।
१० डलर देखि ३०० डलर राज्यले तोकेको शुल्क र केही घण्टाको तालिमपछि जसले पनि बन्दुक बोकर निश्चित स्थान बाहेक अन्य क्षेत्रमा हिँडडुल गर्न पाउने कानुन अमेरिकाको धेरैजसो राज्यमा छ । हेर्दा सामान्य लागे पनि बन्दुक बोक्न/राख्न पाउने वा नपाउने भन्ने विषय आज राष्ट्रिय बहसको विषय बनेको छ ।
हिलारी हार्नुको कारण हतियार सम्बन्धी कानून
ओबामाले आफ्नो ८ वर्षे कार्यकालको अन्तिममा हातहतियारको नियमन सम्बन्धी विधेयक संसदमा पेश गरे पनि उनलाई आफ्नै पार्टीबाट सहयोग मिलेन र कानून लागू हुन सकेन ।
सन् २०१६ को अन्तिममा भएको राष्ट्रपति चुनावको मुख्य नारामा हतियार राख्न पाउने सम्बन्धीको विषय थियो । डेमोक्र्याटिक पार्टीकी उम्मेदवार हिलारी क्लिन्टन बन्दुक सम्बन्धी कानुनको विपक्षमा खुलेरै लागेकी थिइन् भने विजयी डोनाल्ड ट्रम्प बन्दुक बोक्न पाउनुपर्छ भन्ने नारा लगाउनेमा थिए ।
यो राष्ट्रिय बहस बन्नुको पछाडि निकै पीडादायी कारण पनि छ । जति सम्पन्न भए पनि अमेरिका थुप्रै पटक बन्दुकको आवाजले थर्किइसकेको छ । थुप्रै परिवार उजाडिइसकेका छन् । कतिपय त विनाकारण कसैको सनकको भरमा हत्याको सिकार भएका छन् भने थुप्रैको सामूहिक हत्या गरिएको छ ।
१९६८ देखि २०११ सम्मको तथ्यांकलाई मात्रै हेर्ने हो भने करिब १५ लाख मानिसको मृत्युको कारण यस्तै बन्दुक थियो । सन् २०१६ मा मात्रै करिब १६ हजारको हत्याको कारण कसैले चलाएको गोली थियो ।
कतिपयको क्षणिक सनक र रिसको आवेगमा हुने गोलीकाण्डमा एकैपटक कैयौंको नरसंहार हुने गरेको छ । सन् २०१६ को अन्तिममा फ्लोरिडाको एक नाइट क्लबमा भएको गोलीकाण्डमा ४९ जनाको ज्यान गएको थियो । यो घटना अमेरिकी इतिहासकै सबैभन्दा ठूलो नरसंहार थियो । यसअघि २०१५ मा क्यालिफोर्नियामा भएको गोलीकाण्डमा १४ जनाले अनाहकमा जीवन गुमाए ।
अमेरिकाका ८ राज्यले आफ्ना नागरिकलाई स्वीकृति लिएको हतियार बोकेर विद्यालय जाने समेत अधिकार दिएका छन् । जसले गर्दा विद्यालयमा समेत गोलीकाण्डबाट ज्यान गुमाउने घटना हुने गरेका छन् ।

लाइसेन्सप्राप्त बन्दुकधारीको निशानामा आममानिस

विद्यालयमा भएको गोलीकाण्डको यस्तै उदाहरण बन्न पुग्यो टेक्सास अर्विंगको नर्थलेक कलेज । करिब २५०० नेपाली विद्यार्थी अध्ययन गर्ने सो कलेजमा अमेरिकी समय अनुसार गत बुधबार दिउँसो करिब १२ बजे अचानक गोली चलेको आवाज आएपछि स्थिति तनावग्रस्त बन्यो । खबर पाउने बित्तिकै विद्यालय प्रशासनले विद्यार्थी र अभिभावकलाई खबर गर्दै सचेत रहन आग्रह गर्‍यो ।
करिब ११ हजार विद्यार्थी रहेको कलेजमा कक्षाहरु सञ्चालन भइरहेको अवस्थामा गोली चलेको खबर आएको थियो । विद्यालय हातामा हतियारसहितका प्रहरी अनि बख्तरबन्द गाडीले केहीबेरमै घेरा हाल्दै खाली गर्ने प्रयास पनि ग¥यो । यो अवस्थामा करिब दुई घण्टासम्म नेपालीसहितका हजारौं विद्यार्थी त्रासमा रहन बाध्य भए ।
प्रहरीले दुई घण्टापछि दुई वटा शव फेला पा¥यो । हतियारधारीले अन्य महिलाको गोली हानेर हत्या गरेपछि आफ्नो हत्या गरेको हुनसक्ने प्रहरीले अनुमान गरे पनि कारण भने खुलाएको छैन ।
अमेरिकाको तथ्यांक हेर्ने हो भने यस्ता गोलीकाण्ड र नरसंहारमा हरेक वर्ष करिब १० हजारले ज्यान गुमाउँछन् । सन् २०१५ मा भएका १५ हजारले ज्यान गुमाएका थिए, जसमा ७० प्रतिशत घटनामा बन्दुकको प्रयोग भएको तथ्यांक छ । यही वर्ष दक्षिण क्यारोलायना राज्यको चर्चमा भएको गोली प्रहारमा ९ जना मारिए ।
२०१५ कै अन्तिममा अमेरिकाको ओरेगन राज्यको उम्क्वा कलेजमा एक व्यक्तिले लाइसेन्सप्राप्त बन्दुक चलाउँदा ८ विद्यार्थी र १ शिक्षकको ज्यान गयो । सन् २०१२ मा कनेक्टिकट राज्यको विद्यालयमा भएको नरसंहारमा २७ विद्यार्थीको जीवन समाप्त भयो । सन् २०१३ मा प्रशासनिक र सुरक्षाको दृष्टिले पनि मजबुत वासिंगटन डिसीमै पूर्व सैनिकको सनकले १३ जनाको ज्यान लिएको थियो ।
यी त केवल अमेरिकामा भएका गोलीकाण्डका केही दृष्टान्त र यादगार घटना हुन् । किनभने यहाँ दिनहुँजसो एक–दुई जना व्यक्ति कुनै न कुनै राज्यमा कसै न कसैको गोलीको सिकार भइरहन्छन् ।
हरेक वर्ष हुने यस्ता गोली काण्डले अमेरिका थर्किरहँदा यो सामान्य घटना जस्तै हुन थालको छ । अझ अचम्मलाग्दो त यो छ कि कतिपय गोलीकाण्डको त स्पष्ट कारण समेत खुल्दैन । घटनापछि धेरैजसो हत्याराले आफ्नो पनि हत्या गर्ने वा प्रहरी आक्रमणमा मारिने गर्दा थुप्रै पटक हत्याको कारण यत्तिकै हराएर जान्छ । कुनै एक व्यक्तिको क्षणिक आवेगका कारण थुप्रै त्रासमा बाँच्न बाध्य हुन्छन् ।
करिब १ दशक अगाडिको कुरा हो, टेक्सासको अर्विंगमा कार सफा गर्ने स्थानबाट आफूलाई निकालेको आवेगमा ती कर्मचारीले बदला लिए । उनले त्यहाँ रहेका अन्य व्यक्तिको हत्या गर्दै सो स्थानलाई आफ्नो कब्जामा लिएका थिए ।
अधिकांश गोलीकाण्ड भिडभाड र खुला स्थानमा हुने गरेका छन् । यसले गर्दा प्रहरी प्रशासन समेत कुनै व्यक्तिसँग रहेको हतियार अनि त्यसले पार्नसक्ने क्षतिबाट सजग छ । तर, त्यही सजगताले नै उनीहरुबाट पनि थुप्रै गल्ती गराएको छ । सामान्य निहुँ र शंकाको भरमा आफ्नो रक्षाका लागि भन्दै प्रहरीले गोली चलाउँदा थुप्रैले ज्यान गुमाएका छन् ।
कतिपय अवस्थामा यसरी हत्या गर्ने अधिकृतलाई जेल भएको छ भने कतिपय अवस्थामा उनीहरु निर्दोष समेत सावित भएका छन् । यावत् घटना र परिघटना दोहोरिरहँदा अमेरिकामा लाइसेन्स लिएर हतियार राख्न पाउने वा नपाउने भन्ने विषय लामो समयदेखि विवादमा र बहसमा छँदै छ । तर, यसको समाधान भने निस्किन सकेको छैन ।
(पूर्व टेलिभिजन पत्रकार अधिकारी हाल अमेरिकाको टेक्सासमा छन् ।)

