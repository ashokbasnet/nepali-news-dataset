प्यूठानमा तालमेल भंग पछाडिका आरोप-प्रत्यारोप
प्यूठानमा नेकपा (एमाले) र राष्ट्रिय जनमोर्चाबीच कायम भएको चुनावी तालमेल एक हप्ता पनि टिक्न सकेन । यसको ठोस वस्तुगत कारण विद्यमान थियो । यसले गर्दा दोस्रो चरणको स्थानीय तहको निर्वाचनका सन्दर्भमा केही लेख्नुपर्ने जरुरी महसुस भएको छ । यसमा उठाइएका सवालहरूमा आधारित हुँदा आफू मतदाता रहेको गाउँपालिका र सिंगो जिल्लाको जय-पराजयमा उल्लासमय र स्तब्ध हुने मनसमेत मसँग अवश्य नै छ भन्ने कुराको हेक्का राखिएको छ ।
स्कूले जीवनदेखि नै नेकपा (एमाले)को सम्पर्कमा हुर्के-बढेर आजको स्थितिसम्म आइपुग्दा खासगरी प्यूठान जिल्लामा यो स्थानीय तह निर्वाचनको तयारी, भूमिका र चलहपहलसम्मको स्थिति अत्यन्त चिसो अनुभूति भएकाले मैले खासै ध्यान दिएको थिइनँ । तर राष्ट्रिय जनमोर्चासँग २०७४ जेठ ८ गते भएको तालमेल र १५ गते उसले एकतर्फीरुपमा गरेको भंगको घोषणाका पछाडि रहेका कारणहरु खोतल्न र आफ्नो पंक्तिलाई तथ्यको आधारमा सत्यमा पुग्न सघाउने हेतुले यो टिप्पणी अझ बढी सान्दर्भिक हुनपुगेको छ । नेकपा -मसाल)का महामन्त्री कमरेड मोहनविक्रम सिंहले अनलाइन खबर डटकममा ‘एमालेसँग चुनावी तालमेल र अन्तर्घातको शृंखला’ र हाँक साप्ताहिकको मूल लेखमा ‘स्थानीय निर्वाचनमा तालमेलको समस्या’ (१७ जेठ २०७४) ले सिर्जना गरेका कतिपय प्रश्न र भ्रमहरुको सन्दर्भमा यो प्रयास अत्यन्त जरुरी भएको छ ।
१. उहाँले लेखमा ‘झिमरुक गाउँपालिका र स्वर्गद्वारी नगरपालिकामा नेकपा (एमाले) का कतिपय नेता-कार्यकर्ताहरु बैठकै बसेर तिलक जिसी र बीरबहादुर पुनलाई मतदान नगर्ने निर्णय गरेको’ लेख्नुभएको छ । तालमेल कार्यान्वयनको प्रक्रिया अघि नबढ्दै कुन एमालेको सदस्य र मतदाताले सूर्यमा छोडेर गिलासमा मतदान गर्छु भन्दै हाँकोडाँको गर्दो हो ? यो प्रश्नबाटै तालमेलका सन्दर्भमा प्रष्ट्याउनु जरुरी भएको छ । मूल समस्या तालमेलको होइन, दुई पार्टीबीचको विगत लामो कालदेखि विद्यमान अत्यन्त तिक्त सम्बन्ध हो । २०७० सालको निर्वाचन र त्यसयता एमालेलाई हरेक ठाउँ र संघ संस्थामा समेत हराउन, एक्ल्याउन र परास्त गर्न गरिएका अराजनीतिक र अप्राकृतिक गठबन्धनहरुका कारण पनि पार्टीको ठूलो हिस्सा तालमेललाई सहज रुपमा लिने मनोदशामा नरहेको स्थिति हो । त्ययसलाई सामान्यकृत गर्न धेरै सुझबुझ र समझदारीका साथ चल्नु आवश्यक थियो, जो हुन सकेन ।
२. २०७४ वैशाख १ गतेयता प्यूठान जिल्लाका ९ वटै स्थानीय तहमा पार्टीको गतिविधि शून्यप्रायः हुनपुगेको थियो । पार्टीका भेला, बैठक, घरदैलो, सभा-जुलुस आदिले निर्वाचनको माहोल तात्नुपर्नेमा त्यसो नभएर तालमेलका वार्ता, कार्यकर्ताका असन्तुष्टि, विरोध र पक्ष-विपक्षमा विभाजनको स्थिति सिर्जना भएको थियो । उम्मेद्वारी सिफारिसमा स्थायी समितिको निर्देशन, मापदण्ड र प्रक्रियाअनुरूप छलफल, सल्लाह, सुझाव र संस्थागत निर्णयसमेत नगरिएकाले अत्यन्त ठूलो भ्रम र रोषको अवस्था विद्यमान हुनपुग्यो । यसप्रति पार्टीको जिल्ला र प्रदेश तहको नेतृत्व उदासिन र बेखबरजस्तै बन्नपुग्यो ।
३. राष्ट्रिय जनमोर्चासँगको वार्ता जिल्ला कमिटीले नगरी प्रदेश संगठन कमिटीका सदस्यहरूले गर्नु विद्यमान र परिभाषित जिम्मेवारीविपरीत भएको थियो । जुनसुकै जिल्लाभित्र वार्ता, संवाद, निर्णय र कार्यान्वयनमा सम्बन्धित जिल्ला कमिटी नेतृत्वको नै सर्वोपरी रुपमा नेतृत्वदायी भूमिका कायम गरिनुपथ्र्यो । तर जिल्ला कमिटीका पदाधिकारीहरूलाई समेत वार्ताको समग्र प्रक्रिया लुकाइछिपाइ प्रदेश कमिटीका सदस्यहरूले यसो गर्न मिल्दैनथ्यो । अझ आफूलाई अमूक नेताले वार्तामा खटाएको भनिकन त्यसो गर्नु, जिल्ला कमिटी र सचिवालयको बैठकको त्यस सन्दर्भमा कुनै म्याण्डेड र निर्णयबेगर वार्ता ग्रिनुले सिंगो जिल्ला कमिटीका साथीहरूमा आक्रोश छाएको गुनासो सुन्नुपरेको थियो । त्यस स्थितिलाई पछिचाहिं सचिवालय बैठकले नियन्त्रण गरी तीनजना सदस्य थप गर्नुका साथै संयोजकसमेत तोकेर सच्याउन खोजिएको थियो ।
४. वार्ताको क्रममा कुन गाउँपालिका, नगरपालिका र वडा राजमोलाई छाड्ने हो भन्ने सन्दर्भमा वैज्ञानिक मानक, मापदण्ड र पार्टीको भविष्यलाई मध्यनजर गर्नुको साटो मनोगत रूपमा सम्बन्धित तहका पार्टी कमिटी र सदस्यहरूको भावनाविपरीत ७० प्रतिशतसम्म स्थान र नेतृत्व  (जस्तोकि झिमरुक गाउँपालिकामा) राजमोलाई छाडेर ३० प्रतिशतभन्दा कम स्थान लिई तालमेल गरिएको थियो । म स्वयम् यसै गाउँपालिकाको बासिन्दा र मतदाता रहेको तथा यस स्थानमा पार्टी निर्माणलाई नजिकबाट योगदान गरेको व्यक्ति हुनुका नाताले मसँगसामान्य शिष्टाचारको लागि समेत मात्रै पनि छलफलसमेत नगरी यस ढंगको बाँडफाँट प्रस्ताव गर्नु आत्मसमर्पण थियो । अझ मेरो घर भएको वडा नं. १ मा अध्यक्ष र एकजना खुला सदस्य मात्रै लिएर बहुमत सदस्य राजमोलाई बुझाउने अपराध नै गरिएको थियो, जहाँ जनमत त्यसअनुरुपको छँदै थिएन । जबकि राजमोको आन्तरिक मूल्यांकनअनुसार एक्लाएक्लै निर्वाचन लड्दा ९ वटामध्ये यही गाउँपालिका मात्रै आफूले जित्न सक्ने सूचीमा उसले राखेको जानकारी विश्वस्त सूत्रहरुले गराएका थिए । अरु तीनवटा तह -हामीले एक्लै जित्नसक्ने स्वर्गद्वारी नगरपालिका र २ वटा गाउँपालिका (मल्लरानी र ऐरावतीमा) समेत) र जिल्ला समन्वय परिषद्को नेतृत्वसमेत ५० प्रतिशत हिस्सा सुम्पिनु पार्टीको विकास प्रक्रियालाई बन्ध्याकरण गर्नु र दीर्घकालीन विकासको मार्गमा घात र नोक्सान पुर्‍याउनु हुने निश्चित थियो ।
५. तालमेलको प्रयाश र थालनी गर्दा शुरुदेखि नै ‘राजमो, कांगे्रस र माओवादी-केन्द्र मिलिसके, एमालेलाई एक्ल्याउने भए !’ भनी आतंक पैदा गर्न खोजिएको थियो । त्यसकै जगमा वार्ता गर्नेभन्दा ७० (एमाले)  : ३० (राजमो) को अनुपातमा छलफल गरी आ-आफ्नो हैसियतलाई वस्तुगतरूपमा स्वीकार गर्दै अन्तिम विकल्पका रुपमा ५०/५० को हिस्सेदारी गर्नेसमेत निष्कर्षमा पुग्नसकिन्थ्योे । त्यसो नगरी आफ्नो शक्तिको कम आंकलन तथा अरुले गरेका अपमानजनक टिप्पणी र व्यवहारलाई लाचारीकासाथ स्वीकार गर्नुले पार्टीको स्वाभिमान उचो हुन सक्दैनथ्यो । ०७० सालको निर्वाचनमा दुबै क्षेत्र जित्दा सूर्य चिन्हमा प्राप्त भएको मत नै नस्वीकार्ने, त्यसयता करिब तीन हजारको संख्यामा एमालेमा प्रवेश गरेका राजमो कार्यकर्ता, समर्थक र मतदाताहरूलाई तिनले टीकामात्रै लगाएका हुन् भनेर अस्वीकार गर्ने, पार्टीको राष्ट्रिय भूमिका, राष्ट्रिय हितको पक्षमा राखेको अडान र प्रभावको क्रममा बढेको जनमतलाई नमान्ने, अनि नेकपा -एमाले)का तर्फबाट यी सारा अपमानहरूप्रति मौन बनेर राजमोका स्थानीय नेताहरुले जुन स्थानमा अस्तित्व र भूमिका तोकिदिन्छन्, तिनकै खटन-पटनमा बसी तालमेल गर्न सहमति गर्ने-यो संगतिपूर्ण, वस्तुगत, पार्टीको आवश्यकता एवम् कार्यकर्ता र जनताको आकांक्षाअनुरूप कदम हुंदै भएको थिएन । त्यस्तो गलत रवैयाले पार्टीको विकास, विस्तार र विजयमा अवरोध मात्रै पैदा गर्ने निश्चित थियो । त्यस सन्दर्भमा तत्कालको विजय वा पराजयको आंकलन पनि अत्यन्त स्वार्थपूर्ण मात्रै गरिएको थियो ।
६. तालमेल र वार्ता प्रक्रियासँगै पार्टी पंक्तिको परिचालनमा पूर्णतः ठहराव पैदा गर्नाले अरु पार्टीको लागि मैदान खाली गरिदिएजस्तो भयो । २०७३ चैत २६ गते सरुमारानी गाउँपालिकास्तरीय जनसभापछि ०७४ वैशाख १ गतेसम्म मैले प्यूठान नपा-८ धर्मावती, मल्लरानीको केन्द्र खलंगासहित चौरपानी र सोलहाल्ना, झिमरुकको केन्द्र मच्छीसहित बाङ्गेफेदी, बिड्डाँडा, बालुवा र काशीपोखरा, गौमुखीको केन्द्र ठूलाबेसी र प्यूठान नपा-५ जुमि्रकाँडा गरी १२ स्थानमा भेला, प्रशिक्षण, बैठक, कमिटी गठन/पुनःगठन, पार्टी प्रवेश र सभाआदि गरी चुनावी माहोल बनाउन गरेको थिएँ । त्यसयता कुनै प्रकारको राजनीतिक र चुनावी गतिविधि संयोजित रूपमा जिल्लामा हुनैसकेन । यो चिन्ताजनक अवस्था थियो । वडा तहमा उम्मेदवारहरुले आ-आफ्नो किसिमले प्रयास अघि बढाउने क्रमचाहिँ चलेको थियो र छ । यसरी १ महिना १५ दिनसम्म वार्ता, तालमेल र भेटघाटमा मात्रै समय खेर फाल्नु अत्यन्त गैरजिम्मेवार तरिका र रवैया थियो र हो ।
७. जुनसुकै चुनाव र क्षेत्रमा नेता, कार्यकर्ता र मतदातालाई अनुचित महसुस हुने गरी तालमेल गरिनु हुँदैन । त्यसो गर्दा कार्यान्वयनमा समेत समस्या सिर्जना हुन्छ नै । सम्बन्धित स्थानीय तहको वस्तुगत अवस्थालाई विचार नगरी जुनसुकै पक्षसँग तालमेल गर्नुअघि स्थानीय तहमा जोसँग सहज र परिणाममुखी हुन्छ, त्यसैअनुरूप अघि बढ्ने विकल्प खुल्ला गरिनुपर्दथ्यो । एउटा स्थानीय तहको नेतृत्व मात्रै जित्ने स्थितिमा रहेको राष्ट्रिय जनमोर्चालाई तालमेलको नाममा ५ वटा तहको नेतृत्व सुम्पिनु ‘जरापात सुकेको विरुवालाई पानी सिञ्चन गरेर बचाउनु र नयाँ जीवन दिनु’जस्तो मात्रै कदम भएको थियो । अझ मसाल/राजमो गलत भन्ने निष्कर्षका साथ निकट अतीतमै एमालेमा प्रवेश गरेका स्वर्गद्वारी खाल, भिङ्गृ, बेलबास, जुमि्रकाँडा, खैरा, चुँजा, धरमपानी, रस्पुरकोट, बाङ्गेमरोड, पूँजा, बादिकोटआदि वडाका हजारौं व्यक्तिहरूलाई पुनः गिलास चिन्हमा भोट हाल्न बाध्य पार्नु अत्यन्तै अपमानजनक, पीडादायी र असम्भवजस्तै परिस्थिति थियो । नेकपा -मसाल) र उसका खुला मोर्चाहरुसँग ०४८, ०५१ र ०५६ का तालमेलहरु फर्केर हेर्दा तिनले पार्टीको विकास र विस्तारमा गत्यारोध नै पैदा गरेको जगजाहेर थियो । त्यस स्थितिमा तालमेलको निर्णय आफैमा अपि्रय र कार्यान्वयन गर्न अत्यन्त खतरापूर्ण सावित हुनु नै स्वभाविक भयो ।
८. पहिलो चरणको निर्वाचनपछि काठमाडौंमा भएको राजमोको केन्द्रीय तहको बैठकले बाग्लुङको निर्वाचन परिणामको समीक्षा गर्दै एमालेको बेइमानी र घातले त्यहाँ हारिएको भन्ने निष्कर्ष निकालेको थियो । त्यसबाट प्यूठानमा मसाल/राजमो र एमालेबीच चुनावी तालमेलको घोषणा आफ्नै निष्कर्ष, वस्तुगत समीक्षा र पार्टीको विद्यमान हैसियत एवम् पार्टीपंक्तिको आकांक्षाअनुरुप भएन । त्यसले परिणाममा नेकपा -एमाले)लाई बहुसंख्यक तहहरुमा पराजयको स्थितिमा पु-याउने खतरा बढाएको थियो । त्यस स्थिति र वस्तुगत तथ्यलाई समेत विचार गरी आवश्यक कदम चाल्नु जरुरी थियो । राजमोले गरेको तालमेल भंगको एकतर्फी घोषणामा एमालेलाई दोषी देखाएर बेइमानी गरेको आरोप लगाइएको छ । यसमा दुबै पार्टीका वार्ताकारहरुको दोष र बेइमानी तथा आत्मकेन्दि्रत रवैयाले काम गरेकोसमेत हुनसक्छ । सिंगो पार्टीचाहिँ त्यसप्रकारको तालमेलप्रति बेखबर थियो । तसर्थः सहमति कार्यान्वयन नभएको स्थितिको जिम्मेवारी एमालेपंक्तिले लिनै सक्दैन । अझ आफ्नो पार्टी रित्तिएका वडाहरुमा चलाखीपूर्वक पहिले राजमोमा रहेका र पछि एमालेमा प्रवेश गरेका व्यक्तिहरुलाई पुनः गिलासमा नै मतदान गर्न बाध्य पार्ने गरी वडा छुट्याउने र बाँड्ने खालको रवैयाले तालमेल संकटमा पर्नु अनिवार्य नै थियो । स्वर्गद्वारी नगरपालिकामा वडा अध्यक्षहरुको भागबण्डा गर्दा मेयरसहित ४ वडा राजमोले लिने र उपमेयरसहित ५ वडाचाहिँ एमालेले लिँदा रोजेर लिन पाउनुपर्ने शर्त राख्दा अन्तिममा अस्वीकार गरिएको दृष्टान्तलाई यहाँनेर बिर्सन मिल्दैन । जुम्रीकाँडामा राजमोले उपमेयर उम्मेदवार उठाएपछि वडाअध्यक्ष एमालेको हुनुपर्ने र दाखाक्वाडीबाट मेयर एमालेको उम्मेदवार हुँदा वडाअध्यक्ष राजमोलाई छाडेर भए पनि मिलाउन तयार हुनुपर्नेमा जोड दिंदा सहमत नभएको त राजमो नै हो । यस तथ्यप्रति स्थानीय पार्टीपंक्ति पक्कै पनि बेखबर छैन ।
जे होस्, नाटकीयरुपमा दुई पार्टीबीच तालमेल भयो र एकाएक भंग पनि गरियो । तालमेल सही र मूल्य-मान्यताआधारित नभएर नै यसरी बेमेलमा टुंगिन बाध्य भयो । बागलुङको दृष्टान्त ल्याएर प्यूठानमा अन्तर्घात वा अन्य कुरा गर्नु भनेको कमरेड मोहनविक्रम सिंहले ‘गद्दार काउत्स्की’ पढेर ‘गद्दार पुष्पलाल’ लेख्नुजस्तै हो । जसलाई इतिहासले अत्यन्त गलत सावित गरिसकेको छ । प्यूठानका कुरा प्यूठानमै गर्नुपर्छ र बागलुङका समीक्षा बागलुङमै गर्नुपर्छ । कर्णध्वज केसी र बोमबहादुर खत्रीलाई जिल्ला विकास समितिको सभापति चयन गर्दा भएका तालमेलमा कुनै अन्तर्घात भएको थिएन ।
नवराज सुवेदीलाई २०५१ मा सांसद निर्वाचित गर्दा के भएको थियो ? त्यहाँ सहमति कसरी कार्यान्वयन भएको थियो ? २०५६ सालमा दुईवटै निर्वाचन क्षेत्रबाट हरि आचार्य र नवराज सुवेदीलाई गिलास चिन्हमा मतदान गरेर निर्वाचित गर्दा शतप्रतिशत नै सहमति कार्यान्वयन भएको थियो । अनि दुर्गा पौडेलले १ हजार भोट भएको ठाउँमा उम्मेदवारी लिएर तालमेल गर्ने र नजित्ने मनोगत आग्रह कार्यान्वयन नभएको कपिलवस्तु र बागलुङमा मूलतः चुनाव चिन्हकै कारण जनताले एमालेलाई निर्वाचित गरेको र राजमोलाई तालमेलअनुरुप निर्वाचित नगरेको परिस्थितिलाई बढी हेक्का गर्नुपर्ने हो ।
तालमेल भएर कार्यकर्ता र जनताको बीचमा नपुग्दै बागलुङमा धोका र अन्तर्घात भयो भन्ने केन्द्रीय तहको समीक्षा र निष्कर्षले प्यूठानमा तालमेलको विपक्षमा भूमिका खेल्न स्वयम् जनमोर्चा अग्रसर भएको हो । यदि ऊ सहमतिमा इमान्दार हुन्थ्यो, उत्पन्न असन्तुष्टि मिलाउन चाहन्थ्यो र तालमेलको मर्मअनुरुप साँच्चिकै अघि बढ्न चाहन्थ्यो भने उसका विभिन्न गाउँ नगर र वडामा बागी उम्मेदवार उठ्छौं भन्ने व्यक्तिहरुलाई नियन्त्रण गर्ने र अनुशासनमा राख्ने काम गर्न सक्नुपर्दथ्यो । कमसेकम नेकपा (एमाले) को समस्या त पार्टीको नेतृत्वसम्म प्रस्तुत भएर समाधान खोजिएको थियो ।
राजमोको पंक्तिलाई प्रदर्शन गरेको अराजकता त भुसको आगोझैं भित्रभित्रै सल्किरहेको थियो । तसर्थ, तालमेल भंगको घोषणाले दुवै पार्टीका स्थानीय कार्यकर्ताहरु खुशी भएका छन् । यसलाई आफूखुशी अपव्याख्या गर्नु जरुरी छैन । यसले दुबै पक्षलाई गम्भीर पाठ सिकाएको हुनुपर्दछ । यस स्थितिमा तालमेलको नाममा बहुमूल्य समय खेर नफाली स्थानीय आवश्यकताअनुरुप मिल्ने वा एक्लै लड्ने निर्णय गर्ने अधिकार गाउँ या नगरपालिका तहका कमिटीहरुलाई दिएर जिल्ला तहबाट व्यवस्थित, संयोजित र प्रभावकारी निर्वाचन परिचालन अघि बढाइहाल्नु पर्दछ । यो आजको ज्वलन्त आवश्यकता हो ।
(थापा नेकपा-एमाले)का केन्द्रीय सदस्य हुन् ।)

