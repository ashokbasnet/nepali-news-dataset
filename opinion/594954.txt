शेरबहादुरमाथि खबरदारी गर्नैपर्छ

वनिर्वाचित प्रधानमन्त्री शेरबहादुर देउवाको विगतको छवि त्यति राम्रो छैन । उनलाई ‘पावर हंगर’ का रुपमा चित्रित गर्ने गरिएको छ । उनी चौथोपटक प्रधानमन्त्री भएका छन् । अब देउवाले आफ्नो कार्यशैलीमा के-के सुधार गर्नुपर्छ ? र, उनीबाट के अपेक्षा गर्न सकिन्छ ? यसबारे हामीले राजनीतिक विश्लेषक पुरञ्जन अचार्यलाई सोधेका थियौं ।
जवाफ आचार्यकै शब्दमाः
शेरबहादुर देउवाले सुधार गर्नुपर्ने प्रशस्तै छ । उहाँसँग केही खराब इतिहास जोडिएको छ, जो बहुप्रचारित छ । तर, उहाँसँग प्रधानमन्त्री हुँदा गरेका केही सुन्दर कर्महरु पनि छन् । उहाँले नै हो दलितहरुलाई समावेश गरेको, जग्गामा हदबन्दी लागू भएको । राष्ट्रिय रुपमा उहाँले गरेका कामहरु थुप्रै छन्, तर, ओझेलमा परे ।
शेरबहादुर देउवाको ‘ट्राक रेकर्ड’ हेर्दा उहाँको धेरै विवाद प्रहरी प्रशासनसँगै जोडिएको छ । चाहे त्यो ०४८ मा गृहमन्त्री हुँदाको मोतीलाल बोहोरा प्रकरण होस् वा अहिलेको आईजीपी प्रकरण
भयो के भने हरेक मानिस परिश्रम गरेर बाँचिरहेको छ । उहाँले श्रमलाई सम्मान दिन सक्नुभएन । उहाँले फाइदा कसलाई दिनुभयो भन्दा गाडीमा भन्सार छुट । ठूलो मन्त्रिपरिषद् बनाएर खर्च धेरै बढाउनुभयो । राजकाजमा उहाँका धेरै यस्ता काम छन्, उहाँको बाध्यता थियो कि के थियो थाहा छैन, तर, यो स्थापित इतिहास हो । अब त्यसलाई उल्टाउने र सपार्ने अवसर आएको छ । उहाँले आफ्नो विगतमा गरेको असल कामलाई हाइलाइट गर्ने अवसर पनि यही नै हो ।
नेपाल अझै विकासोन्मुख देश हो । माने पनि नमाने पनि यहाँ ठूलो भ्रष्टाचार छ । भ्रष्टाचारलाई बढावा दिने र खास निर्णय गरेर राज्यको स्रोत साधन व्यक्ति-व्यक्तिलाई दिने मान्छे (मन्त्री/प्रधानमन्त्री) नै सबैभन्दा चाँडै तल पुग्छ । यहाँ पदको त्याग मात्र पर्याप्य छैन । पैसाप्रतिको लालचको पनि त्याग जरुरी छ ।
कृष्णप्रसाद भट्टराई सिंहदरबारबाट बाहिरिँदा छाता र ट्यांका मात्रै लिएर निस्कनु भो । उहाँको छवि बन्यो । महात्मा गान्धी, जवाहरलाल नेहरु, वीपी कोइरालाको इमेज त्यसैगरी बनेको हो । त्यसैले नेपालमा जो पदप्रति लालची भएनन् र पैसाप्रति ज्यादै आकर्षित भएनन्, उनीहरु नेता हुन्छन् ।
प्राविधिक रुपमा प्रधानमन्त्री त जो पनि हुन सक्छन् । अहिले शेरबहादुरजी हुनुभएको छ । के कारणले भन्दा कांग्रेस पार्टी ठूलो भएकाले । तर, कांग्रेसलाई जोगाउने र अझ ठूलो पार्ने काम पनि त उहाँको हो नि । त्यसका लागि अब नेता हुनुपर्छ । नेता हुने काम के गरी गर्न सक्नुहुन्छ भने हिजोका गल्ती नदोहोर्‍याउने ।
उहाँमाथि भयंकर ठूलो च्यालेञ्ज छ । हिजोको दिनमा चुनाव घोषणा गरेर पनि गराउन सक्नुभएन । अब स्थानीय, प्रदेश र केन्द्र गरी तीनवटा चुनाव उहाँले नै गराउनुपर्नेछ । यदि यो चुनाव पनि भएन भने स्थायी रुपमा नै उहाँबाट चुनाव हुँदैन भनेर लेखाएर जानुहुन्छ । त्यसैले मलाई लाग्छ, चुनाव गर्न र आफ्नो इमेज उल्टाउन पनि उहाँले योपटक गल्ती सुधार गर्नुहुन्छ र काम गरेर देखाउनुहुन्छ ।
तर, शेरबहादुरजीमाथि खबरदारी गर्नैपर्छ । किनभने उहाँले यसपालि बिगार्दा अनर्थ हुन्छ । उहाँले कसरी जिम्मेवारी लिइरहनुभएको छ, थाहा छैन । यत्रो जिम्मेवारी लिइरहनुभएको छ भने यसको जिम्मेवारीबोध गरेर त्यही हैसियतले उहाँले आफ्नो क्याबिनेट बनाउने, राज्य सञ्चालनमा इनपुट लिने ठाउँहरुमा क्षमतावान मान्छेहरु लिनुभएन र मेरो-आफ्नो भन्न थाल्नुभयो भने ०४८ घण्टापछि थाहा भइहाल्छ कि प्रधानमन्त्री त बेकार भएँछु ।
शेरबहादुर देउवाको ‘ट्राक रेकर्ड’ हेर्दा उहाँको धेरै विवाद प्रहरी प्रशासनसँगै जोडिएको छ । चाहे त्यो ०४८ मा गृहमन्त्री हुँदाको मोतीलाल बोहोरा प्रकरण होस् वा अहिलेको आईजीपी प्रकरण । धेरै विवाद नेपाल प्रहरीसँग जोडिएको छ ।
मेरा मित्र सीके लालले अदालत, सुरक्षा निकाय र ब्यूरोक्रेसीलाई स्थायी सत्ता भन्छन् । त्यो स्थायी सत्तामध्ये सुरक्षा निकायको चलखेलमा शेरबहादुरजीको बढी रुची देखियो । यो ठीक, बेठीक अर्को कुरा हो । तर, यहाँ देउवा बढी ट्रयापमा परेको देखियो । उहाँको बुई चढेर कसैले स्थायी रुपमा शासन गरिरहेको छ ।
कहीँ न कहीँ न्यायाधीश नियुक्तिमा पनि विवाद भयो । मुख्यसचिवमा पनि विवाद भयो । र, आईजीपीमा पनि विवाद भयो । हो, सबैभन्दा बढी ट्र्रयापमा शेरबहादुरजी हुनुहुन्छ । काठमाडौंमा केही कमिसन एजेन्टहरु छन्, जसले यो सबै गरिरहेका छन् । को आईजीपी हुने, को मुख्यसचिव हुने र कुन ठेक्का कसले लिने भनेर उनीहरुले नै तय गर्छन् । उनीहरुका लागि सबैभन्दा सजिलो प्रधानमन्त्री हुनु नपर्ने शेरबहादुरजी हो । तर, उहाँमाथि पनि उनीहरुको प्रभाव सुरुदेखि नै थियो र अहिले पनि छ । प्रचण्डजीमाथि पनि थियो ।
म कहिलेकाँही बालुवाटार पुग्थें, त्यहाँ-त्यही मान्छे देख्थे । उनीहरु एकदम शक्तिशाली छन् । चन्दाका नाममा २/४ करोड दिन्छन् र सबै पार्टीका नेताहरुलाई मुठ्ठीमा राखेका छन् र देशको अहित हुने काम गराउँछन् । शेरबहादुरजीको खराब इमेज बन्नुमा उनीहरुको भूमिका बढी देख्छु । उहाँको पनि पर्सनल इन्ट्रेस्ट केही होला । तर, अब त्योभन्दा ठूलो एजेण्डा छ ।
यो सबै शेरबहादुरजीका पालामा सुरु हुन्छ भन्ने होइन, लगातार हुँदै आएको छ । यसलाई कुनै प्रधानमन्त्रीले रोक्न सकेको छैनन् । तर, कुन डिग्रीमा हुन्छ भन्ने हो । किनभने राजनीति त्यो तहमा पुगिसकेको छैन, जहाँ क्लिन ब्यूरोक्रेसी देओस्, ‘क्लिन ल एण्ड अडर’का लागि सुरक्षा निकाय बनाउन सकोस् । क्लिन न्यायालय देओस् । रिफर्मका लागि कसैले यति प्रयत्न नै गर्न सकेका छैनन् । एजेण्टहरु जरा गाडेर बसेका छन् । शेरबहादुरजीले फेरि त्यसलाई नै ‘फ्यासिलिटेड’ गर्नुभयो भने उहाँ फेरि प्रधानमन्त्री हुने नहुने बेग्लै कुरा हो तर, कांग्रेस पार्टी समाप्त हुन्छ ।
उहाँको यो पटकको शासनको बेञ्चमार्क त्यही छ । डर के छ भने यो बढ्नेछ ।
निराशाको मात्र कुरा गरेन भएन । यत्रो उमेर भइसक्यो । के कहाँबाट आउँछ भन्ने पनि थाहा छ । अब स्वार्थ के हुन्छ भने यो कार्यकालमा मेरो पनि जयजयकार नै होस् । सभापति पनि भइसक्नु भो । त्यसैले हिजो मैले असल खराब जे गरेँ, यो कार्यकालमा आफ्नो कीर्ति र देशप्रति माया राखेर जानुहुन्छ भन्ने आश छ मलाई ।
यो बीचमा मैले उहाँलाई भेटेको पनि छु । हाम्रा नेताहरु हत्तपत्त रियलाइजेशन गर्दैनन् । रियलाइजेशन गर्दा सानो भइन्छ भन्नेछ । तर, केही न केही अण्डरस्ट्याण्डिङ बढेको पाएको छु । यति हुँदाहुँदै पनि पछिल्लो घटनाक्रम (महाअभियोग र आईजीपी प्रकरण) हेर्दा उहाँले चाहेर पनि रोक्न सक्नुहन्न कि ? किनकी स्थायी सत्तालाई चलखेल गर्न केही मानिस लागिरहेका छन् ।
डरमर्दो के छ भने तीनवटा चुनाव गर्नु पर्नेछ । नेपालमा चुनावी खर्च भयंकर छ । पार्टी सभापतिको हैसियतले यो चुनावी खर्च जोहो गर्ने काम उहाँको टाउकोमा आउँछ । अब सोच्नुपर्‍यो कि कसरी चुनावका लागि पैसा जुटाउने होइन, कसरी चुनावी खर्च कम गर्ने ? के-के छन् उपायहरु ? त्यतातिर लाग्नु भयो भने इमेज बन्छ । त्यसैले शेरबहादुरजीले सोच्ने तरिका परिवर्तन गर्न जरुरी छ ।
कांग्रेसको शुभचिन्तक भएकाले मेरो उहाँलाई सल्लाह छ, बूढानीलकण्ठ बस्नुहुन्छ, छोरा लण्डनमा पढ्छ, त्यसलाई बिर्सनुस् । उहाँ डडेलधुरामा नै बसेर पढ्नुभएको हो । उहाँलाई भोट दिनेहरु त त्यहीँ बस्छन् । डडेलधुराका छोराछोरी, मतदाता, जसले भोट हाल्छन्, उनीहरुलाई सम्झिएर शासन गर्नुहोस् ।
हरेक दिन बिहान र बेलुका डडेलधुरालाई सम्झनुभयो भने बेष्ट शासन गर्नुहुन्छ । र, सकिन्छ भने हरेक १५/१५ दिनमा उहाँ पुग्नुपर्ने डडेलधुरा नै हो, जुन वास्तविक नेपाल हो ।
यो पनि पढ्नुहोस् 
कांग्रेसमा विपत आउँदैछ, स्थानीय चुनाव खतराको घण्टी हो

