मधेस डुब्दा मधेसी नेता काठमाडौंमा !

तराईको जनमतलाई हेर्दा कतिपय मानिसहरुले एमाले मधेस विरोधी भयो भनेर प्रचार गरेका छन् । एक समयमा माओवादीको पनि यस्तै नीति थियो । तर, धाकधम्की देखाउने जमात कम र सानो हुन्छ । जनताले नबोलेर नै आफ्नो अभिमत व्यक्त गर्दछन् । एमालेका विरुद्धमा टिप्पणी गर्ने जमात सानो र उत्ताउलो छ । तर, जनमत चुप छ । मौका आउँदा एमालेको पक्षमा नै जनताले भोट हाल्छन् ।
साउनमा बाढी आएर मधेसमा डुवान भयो । कुनै पनि आफूलाई मधेसप्रेमी भन्ने दलहरु जनताको उद्धार र राहतमा जुटे ? एमालेले सबै जिल्लामा आफ्ना एक–एक वटा जनवर्गीय संगठन र स्थानीय पार्टी कमिटीलाई परिचालन गरेर राहात र उद्धारमा जुट्यो । मधेस डुब्दा मधेसी दलका साथीहरु त काठमाण्डौंमा हुनुहुन्थ्यो । एमालेले १ करोड रकम जुटाएर प्रधानमन्त्री राहत कोषमा दिइसकेको छ ।
जनताले देखेका छन् एमालेले मधेसमा के गरिरहेको छ भनेर । राष्ट्रिय राजनीतिमा कुन पार्टीको हैसियत र भूमिका के छ भन्ने कुरा जनतालाई राम्रोसँग थाहा छ । काठमाण्डौंसम्मको पहुँच जनतालाई चाहिएको छ । केही समयअघि हामीले सर्भे गर्दा एमाले पहिलो शक्ति हुने देखिएको छ । संगठनका हिसावले पनि एमाले जित्ने पार्टी हो । राम्रा र जित्ने मान्छेलाई एमालेले उम्मेदवार बनाएको छ ।
तराईमा पार्टी मात्र नभई व्यक्तिले पनि निर्वाचनमा बढी प्रभाव पार्छ । त्यो मधेसको मनोविज्ञानलाई पनि एमालेले राम्रोसँग बुझेको छ । त्यहाँका जनताले स्थानीय लोकप्रिय ब्यक्तिलाई हेर्दछन् ।
जस्तो– मनोविज्ञान र बसोवास छ, सोहीअनुसार टिकट दिने काम एमालेबाट भएको छ । जनशक्ति परिचालन हिसावले पनि भत्किएको र टुटुेको ठाँउमा पार्टीलाई मर्मत गरिएको छ । पार्टी संगठन बनाउने बेला पनि यो हो । एमालेले आफ्नो किसिमको योजना बनाइरहेको छ । एमालेले मधेसमा चुनाव हार्छ भनेर टिप्पणी गरेका छन्, त्यसमा सत्यता छैन ।
आगामी असोज २ गते १२९ वटा स्थानीय तहमा हुने तेस्रो चरणको निर्वाचनमा प्रदेश नम्वर २ मा एमाले नै पहिलो शक्ति हुन्छ । मधेसका ८ जिल्लामा ४० देखि ४५ वटा स्थानीय तहमा एमालेले सजिलै जित्छ । त्यसबाहेक पनि केही स्थानीत तहमा हामीले थोरै मेहनत गर्दा पनि जित्न सक्ने देखेका छौं । पूर्वपश्चिम राजमार्ग क्षेत्रका अधिकांश स्थानीय तहमा एमालेको पडक छ ।
एउटा जिल्लाका कम्तिमा पनि ५ वटा स्थानीय तहका हाइवे वरपर छन् भने ८ वटा जिल्लामा गरी ४० वटा स्थानीय तह हामी जित्छौं । त्यहाँ अरु पार्टीका पनि उम्मेदवार हुन्छन् । हरेक पार्टीको भोट विभाजित हुन्छ । त्यो सबैलाई मिहीन ढंगले विष्लेषण गर्दा एमाले नै पहिलो पार्टी हुन्छ ।
एमाले र मधेस
एउटा कुरा के भने भने तराई मधेशका जनता यो सधैंका आन्दोलन झैंझगडा रुचाउँदैनन् । मधेस अशान्त हुँदा कयौं बर्ष पछाडि धकेलिने अवस्था आएको कुरा स्वयं मधेसका जनताले बुझेका छन् । जनताले विकास र सम्वृद्धि चाहेका छन् र अर्को कुरा सम्वृद्धि र प्रगति भनेको आफु जिउँदो भएकै बेलामा देख्ने हो । अब त देश बनाउनुप¥यो नि । देश बनाउन चाँहि कमजोर टुटेफुटेका कुनै कार्य क्षमता नभएका, परनिर्भरता र लम्पसारवादी सोच भएकाबाट कसरी सम्भव छ ? देश बनाउन एउटा शशक्त ठूलो पार्टी चाँहियो । यो कुरा जनताले खोजिरहेको छ र राष्ट्रिय आवश्यकता पनि हो । अब जहाँसम्म एमाले मधेस विरोधी भन्ने कुरा छ त्यसमा एक प्रतिशत पनि सत्यता छैन् ।
एमाले सरकारमा रहँदा मधेसी प्रत्येक जिल्लामा रिङरोडसहित सडक बनाउने गरी पचासौं करोड रकम हामीले छुट्टाएका छौं । जनता आवास कार्यक्रम हामीले लागु गरेका छौं । मधेशी जनताको हक र हितका पक्षमा बोल्ने पार्टी नै एमाले हो ।
मधेसका कुसंस्कार र कुरीतिलाई, विभेदलाई संरक्षण गर्ने, हरुवा चरुवा पाल्ने, इनार छुन नदिनेहरु मधेसी पक्षधरता हुने एमाले बिरोधी हुने हुन्छ ? हिन्दी भाषालाई राष्ट्रिय भाषा बनाउनुहुँदैन त्यसले मधेसका स्थानीय भोजपुरी, मैथिली, अवधी भाषाहरु हराउँछन्, मर्छन् भनेर बिरोध गर्ने एमाले मधेश विरोधी हुन्छ ? हामीले मधेशी जनता बिरोधी संविधान संशोधन प्रस्तावलाई असफल बनाएका छौं ।
अघिल्लो निर्वाचनको मनोवैज्ञानिक असर
पहिलो संविधानसभाको निर्वाचनमा माओवादीले ल्याएको परिणामको प्रभाव सबैतिर प¥यो । अहिले ६ वटा प्रदेशमा भएको निर्वाचनमा सत्तामा बसेका दुई पार्टीभन्दा एमाले ठूलो पार्टी भएर आयो । विपक्षमा बसेको पार्टीका विरुद्ध भएका सबै खाल जालझेलका बावजुद पनि एमालेले हासिल गरेको जनमत सानो छैन । अब राष्ट्रिय राजनीतिको पहिलो शक्ति एमाले नै भएको कारणले अरु पार्टीलाई मत दिएर कुनै पनि अर्थ छैन । अरूलाई मत दिनु भनेको मत खेर फाल्नु हो भन्ने भाव जनतामा पैदा हुन्छ ।
मतको ट्रेन्ड र जनताको झुकावले अबको संसदीय चुनाव र प्रदेशको चुनावमा पनि एमाले नै पहिलो शक्ति हो भन्ने निश्चित छ । अब सानो पार्टीमा लागेर वा मत दिएर त्यसको औचित्य रहँदैन भन्ने कुरा जनताले बुझेका छन् ।
सम्भावित ध्रुवीकरण
हामीले कांग्रेस–माओवादीको गठवन्धनलाई धेरै ठाउँमा हेर्‍यौं र झेल्यौं पनि । हामीले पनि गठबन्धन गर्‍यौं। तर, निर्वाचन परिणामहरुले के देखाए भने बहुदलीय राजनीतिक प्रतिस्पर्धामा दलीय गठवन्धनलाई जनताले रुचाएनन् ।
भरतपुर महानगरमा माओवादी अध्यक्ष प्रचण्डकी छोरीलाई जिताउन जर्वजस्ती गरिएकाले सफल देखिएको उनीहरुलाई लागेको होला, त्यो सत्य होइन । धनकुटाजस्तो जिल्लामा कांग्रेस माओवादी मात्रै होइन, सारा जनजाति पार्टीसहितका ७ राजनीतिक दलले हाम्रा विरुद्ध गठवन्धन गरे । तर, उनीहरूको लज्जाजनक हार भयो । हामीले क्लीन स्पीप गर्‍यौं। यो नतिजाको गहिरो अध्ययनले के देखाउँछ भने जनता किन एमाले प्रति आर्कषित छ ?
राष्ट्रिय अन्तरराष्ट्रिय रूपमा घेरावन्दी गर्दा पनि त्यसका बिरूद्धमा जनता अभिमत मार्फत बिरोध गरेको देखियो । कारण प्रस्ट छ, एमालेले लिएका देशप्रतिका नीति र अंगीकार गरेको विकास र सम्वृद्धिको योजना, राष्ट्रिय हित, अखण्डता र स्वाधीनताको पक्षधरता नै हो । प्रदेश नम्वर २ पनि ठ्याक्कै यस्तै नियम लागु हुन्छ ।
मधेसमा सबैभन्दा बढि बजेट र विकास दिने एमाले नै हो । अरूले गफ गरेका छन् । द्वन्द्व मच्चाएका छन् । हामीले शान्ति, विकास र सम्वृद्धि दिएका छौं । अर्को कुरा के छ भने, पार्टी र नेताले गठवन्धन गर्दैमा जनताले भोट दिँदैनन् ।
विगतमा के देखियो भने केही स्थानमा गठवन्धन गरेर एमालेका बिरुद्धमा आए । जहाँ–जहाँ गठवन्धन भएन त्यहाँ भने सबै मिलेर एमालेलाई गाली र प्रहार गरे । तेस्रो चरणको चुनावमा पनि केही ठाँउमा गठवन्धन गर्ने तर साझा दुश्मन भने एमालेलाई बनाउने हुन सक्छ । वृहत खालको एउटै मोर्चा, एउटै गठवन्धन हुने सम्भावना छैन ।
म के देख्छु भने पूर्वपश्चिम राजमार्गभन्दा उत्तर र त्यसको १० किलोमिटर तलसम्म एमाले नै बलियो छ । १० किलोमिटरभन्दा तल मधेसी दलको प्रभाव छ । त्यहाँ हामीले जति जित्छौं त्यो प्लस नै हुन्छ । मधेसी दलले कांग्रेसलाई प्रतिस्पर्धी ठानेका छन् कोर मधेस क्षेत्रका । त्यो भएपछि मधेसी दल र कांग्रेसको गठवन्धनको सम्भावना कम छ । मधेसमा माओवादीको जनमत छैन ।
साविक तमलोपा र अन्य पार्टीका नेताहरुले के भनिरहेका छन् भने हाम्रो लडाइँ र प्रतिस्पर्धा मूलरूपमा कांग्रेससँग हो । त्यसैले कांग्रेससँग मिलेर कुनै लाभ हुँदैन । त्यहाँ त एमालेसँग मिल्दा लाभ हुन्छ भनेका छन् । मिलेर जाऔं न भन्ने प्रस्ताव पनि आएको छ । त्यस हुनाले यी सबै सम्भावनालाई एमालेले ध्यानमा राखेको छ । एमाले सकारात्मक छ ।
कांग्रेसको समस्या
नेपाली कांग्रेस दिनानुदिन ओरालो लाग्दै गएको शक्ति हो । कांग्रेसलाई नेतृत्व गर्ने नेताको पनि अभाव देखे मैंले । कांग्रेसमा कुशल नेतृत्वको संकट छ । कांग्रेस घट्ने क्रममा छ । कांग्रेसको गन्तव्य पनि छैन । उद्देश्य पनि छैन । कार्यक्रम पनि छैन ।
राष्ट्रिय जल्दाबल्दा विषयमा कांग्रेसले लिने नीति र अडान पनि अस्पष्ट छन् । पूँजीवादी खालको दृष्टिकोण बोक्ने पार्टीहरू अन्र्तराष्ट्रिय समुदायलाई भेटे भने तिमीहरू र हामीहरू एकै हो भन्छन् । समाजवादी कम्युनिष्ट शक्तिहरूसँग मुकाविला गर्न गाह्रो भएपछि अहिले हामी पनि त प्रजातान्त्रिक समाजवादी हौं भन्छन् । सामाजिक न्यायको बाटो पनि हिँड्न नखोज्ने, एमालेको देखासिकी गरेर घिस्रिएर हिँड्नुपर्ने अवस्थामा कांग्रेस छ । कांग्रेस आफ्ना नीतिगत कारणले पनि असफल भैरहेको छ ।
विश्व पूँजीवाद पनि सामाजिक न्यायको बाटोलाई उपेक्षा गरेर जान सकिँदैन भन्ने अवस्थामा पुगेको छ । जनता आवास कार्यक्रम, वृद्ध भत्ताको कार्यक्रम, स्वास्थ्य बीमाको कार्यक्रम ल्याउने काम त एमालेले गरेको हो । शिक्षामा र राजनीतिक प्रतिनिधित्वको सहभागितामा पनि एमालेकै नीति लागु छन् । अहिले नै जुन सामाजिक सुरक्षा ऐन पास भयो, त्यो कन्सेप्ट ल्याउने एमाले नै हो । कांग्रेस जनताबाट कर्नरमा परेको छ । त्यही भएर माओवादीसँग मिलेर भए पनि यसो केही साख बचाउन सकिन्छ भनेर लागेको छ । यसमा मात्र स्वार्थ भन्दाबाहेक केही छैन ।
कांग्रेस राष्ट्रिय हितमा उभिँदैन । कुनै पनि मुलुक आकारका हिसावले सानो ठूलो हुन सक्छ, तर सार्वभौमसत्ता र स्वाधीनता उत्तिकै महत्वपूर्ण हुन्छ । यस्ता विषयमा पनि कांग्रेस खेल्न खोज्छ, लम्पसार भइदिन्छ, त्यो जनताले रुचाएका छैन्न ।
तर एमालेले यी सबै विषयलाई आफ्नो शीरमा राखेको छ । अझै एमालेले हरेक जनतालाई व्यवसायिक बनाउने र उत्पादनसँग जोड्ने अभियानमा छ । व्यापार व्यसायको प्रोत्साहन गर्न र नीतिगत रुपमा समेत सहजीकरण गर्ने क्रममा एमाले छ ।
कांग्रेस– माओवादी गठबन्धनको लाभ
यसमा कांग्रेसले भन्दा बढी लाभ माओवादीले नै उठाएको देखिन्छ । र, यो क्रम बढ्दै गयो भने माओवादी प्लस हुन्छ, कांग्रेस माइनस हुन्छ । जस्तो भनौं न, भरतपुर महानगरपालिकामा कांग्रेस एक्लै लडेको भए निर्वाचन जित्न सक्थ्यो । पार्टी संगठन चलाएमान हुन्थ्यो । तर, कहिल्यै नजित्ने माओवादीलाई जिताएर कांग्रेसले माओवादीको भागमा १ महानगरपालिका थपिदियो । कांग्रेस प्लस हुँदा पनि माओवादी माइनस हुन्छ ।
के चाँहि सत्य हो भने केही ठाउँ जहाँ हामी थोरै मतले जित्ने स्थानीय तहहरूमा गठवन्धनको सानो कार्यकर्ताको भोटले हामीलाई हराएको छ । ५/७ सयले हामीले जित्ने ठाउँहरुमा हामीलाई यो गठवन्धनले हराएको छ । हामीले पनि यो बारेमा सोच्नुपर्ने बेला आएको छ ।
माओवादी कार्यकर्तालाई पनि कांग्रेसको रुखमा भोट दिन र एलान्यस गर्न रूची छैन, तर नेतृत्वले जर्वजस्ती गरेको छ । स्थानीय रुपमा एमालेसँग नै तालमेल गर्ने चाहना उनीहरु राख्छन् ।
यो कुराको पुष्टि कसरी हुन्छ भने स्थानीय तहमा कांग्रेससँग गठवन्धन गरेको माओवादीले जिसस बनाउँदा भने एमालेसँग मिलेको देखिन्छ । कहिले एमालेसँग मिलेर कहिले कांग्रेससँग लाभ लिने माओवादीका बारेमा कांग्रेस र एमालेभित्रै गम्भीर छलफल हुन आवश्यक छ । माओवादी स्वार्थका लागि हामी किन हतियार बन्ने ? यसको अन्तिम घाटा त कांग्रेसलाई हुन्छ दीर्घकालीन रूपमा हेर्दा । घाटा कांग्रेसलाई भयो भने माओवादी पहिलो पार्टी हुने सम्भावना छैन, यसले निश्चिय नै फाइदा एमालेलाई नै हुन्छ । अब माओवादीको प्रतिस्पर्धी कांग्रेस हो, एमाले होइन ।
सतहमा हेर्दा कांग्रेस र माओवादीवीचको गठबन्धनले एमालेलाई २५/२६ स्थानीय तहमा हराएको छ, यो सत्य हो । माओवादी र कांग्रेस अझै केही समयसम्म मिलेर चुनावी प्रतिस्पर्धामा हाम्रा विरूद्धमा आए भने ध्रुवीकरण शुरू हुन्छ ।
अब नयाँ ध्रुवीकरण हुन सक्छ
अहिलेको सत्ता गठवन्धन भौतिक र कृत्रिम हो, जब लामो समयसम्म यो जान्छ अनि धुव्रीकरण शुरू हुन्छ । त्यो कसरी हुन्छ भने माओवादीभित्रका सबै कम्युनिष्ट र वाम राजनीतिक आन्दोलनका व्यक्तिहरू कि त कांग्रेस–कांग्रेस जस्तो देखिनुपर्‍यो  वा माओवादी कम्युनिष्ट होइन, कांग्रेसकै जनवर्गीय संगठन हो भनेर त्याग्नुपर्‍यो  । माओवादीभित्र भएका, कम्युनिष्ट आन्दोलनमा लामो समय रहेका, विचार र उद्देश्य फरक लिएर हिँडेका कार्यकर्ताले सधैं रुखमा भोट हालिदिनुपर्ने नियति प्रचण्डका कारण भएको कुरा बुझेकै छन् ।
कतिपय माओवादीहरु कांग्रेसपरस्त माओवादीमा विकसित हुन्छन्, कतिपय एमालेमा आउँछन् । कांग्रेसमा पनि ठ्याक्कै यही नीति लागु हुन्छ । कि त यसो अलिअलि ज्यानमा माओवादीको गन्ध बोकेर बस्नुपर्‍यो , होइन भने लोकतान्त्रिक विधि र पद्दतिमा विश्वास गर्ने र राष्ट्रवादी शक्ति एमालेमा आउनुपर्‍यो ।
हिजो माओवादीको ‘कांग्रेस छानीछानी’ भन्ने नाराबाट पिल्सिएका र जीवनभर रुखमा भोट हालेका कांग्रेसले गौरवशाली पार्टी भन्दै माओवादीलाई सधैं भोट हालेर बस्नुपर्ने अवस्था आउने भयो । त्यसैले यो गठवन्धन अझै बढी जाँदा कांग्रेस माओवादी दुवै च्यातिन्छन् ।
म त के भन्छु भने यो गठवन्धन अझै लामो समयसम्म जानुपर्छ, ता कि सच्चा कांग्रेस र सच्चा कम्युनिष्ट माओवादीहरु त्यहाँबाट निराश बनेर निष्कृय बनुन् ।
एउटा कुरा के छ भने जहाँ गठवन्धनको उम्मेदवार उठ्छ, त्यो ठाँउमा सर्मथक पार्टीको संगठन लगभग प्यारालाइसिस नै हुन्छ । भरतपुर महानगरमा माओवादीलाई सर्मथन गर्दा कांग्रेसको संगठन शिथिल र मरेको जस्तै भएको छ । कारण, माओवादीलाई भोट दिनुपर्ने भएपछि कांग्रेसको राजनीति गरेर के गर्ने ? भन्ने हुन्छ । यो कुरा बुझेर नै दोस्रो चरणको स्थानीय तहको निर्वाचनमा हामीले बिराटनगरबाहेक कहीँ पनि गठवन्धन गरेनौं । बिराटनगरको गठवन्धनको पनि औचित्य देखिएन ।
मेरो विचारमा प्रदेश र केन्द्रको चुनावसम्म कांग्रेस र माओवादीको गठवन्धनको प्रयास हुन्छ । कांग्रेस माओवादी गठवन्धनले अब एमालेलाई पहिलो पार्टी बन्न भने रोक्दैन । कहिल्यै पनि शतप्रतिशत मत यता र उता हुँदैन । नेता लाग्नेवित्तिकै सबै जनमत उतै जान्छ भन्ने कुरा होइन । केही असर भने हामीलाई हुन्छ । केही ठाँउमा हामीलाई हराइन्छ भने केही ठाउँमा प्लस पनि हुन्छ ।
अब यी दुई पार्टीका अतित्वमाथि नै संकट आयो । एक्लै जित्न सक्ने र एमालेलाई हराउन सक्ने तागत उनीहरुले गुमाइसकेका छन् । पहिला हामी कमजोर थियौं । माओवादी र अरु राजनीतिक शक्तिसँग तालमेल गरेका थियौं । कांग्रेसले गर्दैनथ्यो । तर, अहिले कांग्रेस खोजेर हिँडिरहेको छ कि तालमेल को कोसँग गर्ने भनेर । यसको अर्थ के हो भने कांग्रेसले आफ्नो शक्ति गुमाएको निष्कर्षमा उ पुगेको छ । दोस्रो पार्टी बनेको स्वीकारोक्ति हो ।
स्थानीय तहको संख्या र सर्वोच्चको फैसला
निर्वाचनमा आफू जित्नका लागि अनुकुल भूगोल तयार गर्ने कांग्रेस माओवादीको मनसायलाई सर्वोच्च अदालतले पनि ल्याप्चे लगाएको देखियो । केही वडा र केही क्षेत्र यताउता पार्दा जित्न सकिन्छ कि भनेर घिड्घिडो सरकारले गरेको देखियो । राजपाको नाममा यो कांग्रेस माओवादीले गरेको षडयन्त्र थियो । यो नीतिगत र संस्थागत धाँधली हो ।
कतिपय पार्टीले उम्मेदवार घोषणा गरेर चुनावमा लागिसकेपछि फेरि स्थानीय तहको संख्या थप गर्ने यो के काइदा हो ? होइन सत्तामा बस्ने जे मन लाग्छ त्यही गर्न पाउने ? कति स्थानीय तहको संख्या बनाउने भन्ने कुरा पुष्पकमल दाहालको दिमागमा जे सनक चल्छ त्यही हुन्छ ? अनि हामी सबैले सिंगो देशले त्यही मानिदिनुपर्ने ? हिजो पो आयोगले गरेको थियो । आयोगका मान्छे चुनाव लड्नेवाला थिएनन् । हामी अहिले नै बिरोध गरेर आन्दोलनमा लाग्ने पक्षमा छैनौं । हामी उम्मेदवार तय गरेर नै जितेर देखाउँछौं ।
( एमाले नेता पाण्डेसँग चितवनबाट सुवास पण्डितले गरेको कुराकानीमा आधारित)

