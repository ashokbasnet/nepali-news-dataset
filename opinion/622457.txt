कांग्रेस संकटका आयाम

सात दशक वयश्क नेपाली कांग्रेस र एसका सभापतिको उमेर उस्तै छ । पार्टी संसदको प्रमुख दल हो र सभापति प्रधानमन्त्री हुनुहुन्छ, अनुभवी नेताहरुको बगाल छ, २००७ सालको सशस्त्र क्रान्ति, विपीको मेलमिलाप, माओवादीसंग द्वन्द्व र सम्झौताको इतिहास, परिपक्व अन्तराष्ट्रिय सम्वन्ध र व्यापक जनमत समेतको लाभ हुँदा हुँदै नेपाली कांग्रेसले किन गति लिन सक्दैन ?
यसका सैद्धान्तिक आयामहरु के-के हुन् ? के कांग्रेस आज पनि परम्परा र परिवर्तनको अन्तरद्वन्द्वमा रुमलिरहेको छ ? वा कांग्रेस जीवनबारे पुनःविचार गर्न जरुरी छ ? एउटा गैरकांग्रेसीको नजरमा आज कांग्रेस कहाँ छ ? प्रस्तुत लेख त्यसैको सानो टिप्पणी हो ।
वीपीको विरासत
सामान्यतया लोकतान्त्रिक पार्टीहरुमा नेतृत्वको चयन प्रणालीमा आधारित हुन्छ, लोकतन्त्रमा उत्तराधिकार त्यस्तो सामन्ती प्रवृत्ति हो जसले परम्पराको निरन्तरतालाई जोड दिन्छ । कांग्रेसको ७ दशक लामो अवधिमा सुवर्णसमशेर एक वर्ष र कृष्णप्रसाद भट्टराई (दुई पटक गरी दुई वर्ष) सँगै शेरबहादुर देउवा पनि त्यस्ता अपवाद हुन् जसले पार्टीमा उत्तराधिकारीका रुपमा सभापति पाएनन्, लिएनन् वा तिनले सभापतिका लागि ठूलै मूल्य चुकाए । तर, त्योमात्रैले कांग्रेसले गति भने लिएन ।
भट्टराई र सुवर्णसमशेर अग्ला कदका नेता थिए, जो आफैंले बनाएको विरासत र पार्टीभित्रको बाध्यात्मक शक्ति सन्तुलनको परिणामस्वरुप पार्टी नेतृत्व तहमा पुगेका थिए । तर, शेरबहादुर देउवा अन्तरसंघर्ष, विभाजन र एकीकरणका अनेकौं उत्तार चढाव ब्यहोर्दै पार्टी नेतृत्वमा आइपुगेका हुन् ।
भारतीय सवतन्त्रता र राणाविरोधी आन्दोलनको जगमा नेपाली राष्ट्रिय कांग्रेस, नेपाल प्रजातान्त्रिक कांग्रेसको एकता पश्चात सन् १९४६ मा आजको नेपाली कांग्रेसको गठन भएको हो । त्योबेलाको पार्टी कोइराला परिवारको पूरै काबुमा थियो । नेपाली राजनीतिको इतिहासमा वीपीका बारेमा गरिएका मूल्यांकन र कांग्रेसमा उनको योगदानको समीक्षा वस्तुनिष्ठ तरिकाले कहिल्यै भएन ।
साहित्यको पहाडले गह्रौं देखिने वीपीको व्यक्तित्वका बारेमा आलोचना गरेर लेख्ने घृष्टता कांग्रेसी वा गैरकांग्रेसी कसैले गरेनन् । विपिले कांग्रेसी राजनीतिबाट राष्ट्रिय नेताको रुपमा अग्लो कद बनाए । सैद्धान्तिक रुपमा उनी समाजवादी दिवाना थिए । उनको समयको विश्व राजनीतिक परिवेशनै समाजवादका लागि उर्वर थियो ।
संसार दुई ध्रुवमा विभक्त थियो, विश्वको आधाभन्दा वढि मानवसागर र ठूलो भूभाग (तत्कालीन सोभियत संघ, चिन, भियतानाम, क्यूवा, कोरिया) समाजवादी धारमा थिए ।
वीपीका आर्दश जवाहरलाल नेहरुसमेत रसियन धुरीमा थिए । यद्यपि उनको नेतृत्वको असंलग्न आन्दोलन थियो, त्यो त नेहरुको अन्तर्राष्ट्रिय व्यक्तित्व निर्माण र भारतिय सार्वभौमिकताको रक्षा कवच मात्रै थियो । सो समयमा पण्डित नेहरुमा आफ्नो यति ठूलो अन्तर्राष्ट्रिय व्यक्तित्व निर्माण भएको भ्रम थियो कि कदाचित चीनले भारतमाथि हमला गर्‍यो भने त्यो नै तेस्रो विश्वयुद्धको कारण हुने उनको विश्लेषण थियो । तर, सन् १९६२ को चीन-भारत युद्धको परिणाम उनले सोचे जस्तो आएन ।
वीपीमा नेहरुको गहिरो छाप थियो र समकालीन विश्व परिवेशबारे समुच्च विश्लेषण थियो । कतिपय कुरामा वीपी साहित्यमा मात्रै होइन कि राजनीतिमा पनि अराजक थिए । राष्ट्रिय सार्वभौमिकता र अन्तरराष्ट्रिय सम्वन्धबारे वीपी कतिपय सन्दर्भमा नेहरुसंग असहमत पनि थिए ।
त्यसो त नेपाल-इजरायल कुटनीतिक सम्बन्ध कायम गर्नु र इजरायलको भ्रमण गर्नु वीपीको, ‘सार्वभौम समानता’ (संयुक्त राष्ट्रसंघको वडापत्रको धारा २ को हुवहु बुझाइ थियो) । वीपी त्योबेला अन्तर्राष्ट्रिय सम्वन्ध निर्माणको चरणमा थिए, जसले क्षेत्रीय सन्तुलनको कम ख्याल गरे । नेपालजस्तो कमजोर राष्ट्रले अन्तर्राष्ट्रिय सम्वन्धमा गेम खेल्न सकिँदैन र हुँदैन पनि । तर, वीपीले त्यो धृष्टता गरे ।
धर्म रेग्मी
भारतीय स्वतन्त्रता आन्दोलनबाट दीक्षित वीपीका लागि हिमचिम र निकै घनिष्टताका हिसावले पनि भारतीय नेताहरु त्यति ठूलो नलाग्नु स्वाभाविक थियो घरेलु राजनीतिक मामिलामा वीपी देश दौडेनन् वा अवसर जुरेन । उनलेे अन्तर्राष्ट्रिय सम्वन्ध र राजनीति साहित्यको जगमा बुझे, त्यो वीचमा राजा महेन्द्रले देश दर्शन गरे ।
गत वर्ष रमेशनाथ पाण्डेको ‘कुटनीति र राजनीति’मा राजा महेन्द्र र वीपीको सहकार्यका लागि आफूले पहल गरेको सन्दर्भ उल्लेखित छ, उहाँले त्यस्ता दुई व्यक्तिको सहकार्य भएको भए मुलुक कहाँ पुग्थ्यो होला भन्ने प्रश्नसमेत उठाउनुभएको छ । वीपी र महेन्द्र इतिहासका दुई ध्रुव थिए, वीपीमा समानता, लोकतन्त्र र भातृत्वको मजबुत बुझाइ थियो । वीपी प्रणालीमा विश्वास गर्थे । महेन्द्र सामन्ती व्यवस्थाका कठोर शासक थिए ।
महेन्द्र शक्तिशाली राजतन्त्र चाहन्थे, उनी परम्परामा विश्वास गर्थे, महेन्द्र शक्तिका भोका थिए, वीपी शक्तिको विभाजन र हस्तान्तरण चाहन्थे । महेन्द्रले सत्तारोहणलाई नेपाली माटो र हावा पानी सुहाउँदो राष्ट्रवादको आवरण दिए ।
वीपीको राष्ट्रियताको बुझाइ कयौं हदसम्म प्रगतिशील थियो र उनको पहिलो मन्त्रीमण्डलनै समावेशीकरणमा आधारित थियो । विपी र महेन्द्रको एकता एउटा शर्तमा मात्रै सम्भव थियो, त्यो हो वीपी निर्दलीय पञ्चायतमा पस्नुपथ्र्याे । नदीका दुई धारको मिलन सुन्दा रोमाञ्चक लागे पनि त्यसले नदीको अस्तित्व अस्वीकार गर्दछ । सायद महेन्द्र र वीपीको एकताले वीपीको व्यक्तित्व समाप्त हुन्थ्यो त्यो भएन, राम्रै भयो ।
वीपीले मूल्यको राजनीति गरे यसमा विवाद छैन । तथापि वीपीले आफ्नो विचारमा देश डोर्‍याउन सकेनन् । वीपीमा एक खालको नायकत्व थियो । उनले पार्टी राजनीतिमा कोइराला परिवारको वंशवादलाई सैद्धान्तिक मिथकहरुसहित स्थापित गराइदिए । उनको राजनीतिक, साहित्यिक, रचनाहरुमा परिवारका आदर्शहरु प्रशस्तै भेटिन्छन् ।
त्यसो त वीपीेले चाहेका भए कांग्रेसले त्योबेलै नेतृत्व प्रणाली ग्रहण गर्न सक्थ्यो । तर, उनले पार्टीे भारदारी उत्तराधिकार चलाइदिए । इन्दिरा गान्धीकै पाहुना भएर भारतको घरेलु मामलामा इन्दिरा गान्धीको सरकार विरुद्ध जय प्रकाश (जेपी) को आन्दोलनलाई सर्मथन गर्नु र नेपालमा राजासँग मेरो घाँटी जोडिएको छ भन्नु उनको तात्कालीन अन्तर्राष्ट्रिय राजनीतिक विकासक्रम र घरेलु मामिलाको सन्तुलित विश्लेषणमा आधारित थिएन ।
उल्लेखित धारणा कमजोर टिम, छिन्नभिन्न संगठन, बढ्दो उमेर र जिर्ण स्वास्थ्य समस्याको चेपमा परिपक्व नेताबाट आएका कठोर, अनौठो र आश्चर्यजनक अभिव्यक्ति थिए । त्यसबारेमा स्वतन्त्र रुपमा अध्ययन र टिप्पणी हामीले गर्दै गरेनौं ।
वीपीले शासन व्यवस्थामा प्रणालीको वकालत गरे पनि पार्टी भारदारी तरिकाले चलाए, त्यो उनको पालामा पार्टी यति पारिवारिक थियो कि पार्टीका बैठकहरुमा नेताहरुलाई ठूल्दाइ, सान्दाइ, बाबु, सम्वोधन गरिन्थ्यो, त्योबेला वीपीलाई सभापतिज्यू भनेर सायदै सम्वोधन गरियो होला । पार्टी बैठकमा किशुुनजी, सुवर्णसमशेर र गणेशमान नहुँदा त्यो त पुरै भारदारी कचहरीजस्तो लाग्थ्यो । वीपीमा आफूलाई अदृश्य शक्तिले देशको शासन चलाउनु भनी आर्शिवाद दिएको भ्रम थियो । जतिबेला उनी जंगलमा घोडा चढी सवारी गरिरहेका थिए । त्यो दोषी चश्माले वीपी जन्मजात अरुभन्दा फरक हुंँ भन्ने अनुभूत गर्दथे ।
पञ्चायत विरोधी एक्सनहरुको न सबै वीपीकहाँ रिपोटिङ्ग आउँथ्यो, न त उनी निर्देशन नै दिन सक्थे । लामो जेल बसाइ, आप्रवासन र बिग्रँदो स्वास्थ्यले वीपीको जीवनको पछिल्ला एक दशक त्यति उर्जाशील रहेन र उनले पार्टी विचारधारामा संगठित काम गर्न सकेनन् । कांग्रेसको संगठन निर्माणको जस त आँखा चिम्लेर गिरिजाप्रसादलाई दिनुपर्दछ, जतिबेला उनी पार्टी महामन्त्री थिए त्यो बेलाको उनको खटन-पटनले कांग्रेस ‘क्याडरवेश’ पार्टीबाट ‘मासवेश’ पार्टीमा बदलियो । नत्र भोक र सपना बाँड्ने कांग्रेसजस्तो पार्टीलाई जनता यतिका वर्ष किन साथ दिन्थे ।
जनताले कांग्रेससंग कहिल्यै हिसाव मागेनन् जब जनता हामी किन कांग्रेसमा छांै ? कांग्रेसी कार्यकर्ताले हाम्रो पार्टीको सिद्धान्त के हो र कांग्रेस मुलुकलाई किन चाहिन्छ भनेर सोध्न थाले भने कांग्रेस नेताहरु अनुत्तरित हुनेछन् । किनकि आजको कांग्रेससँग उत्तरहरु छैनन्, कांग्रेसलाई आउने सम्भाविक सैद्धान्तिक प्रश्नको उत्तर वीपी, गणेशमान र किशुनजीहरुले साथैमा लिएर गए ।
वीपीकालीन विरासतमा आजको नेपाली कांग्रेस आफूलाई अगाडि बढाउन सक्ने अवस्थामै छैन । ३० को दशकको वीपीको राष्ट्रिय मेलमिलापको औचित्य आज पनि डा. शशांक कोइरालाका लागि मात्रै हो वा समग्र कांग्रेस जनमा त्यसको औचित्य छ ? राजासँग घाँटी जोडिएको आर्दशबाट ओतप्रोत कांग्रेस गणतन्त्रमा प्रवेश गरेपछि कांग्रेसले आफ्ना सैद्धान्तिक मान्यताहरुमा हेरफेर, संसोधन वा पूनमूल्र्याकन गर्ने बहसको आरम्भ गर्न ढिला भएन ? के कांग्रेसी बुद्धीजीवीहरुलाई यस बारेमा छलफल गर्ने फुर्सद नै छैन ? वा कांग्रेसका नयाँ पुस्ताले आफूलाई यो बहसमा होम्न सक्लान् ?
नेतृत्व कि उत्तराधिकार ?
सभापति शेरबहादुर देउवाको नेतृत्वमा कांग्रेस पार्टी र सरकार चुस्त दुरुस्त छैन भन्ने आलोचना उठिरहेका भए पनि देउवा यस समयमा कांग्रेस पार्टी र संसदीय दलमा सुविधाजनक बहुमतमा छन् ।
देउवाविरोधी धार छिन्नभिन्न र कमजोर छ । रामचन्द्र पौडेल, खुमबहादुर खड्का र कृष्णप्रसाद सिटौला समुह पदीय सौदावाजीमार्फत अस्तित्व जोगाउन विवश भएको तथ्य देउवालाई राम्रोसँग जानकारी छ । देउवाको उदय नै मेहनत र भाग्यको अनौठो संयोग छ । कोइराला परिवारको वंशवाद र उत्तराधिकारवाद विरुद्ध ४० को दशकको अन्ततिर कृष्णप्रसाद भट्टराई र महेन्द्रनारायण निधीहरुका लागि एउटा नयाँ पुस्ताका युवाको जरुरी थियो । ०२७ सालदेखि ०३६ सम्म नेविसंघको अध्यक्ष हुँदा निर्माण गरेको राष्ट्रिय सञ्जाल र ०४८ सालमा गृहमन्त्रीका रुपमा आर्जेको शक्ति राजनीतिले ०५० को दशकको शुरुमै देउवालाई कांग्रेस नेतृत्वको निणर्ायक ठाउँमा पुर्‍याएको हो ।
सैद्धान्तिक छुत अछुतको राजनीति नगर्ने, लिन र दिन जान्ने स्वभावका देउवा धेरैले भनेजस्तो भाषण गर्ने र विचार प्रवाह गर्ने औसत क्षमता नहुँदा नहुदै पनि कांग्रेसको राजनीतिमा शक्तिशाली भए । वंशवादी राजनीतिको विकल्पको खोजीमा छटपटिरहेका कांग्रेसीहरुका लागि देउवा आफ्नो समयको मसिहा हुन् । कार्यकर्ता संरक्षण र परिचालनमा उनको जति परिपक्वता अरु कांग्रेस नेतामा विरलै देखिएला ।
देउवा आफ्नो भरपर्दो उत्तराधिकारी नपाउँदासम्म पार्टी नेतृत्व गरिरहनेछन् । उनी प्रणालीगत नेतृत्वभन्दा पनि पार्टीमा आˆनो उत्तराधिकारी नै चाहन्छन, त्यो विडम्वना हो ।
आगामी महाधिवेशनमा पनि देउवासँग प्रतिस्पर्धा गरी सभापतिमा जित हासिल गर्न अर्को उम्मेदवार कांग्रेसमा छैन भन्दा पनि हुन्छ । यद्यपि देउवाबाट कांग्रेस र मुलुकले के पाउँछ भन्ने प्रश्न आजको सबैभन्दा पेचिलो प्रश्न हो । देउवाबाट देशले केही नपाए पनि अझ कयौं वर्ष उनी कांग्रेसको र देशको शक्तिशाली नेता भइरहनेछन् । यो अर्को सत्य हो । इतिहासको ठट्टानै यस्तै हुन्छ । हामीले उनीबाट धेरै आशा नगर्ने आदत लगाउनुपर्दछ ।
त्यसोभए देउवाबाट नेतृत्व कसरी हस्तान्तरण होला ? यसका लागि पनि हामीले कैयौं वर्ष कुर्नु पर्नेछ । तर, अहिलेलाई केही पूर्वानुमान लगाउन सकिन्छ । क्षेत्रीय सम्वन्धको वलमा विश्वास गर्ने देउवाका लागि अहिले पनि मनोनित महामन्त्री हुँदै पार्टी संगठनको महत्वपूर्ण जिम्मेवारी हस्तान्तरण गर्दै पूर्णबहादुर खडकालाई आˆनो बलियो उत्तराधिकारीका रुपमा अगाडि सार्ने विकल्प उनका लागि सुगम छ । त्यसो नभए विमलेन्द्र निधिलाई नेविसंधको समापति पद हस्तान्तरण गरेजस्तो कुनैबेला पार्टी सभापति पद हस्तान्तरण गर्ने सम्भावना पनि छ । तर, देउवाका लागि खड्का भरपर्दो उत्तराधिकारी हुन सक्छन् जसले नेपाली कांग्रेसमा पश्चिमको पकड टिकाइराख्ने छन् ।
संकटमा परिवारवादः
दोस्रो विश्वयुद्धपछिका नव स्वाधीन देशहरुमा परिवारवादले ४/५ दशक राजनीतिक इतिहासको रथ हाँके पनि अहिले दक्षिण एशियामै परिवारवाद संकटमा छ । भारतमा कांग्रेसको पुनर्जीवनका लागि राहुल गान्धीबाट सम्भव छैन भन्ने मान्यता पार्टीभित्रै बलियो हुँदैछ । यद्यपि राहुलको ठाउँमा पि्रयंका गान्धी अगाडि सार्ने सम्भावना जीवितै छ । मोतीलाल नेहरु, जवाहरलाल नेहरु, इन्दिरा गान्धी, राजीव गान्धी, सोनिया गान्धी हुँदै राहुलको काँधमा आउनै थालेको नेतृत्वको भारी बिसाउन नपाउँदै कांग्रेस इतिहासकै सबैभन्दा बढी संकटमा छ ।
उत्तर प्रदेशको समाजवादी मुलायमसिंह यादवको परिवारवाद विभाजित र कमजोर छ, विहारमा नीतिश कुमारको आडमा लालुप्रसाद यादवको पुनर्जीवित पारिवारिक सत्ता राजनीति फेरि निम्छरो भएको छ ।
पाकिस्तानमा भुट्टो परिवारका पछिल्ला उत्तराधिकारी विलावल भुट्टो -वेनिजरका छोरा) मूलधारको राजनीतिबाट बाहिर छन । समग्र रुपमा यो दशक परिवारवादी राजनीतिको ओरालो सुरु भएको दशक हो ।
नेपालमा कोइराला परिवारका उत्तराधिकारी मध्ये डा.शेखर कोइराला, डा. शशांक कोइराला र सुजाता कोइराला हालसम्म राजनीतिमा सक्रिय छन् । डा. शशांक कमजोर स्वास्थ्य र विञ्दास जीवनशैलीका अतिरिक्त उनी परम्परावादी धारमा विश्वास गर्छन् । अहिले पनि वीपीको मेलमिलापको रटान दिए पनि त्यसको औचित्य पुष्टि गर्न उनका लागि कठीन छ ।
कमजोर संगठनात्मक सञ्जाल भए पनि डा. शशांकले सभापतिका लागि हिम्मत गरे भने उदार मनका कांग्रेसीजनले वीपीसँगको भावनात्मक सानिध्यताले पनि आˆना राजकुमारलाई पार्टीको बागडोर स्ुम्पन सक्छन् । तर, डा. शशांकले राजनीतिक रुपले त्यो हिम्मत गर्लान् वा स्वास्थ्यले साथ देला, अहिले नै अनुमान गर्न सकिँदैन ।
सुजाता कोइरालाको राजनीतिक जीवनको उत्कर्ष सायद पिताका पालामा उपप्रधानमन्त्री हुनुसम्म नै थियो । डा.शेखर कांग्रेसमा कयौं समय टिक्ने सिक्का हुन् । केही समय सक्रिय राजनीतिमै टिक्न सके भने सायद पार्टी नेतृत्व उनले परिवारभित्र भित्र्याउन सक्छन् । तथापि भोलिका दिनमा विकसित हुने राजनीति र पार्टीभित्रको समीकरणको योग तथा संयोग कस्तो होला त्यसको अहिले नै पूर्वानुमान गर्नु हतार हुन्छ ।
पार्टी गठनको सत्तरी वर्षपछि आउँदा आज कांग्रेसको नीतिगत समीक्षा, सैद्वान्तिक व्याख्या, आलोचना र बहस गर्नुपर्ने अवस्थामा आएको छ र नेतृत्व परिवर्तनको सामुहिक विधि तय गर्ने कुरा आफैमा काँग्रेसजनका लागि सबभन्दा चर्को पर्ने छ ।
जो हराए
सत्ता र शक्तिको, फोहोरी राजनीतिक खेलमा कांग्रेसभित्र तुलनात्मक मूल्यको राजनीति गर्ने दर्जनाैं नेताहरु दृश्यबाट हराए र हराउँदै जानेछन । भीमबहादुर तामाङ्ग समूह त्यति निर्बल भएर गयो । प्रदीप गिरी, ढुण्डीराज शास्त्री, चक्र बास्तोला (बिरामी), नरहरी आचार्य (बिरामी), दमननाथ ढुङ्गानाहरु मूल धारबाट बाहिरिए । यो क्रमले लक्ष्मण घिमिरे, मनमोहन भट्टराई, विश्वप्रकाश शर्माजस्तै वयष्क एवं यूवा समुहलाई लपेट्दै जानेछ । त्यो समूह जति कमजोर हुँदै जानेछ त्यति नै कांग्रेस सैद्धान्तिक धर्मबाट बरालिने छ ।
कांग्रेसको सैद्धान्तिक विचलनले मुलुकको राष्ट्रिय रजनीतिमा कुनै वेला ठूलो प्रभाव पार्ने छ ।
महेन्द्रकालीन राष्ट्रवादको लपेटो धेरै डरलाग्दो थियो त्यसबाट कार्यकर्ता जोगाउन कांग्रेसलाई पनि कठिन थियो । ‘राष्ट्रियता, प्रजातन्त्र, समाजवाद’को नारा कांग्रेसले अगाडि सार्‍यो, प्रजातन्त्र पञ्चायतको विकल्प भए पनि वीपीको लोकपि्रय सिद्धान्त राष्ट्रियता र समाजवादबारे कांग्रेसमा विषद सैद्धान्तिक मन्थन कहिल्यै भएन ।
कांगे्रसको समाजवाद फगत स्वतन्त्रता, केवल मतदानद्वारा व्यक्त समानता र अर्थशास्त्रीय सिद्धान्त विहीन समाजवाद हो । ०४८ साल पछि महेश आचार्य र रामशरण महतहरुले ल्याएको निजीकरण र उदारीकरणको बाढीले राष्ट्रिय उद्योग धन्दाहरुमात्र टाट पल्टाएनन्, वीपीको समाजवाद पनि बगाएर लग्यो ।
आजको सन्दर्भमा कांग्रेसले भनेको राष्ट्रियता कस्तो हो ? वीपीको समाजवादको अर्थ राजनीतिक ढाँचा के हो ? कांग्रेसको प्रजातन्त्रको मोडल त्यही ०४७ सालपछि हामीले ब्यहोरेको फोहोरी संसदीय खेल हो वा त्योभन्दा फरक ? कांग्रेसी बुद्धीजीवीहरुले यसबारेमा कहिले परिचर्चा गर्लान् !

