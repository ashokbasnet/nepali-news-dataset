यसरी गरौं चुरे व्यवस्थापन
महाभारत पहाडभन्दा तल्लो भेगको चुरे (स्थानीय भाषामा चुरिया) हिमालयको समानान्तर रुपमा पाकिस्तानदेखि म्यानमारसम्म फैलिएको छ । यसको धर्म र गुण नै नाजुकता हो । र, त्यो अस्थिर पनि छ । त्यही कारण चुरेभन्दा तल पठारहरु बनेका छन् । गेग्य्रान आएर थुप्रेका छन् । यो वंशाणुगत प्रक्रिया हो, जसलाई हामी रोक्न सक्दैनौं ।
हामी टाउकोमा धुलो लाग्दा टोपी या ह्याट लगाउँछौं भने आँखामा चश्मा । नाजुक अवस्थितिको चुरेलाई गर्ने व्यवहार पनि आँखालाई जस्तै हुनु आवश्यक छ ।
हिमाल र मध्यपहाडबाट मधेश झरेका मानिसका लागि चुरे क्षेत्र पहिलो ‘स्टप’ हो । त्यहीं केही वर्ष बिताएपछि मधेशमा आफ्ना लागि उपयुक्त ठाउँ हेरेर सर्ने चलन अद्यापि छ ।
चुरे क्षेत्रमा बसेर मधेशका बस्ने ठाउँ नियाल्ने र विस्तारै त्यतैको जंगल छेउमा गएर बस्ने चलन छ । त्यसपछि काठ, दाउरा, बालुवा, गिटी लिन चुरेतिर उक्लिने गरिन्छ । यस हिसाबले जीवीकोपार्जनको भाँडो बन्यो चुरे ।
भारतले उत्तराखण्ड र भुटानले आफ्नो दक्षिणी भेगमा गरेका काम हाम्रा लागि उदाहरण बन्न सक्छन् । भारतकै अनुभव पनि हाम्रा लागि काफी छ । तर, त्यसबाट सिक्ने प्रयास गरेन, नेपालले ।
पहिलो त पानी रिचार्ज गर्न चुरेमा रिजर्भवायरहरु बनाइदिनु पर्‍यो । सिल्टेसन प्रक्रियालाई दुरुस्त बनाइदिनु पर्‍यो । पानी रोक्दै-रोक्दै तल झर्ने व्यवस्था मिलाउनु पर्‍यो । त्यही भारतले गरेको छ ।
राज्यले चुरेलाई त्यति हेरेन, जति मध्यपहाड र तराईलाई हेर्‍यो । खासगरी विहार र उत्तरप्रदेशमा ठूला विकासे परियोजना सुरु भए, त्यसका लागि आवश्यक कच्चापदार्थ उत्खनन् गर्ने विन्दु बन्यो, नेपालको चुरे क्षेत्र ।
चुरेमा केही पनि संकलन नगर्ने र संरक्षण गर्ने दुवै तरीका बेठीक छन् । अति संकलन गर्ने विनाशलीला पनि ठीक होइन ।
चुरेबाट नदीजन्य पदार्थ उत्खनन् गर्दै नगर्ने भन्ने होइन । व्यवस्थापन गर्न सक्दा अहिलेभन्दा बढी पनि निकाल्न सकिन्छ । जंगलको काठ निकाल्न थाल्नासाथ वृक्षरोपण पनि गर्नुपर्छ । त्यसो गर्दा अहिलेभन्दा बढी प्राकृतिक स्रोत प्राप्त गर्न सकिन्छ । अहिले ३० लाख क्युफिट काठ निकाल्ने क्षमता छ । व्यवस्थापन गर्ने हो भने त्यसभन्दा बढी निस्किन्छ र हाम्रो राजश्वमा पनि योगदान दिने वनका वैज्ञानिकहरुले बताइरहेकै छन् ।
तराई क्षेत्रको काठको वैज्ञानिक व्यवस्थापन गर्दा कुल बजेटको एक तिहाइदेखि ५० प्रतिशतसम्म राजश्व उठ्छ भनिरहेका छन्, वैज्ञानिकहरुले । व्यवस्थापनको पाटोमा सरकारी ध्यान नपुग्दा चोरी हुन्छ र त्यसले भयावह अवस्था निम्त्याउँछ ।
नेपालको जंगलका ७० प्रतिशत रुखहरु बुढा भइसकेका छन् । तिनलाई निकालेर नयाँ वृक्षरोपण गर्नु आवश्यक छ । मंसिरमा पाकेको धानलाई संरक्षण गर्न थालियो भने चामल बाँकी रहँदैन । त्यसरी नै बुढा रुखलाई संरक्षण गर्न थालियो भने जंगल बाँकी रहँदैन । एकै वर्षमा लाग्ने डढेलोले ती रुख सखाप बनाइदिन्छ । त्यत्तिकै खेर जान्छ, प्राकृतिक स्रोत ।
चुरे, ढुंगा, बालुवालगायत जति पनि प्राकृतिक स्रोत छन्, तिनको हार्भेस्ट गर्नुपर्छ । वैज्ञानिकहरुले हार्भेस्ट गर्नुपर्ने तह बताइदिन्छन् । पूर्वराष्ट्रपति डा. रामवरण यादवले तराईमा पानीको सतह धेरै तल झरिसकेको बताइरहनु भएको छ ।
उहाँको कुरा सही हो । तर, त्यसको कारण अलि बेग्लै छ । यसको चुरेसँग कुनै सम्बन्ध छैन । किनभने कतिपय ठाउँमा त चुरेको जंगल यसअघिको भन्दा ठूलो छ ।
चितवनको चुरेमा ०२९ सालदेखि जंगलै जंगल छ । त्यस्तो अवस्था अन्य चुरे क्षेत्रमा पनि छ । जंगल भएकै कारणले जमीनमा पानीको सतह माथि रहने होइन ।
भारतमा जमीनमुनिको पानीको अत्यधिक दोहन भयो भने पनि त्यो तल र्झछ । भौगर्भिक सतहमा देशको सिमाना छुट्टँिदैन । तलबाट तानेपछि पानीले आफ्नो सतह आफैं मिलाउँछ । त्यसैले आफ्नै सिद्धान्त हुनुपर्छ, आफ्नो आवश्यकतालाई हेरेर हार्भेस्ट गर्नुपर्छ ।
चुरेमा तीन तह छ, पाखो डाँडो, भावर र तराई । चुरे छिद्रयुक्त छ, जहाँको पानी तल छिर्छ । भावरको तलपट्टि हुँदै तराईसम्म पुग्छ । २० किलोमिटरमा भारतीय भूभाग पर्‍यो भने त्यहाँ पनि पुग्छ । भावरमा ठूला रिजर्भवायर बनाइदियौं भने पानी सञ्चित हुन्छ, त्यहाँ । त्यसैले चुरेको पृष्ठभागमा ठूला आकारका बाँध आवश्यक छन् ।
त्यस्ता बाँधले सिल्टेसन त्यहीँ रोक्छन् । नदीको बहावबाट तराईको उर्बर भुमिमा पुग्नी सिल्टहरु त्यसभन्दा तल र्झन पाउँदैनन् । अहिले त्यही सिल्टले हाम्रो उत्पादकत्वमा असर गरिरहेको हो ।
रिजर्भ भएर भूमिगत रुपमा छिर्दै झर्ने पानीले पुसमा सुख्खा हुने इलाकामा वैशाख/जेठसम्म चिस्यान कायम राख्छ । खेतीयोग्य जमीन र सहरी क्षेत्रमा पानीको उपलब्धता अवधि पनि बढ्छ ।
त्यसैले अति महत्वपूर्ण काम हो, सिल्ट ट्रयाप । त्यसमा वर्षाको पानी संकलन गर्न सकिन्छ । त्यो अनुभव हेर्न कहीं जानु पर्दैन, उत्तरप्रदेशको महाराजगञ्ज जिल्लामा पुगे हुन्छ । कपिलवस्तु सीमाको बढनी रेल स्टेसनबाट पाँच किमि मात्र टाढा छ त्यो । नेपालको कोइलावास क्षेत्रबाट सीमापारि पुगेको पानी त्यहीं सञ्चित गरिएको छ । र, उत्पादकत्व बढाएको छ ।
भारत त चुरेमा नेपालका नदीहरु आइपुग्नु अगाडि नै बाँध बाध्न चाहन्छ । किनभने सीमा क्षेत्रमा बाँधिएका बाँधले भारतको आवश्यकता पुरा गर्दैनन् । सुनसरीको चतरा या कणार्ली चिसापानीतिरै बाँध बाँध्दा मात्र भारतको आवश्यकता पुरा हुन्छ, त्यहाँबाट भूमिगत बनेको पानीबाट । उसले ठूलो परिमाणमा सोचेको छ, यसलाई ।
महाभारत पहिले उठेको भुमि हो भने चुरे पछि । यी दुई भुगोलबीचको दरारले नै भूकम्पीय गतिविधि बढाउने हो । चुरेबाट छिरेको पानी पनि त्यसरी नै जमीनको धेरै मुनिसम्म पुग्छ । र, मुलको रुपमा बाहिर निस्कन्छ ।
भूकम्प पनि त्यस्तै हो । महाभारत क्षेत्रबाट उत्पन्न हुने भूकम्पको शक्ति चुरेबाट रिलिज हुने हो । ०७२ सालको भूकम्पपछिको शक्ति पनि चुरेबाट रिलिज हुनु पथ्र्यो । अहिलेसम्म धाँजा फाटेर चुरेमा नपुगेका कारणले फेरि अर्को ठूलो धक्काको प्रक्षेपण गरेका हुन्, भूभर्गविद्हरुले ।
चुरेभन्दा माथि र महाभारतभन्दा तलको भागमा ठूला बाँध निर्माण गर्नुपर्ने भारतको जोड यसैकारण रहन गएको हो । तल्लो भूभागका स-साना बाँधबाट भारतलाई खासै फाइदा पुग्दैन । र, उसको चासो उच्चबाँधहरुतिर मोडिएको हो ।
कोशीमा उच्चबाँधको कथा ७० वर्षदेखि चलिरहेकै छ । कोशीमा यसअघि नै एउटा बाँध त निर्माण भइसकेकै छ । महाकाली र गण्डकीमा पनि त्यस्तै बाँध बाँधिसकेको छ, भारतले ।
तर, हामीले भनेको बाँध हाम्रै लागि हो । र, त्यो चुरे व्यवस्थापनका लागि पनि हो । स्थानीय विषय हो यो ।
पहिले माथितिर बिरुवा रोप्ने, घाँस लगाउने । रुखले चुरेको माटो थाम्छ भन्ने कुरा सही होइन । उल्टो भार ज्यादा भएर भूक्षय निम्त्याउन सक्छ । बाँसहरु जस्ता आफ्नो तौल कम भएका रुख रोप्नु पर्छ । त्यहाँको माटो पक्रेर राख्न सक्ने रुख रोप्नु पर्छ । त्यही माटोले पानी पनि छेकेर राख्छ । विस्तारै पानी छाड्ने प्रणाली विकास गर्नुपर्छ । सुन्दा आदर्श लाग्ला, त्यसपछि मात्र संग्लो पानी बग्ने, गेग्य्रानहरु उर्बरा भूमिमा नपुग्नेजस्ता समाधान निस्किन्छन् ।
चुरेमा बसेका बस्ति नै उठाउनु पर्छ भन्ने छैन । बस्ति नबसेकै ठाउँमा मोडेल विकास गर्न सकिन्छ । हामीसँग अपनाउनु पर्ने मोडल पनि विकास भएको छैन । अझै प्रारम्भीक चरणमै छौं । हामीले केही गरेकै छैनौं ।
हामीले चुरेबाट बगिरहेका नदीहरुको औसत गहिराइबारे बहस हुनु पथ्र्यो यतिबेला । यदि त्यो प्राकृतिक रहेन भने डोजर र एक्साभेटेर लगाएर भए पनि आवश्यक गहिराई कायम गर्ने कार्ययोजना बनाइनु पथ्र्यो । कुन दूरिमा कति गहिरो बनाउने भन्नेबारे चर्चा गर्नु पथ्र्यो ।
सहर बसाउँदा नालाहरु कस्तो बनाउने भन्ने बहस हुनु पथ्र्यो यतिबेला । किनभने अहिले त सहर डुबेका छन् । इटहरी त पहिले पनि डुब्ने गरेकै थियो । यसपटक विराटनगर नराम्ररी डुब्यो । ‘स्टर्म वाटर’को नाला कति गहिरो हुनुपर्छ भन्ने अध्ययन हुनु पथ्र्यो ।
नेदरल्यान्ड्समा समुद्री सतहभन्दा जमीन ११ मिटर तल छ । त्यहाँ त समुद्रले डुबाएको सुनिँदैन । त्यसैले चराहरु समुद्रमुनि उड्छन् भन्नुको कारण त्यही हो ।
उनीहरुले डाइक बनाएर छालहरुलाई रोकेका छन् । त्यसभन्दा मुनिबाट पानी लगेर सुख्खा भूमि तयार पारेका छन् । त्यहीँ खेती चलाएका छन् ।
सबैभन्दा ठूलो कुरा हाम्रो प्राविधिक कमजोरी हो । प्रकृतिले दिएको चिज पनि मिलाउन सकेका छैनौं, हामीले ।
नदीबाटै पिलर निकालेर घर बनाउन पनि पछि पर्दैनौं । तराईमा घरको तल्लो सतह तीनदेखि चार फिट बनाउनु पर्‍यो । त्यतिले पनि नपुग्ने भए पाँच फिट बनाउनु पर्छ । अहिले २/३ फिटको सतह रहेका घरहरु सबै डुबे । पाँच फिटवालाहरुको पहिलो तला पनि सुख्खा रह्यो ।
वर्षा र चुरेको अवस्था रोक्न सकिँदैन भने गर्नुपर्ने त्यही हो अब । जनप्रतिनिधिहरु आएका छन् र स्थानीय तहमा नगरपालिकाहरु बढेका छन् । तिनीहरुले कार्ययोजना बनाएर यसमा लाग्नु पर्छ । थातथलो छोड्न सकिँदैन भने प्रकृतिसँग एकाकार हुन सक्नु पर्छ । नगरपालिकाले मापदण्ड तोक्नु पर्‍यो ।
तराईमा बाढीबाट पार पाउने उपाय अवलम्बन गर्नु पर्छ । सडक र त्यसका ढलको डिजाइन त्यहीअनुसार तयार पार्नुपर्‍यो । पूर्वपश्चिम, उत्तर-दक्षिणको सतह यकिन गर्नु पर्छ । राजनीतिकर्मी, प्राविधिक र डिजाइनरहरुले मिलेर काम गर्नु पर्छ यसमा । हरेक वर्षायाममा जोखिम अन्तिम होइनन् । फेरि पनि दोहोरिने छन् । त्यसैले रोकथामका उपायमा केन्द्रित होऔं ।
(विश्व वन्यजन्तु कोष नेपालका निर्देशक नेपालसँगको कुराकानीमा आधारित)

