मधेसको चुनावमा देखियो ‘दल बदल’को संक्रमण !
फोरम लोकतान्त्रिक परित्याग गरेर माओवादी केन्द्रमा प्रवेश गरेका रामेश्वर राय (वायाँ) अध्यक्ष प्रचण्डसँग । तस्वीर: मनहरी तिमल्सिना
तेस्रो चरणको स्थानीय चुनावमा ‘दल बदल भाइरस’ बारे चर्चा गर्नुभन्दा पहिले मनोययन दर्ता अघिसम्मका केही पहेलीहरु हेरौं ।
मंगलबार साँझ ८ बजे राजपाले बीरगञ्ज महानगरपालिकाको मेयर राजेशमान सिंहलाई तोक्यो । यो निर्णय सार्वजनिक हुनासाथ मेयरका आकांक्षी पार्टी महामन्त्री विमल श्रीवास्तवले ठाउँको ठाउँ राजपा परित्याग गरेर फोरम लोकतान्त्रिकबाट मेयर उम्मेदवार बने ।
श्रीवास्तव यसरी ठाउँको ठाउँ दल बदल गर्ने एक्लो पात्र थिएनन् र होइनन् । २ नम्बर प्रदेशको चुनावी चहल–पहलसँगै मधेसमा ‘दल बदल भाइरस’ यसरी संक्रमण भयो कि कुनै पनि दल यो संक्रमणबाट जोगिन सकेनन् । आफू बाहेक कसैलाई स्वीकार नगर्ने र अर्कोले पद पाउनासाथ पार्टी छाड्ने प्रवृतिको संस्थागत विकास भयो मधेसमा यसपटक ।
यहाँ केही पात्रहरुलाई उदाहरणका रुपमा प्रस्तुत गरिएको छ– यद्यपि मधेसमा कम्तिमा १० प्रतिशत स्थानीय तहका उम्मेदवारहरु रातारात एउटा दल त्यागेर अर्कोमा गएकाहरु नै छन् । जिल्लागत रुपमा प्रस्तुत गरिएका पात्रहरु प्रतिनिधिमूलक मात्र हुन् ।
सबै पात्रहरुको चर्चा यहाँ सम्भव नभएकाले उदाहरणका लागि मात्र प्रस्तुत गरिएको छ । उनीहरुको अबको राजनीतिक यात्रा र इच्छाएको दल रोज्न पाउने अधिकारप्रति भने हाम्रो कुनै टिप्पणी पनि छैन ।
पर्सा
पर्सा क्षेत्र नम्बर २ बाट ०७० सालको निर्वाचनमा बसुरुद्धिन अन्सारी माओवादी उम्मेदवार थिए । ६ हजार मतसहित तेस्रो भएका अन्सारी असारमा एमाले प्रवेश गरेर बीरगन्ज महानगरको मेयर उम्मेदवार बने । अन्सारीलाई उम्मेदवार बनाउनासाथ एमालेका मेयर दाबेदार सुन्दर कुर्मी फोरममा प्रवेश गरे ।
बिजय सराबगी स्थानीय चुनाबको चर्चा चलेपछि एकाएक संघीय समाजवादी फोरममा प्रवेश गरे । उनी मधेस आन्दोलनका हस्तीहरुलाई पछि पार्दै फोरमबाट बीरगन्ज महानगरको मेयर उम्मेदवार बनेका छन् ।
सप्तरी
नेपाल सदभावना पार्टीका संस्थापक महासचिव तथा राजपाका महामन्त्री अनिस अन्सारी चुनावको मुखैमा माओवादी प्रवेश गरेर राजविराज नगरपालिकाको मेयर उम्मेदवार बने ।
संघीय समाजवादी फोरमका केन्द्रीय सदस्य सुखराम यादव ३ महिना अघि नै राजविराजको मेयर उम्मेदवार बन्ने गरी एमालेमा प्रवेश गरे । उनले बुधवार मेयरको उम्मेदवारी दर्ता गराइसकेका छन् ।
राष्ट्रिय जनता पार्टीका नेता भीमराज यादव राजपा छाडेर संघीय समाजवादी फोरममा प्रवेश गरेका थिए । उनले बुधवार राजविराजको मेयरमा फोरमबाट उम्मेदवारी दर्ता गराए ।
एमालेका प्रभावशाली नेता रामभाजु यादव रुपनी गाउँपालिकाको अध्यक्षको दाबेदार थिए । तर, एमाले पार्टीले टिकट नदिएपछि उनी उम्मेदवारी मनोयन गर्ने बेलामा एकाएक माओवादीमा प्रवेश गरेर अध्यक्षको उम्मेदवार बने । दल बदलको हावा चलेपछि माओवादीले यसअघि टिकट दिएका मुस्किन रायलाई ब्याक गर्यो ।
सिरहा
२०५४ सालमा एमालेबाट लहान नगरपालिकाको मेयर जितेका मुन्नी साह शान्ति प्रक्रियापछि माओवादी बने । ०७० सालमा सिरहा १ बाट माओवादी उम्मेदवार बनेका उनी ७ सय मतले कांग्रेसका पद्मनारायण चौधरीसँग पराजित भए । हालैमात्र एमाले प्रवेश गरेका साह फेरि लहानकै मेयरको उम्मेदवार बनेका छन् ।
नविन यादवका पिता हेमनारायण यादव सदभावना पार्टी हुँदै एमाले प्रवेश गरेर ०५६ सालमा सांसद बने । संकटकालमा उनको रहस्यमय हत्या भयो । अन्तरिम संसदमा हेमनारायणकी विधवा पारोदेवी यादवलाई एमालेले सांसद बनायो । तर, पतिको हत्यारा खोज्न पार्टीले चासो नदिएको भन्दै उनी माओवादी र मधेसवादी दल चाखेर पुनः छोरा नविन यादव सहित हालै एमाले प्रवेश गरिन् । पारोदेवी यादवका छोरा डा. नविन यतिबेला एमालेबाट सिरहा नगरपालिकाको मेयर उम्मेदबार बनेका छन् एमालेबाट ।
महोत्तरी
औरही नगरपालिकाको मेयरमा माओवादीले शंकर यादवलाई उम्मेदवार बनाएको थियो । तर, राजपाबाट टिकट नपाएपछि रन्थनिएका नरेन्द्र यादव तत्कालै माओवादी प्रवेश गरेर मेयरको टिकट लिए, शंकरले टिकट पाएनन् । नरेन्द्रले २० वर्षको बीचमा ५ वटा पार्टी फेरिसकेका छन् ।
रौतहट
अजय गुप्ता ०७० सालको चुनावमा रौतहट १ बाट उम्मेदवार बन्दा एमालेका बरिष्ठ नेता माधवकुमार नेपालसँग झिनो मतले पराजित भए । यसबीचमा मधेस आन्दोलनको रापताप बढेकाले उनी एकाएक राजपा प्रवेश गरेर गौर नगरपालिकाको मेयर उम्मेदवार बनेका छन् ।
के हो दल बदलू प्रवृत्ति ?
भारतीय राजनीतिमा चुनावको समयमा नेताहरुले दल बदल्ने सिलसिला शुरु हुने गर्छ । विशेष गरी विहार र उत्तर प्रदेशमा चुनावका बेला एउटा दल छाडेर अर्को दलको उम्मेदवार बन्ने आम प्रवृति हो । भारतमा यस्तो प्रवृतिलाई ‘दल बदलू’ भन्छन् । युपी र विहारको यही प्रवृत्ति नेपाली राजनीतिमा पनि देखिन थालेको छ ।
बुधवार प्रदेश नम्बर २ को स्थानीय तह चुनावका लागि उम्मेदवारको मनोनयन दर्ता गर्ने बेलासम्म ‘दल बदलू’हरु काफी हदसम्म हाबी भएको देखियो ।
आफूले टिकट नपाउना साथ ठाउँको ठाउँ वर्षौं काम गरेको पार्टी छाडेर अर्को पार्टीमा प्रवेश गरी उम्मेदवार बन्ने ‘दल बदलू भाइरस’ मधेसमा संक्रमण भएको संकेत हो यो ।
एउटा टिकट नपाउँदा आफ्नैलाई लात !
पार्टीहरु निश्चित राजनीतिक सिद्धान्त, आदर्श र उद्देश्यबाट गठन हुन्छन् । विचार, सिद्धान्त, आदर्श र उद्देश्य मिलेपछि मान्छे त्यो राजनीतिक दलमा आवद्ध हुन्छ भन्ने आम मान्यता हो । तर, चुनावका बेला आफू उम्मेदवार बन्न नपाउनासाथ त्यही पार्टीलाई लात हानेर जसले टिकट दिन्छ उतै लाग्ने प्रवृत्तिले राजनीतिक प्रणालीलाई भ्रष्टीकरण गर्छ ।
एउटा चुनावमा एउटा टिकट नपाउने बित्तिकै वर्षौं काम गरेको पार्टीलाई लात हान्ने व्यक्ति अर्को पार्टीमा जानासाथ ऊ त्यो पार्टीप्रति कति निष्ठावान रहन्छ ? त्यस्तो व्यक्ति भोलि पाउनुजति पाएपछि फेरि अर्को पार्टीमा जानेछ ।
दलहरुले चुनाव जित्नकै लागि दल बदलू प्रवृतिलाई प्रश्रय दिएका हुन् भने त्यो पनि दीर्घकालिन जीत हुँदैन । होइन भने आज एउटालाई धोका दिएर आउनेले भोलि आफूलाई पनि धोखा दिएर जान्छ भन्ने बुझेकै छन् सबैले ।
राजनीतिक दलका लागि चुनाव जीवन मरणको लडाई हो । तर, चुनावदेखि चुनावसम्म मात्र सोच्ने पार्टी सुन्निएर मोटाउन त सक्ला, तर त्यो बलियो हुँदैन । एउटा चुनाव जित्नका लागि ‘दल बदलू’ (नेपाली भाषामा तिहुन चखुवा) प्रवृतिलाई प्रश्रय दिँदै जाने हो भने नेपाली राजनीतिको बिहारीकरण तीब्र हुनेछ । त्यसले कुनै पनि पार्टीलाई सुरक्षित बनाउनेछैन ।
पद र लाभ सत्य, अरु सबै भ्रम ?
अवश्य पनि पार्टीहरु ठूलो हुने र चुनाव जित्ने भनेको धेरै कार्यकर्ता र समर्थक जम्मा गरेरै हो । दलहरुले आफू ठूलो बन्न अरु पार्टीका नेता कार्यकर्तालाई प्रवेश गराउन हरसम्भव प्रयास गर्नैपर्छ । तर, उम्मेदवार बन्नकै लागि रगत पसिना बगाएको पार्टी छाडेर अर्कोमा प्रवेश गर्नेले त्यो पार्टीको लागि के योगदन दिन सक्ला ?
नवप्रवेशीहरुलाई परीक्षण गर्ने र टिकटकै लागि दल बदल गर्नेलाई निरुत्साहन गर्ने हो भने राजनीतिक दलहरु बलियो बन्न सक्छन् ।
दल बदल गर्नेहरुको पनि दुई प्रवृति देखिएको छ । एउटा,चुनाव लड्नकै लागि पहिले नै अमूक पार्टीमा प्रवेश गरेर तयारी थाल्ने । अर्को, टिकटको निर्णय नभएसम्म पार्टीको ढोका कुर्ने र नपाउनसाथ अर्कोमा कुदेर जाने । यीमध्ये दोस्रो प्रवृति खतरनाक हो ।
दल बदल्नेहरु अपवाद बाहेक सिर्फ पद र लाभका लागि एउटा पार्टी छाडेर अर्कोमा जाने गर्छन् । सिद्धान्त र विचार मन नपरेर कसैले पार्टी छाडेको छैन । तत्कालको लाभ हेर्नेहरु ‘दल बदल’ गर्छन् । लाभ लिएपछि फेरि अर्कोतिर लाभको खोजीमा निस्कन्छन् । भारतमा नकारात्मक प्रवृत्तिका रुपमा चित्रित दल बदलू प्रवृत्ति नेपालमा पनि झाँगिन थालेको यसपटकबाट प्रष्ट देखियो ।
मधेसमा दल बदल किन बढी ?
मधेसवादी नेताहरु भन्ने गर्छन्–भारतसँग हाम्रो रोटीबेटीको सम्बन्ध छ । सीमावर्ती बिहार र युपीसँग हाम्रा मधेसीको रोटीबेटीको सम्बन्ध छ । शायद यही भएर हुनुपर्छ, उतापट्टिको राजनीतिक प्रवृत्तिले यतापट्टि पनि केही न केही प्रभाव पार्ने नै भयो ।
विगतदेखि नै मधेसमा दल बदलू प्रवृत्ति नदेखिएको होइन । तर, यसपटक विशेष गरी २ नम्बर प्रदेशमा यो प्रवृत्ति बढी नै देखियो ।
एउटा पार्टी छाडेर अर्कोमा जाने प्रक्रिया निरन्तर चलिरहन्छ । हिमाल, पहाड, तराई मधेस सबैतिर यो सामान्य प्रक्रिया हो । तर, स्थानीय चुनावकै ‘ट्रेन्ड एनालिसिस’ गर्ने हो भने अन्यत्र भन्दा २ नम्बर प्रदेशमा रातारात पार्टी छाडेर अर्कोबाट उम्मेदवार बन्नेहरुको संख्या धेरै नै देखियो । यसको संकेत हो– अब मधेसको चुनाव ‘दल बदलू’ प्रवृतिमा निर्भर हुनेछ ।
मधेसमै यस्तो प्रवृत्ति किन बढी झाँगियो भन्ने बारेमा गम्भीर समीक्षा हुन जरुरी देखिन्छ । अझ बढी समीक्षा मधेसवादी दल, त्यसमा पनि राजपाले गर्नुपर्ने देखिन्छ । सबैभन्दा दल बदलूबाट पीडित यसपटक मधेसमा राजपा देखिएको छ ।
मधेसमा यस्ता धेरै नेताहरु अहिले पनि राजनीतिको शीर्ष तहमा छन्, जसले २० वर्षको बीचमा कम्तिमा १० पटक पार्टी फेर्दै हिँडेका छन् । दल बदलू प्रवृत्ति सिद्धान्त, विचार र आदर्शका कारण होइन, सिर्फ अवसरका लागि मात्र देखिएको छ ।
र अन्तमा, यो पनि
राजनीतिमा एउटै चुनाव अन्तिम होइन । तर, ‘अभी नहीँ तो कभी नहीँ’ प्रवृत्तिले मधेसको राजनीतिमा प्रभाव बढाउनु लोकतन्त्र र राजनीतिक दलहरुका लागि पनि राम्रो संकेत होइन ।
प्रसिद्ध भारतीय लेखिका निर्मली रानीले भनेकी छन्–दल बदलू नेताबाट भारतीय जनता र देशलाई जोगाऊ । कुनै दिन नेपालमा पनि यो आवाज उठ्नेछ– तिहुन चखुवा नेताबाट नेपाली जनता र लोकतन्त्रलाई जोगाऊ । यो आवाजमा राजनीतिक कार्यकर्ताले लय भर्नुपर्ने दिन धेरै टाढा छैन ।

