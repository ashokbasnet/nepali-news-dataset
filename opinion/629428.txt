चिकित्सकले भयरहित वातावरणमा काम गर्न नपाउने ?
अस्पताल, चिकित्सक र स्वाथ्यकर्मीको संख्या खासै बढेको छैन । स्वास्थ्य उपकरणको स्तरोन्नती भएको छैन । स्वास्थ्य सुविधा पनि थपिएको छैन । जबकी जनसंख्या दर प्रतिदिन बढ्दो छ ।
स्वस्थ्य जीवन हरेक नागरिकको नैसर्गिक अधिकार हो, जसरी शिक्षा हो । शिक्षा र स्वास्थ्य सेवाबाट कोहिपनि बञ्चित हुनु हुँदैन । तर, सरकारले यो नारा फलाकेको सदियौं भइसक्यो ।
२०४६ साल यता जनसंख्या तीन गुणाले बढेको देखाउँछ । तर, सोहि अनुपातमा सरकारी अस्पताल बढेको छैन । कुनै सरकारी अस्पतालमा दरबन्दी थप गरिएको छैन । उदेगलाग्दो त, भएको दरबन्दीमा पनि पुरा जनशक्ति छैनन् । चिकित्सक मात्र होइन, अरु किसिमको स्वस्थ्य जनशक्ति समेत पुग्दो अवस्थामा छैनन् ।
जनसंख्याको आधारमा कति चिकित्सक एवं स्वस्थ्य जनशक्ति चाहिने हो ? यसको खास लेखाजोखा भएको छैन । एकातिर जनसंख्या थपिएको थपिएकै छ, अर्कोतिर चिकित्सकको अनुपात बढेको छैन । यहि कारण उपचार भद्रगोल भएको हो ।
एउटा चिकित्सकको भागमा धान्नै नसक्ने रोगी छन् । यसको अप्रत्यक्ष दवाव छँदैछ । त्यसमाथि चिकित्सकले अतिरिक्त दवाव पनि झेल्नुपरिरहेको छ । सोझो रोगीको सम्पर्कमा रहनु आफैमा जोखिम हो । अझ, रोगीको तनाव, समस्यासँग जोडिएर आउने कुराहरुले चिकित्सकलाई पनि सुखसँग बस्न दिदैन । उनीहरु बेचैन हुन्छन् ।
कोही चिकित्सक चाहँदैनन्, आफुले उपचार गरेको रोगीको सहि निदान नहोस् भन्ने । चिकित्सकले त्यही अनुरुप काम गर्छन् । हामीले गर्ने भनेको, आफ्नो अध्ययन, सीप, अनुभवकै आधारमा हो । जे जति सामथ्र्य लगाएर हुन्छ, सफल उपचार गर्नेमै हाम्रो जोड हुन्छ । यद्यपी कहिले कहि सानोतिने त्रुटी हुनपग्छ, कहिले सानोतिनो कमजोरी हुनपुग्छ । किनभने चिकित्सक आफैमा यन्त्र होइनन् । मानविय त्रुटि हुनु स्वभाविक हो, जसलाई ‘हामीबाट त्रुटी हुँदै हुँदैन’ भनेर दावी गर्न सक्दैनौ पनि ।
तर, अक्सर चिकित्सको प्रयास रोगीलाई बचाउने नै हुन्छ । रातको निन्द्रा खेपेर, भोक-तिर्खा सहेर, परिवार छाडेर रोगीको उपचारका लागि चिकित्सक खटिन्छन् । दुर्भाग्यवस् कहिले कहि रोगीको मृत्यु हुन पुग्छ । कहिले हाम्रो विधी र औषधीले सहि काम गरिदिदैन । यस्तो अवस्थामा ‘चिकित्सकले लापरवाही गरे’ भन्दै हातपात गर्नु, तोडफोड गर्नु आफैमा कति अमानविय र अव्यवहारिक हो ? बुझ्नुपर्छ ।
चिकित्सक रात-बिरात खट्छन् । न निन्द्रा भन्न पाउँछन्, न भोक भन्न पाउँछन् । तैपनि चिकित्सकलाई कतैबाट प्रोत्साहन मिल्दैन । बरु, नानाथरीका तनाव र दबाव खेप्नुपर्छ ।
अहिले के पनि ट्रेन्ड विकास भएको छ भने, उपचारको क्रममा रोगीको मृत्यु भयो भने क्षतिपूर्ती माग गर्ने । वास्तवमा यो एकदमै कुरुप तरिका हो । यस किसिमको संस्कारले चिकित्सकलाई उपचारमा थप भय पैदा गराइदिन्छ । उनीहरुको आत्माविश्वास टुट्छ । नतिजा, उपचार सोचेजस्तै हुँदैन ।
रोगीको उपचार हुनसाथ तोडफोड गर्ने, हातपात गर्ने र क्षतिपूर्ति माग्ने गलत चलनको विरुद्ध हामी चिकित्सकहरुले आवाज उठाइरहेका छौं ।
दशैंको मुखमा आन्दोलनमा उर्तनु हाम्रो रहर होइन, वाध्यता हो । तर, के भनियो भने ‘लापरवाही गर्न पाउँ भन्दै चिकित्सकहरुले आन्दोलन गरे’ । संवेदनशिल सेवा वन्द गर्न मिल्दैन, हामी अदालत जान्छौ भन्दै धम्काउने काम पनि भए ।
हामी चिकित्सक पनि मानव हौ । हामीलाई काम गर्ने वातावरण चाहिन्छ भन्ने हेक्का राखिएन । बरु गैर नागरिक सहर व्यवहार गर्दै हाम्रो आन्दोलनलाई गतल ढंगले व्याख्या गरियो । हामीलाई अपमानित गरियो ।
आखिर जे भएपनि सत्यको जीत हुन्छ । दशैं पनि यसैको प्रतिकात्मक उत्सव हो । हाम्रो आन्दोलनले सार्थक मोड लियो । हाम्रो मागलाई सकारात्मक रुपमा लिएर कार्यन्वयन गरियो ।
हाम्रो माग यसप्रकार थियो ।
१. असोज २ गते मन्त्रीपरिषदले गरेको निर्णय खारेजी
मन्त्रीपरिषदले चिकित्सा क्षेत्रमा लापरवाही बढ्दै गएको भनेर जुन हिसाबले आरोपित बनाउँदै आत्मासम्मान गिराउने काम गरेको थियो, त्यो निर्णय फिर्ता लियो । यसले चिकित्सकलाई लापरवाही गर्न छुट दिएको होइन । लापरवाही कसैले गर्न पाउँदैन । लापरवाही गरेको अवस्थामा त्यसको कानुनी उपचार खोज्न सकिन्छ, जो हाम्रो कानुनमा विद्यमान छ । यस कानुनको विरुद्धमा हामी चिकित्साहरु जान सक्दैनौ, र नैतिकताले पनि दिदैन ।
२. हाम्रो अर्को माग थियो, चिकित्सकको तलब सुविधाको सम्बन्धमा । आजको अवस्थमा कम चिकित्सकले नै धेरै समय काम गर्नु परेको छ । तर, तलब सुविधा न्युन छ । चिकित्सको काम, जोखिम र प्रकृति हेरेर तलब तथा सुविधा पाउनु पर्छ । त्यसैले यस सम्बन्धी बैज्ञानिक अध्ययन गरेर मापदण्ड तयार गर्नुपर्छ । यसका लागि डा. विनोदमान श्रेष्ठको अध्यक्षतामा समिति गठन पनि गरिएको छ । यो सकारात्मक हो ।
३. हाम्रो अर्को महत्वपूर्ण माग थियो, अस्पतालमा जुनसुकै वाहानामा तोडफोड गर्ने, हुलदंगा गर्ने, चिकित्सकमाथि हातपात गर्नेहरुलाई बिना धरौटी हिरासतमा राखेर मात्र अनुसन्धान गर्ने । यो निकै महत्वपूर्ण माग थियो ।
पछिल्लो परिघटनाले के गर्‍यो भने, बिरामीको उपचार गर्नै डर मान्नुपर्ने । यदि उपचारको क्रममा कसैको मृत्यु भयो भने त्यसको सबै दोष चिकित्सकलाई जाने भयो । यसले गर्दा भयरहित वातावरणमा काम गर्न पाइएन । तर, अब यसको समाधानको लागि पनि पहल भएको छ ।
४. सर्वसाधरणले स्वास्थ्य सेवा लिनु परे ५ प्रतिशत स्वास्थ्य सेवा शुल्क तिर्नुपर्ने व्यवस्था थियो । सरकारले बिरामीलाई सेवा दिनुको साटो उल्टै शुल्क दिने प्रावधान थियो । यो नियम पनि खारेज गरियो । अब ५ प्रतिशत सेवा शुल्क तिर्नुपर्दैन ।
हुन त हाम्रो माग यिनी सेरोफेरोमा केन्दि्रत थियो । अझै पनि स्वास्थ्य क्षेत्रमा कमीकमजोरी छन् । यसलाई सुक्ष्म अध्ययन गरी समधान खोजिनु पर्छ । भाषण र कार्यक्रममा मात्र भरपर्दो स्वास्थ्य सेवा सीमित हुनु हुँदैन । नागरिकको स्वास्थ्यसँग जोडिएको कुरालाई सरकाले वा सम्वन्धित निकायले गंभिरतापूर्वक लिनुपर्छ । एउटा बिरामी उपचारको अभावमा मृत्यु हुनु भनेको स्वभाविक मृत्यु होइन । राज्यले गरेको हत्या हो । किनभने हरेक नागरिकले बाँच्न पाउनुपर्छ । यो उसको जन्मसिद्ध अधिकार हो ।

