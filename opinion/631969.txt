क्षेत्रीय शक्ति राजनीतिको चेपमा नेपाल
पछिल्लो समय केही मत्थरिएको भनिएको दोक्लाम तनावपछि दक्षिण एसियाको शक्ति संघर्ष झन् रापिलो बनेको प्रष्टै देखिन्छ । यसका प्रत्यक्ष दुई पात्र भनेका भारत र चीन हुन् । र पनि, यस मुद्दाले सिंगो दक्षिण एसियालाई नै पिरोलेको छ ।
सँगै, पाकिस्तान र भारतबीचको लामो समयदेखिको तनावमा बेइजिङ र वासिङ्टनले आफ्नो हात माथि पारेका छन् । यसले क्षेत्रीय शक्ति संघर्षमा भूराजनीतिक हानाथापको हिसाबकिताबलाई थप सघन पनि पारिदिएको छ । एक अर्थले सामरिक र आर्थिक हैसियतको कोणबाट नेपाल ‘कमजोर मुलुक’ हो । र, नेपालको कुरा गर्ने हो भने उसले चीनतिर मात्रै फर्केर वा दक्षिणी छिमेकी भारततिर पिठ्यूँ फर्काएर आफ्नो विदेश नीति सञ्चालन गर्न सक्ने क्षमता राख्दैन ।
विदेश नीति सञ्चालनका अन्य आधार छाडेर भूगोलको मात्रै कुरा गर्ने हो भने पनि नेपालले तीनतिरबाट भारतसँग अधिकांश सीमा बाँडेको छ । यसको अर्थ हो, भारतलाई आफ्नो विदेश नीतिमा एक जब्बर हिस्सा मान्नै पर्ने बाध्यता छ ।
एसिया प्रशान्त क्षेत्रमै आणविक तथा आर्थिक हैसियतबाट एक जब्बर क्षेत्रीय ‘पावर सेन्टर’ बन्ने महत्वाकांक्षा दिल्लीले पालेको छ । तर, चीनले त्यसको ‘काउन्टर ब्यालेन्स’ गरिदिएपछि दिल्लीको क्षेत्रीय ‘पावर सेन्टर’ बन्ने सपना तुहिएको छ ।
त्यसको तुसको हर्जना हासिल गर्न दिल्ली जुनसुकै मूल्य चुकाउन पनि तत्पर नहोला भन्न सकिन्न । यसैबीच, ‘एसियाली पूर्वाधार लगानी बैंक’मार्फत् चीनले ‘लगानी कूटनीति’लाई प्राथमिकीकरण गरेको ‘भेन्चर’मा आफू संस्थापक सदस्य भइकन पनि दिल्लीलाई आफ्नो हात तल परेको महशुस भएको जग जाहेरै छ ।
अनि, अफगानिस्तानमा शान्ति बहाली गर्दै दिगो स्थिरता निर्माण गर्ने अभियानमा वासिङ्टनसित हातमा हात मिलाउँदै सहकार्य गर्न चाहेको कुरा भारतीय प्रधानमन्त्री नरेन्द्र मोदीले अमेरिकी सिनेटमा गत वर्ष नै अभिव्यक्त गरिसकेका छन् । यसको सारचाहिँ अफगानिस्तानलगायत दक्षिण एसिया तथा बेइजिङसँगको शक्ति सन्तुलनको पल्लामा दिल्ली आफू निर्धो हुन नपरोस् भन्ने उसको ठम्याइ हो ।
सँगै, अफगानिस्तान तथा पाकिस्तानको स्थिरीकरणको दौरान दिल्लीले चीनमाथि कडा निगरानी राख्न पनि चाहन्छ । त्यसका लागि उसले अमेरिकी साथ खोज्नु स्वाभाविक पनि भयो । दक्षिण एसियाको गिजोलिएको शक्ति समीकरणमा अमेरिकी चासो पनि मिसिँदा यस क्षेत्रको शक्ति संघर्षको पल्ला थप पेचिलो बन्न पुगेको हो ।
पछिल्लो समय भारतीय सुरक्षामा दख्खल राख्ने जानकारले बेइजिङ भारतीय माओवादीप्रति नरम रुपमा पेस भएको आरोप लगाउने गरेका छन् । चिनियाँ राष्ट्रपति सी जिनपिङले सेप्टेम्बर २०१४ मा भारतको भ्रमण गरेपश्चात् द्विदेशीय राजनीतिक अविश्वासको रेखा पातलिने अपेक्षा पनि गरिएको थियो तर त्यसो हुन सकेन । बरु, दोक्लाम तनाव चर्कियो ।
हुन त, नरेन्द्र मोदीले मे २०१५ मा बेइजिङ भ्रमण पनि गरे । त्यस क्रममा पारस्परिक हितका दुई दर्जन सम्झौतामा हस्ताक्षर भएका पनि हुन् । भलै, ती कूटनीतिक औजार यी दुई मुलुकबीच विश्वासको वातावरण निर्माणमा सहायक सिद्ध हुन सकेनन् ।
भारतको टाउको दुःखाइ बनेको अर्को पक्ष नेपाल र चीनबीचको सम्बन्ध पनि हो । यसलाई अलि पिँधसम्म पुगेर केलाउन पनि जरुरी छ ।
पछिल्लो समय बेइजिङ–काठमाडौं सम्बन्धले केही उचाइ हासिल पक्कै गरेको छ । अझ, नेपालमा विकसित पछिल्लो राजनीतिक घटनाक्रम अर्थात् वाम एकतामा चीनकै हात रहेको भारतको ठम्याइ छ ।
अर्कोतर्फ, नेपालीको चीनप्रतिको सदासयी हेराइको सवाल पनि छ । यहाँनेर असल छिमेक कूटनीतिको गतिलो हिस्सा बनाएकाले नै बेइजिङले नेपालीको मनमा थोरबहुत सकारात्मक स्थान बनाउन सकेको हो । भलै, नेपाललाई चीनले आफूहुँदो प्रयोग गर्न चाहँदैन भन्नेचाहिँ होइन । यसलाई यसरी बुझौं– दुई आर्थिक तथा सैन्य शक्तिको चेपुवामा रहेको नेपालको आन्तरिक मामिलाको व्यवस्थापनमा चीन कम हस्तक्षेपकारी भूमिकामा छ ।
पाकिस्तान र भारत दुवै मुलुक ‘सांघाइ कोअपरेसन अर्गानाइजेसन’को सदस्य बनिसकेका छन् । यसले क्षेत्रीय तनावको विषयलाई आपसी सहमतिमा सुरक्षित अवतरण गर्नेतर्फ जोड दिएको छ । त्यसैगरी, ‘आणविक अप्रसार तथा नियन्त्रण सहकार्य’लाई पनि उत्तिकै प्राथमिकतामा राखेको छ ।
हुन त, दिल्ली चाहन्थ्यो, पाकिस्तानले आफूसँगै त्यसको सदस्यता पाउनु हुँदैन । यसमा भारतको बेखुशी सतहमा देखिइसकेको छ । यसको पाश्र्व कारण के हुनसक्छ भने क्षेत्रीय आणविक सवालमा दिल्ली आफू साँढे बन्न सक्ने आफ्नो क्षमतालाई पाकिस्तानले पाएको ‘सांघाइ को–अपरेसन अर्गानाइजेसन’को सदस्यताले केही साँघुरो पारिदएको ठहर उसको हो ।
चीनतिर मात्रै फर्केर वा भारततिर पिठ्यूँ फर्काएर नेपालले विदेश नीति सञ्चालन गर्न सक्ने क्षमता राख्दैन
त्यसो त, भारतको ‘न्युक्लियर सम्लायर्स गु्रप’को सदस्यतामा चीनले विरोध नगरेको भारतीय विदेश सचिव एस जयशंकरले बेइजिङ भ्रमण गरेपछि बताएका थिए । यही सेरोफेरोमा पछिल्लो ब्रिक्स सम्मेलनताका बेइजिङमा र ‘सांघाइ कोअपरेसन अर्गनाइजेसन्स्’को सोलमा भएको ‘साइडलाइन वार्ता’का क्रममा पनि सी जिनपिङ र नरेन्द्र मोदीबीच छलफल भएको थियो ।
त्यसो त, चीनले नेपालको आर्थिक प्रवद्र्धनलाई समेत ध्यानमा राख्दै नेपाललाई पनि रेसम मार्गको हिस्सा बनाएको छ । जसबाट चिङ्हाइ–तिब्बत रेलसेवाको विस्तार योजनामा काठमाडौं र लुम्बिनीलाई समेत अटाउने योजना बनाएको छ ।
त्यसैगरी, पोखरा अन्तर्राष्ट्रिय विमानस्थलको निर्माणदेखि ठूला जलविद्युत आयोजनाका पूर्वाधार विकासमा उल्लेख्य लगानी बढाउने नीति अख्तियार गरेको छ । चीनले औद्योगिक विकास तथा प्रवद्र्धनको क्षेत्रमा नेपालमा गरेको लगानीलाई दिल्लीले बेइजिङको आफूलाई घेराबन्दी गर्ने जब्बर रणनीतिको भएको ठहर गरेको देखिन्छ । त्यसो त, अहिले नेपालमा ‘दिल्लीको बफदार कांग्रेसी सरकार’ छ । त्यही माथि रुचाइएका पात्र पनि छन्, प्रधानमन्त्रीको कुर्सीमा ।
एसिया प्रशान्त क्षेत्रमा जब्बर क्षेत्रीय ‘पावर सेन्टर’ बन्ने दिल्लीको महत्वाकांक्षामा बेइजिङले ‘काउन्टर ब्यालेन्स’ गरिदिएको छ
दिल्ली के सवालमा जानकार छ भने देउवाले दक्षिणी दबाबलाई हस्तक्षेप ठान्ने छैनन् । तैपनि, पछिल्लो वाम गठबन्धनको राजनीतिक समीकरणको पहिलो झड्कास्वरुप मोदीले गर्ने भनेको नेपाल भ्रमण तुहिएको छ । दिल्लीको पछिल्लो बुझाइ छ, बेइजिङले नेपालका वाम दलको एकीकरण गराएर आफू खेल्ने ठाउँ बनाउन कामयाव भएको छ ।
दिल्लीको पछिल्लो निष्कर्ष के देखिन्छ भने आसन्न चुनावोत्तर कालमा भारतसँगको काठमाडौंको सम्बन्धमा बेइजिङ हावी हुनेछ । तसर्थ, दिल्ली–काठमाडौं द्विदेशीय सम्बन्ध सुधारका लागि ‘साउथ ब्लक’ले ‘र’लाई काठमाडौंमा सक्रिय बनाउने निधो गरिसकेको देखिन्छ । यसबाट के निष्कर्ष निस्किन्छ भने क्षेत्रीय शक्ति राजनीतिको रापले नेपाललाई अझ बढी तताउने छ । र, त्यसका लागि नेपाल पनि रणनीतिक बन्नु अपरिहार्य छ ।

