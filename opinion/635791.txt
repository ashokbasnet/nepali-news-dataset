यसरी बनाऔं पोखरालाई प्रादेशिक राजधानी

देश संघीय तथा प्रदेश निर्वाचनको मुखमै छ । यससँगै प्रादेशिक राजधानी कहाँ र कस्तो बनाउने भन्ने विषयमा बहस र चर्चा पनि सुरु भएको छ ।
पश्चिमाञ्चलको केन्द्र पोखरा अहिले प्रदेश ४ को राजधानीको प्रमुख दाबेदार हो । यस प्रदेशका सबै जिल्लावासीले राजधानी भन्नासाथ निर्विकल्प लिने नाम हो, पोखरा ।
तर, दीर्घकालीन योजना वा परियोजना नहुँदा जसरी काठमाडौंले मौलिकता गुमाउँदै छ, त्यसकै संघारमा छ, पोखरा पनि । दीर्घकालीन सोच र योजना नहुँदा पोखराबाट पोखरा हराइसक्यो । र, अझै सबै संरचनालाई यहीं कोच्ने हो भने पोखरा झुपडपट्टी बन्ने चिन्ता छ ।
त्यस्तो भयो भने पोखराको मौलिकता र संस्कृति समाप्त हुन्छ । अहिले नै सोचेनौं भने पोखराको चरित्र समाप्त हुन्छ ।
हामी संघीय संरचनामा गइसक्यौं । यहाँको संघीय संरचना असहज लागिरहेको छ । देशहरु दुई कारणले संघीयतामा जान्छन् । एउटा, विभिन्न राज्य मिलेर उनीहरुको आवश्यकताका निमित्त संघभित्र प्रवेश गर्छन् । जस्तोः अमेरिका १३ वटा राज्य मिलेर संघमा गयो ।
उनीहरुले एकातिर अंग्रेजसँग लड्नु थियो । अर्कोतिर समृद्धि र शक्ति हासिल गर्नु थियो । त्यसैले उनीहरुले १३ वटा राज्य मिलाएर एउटै संघ बनाए । भोलि कार्यकारणले आफ्ना अभिष्टहरु पूरा भइसकेपछि कुनै कारणले यथास्थितिमा आउनु परे, अलग राज्य रहने उनीहरुको परिकल्पना थियो ।

पोखरा भनेको सानो खाल्टोमात्रै होइन । बागलुङदेखि पालुङटार, तनहुँको भीमाद, लमजुङ, स्याङ्जा र कुस्मासम्म पनि पोखरा हो । ती सबै ठाउँसम्म द्रुतमार्गले जोडेर प्रादेशिक राजधानीका संरचना विस्तार गर्नुपर्छ ।

अर्को, एकात्मक राज्य व्यवस्था भएका देशमा विभिन्न कारणले टुटेर संघीयतामा गएका उदाहरण छन् । जस्तो– अहिले हामी गएका छौं । यी दुइटामा अहिले जति पनि अभ्यास भएका छन्, त्यो विभिन्न स्वतन्त्र देश मिलेर त्यहाँका जनता, सरकार र बुद्धिजीवीले अब संघीयतामा जानुपर्छ भनेका छन् । ती स्वाभाविक रुपमा बलिया, शक्तिशाली, समृद्ध र उदाहरणीय छन् ।
एउटै राज्य संघीयतामा गएका देशहरु त्यति सफल भएको उदाहरण छैन । जस्तै– युगोस्लाभिया, सुडान र इथोयोपिया । त्यसैले हाम्रो संघीयतामा सधैंका लागि प्रश्न चिन्ह रहने भयो । अब यता लामो बहस नगरौं ।
हामी प्रान्तीय सरकारमा गइसक्यौं । प्रान्तीय सरकारको कुरा गर्दा स्वाभाविक रुपमा राजधानीको कुरा आइहाल्छ र संघीय संरचनामा राजधानीको हैसियत भनेको झण्डै केन्द्रीय सरकारको जस्तै हुन्छ ।
केन्द्रीय संरचनामा रहेका रक्षा र परराष्ट्रबाहेक सबै मन्त्रालय संघीय संरचनामा आउँछन् । भलै, त्यसको आकारप्रकारमा थोरै तलमाथि होला । मानौं, केन्द्रीय कृषि मन्त्रालयमा सय वटा कोठा हुन्थे भने प्रादेशिक मन्त्रालयमा ५० वटा होलान् ।
संरचना त उस्तै हो र खर्च पनि । चाहिने भौतिक संरचना पनि उति नै हो । देशकै राजधानी काठमाडौं बनाउन नसकेका हामीले अब सात वटा राजधानी बनाउँदै छौं । हाम्रो सामर्थ्यले भेट्छ कि भेट्दैन, त्यो पनि अलग बहसको पाटो भयो ।
अहिले महानगरमा भएका कार्यालयहरु कस्ता छन् ? हामीले दिने सेवा प्रणाली कस्तो छ ? र, प्रादेशिक संरचनामा गइसकेपछि पनि हाम्रा कार्यालय र सेवा तथा प्रविधि कस्तो हुने ? पेपरलेस, प्रविधियुक्त, घरमै बसी–बसी सेवाग्राहीले स्मार्ट सेवा कहिले पाउलान् ? त्यो पनि अर्को बहसको पाटो भयो ।
पहिले प्रादेशिक संरचना कहाँ बनाउने भन्ने विषयमा कुरा गरौं । हामीले प्रदेश ४ को राजधानी पोखरा भनिरहेका छौं । यहाँ विचित्र अवस्था छ । शहरी विकासविद र अन्य देशका विज्ञहरु भन्छन्, एउटा सानो राजधानीका लागि चाहिने भौतिक संरचना बनाउन पनि कम्तीमा २५/३० हजार रोपनीको जोहो गर्नुपर्छ ।
पोखरामा हेरौं । सानो खेल मैदान वा सानो पार्क बनाउन पनि जमिन नपाएर भौंतारिनु परेको छ । सानो खुला ठाउँ नपाएर हत्तु हुनुपरेको दुःख पोखराका बासिन्दासँग छ ।
यहाँका धेरै खुला र सार्वजनिक जग्गा बलपाखुरी लगाएर सरकारी/गैरसरकारी संस्थाका कब्जामा पुगिसके । केही खुला जग्गामा माफिया घुसे । थोरै जग्गा सुकुम्बासीका नाममा पुगे ।
यस्तो अवस्थामा हामीले यही पोखरामा प्रदेशको राजधानी बनाउने भनिरहेका छौं । करिब/करिब केन्द्रीय राजधानीमा जस्तै संरचना प्रदेशले पाउँदैछ । त्यो राख्ने अब पोखरामा कहाँ हो ? हामीले विचार पुर्‍याएका छौं कि छैनौं, मैले बुझेको छैन ।
बुझ्नेहरुले कुरा उठाएको मैले सुनेको छैन । यसै त पोखराले थेग्न नसक्ने जनसंख्या भइसक्यो । सामान्य बस्ने, डुल्ने, खेल्ने जमिनसमेत हराइसक्यो । हामीले राजधानी कहाँ राख्ने ?
पोखराको भूगोल अबको जनसंख्या धन्न नसक्ने भइसकेको छ । र, यो विस्तारै झुपडपट्टीको रुपमा विकास हुने क्रममा छ । उपत्यका नै झुपडपट्टीको दिशामा छ । यस्तो अवस्थामा राजधानी कहाँ राख्ने ?
महानगरका साविकका १८ वटा वडामै हामीले राजधानीसमेत घुसायौं भने पोखरा बस्नयोग्य ठाउँ रहँदैन । महानगरकै संरचना मुख्य बजारको एक किलोमिटर आसपासमा खुम्च्याएर राखेका छौं । सरकारी तथा प्रशासनिक कार्यालय यहीं कोचेर राखेका छौं ।
प्रदेशको राजधानी पनि यहीं राखेर यिनीहरुलाई आवश्यक पर्ने संरचना जोड्दा हाम्रो हालत के होला ? दुईबाहेक सबै मन्त्रालय मात्रै होइन, सबै एनजीओ, आईएनजीओ, निजी, वित्तीय संस्थालगायत संघसंस्था सबै संघीय संरचनामा आउँछन् ।
हामी दूरदर्शी बन्न सकेनौं भने पोखराको हालत के होला ? मलाई डर लागिरहेको छ, पोखरा झुपडपट्टीमा परिणत नहोस् । पोखरा झुपडपट्टी बन्यो भने यहाँको मौलिकता समाप्त हुन्छ ।
अस्ट्रेलियाको राजधानी सिड्नी थियो । जनसंख्याको एउटा विन्दुमा आइसकेपछि उनीहरुले सोचे अब सिड्नीमा धान्न सकिँदैन । यसलाई ‘स्लम’ बनाउन हुँदैन । के गर्ने त ? राजधानी शहर सार्ने भनियो । सिड्नीको विकल्प अढाइ/तीन सय माइल परको क्यानबेरालाई बनाइयो ।
नयाँ राजधानीमा एक लाखभन्दा बढी मानिसलाई बस्न नदिने निर्णय गरे । र, पहिलेको क्यानबेरा जस्तो थियो, अहिले पनि त्यस्तै छ ।
हामीले पनि पोखरा जोगाउने बेला आएको छ । यसको निकास पनि छ । प्रान्तीय राजधानीको कुरा गरिरहँदा के बुझ्नुपर्छ भने पोखरा भनेको सानो खाल्टोमात्रै होइन । बागलुङदेखि पालुङटारसम्म पोखरा हो । अब पोखरा भनेको तनहुँको भीमादसम्म हो । र, लमजुङ र कुश्मासम्म पनि हो ।
यी सबै ठाउँलाई द्रुतमार्गले जोडेर २०/२५ मिनटमा सीमित बनाउन सक्छौं । यो सम्भव छ । संसारमा धेरै असम्भव भनिएका काम विज्ञानले गरिसकेको छ ।
पामेभन्दा माथि ठूलाखेत भन्ने ठाउँ छ । त्यहाँबाट भदौरेको डाँडो छेडिदियो भने पारिपट्टि कुश्मा, ज्ञाँदी, फलेबास, बलेवा, बागलुङलगायत कालीगण्डकीले बनाएको ठूलो उपत्यका छ । त्यो पोखराभन्दा ठूलो छ । अहिले ४०/४५ किलोमिटर पार गरेर त्यहाँ पुग्न २/३ घण्टा लाग्छ । भदौरेको डाँडो छेडिदियो भने त्यो १८/२० किलोमिटरमा आउँछ र १५/२० मिनटमा त्यहाँ पुग्न सकिन्छ ।
यस्तै हामीसँग नजिकै लमजुङको करापुटार, भोर्लेटार छ । यसमा दाङसी मर्‍याङको टार, पोल्याङटारदेखि सिसाघाटसम्म मादी नदीले बनाएको अर्को उपत्यका छ । त्यो पनि पोखराभन्दा ठूलो छ ।

विकल्प र विकासको ख्याल नगरी प्रादेशिक राजधानीका संरचना पनि यतै राख्दा पोखरा झुपडपट्टी बन्ने चिन्ता छ

यो बेगनासतालदेखि जम्मा १९/२० किलोमिटरमा पर्छ । यसलाई द्रुत यातायातले जोड्यौं भने यसको दूरी पनि १५/२० मिनटमा आउँछ । उता चेपे र मस्र्याङ्दीले बनाएको गोरखा, तनहुँ सीमामा अर्को पालुङटार उपत्यका छ । त्यो पनि पोखराभन्दा ठूलो छ । द्रुतमार्गले जोड्ने हो भने त्यो पनि ३० मिनटको दूरीमा आउँछ ।
यस्तै, पोखरा नजिकै तनहुँको भीमाद छ । जहाँबाट प्रदेश ४ को भारत प्रवेश सिमाना नजिकै छ । यातायातले जोड्यौं भने त्यो १/२ घण्टामै सीमित हुन आउँछ । मलाई लाग्छ, पोखराबाट ३०/३५ किलोमिटरमा भीमाद पर्छ । त्यसलाई अझै बाघमारातिरबाट काटेर लैजान सकियो भने विद्यमान दूरीभन्दा धेरै कम हुन्छ । तनहुँकै ढोरफिर्दी पनि विशाल उपत्यका छ । ढोरफिर्दी त बाघमारासँगै जोडिएको छ ।
पोखरा उपत्यकाले चर्चेका र आसपासका १२/१५ वटा उपत्यका छन् । तिनलाई समेटेर एकीकृत विकास गर्ने र द्रुत यातायात सञ्जालमा जोडिदिने हो भने हाम्रो प्रान्तीय राजधानी बस्न सक्छ ।
हामीले यसरी निर्माण गर्न सक्छौं, प्रदेश ४ को राजधानी । त्यसो गरे हामीले सभ्य, भव्य र फराकिलो प्रान्तीय राजधानी निर्माण गर्न सक्छौं । नत्र, पोखरामै राजधानीका सबै संरचना थोपर्दा ठूलो मुर्खता र भावी सन्ततिप्रति अन्याय हुनेछ ।
सबै कुरा साविककै पोखरामा राख्नुपर्छ, हामी यहीँ अटेसमटेस गरेर बस्नुपर्छ भन्ने संकीर्ण मानसिकताबाट हामी मुक्त हुन सक्नुपर्छ । मैले संसारका धेरै शहर पनि देखेको छु, एउटै राजधानीमा एक मन्त्रालयबाट अर्को, एउटा रंगशालाबाट अर्को, कोर सहरदेखि विमानस्थल लगायत धेरै टाढा छन् ।
तर, त्यसलाई द्रुतमार्गले जोडिँदिदा मान्छेले दुःख महशुस गर्दैन । भएजति विकास दैलोमै चाहिन्छ, ८/१० मिनटभित्रैमा सबै संरचना हुनुपर्छ भन्ने सोच्यौं भने त्यसले दुर्घटना निम्त्याउँछ ।
(पोखराका सामाजिक चिन्तक सिग्देलसँग अमृत सुवेदीले गरेको कुराकानीमा आधारित)

