पश्चिममा कमजोर हुँदैछ चीनविरोधी प्रोपोगान्डा

चिनियाँ कम्युनिष्ट पार्टीको १९ औं महाधिवेशन अगाडिका महाधिवेशनहरु भन्दा धेरै अर्थमा भिन्न महसुस सर्वत्र गरियो । यसको मुख्य कारण महाधिवेशनमार्फतको नेतृत्व चयनभन्दा पनि यसले उठाएका कार्यक्रम र घरेलु एवं वाह्य सन्दर्भमा प्रस्तुत दृष्टिकोण प्रमुख थियो ।
चीनको राजनीतिलाई नजिकबाट केलाउँदै आएकाहरुलाई यतिखेरको नेतृत्व चयनको सन्दर्भ नौलो थिएन । सी जिनफिङको दरिलो राजनीतिक उपस्थितिबारे धेरै जानकार थिए । अचम्म त के भयो भने यस अगाडिका महाधिवेशनवारे तीव्र आलोचनामा नाङ्गोरुपमा प्रस्तुत हुने पश्चिमा सञ्चारमाध्यमहरु यो पटक तुलानात्मकरुपले निकै उदारजस्तो बनेको देखियो । यो गजवको अवस्थालाई नजिकवाट विश्लेषण गरिरहेका प्राध्यापक केरी ब्राऊनले ‘बलियो चीनलाई स्वीकार गर्दै गएको अवस्था’ भनिदिए ।
अबको चीन घरेलु आर्थिक मुद्दामा मात्रै भन्दा पनि अन्तरराष्ट्रिय विविध चासोमा दरिलोरुपमा प्रस्तुत हुन थालेको प्राध्यापक ब्राऊनको निचोड थियो ।
भनिन्छ, चीनका बारेमा पश्चिमा विज्ञहरु एवं मिडियाले गर्ने भविष्यवाणी अत्यधिक गलत सावित हुने गर्दछ । बैचारिक राजनीतिक एवं आर्थिक मोडलमा पश्चिमा मुलुकहरुको भन्दा भिन्न स्वरुप अंगाल्दै आएको चीनले आफूले अनुसरण गर्दै आएको संरचना चिनियाँ विशेषतासहितको चीनको वास्तविकतासँग पूर्ण मेल खादैं आएको बताउँदै आएको छ । अरुका राजनीतिक एवं आर्थिक मोडलहरुको हुवहु अनुशरण पनि नगर्ने र आफ्ना मोडलहरु प्नि विश्वमा जर्वजस्त लाद्ने काममा आफू संलग्न नहुने चीनले पहिल्यैबाट बताउँदै आएको हो ।
चर्चित म्यागेजिन दि ईकोनोमिस्ट, टाइम्स, दि न्युर्योक टाइम्स लगायतले सोभियत संघको पतनसँगै चीनविरुद्ध अनेक विषवमन गर्दै आए । विडम्वना नै भन्नुपर्छ, उनीहरुले गर्दै आएका कुनै पनि भविष्यवाणी सही भएनन् ।
सन् १९८९ यता ती अखबारहरुले गरेका भविष्यवाणीमा चीनको राजनीतिक संरचना कुनै पनि समय भत्किन सक्ने, आर्थिक स्वरुप पूर्ण पुँजीवादी संरचनाको नभएकाले लामो समय नटिक्ने र सामाजिक द्वन्द्व निम्तिने लगायतका थिए । चिनियाँ कम्युनिष्ट पार्टीको सन् १९९२ अक्टोबरमा सम्पन्न चौधौं महाधिवेशनताका दि इकोनोमिष्टले गरेको भविष्यवाणी रोचक थियो ।
उक्त अखबारको ठोकुवा थियो कि समाजवादी अर्थव्यवस्था अँगालेको चीनको अर्थतन्त्र आन्तरिकरुपमा डामाडोल भइसकेको र अब यो पछाडि हिँड्न सुरु गरेको छ । यसका आधारमा कतिपय अमेरिकी लेखकले फ्रान्सिस फुकियामाको थेसिससँग जोड्दै ‘अब जहाज पल्टने पालो चीनको’सम्म भन्न भ्याएका थिए । तर, उनीहरुको ठम्याई विपरीत सीपीसीको सन् १९९७ मा सम्पन्न पन्ध्रौं महाधिवेशसम्म चीनको आर्थिक वृद्धिदर एवं सामाजिक परिसूचकहरु पहिलेका वर्षहरुमा भन्दा पनि निकै माथि पुगिसकेको थियो ।
सन् १९९२ मा देङ्ग सियाओपिङ्गको चर्चित दक्षिणी प्रान्तहरुको भ्रमण चिनियाँ आर्थिक विकासमा अर्को महान फड्को भन्ने गरिन्छ । पश्चिमा विज्ञ एवं मिडियाको अड्कलबाजी विपरीत सन् १९९७, २००२, २००७ र २०१२ मा सम्पन्न सीपीसीका महाधिवेशनहरुले प्रस्तुत गरेका कार्यक्रमहरु चिनियाँ सरकारले समयमै कार्यान्वयन गर्‍याे उच्च उत्पादकत्व एवं प्राप्तिसहित ।
नेता देङ्गले पटक–पटक उच्चारण गरेको “सीयाओकोङ्ग” अर्थात आर्थिकरुपमा समृद्ध र मूल्य मान्यतामा आधारित समाजको निर्माणमा चिनियाँ नेतृत्व रत्तिभर खुट्टा नकमाई अगाडि बढेको छ ।
हालै सम्पन्न सीपीसीको १९ औं महाधिवेशनमा सी जिनफिङ्गद्वारा प्रस्तुत राजनीतिक प्रतिवदेन त्यही “सीयाओकोङ्ग”को लक्ष्य हासिल गरी सन् ०४९ सम्म एक समृद्ध, आधुनिक, सांस्कृतिकरुपमा सम्पन्न र समाजवादी मुलुक बन्ने लक्ष्यमा केन्द्रित छ, जुन चिनियाँ सपना पूरा गर्ने दुई शताब्दी लक्ष्यको पूर्ण कार्यान्वयनसँग सम्वन्धित छ ।
चीन मामिलावारे सकारात्मक धारणा राख्दै आएका मार्टिन ज्याक, रोर्वट कोल लगायतका विज्ञहरु यसपटकको महाधिवेशनवारे पश्चिमा मिडिया एवं विज्ञहरुको धेरै हदसम्मको नरमपनालाई चीनलाई विश्वले चिन्दै आएको यर्थाथतासँग जोड्छन् ।
प्राध्यापक किशोर महवुवानी त अब विश्वका प्रमुख समाचार ह्वाइटहाउसबाट होइन, ग्रेट हल अफ दि पिपलबाट आउन थालेकोसम्म तर्क गर्छन् । हुन पनि पहिलाजस्तो राजनीतिक, आर्थिक एवं मानवअधिकार जस्ता विषय उठाएर चीनको आलोचना गर्ने नैतिकता र बलियो आधार अव पश्चिमासँग छैन ।
राजनीतिकरुपमा उदारवादी लोकतन्त्रभित्र चरम संकट देखा पर्न थालेको छ । त्यसमा पनि अमेरिकी एवं युरोपेली संस्थाहरु नै उदारवादी लोतकतान्त्रिक मुलुकहरुलाई विभिन्न अधिकारका नाममा अस्थिर बनाएका कारण आलोचित छन् भने घरभित्रै पनि लोकतन्त्रका नाममा भद्दा नाटक मञ्चनले त्यहीँका जनता आजित छन् । दक्षिणपन्थी धार हावी हुँदै जानु त्यसको बलियो उदाहरण हो ।
त्यस्तै गरी आर्थिकरुपमा चीनले अपनाएको समाजवादी अर्थतन्त्रको मोडलले राज्यनियन्त्रित संस्थाहरु पनि निजीजस्तै उत्तिकै सवल हुँदै जाँदा पश्चिमाले रट लगाउँदै आएको नवउदारवादी आर्थिक मोडललाई कडा चुनौती दिएको छ ।
कैयौं युरोपेली मुलुकहरु अब पुजीँ र प्रविधिमा चिनियाँ सरकारी संस्थाहरुको भर पर्नुपर्ने वाध्यता सिर्जना भएको छ । चीनले अगाडि बढाएको बेल्ट एवं रोड इनिसिएटिभ (बीआरआई) अमेरिकाले सन् १९५० को दशकमा कार्यान्वयनमा ल्याएको मार्शल प्लान भन्दा आकारमा कैयौं गुणा ठूलो हुँदै जाँदा यसबाट आश गर्ने विश्वका मुलुकहरुको सूचि कम्ति लामो छैन । युरोप, अफ्रिका, एसिया र ल्याटिन अमेरिकी सरकारहरु बीआरआईसँगै विकासमा हातोपालो गर्दै अगाडि बढ्न उत्तिकै हतारिएको देखिएका छन् ।
चीन पाकिस्तान आर्थिक करिडोरबाट अत्तालिएको भारत बीआरआईबाट लिन सकिने पुजीँ र प्रविधिको फाइदा लिनकालागि चाहिँ उत्तिकै चनाखो भई बसेको छ । यस्तै चीनका बारेमा गरिने मानवअधिकारको पश्चिमा प्रोपागाण्डा पनि धुमिल हुँदै आएको छ । इराक, अफगानिस्तान, सिरिया, लिबियादेखि अफ्रिका एवं मध्य एसियामा अनेक द्वन्द्व चर्काउन सफल पश्चिमा मुलुकहरुले गर्ने मानवअधिकारको प्रचारवाजीको दम २१ औं शताब्दीसँगै करिव सकिएको छ ।
चीनका बारेमा पश्चिमा आवाज त झन ठट्टाजस्तो लाग्न थालेको छ । एक सामान्य चिनियाँ नागरिकले प्राप्त गरेको सेवा सुविधा र पश्चिमा जनताले राज्यबाट उपभोग गरेको सुविधा हेर्ने होे भने अमत्र्य सेनले भन्ने गरेको स्वतन्त्रताको प्रयोग कहाँ बढी भएको छ, छर्लङ्गै थाहा हुन्छ ।
पश्चिमा मुलुकहरुका विश्वविद्यालय लगायतका शैक्षिक संस्थाहरु, बौद्धिक क्षेत्रहरु, थिङ्क ट्याङ्क, सामाजिक संघ संस्थाहरु, च्यारिटी लगायत विविध क्षेत्रमा चिनियाँ लगानी एवं चिनियाँ जनशक्तिको प्रवेश सँगै अब चीनबारे आलोचना गर्ने पश्चिमाहरु हातमा गन्न सकिनेमात्रै भेटिने दिन आउन सक्छ ।
अहिले युरोप एवं अमेरिकाका धेरैजसो विश्वविद्यालयहरुको आर्थिक आधार चिनियाँ विद्यार्थीहरु हुन पुगेका छन् । केही महिनाअघि अमेरिकाका एक चर्चित प्राध्यापकले अमेरिकी विश्वविद्यालयहरुमा चिनियाँ विद्यार्थीहरुको उच्च उपस्थितीका कारण चीनबारे सकरात्मकमात्रै बोल्नुपर्ने स्थिति आएको भनी दिएको टिप्पणी कम्ति चर्चित भएको थिएन ।
त्यसैगरी पश्चिमा प्राध्यापकहरुलाई चर्को सुविधासहित चीनले भित्राउने गरेको छ । अध्ययन अनुसन्धानमा चिनियाँ संस्थाहरुले उच्च आर्थिक सहयोग प्रदान गर्दै आएका छन् ।
चीन अब निकै अगाडि बढेको छ । विश्वका प्रधान मुद्दाहरुमा ट्रम्प प्रशासन पछाडि हट्न पुग्दा चिनियाँ नेतृत्वले चाहँदा नचाहँदै पनि विश्वको नेतृत्व सम्हाल्ने र विश्वव्यापीकरण, खुला व्यापार लगायतका क्षेत्रमा चीन साच्चिँकै विश्व नेता भइसकेको सबैले महसुस गरेका छन्, मुख्यगरी गत जनवरीको विश्व आर्थिक मञ्च बैठकमा सी जिनफिङ्गको मन्तव्यसँगै ।
पहिला चीनवारे नबुझेर धेरै विश्लेषण हुने गर्दथे भने अब पश्चिमले चीनलाई बुझ्ने बेलामा विडम्वना भनौं या चीनको अहोभाग्य, पश्चिमा मुलुकहरुको ओरालो गति सुरु भएको छ, आर्थिक एवं राजनीतिक दुबैरुपमा । उन्मत्त नवउदारवादका थुप्रै पश्चिमा सिद्धान्तहरु काम नलाग्ने हुन थालेका छन् ।
सी विचारधारा
सीपीसीको १९ औं महाधिवेशनमा सीले प्रस्तुत गरेको करिव ३० हजार शब्दको राजनीतिक प्रतिवेदनले सी विचारधारको सैद्धान्तिक धारबारे प्रस्ट पारेको छ ।
सन् २०२०, २०३५  र २०४९ सम्मको लक्ष्य हासिल गर्दै चिनियाँ सपनासँग विश्वको सपना जोड्दै विश्वासमा आधारित समृद्ध विश्व समुदाय निर्माणमा योगदान गर्ने वृहत अठोट सीको प्रतिवेदनले गरेको छ ।
यसबीच चुनौतीका चाङ्गहरु पनि उत्तिकै रहेकाले लक्ष्यप्रति प्रतिवद्ध रहेर कडा परिश्रम गर्नुपर्नेमा नेता सीको जोड छ ।
चीनको समृद्धिवाट पारस्परिकता आधारित लाभ हासिल गर्न विश्वका विभिन्न मुलुकहरु तँछाड–मछाड गरिरहेका बेला नेपालचाहिँ मस्त साधु जसरी आरामले बसेको छ । उसलाई दुनियाँको त के, आफ्नै सरोकार पनि छैन ।
(बुद्धिप्रसाद शर्मा बेइजिङ्गस्थित कम्युनिकेशन युनिर्भसिटी अफ चाइनामा विद्यावारिधि गरिरहेका छन् ।)

