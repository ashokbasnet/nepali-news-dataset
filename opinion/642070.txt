निर्वाचन आयोगलाई धन्यवाद, तर अनुपस्थितको भोट कसरी खस्यो ?

बाजुराका एकजना सक्रिय एवं अनुभवी सञ्चारकर्मीले आइतबार सम्पन्न भएको मतदानको विषयमा आलोचनात्मक टिप्पणी गरे । विदेशमा भएका, कामको सिलसिलामा जिल्ला बाहिर रहेका, अन्तै बसोबास गरिरहेका, मृत्यु भएका, बिरामीले थला परेका सबैले मतदान गरे रे । बाजुरामा सायद देशैभरिमा राम्रो मतदान भयो, करिव ८० प्रतिशत ।
दार्चुलाका अर्का सक्रिय सञ्चारकर्मी मित्रले मतदान अधिकृतको हस्ताक्षरविनाका सैयौंको मत्रपत्र खसेको टिप्पणी गरेका छन् । उनले मतपत्र गन्दा कति मतमत्र हस्ताक्षरबिनाका खसेका छन् भन्ने कुराको जानकारी हुने बताएका छन् । त्यस्ता मतदान अधिकृतलाई कारवाही हुने कि नहुने भन्ने उनको प्रश्न छ । यो भुलबस हो वा नियतबस भन्नेमा उनको शंका छ ।
विभिन्न सञ्चार माध्यममा आएको खबरअनुसार कुनै ठाउँमा मतदान अधिकृत स्वयंको मिलेमतोमा ५० औं मत फर्जी खसेका छन् । कुनै ठाउँमा मतदाताहरुलाई मतदानस्थलसम्म जानमा रोक लगाइएको भन्नेसमेत आएको छ । कुनै ठाउँमा अमूक दलका कार्यकर्ताहरुले मतदान केन्द्र नै कव्जामा लिएर राखे, फरक दलका कार्यकर्ताहरुलाई बाटोमा ढुङ्गामुढा गरेर लोकतान्त्रिक चरित्र प्रदर्शन गरे भन्ने कुरा पनि आएको छ । कब्जा गरेको मतदान केन्द्र सेनाले गएर सामान्य अवस्थामा ल्याउनुपरेको खबर छ ।
यस्ता समाचारहरु आइरहँदा दुईवटा घटनाहरु स्मरणमा आए । पहिलो ः आइतबार बिहान मात्रै केही निजामति कर्मचारी साथीहरुसंग निर्वाचनमा धाँधली हुन सक्ने बिषयमा भएको थियो । साथीहरुले जवर्जस्त ढंगले मतदानको समयमा धाँधली हुन नसक्ने तर्क प्रस्तुत गरेका थिए ।
आधारहरु र नजिरहरु प्रस्तुत गर्दा समेत चित्त बुझेको थिएन साथीहरुलाई । यद्यपि उहाँहरु आफ्नो ठाउँमा अडिक हुनु होला, उहाँहरुलाई जो सुकै दलले जिते पनि परवाह छैन होला, त्यसकारण उहाँहरुले आफ्नो अडान कायम राख्नु भएको होला, त्यसमा कुनै गुनासो छैन तर बहस गरेको १० घण्टा पनि बित्न नपाउँदै आएका यी समाचारहरुले ती साथीहरुलाई पनि झस्काएको चाँही हुनुपर्छ ।
यस्तै दोस्रो घटना पनि स्मरणीय छ । ०७० सालको निर्वाचन ताका मत गणनामा खटिएका एकजना कर्मचारीले लाजै पचाएर भन्नुभएको कुरा स्मरण भयो । ‘फलानो पार्टीका करीव पाँच सय मत त मैले गणनाको बेला आफैले बढाइदिएको हुँ, एजेण्टहरु निदाउन थालेका थिएँ, त्यही मौकामा मैले पनि फाईदा लिएँ ।’
 
बडो बहादुरीपूर्वक आफ्नो अपराध प्रस्तुत गरेका थिए ति व्यक्तिले । अहिले पनि ति व्यक्ति निजामति सेवामै छन् । उनले त त्यो हिम्मत त गरे तर त्यस्ता कतिपय कर्मचारीहरु छन् जो “फलानो पार्टी” जिताउनका लागि आफ्नो ज्यान दिन पनि तयार हुन्छन् ।
यी सबै घटनाहरु हेर्दा निर्वाचन आयोगले आफूलाई कति सक्षम छु भनेर हेर्नुपर्ने बेला आएको त हैन ? भलै निर्वाचन छिटपुट घटना बाहेक शान्तिपूर्ण भयो । शान्तिपूर्ण निर्वाचन हुने कुरा आयोगसंग मात्रै सम्वन्धित कुरा होइन, सुरक्षा निकायसंग सम्वन्धित कुरा पनि हो । यस आधारमा निर्वाचन आयोगले आफ्नो सक्षमता प्रकट गरेको भन्न मिल्ला ।
तर, समग्रमा हेर्दा के निर्वाचन विश्वसनीय भयो त वा भयरहित बातावरणमा निर्वाचन सम्पन्न भयो त ? हिंसाका घटनाहरु कम हुनु वा नहुनुलाई निर्वाचनको निश्पक्षता वा भयरहिततासंग दाँज्न मिल्दैन ।
निर्वाचन आयोग संवैधानिक निकाय हो । निश्पक्ष, स्वच्छ र भयरहित एवं विश्वसनीय निर्वाचन गराउनु आयोगको उद्देश्य हो । यो उद्देश्य पूरा गर्नका लागि विभिन्न नीतिगत व्यवस्थाहरु र आचार संहिता बनेका छन् । ती नीतिहरुका आधारमा निर्वाचन गराउने जिम्मेवारी पाएको आयोगलाई पहिलो चरणको निर्वाचन शान्तिपूर्ण रुपमा सम्पन्न गरेकोमा असक्षम त भन्न नमिल्ला, तर के सक्षम हो त भन्ने प्रश्न हो ।

निर्वाचन सम्पन्न गर्नका लागि खटिएका सबै कर्मचारीहरु निर्वाचन आयोगका कर्मचारीहरु मानिन्छन् । आयोगले उनीहरुलाई तालिम दिएको छ, मतदान अधिकृत, सहायक मतदान अधिकृत, सहायक कर्मचारी, सहयोगी कर्मचारी भनेर नियुक्ति दिएको छ, आयोगको म्याण्डेट अनुसार उनीहरु काम गरिरहेका हुन्छन् ।
तिनै कर्मचारीहरुको उपस्थितिमा मृत्युभएको मतदाताले समेत मतदान गर्छ भने त्यसलाई आयोगले कसरी स्वच्छ निर्वाचन मान्न सक्छ ? मतादन अधिकृत स्वयंले अमुक पार्टीका लागि ५० औं मत फर्जी खसाउने सहमति दिन्छ भने यो कसरी निश्पक्ष हुन सक्छ ? मतदाताहरुलाई घरमै वा बाटोमै रोकिन्छ वा मतदान स्थलसम्म जान छेकवार लगाइन्छ भने कसरी भयरहित निर्वाचन भएको मान्न सकिन्छ ? अनि कति प्रतिशत बिश्वसनीय मान्न सकिन्छ मंसिर १० गते सम्पन्न भएको निर्वाचनलाई ? सोही आाधारमा निर्वाचन आयोगको सक्षमताको कुरा पनि आउने होला । यसको जिम्मेवारी आयोगले लिने कि नलिने ?
निर्वाचन घोषणा भइसकेपछि निर्वाचन आचारसंहिता सक्रिय हुन्छ । कुनै दिन आयोगका प्रमुख आयुक्तले भन्नु भए जस्तो आचारसंहिता सक्रिय भइसकेपछि सरकार सञ्चालन गर्ने आयोगले नै हो अर्थात आयोगको सहमतिका आधारमा मात्रै सरकारले काम गर्ने हो । अन्यथा दैनिक प्रशासनिक कार्य बाहेक अन्य कामहरु सरकारले गर्न पाउँदैन । त्यसकारण निर्वाचन स्वच्छ भयो वा भएन, मर्यादित भयो वा भएन, भयरहित भयो वा भएन, निश्पक्ष भयो वा भएन भन्ने कुराको प्रमुख जस र अपजस आयोगले नै लिनु पर्ने हुन्छ ।
तर, दुर्भाग्यको कुरा छ, निर्वाचन घोषणा हुँदा जसरी खरो उत्रेको थियो आयोग, निर्वाचनको मिति नजिकिँदै जाँदा गल्दै गयो । सरकारले जे जे भन्यो त्यसैमा औंठा छाप लगाउँदै गयो । जसको नतिजा मंसिर १० गतेले देखाएको छ । रातारात प्रमुख जिल्ला अधिकारीहरु, सुरक्षा निकायका प्रमुखहरु, अन्य महत्वपूर्ण पदमा रहेका कर्मचारीहरु चलाइँदा समेत स्वाभाविक देख्ने आयोगले निर्वाचन अस्वच्छ हुनुमा यी तत्वहरुले काम गर्छ भन्ने विषयमा त सोचेकै हुनुपर्ने होइन र ?
नेपालमा यो नौलो कुरो होइन, यसअघिका निर्वाचनमा पनि यस्ता घटनाहरु भएका हुन्, आज फेरि दोहोरिएका मात्रै हुन् । निर्वाचन आयोगले फोटोसहितको मतदाता नामावली संकलन गर्दा सायद फोटोसहितको परिचय पत्र हुँदा फर्जी मत खस्दैनन् भन्ने आँकलन गरेको थियो, तर दुर्भाग्य, फेरि उही नियति ।
यद्यपि निर्वाचनका बेलामा धाँधली हुने नेपाल एक्लो मुलुक होइन । लोकतान्त्रिक पद्दतिमा संसदीय अभ्यास गरिरहेका अन्य कैयौं मुलुकहरुमा पनि यस्ता अमर्यादित क्रियाकलापहरु हुने गरेका समाचारहरु थुप्रै छन् । आफूलाई विश्वकै सबैभन्दा ठूलो लोकतान्त्रिक देश मान्ने भारतमा यो भन्दा अझ बढी निकृष्ट कामहरु हुने गरेका छन । भारतकै सिको नेपालमा पनि भइरहेको जस्तो लाग्छ ।
निर्वाचन प्रक्रिया र प्रणालीमा सुधार र विकास गर्न अनुसन्धान प्रक्रियामा जोड दिने उद्देश्य बोकेको आयोगले ०६४ सालमा भएको पहिलो संविधान सभाको निर्वाचनमै देशभरिका मतदान केन्द्रहरुमा प्रयोग गर्ने भनी हल्ला फैलाइएको इलेक्ट्रोनिक भोटिङ्ग मेसिन -इभीएम) लागुगर्ने सवालमा १० बर्ष बित्दा समेत कुनै अनुसन्धान गर्न सकेको देखिँदैन । न त कुनै बैकल्पिक प्रक्रियाको खोजी गर्न सक्यो । यसलाई पनि आयोगको सक्षमता र असक्षमतासँग जोड्न मिल्ला कि नमिल्ला ?
विगतका निर्वाचनहरुमा पनि राजनीतिक दलहरुबाट मतदान अधिकृतकै सक्रियतामा वा मतदान अधिकृतलाई विभिन्न कुराले प्रभावमा पारेर यस्ता अमर्यादित गतिविधिहरु भएका थिए । त्यतिबेलाका ती मतदान अधिकृत वा मतदान अधिकृतहरुलाई प्रभावमा पार्ने व्यक्तिहरुलाई कारवाही भएको कुरा खासै सुन्न पाइएन । सायद यही प्रमुख कारण हुन सक्छ निर्वाचनमा अपराधिक क्रियाकलाप गर्नेहरुको मनोबल बढेको । के अब सक्छ त आयोगले त्यस्ता व्यक्तिहरुलाई कारवाही गर्न ?
यदि आजै त्यो आँट र साहस गर्छ भने निश्चित रुपमा मंसिर २१ मा हुने दोश्रो चरणको निर्वाचनमा यस्ता अवान्छित क्रियाकलापहरु केही कम हुनेछन् । आयोग आफैंमा एक शक्तिशाली संबैधानिक निकाय हो । निर्वाचनको बेलामा हरेक अवाञ्छित गतिविधिहरुलाई आयोगले नियन्त्रण र नियमन गर्ने हिम्मत गर्नु जरुरी छ । तिनै कर्मचारीहरु खुल्याआम राजनीतिक दलको चुनावी प्रचारमा लाग्ने, सामाजिक सञ्जालमा “फलनो पार्टीलाई जिताउँ” भन्दै अपील गर्ने अनि तिनै नेता कर्मचारीहरुलाई मतदान अधिकृत बनाएर पठाउने हो भने त्यो निर्वाचन कति निश्पक्ष, कति स्वच्छ होला ? एकातिर त्यस्ता केही कर्मचारीहरुका कारण मतदानमा खटिएका वा नखटिएका अन्य सवै कर्मचारीहरुले पनि शीर निहुराउनुपर्ने, अर्कोतिर निर्वाचन आयोग स्वयंले पनि आत्मग्लानी महसुस गर्नुपर्ने अवस्था आउँछ । कर्मचारीहरु खटाउने संयन्त्रहरुलाई अनुगमन गर्नुपर्ने र नियमन गर्नु पर्ने जिम्मेवारी पनि आयोगकै होला ।
त्यसकारण आयोगले आफ्नो हैसियत चिन्नु जरुरी छ । मातहतमा बनाईएका संयन्त्रहरुलाई बिशेष अनुगमन गर्नु जरुरी छ । कुनै पनि राजनीतिक दलसंग संलग्न नभएको व्यक्ति सक्षम हुँदा हुँदै पनि निर्वाचन सम्पन्न गराउनका लागि खट्न सक्ने अवस्था छैन । अरु गैससकर्मीहरु खटिएलान तर स्थायी निजामति कर्मचारी भएरै पनि त्यस्ता व्यक्तिहरु खटिँदैनन् । किनकि उनीहरुका लागि भनिदिने वा बोलिदिने कुनै संयन्त्र छैन । निर्वाचनमा कर्मचारी खटाउँदा कस्ता कस्ता हर्कतहरु हुन्छन् भन्ने बिषयमा आयोग अनबिज्ञ होला भन्ने लाग्दैन । अनि यसरी भएको निर्वाचन कसरी निश्पक्ष हुन सक्ला र ? यस्ता कर्मचारीहरुलाई नियन्त्रण गर्न सक्ने आँट राख्छ आयोगले ?
यि र यस्ता कतिपय कुराहरुले आयोगको सक्षमता नापिएला । अन्यथा शान्तिपूर्ण रुपमा मतदान हुनु मात्रै सक्षमता होइन । शान्तिपूर्ण निर्वाचन हुनु र भयरहित निर्वाचन हुनु वा स्वच्छ निर्वाचन हुनु वा निश्पक्ष निर्वाचन हुनु फरक-फरक विषय हुन् । आयोगको उद्देश्य शान्तिपूर्ण रुपमा स्वच्छ, निश्पक्ष र भयरहित निर्वाचन गराउनु हो, शान्तिपूर्ण निर्वाचन गराउनुमात्रै होइन ।

