सम्झनामा भरत तुङघङ, जो हिन्दुकृत मुन्धुमविद थिए

लिम्बु संस्कृति एवं मुन्धुमका ज्ञाता भरत तुङ्घङ अब हामीबीच रहेनन् । धरानमा मोटरसाइकल दुर्घटनाको अत्यन्तै दुःखद समाचार सोमबार मैले जुनबेला सुनें, सुरुमा पत्याउनै सकिनँ । तर, समाचार मेरी आˆनै साइली भाउजू निर्मला बिष्टबाट सुनिरहेकाले सत्य होइन भन्ने आधार पनि रहेन ।
मंसिर ११ गते धरानको तीनकुनेभन्दा केही तलतिर रहस्मय ढंगबाट सडक दुर्घटनामा परेर भरत तुङ्घङ तथा श्रीमती टीकादेवी तुङ्घङको निधन भएको समाचार सामाजिक सञ्जाल तथा अनलाइन पत्रिकामा आए । अनि त हालसालै भेट हुँदा भएका भलाकुसारीका क्षणहरु झल्झल्ती आउन थाले ।
भानुचोक र छाताचोकका ती दिनहरु
भरतसँग हाम्रो चिनजान करिब डेड दशकअघिको हो । जुनबेला म केन्द्रीय प्रविधि क्याम्पस धरान हात्तीसारमा वनस्पतिशास्त्र अध्यापन गर्थें । त्यसबेला हाम्रो बरोबर भेट हुन्थ्यो । भेटको माध्यम अक्सर अर्जुन माबुहाङ (मेयर, लालीगुराँस नगरपालिका तेह्रथुम) हुन्थे ।
भरत तुङ्घङ लिम्बु इतिहास, संस्कृति, परम्पराका धरोहर थिए । तर, अचम्म लाग्दो ! उनी भने किरात धर्मावलम्बी नभएर हिन्दू धर्मालवम्बी हुन् ।
अर्जुन त्यसबेला महेन्द्र बहुुमुखी क्याम्पसमा कार्यरत थिए । उनीहरु दुबैको रुची करिब-करिव उस्तै थियो । उनीहरु अक्सर लिम्बु इतिहास, लिपि, पुरातत्व र मुन्धुम सम्बन्धी कुराकानी गरिरहन्थे । म, श्रोता बनिन्थें । सुन्नलाई आनन्द लाग्थ्यो ।
अर्जुन र भरत नातामा मामा-फूपूका छोराहरु हुन् ।
मैले यसो भन्दा हुन्छ कि उनीहरु दुबैबाट लिम्बु इतिहास, संस्कृति, र लिम्बुको प्रकृतिसँगको सम्बन्धबारे धेरै कुरा बुझेको हो । कहिलेकाहीँ वन, वनस्पति र प्राणीको चर्चा आएमा तिनीहरुको वैज्ञानिक नाम के होला भनेर मलाई पनि सोधिन्थ्यो । अन्यथा, म फगत श्रोताका रुपमा सहभागी हुन्थें ।
हाम्रो अक्सर छाताचौकमा भेट हुन्थ्यो । कहिले महेन्द्र क्याम्पस, देशीलाइन, त कहिले भानुचौकमा ।
एकपटक म भरत तुङ्घङको धरानस्थित खानेपानी अफिस पनि पुगेको थिएँ । घर पनि पुगेको अलिअलि सम्झना छ । भरत प्रायः लिम्बु समुदायबाट बुनिएको झोला बोक्थेे ।
हज्शन पाण्डुलिपिः लिम्बु-गोर्खा युद्धको इतिहास

तीन वर्षअघि होला, अर्जुन माबुहाङले मलाई एक पुस्तक दिए । पुस्तकको शीर्षक थियो ‘हज्शन पाण्डुलिपिमा गोर्खा-खम्बुवान-लिम्बुवान युद्ध ।’ लेखक थिए- अर्जनुबाबु माबुहाङ र उनै भरत तुङ्घङ ।
त्यो पुस्तकबाट लेखकद्वयले निकै चर्चा पाएका थिए । विशेषतः अर्जुनलाई लिम्बु समुदायभित्रका स्थान विशेषका समूहले निकै विरोध पनि गरेको बुझिन्थ्यो । पुस्तक प्रकाशनपछि लिम्बु इतिहासका लिजेन्ड काङसोरे, कताका र कुन लिम्बु समूहका थिए भन्ने विषयमा द्वन्द्व उब्जियो ।
पुस्तकमा काङसोरे, ताप्लेजुङको ढुङ्गेसाँगुतिरको वनेम फागो हुन् भन्ने लेखिएको छ भन्ने सुनेको थिएँ । पुस्तक पढ्दै गएँ । नेपालको इतिहासमा नखुलेको सन्दर्भ लेखिएको रहेछ ।
त्यो पुस्तक जोभानसिंह फागोले दार्जीलिङमा सर ब्राइन हड्सनलाई सुनाएको टिपोटका आधारमा तयार गरिएको हो । फागो लिम्बु गोर्खा युद्ध लड्ने एक सरदार काङसोरेका सन्तान थिए । मैले उक्त पुस्तकबारे एक राष्ट्रिय दैनिक पत्रिकामा जनवरी ४, २०१४ अंकमा ‘लिम्बुवान गोर्खाली लडाइँ (फुर्सद शनिबार विशेष) शीर्षकमा एक समीक्षा नै लेखें ।
जोभानसिंह फागोले लिम्बु गोर्खा युद्धबारे हड्सनलाई नटिपाएको भए सायदै लिम्बु गोर्खा युद्धबारे इतिहास नै सविस्तारमा लेखिन्थेन । अनि अहिले, लिम्बुलेे शीर ठाडो गरेर गोर्खा सेनाले छलकपट गरेर मात्रै हामीलाई परास्त गरेका हुन् भन्न सक्ने थिएनन् ।
यसरी लिम्बु गोर्खा युद्धबारे अति गहनरुपमा जानकारी दिने पुस्तकका लेखक भरत तुङ्घङ हामी माझ रहेनन् भन्दा मनले पटक्कै मान्दैन । तर, जे हेास्, ‘हज्शन पाण्डुलिपिमा गोर्खा-खम्बुवान-लिम्बुवान युद्ध’ शीर्षक पुस्तक लेखेर भरत तुङ्घङले नेपालीलाई गुण लगाएका छन् ।
पुस्तक विशेषतः लिम्बुवान क्षेत्रको एक ऐतिहासिक सामाग्रीका रुपमा दर्ज भएको छ । तुङ्घङले अन्य केही पुस्तक पनि लेखेका छन् ।
एकपटक म विभिन्न जातजातिबारे सामान्य जानकारी बटुल्दै थिएँ । धनकुटाका जातजाति तथा इतिहासिक सीमाबारे केही अन्योल भयो । मेरो अन्योल सेन कालमा आठपहरे राईको राज्य कहाँदेखि कहाँसम्म फैलिएको थियो भन्ने थियो । अर्जुन माबुहाङसँग केहीपटक कुराकानी गरें । त्यसपछि थप कुराकानीका लागि अर्जुनले अब बाँकी भरत दाइलाई सोध्नुहोस् भने ।
मैले, भरत तुङ्घङजीबाट आठपहरे राईको नालीबेलीबारे नितान्त नौला जानकारी पाएँ । उनीसँग आठपहरे राईको किपटसम्बन्धी निकै कागजात भएको बुझें । त्यसमध्ये केही टिपोट गर्ने मौका पाएँ ।
जंगबहादुरलाई जोगाउनेका सन्तान
०७२ को अन्त्यतिर, एकपटक धरानमा भरत तुङ्घङजीसँग लामै कुराकानी गर्ने अवसर जुर्‍यो । कुराकानीको क्रममा जंगबहादुर राणाको प्रशंग पनि उठ्यो । उनले भने कि उनको ७ औं पुस्ताको जिजुबा, श्री ३ जंगबहादुर राणाका अंगरक्षक थिए । एकपटक जंगबहादुर शिकार खेल्न चितवन पुगे । जंगबहादुरले ठूलो बाघलाई हात्तीमाथिबाटै बन्दूकले हाने । बाघ मरेन र बन्दूक हान्ने जंगबहादुरलाई नै झम्टिएर आयो । जंगबहादुरको होस हवासै उड्यो । त्यसबेला, भरतका तिनै जिजुबाले बन्दूकको कुन्दाले हिर्काएर बाघलाई भगाए ।
त्यसपछि केहीबेरमा जंगबहादुर हात्तीबाट ओर्लिए । भरतका जिजुबा सिपाही स्तरका अंगरक्षक थिए । जंगबहादुरले त्यहीँ नै लेखेर उनलाई लप्टन पदको दर्जा दिए । त्यो कागज र जिजुबाको तस्वीर मैले भरतको मोबाइलमा सुरक्षित गरिएको देखें । यसबारेमा थप जानकारी र आधिकारिकता बटुल्ने मनसुवा राख्दै हामी छुट्यौं ।
संयोगले धरानबाट राजधानी र्फकंदा तत्कालीन बहुसरोकारवाला वन परियोजनाको मोनिटरिङ शाखा प्रमुख विश्वास राणासँग तरहराबाट काठमाडौंसम्म सँगै आउने मौका जुर्‍यो । उनी धनकुटाका स्थायी निवासी र जंगबहादुर राणाका ठ्याक्कै ७ पुस्ते सन्तान हुन् ।
कमल मादेन
मैले प्रसंगवस जंगबहादुर राणाको चितवन शिकार प्रकरणबारे सोधनी गरें । उनले जंगबहादुर चितवनमा शिकार खेल्न अन्तिम पटक जाँदा बाघको आक्रमणबाट बालबाल बचेको पारिवारिक जमघटमा बरोबर सुन्ने गरेको बताए । र, उक्त कुरा वंशावलीमै लेखेको छ भन्ने पनि जिकिर गरे । उनले थपे- जंगबहादुर चितवनबाट मानसिक रुपमा कमजोर भएर फर्केका थिए, पछि त्यतिकै उनको निधन भयो ।
मैले, यो कथालाई भरत तुङ्घङजीबाटै फेरि सविस्तारमा तिथिमितिसहित सुनेर लेख्ने लालसा राखेको थिएँ । तर, अब उनको मुखबाट सुन्ने मेरो लालसा कहिल्यै पूरा नहुने भयो । उनी सोमबारदेखि हामीलाई छाडेर गए ।
पछिल्लो पटक ०७३ माघमा पनि हाम्रो भेट धरानस्थित छाताचौकमा भएको थियो । त्यसबेला भेट्नुको अर्कै काम थियो । तर, पनि मैले विश्वास राणाजीले भनेको कुराको प्रसंग उठाएको थिएँ । उनले जंगबहादुरको कुन सन्तान धनकुटा पुगेका थिए, नामै तोकेर भने । त्यसपछि तिनका सन्तानहरुको नाम क्रमशः भन्दै विश्वास राणाजीका बुबाको नाम नै भन्दिए । अचम्म लाग्यो, उनलाई जंगबहादुरको धनकुटास्थित ७ पुस्ते सन्तानको नालीबेली सबै थाहा रहेछ ।
हिन्दुकृत, तर लिम्बु संस्कृतिका प्रेमी
भरत तुङ्घङ लिम्बु इतिहास, संस्कृति, परम्पराका धरोहर थिए । तर, अचम्म लाग्दो ! उनी भने किरात धर्मावलम्बी नभएर हिन्दू धर्मालवम्बी हुन् । उनका खलक राज्यबाट हिन्दुकरण गरिएको एक लिम्बु परिवार हो । उनको धनकुटास्थित घरमा तुलसीको मोठ छ । र, तुलसीको मोठ वरिपरि घन्टी बजाएर पूजा गरिन्छ । घरमा बाहुनको पुरेत पढाइन्छ । बिहेबारी, मर्दापर्दा सबै कर्म हिन्दु धर्म अनुसार गरिन्छ ।
उसो त उनको परिवारले लिम्बु संस्कार मान्दै नमान्ने भन्ने होइन । लिम्बुले मान्नैपर्ने कुराहरु उनले गर्न कहिल्यै छुटाएनन् । लिम्बुले अझै छोरीचेलीहरुको बिहेको कुरा छिन्दा सुनौली, रुपौली लिने गर्छन् । भरत तुङ्घङले गत बैशाखमा ‘यो भरत तुङ्घङले सबै लिम्बु संस्कार छोड्यो भन्लान्, त्यसैले बहिनीको कुरा छिन्न आँउदा एक बोतल रक्सी र आधा किलो सुँगुरको मासु ल्याउनू’ भनेका थिए ।
अन्ततः धरान बाँजोगराका पूर्ण लिम्बुले भरत दाइ, एक बोतल र आधा किलो सुँगुरको मासु होइन, भाइसँग कुरा छिन्न आउँदा एउटा सिंगै सुँगुरको फिलो र एक के्रट बियर बोकेर नै आउँछौं भनेका थिए ।
हिन्दु र किरात दुबै संस्कृतिलाई प्रेम गर्ने भरतलाई सामाजिक सदभावका सेतु थिए भन्दा पनि फरक नपर्ला ।
अपूरणीय क्षति
दुई हप्ताअघि म विष्णुदत्त-सरस्वती आङ्बुहाङ प्राज्ञिक कोषको एक बैठकमा सहभागी हुन किरात याकथुङ चुम्लुङको केन्द्रीय कार्यालय ललितपुरमा पुगेको थिएँ ।
त्यसबेला, भरत तुङ्घङजीको चर्चा उठेको थियो । एकपटक उनले चुम्लुङमा टिप्पणी गरेका थिए रे कि ‘चुम्लुङका पदाधिकारीहरु लिम्बुको भाषा, संस्कृति आदि उत्थानमा लाग्छन् । तर, धेरैजसोले भाषा, संस्कृति, लिपिमा अलिकति पनि दख्खल राख्दैनन् अनि के गर्छन् काम ?’
वास्तवमै भरत तुङ्घङको असमायिक निधनले अपुरणीय क्षति भएको छ । उनीजति लिम्बुको भाषा, लिपि, इतिहास, पुरातत्वबारे जानकारी कोही छैन भन्ने स्थिति छ । अब उनले गर्दै गरेका अध्ययन अनुसन्धानलाई उनका सहकर्मी मित्रहरुले पूरा गर्नुपर्छ ।
यसैगरी भरतले धनकुटास्थित घरैमा स्थापना गरेको पुरातात्विक सामाग्रीको संरक्षण, सम्वर्द्धन गर्नुपर्छ । यसबारे अब बन्ने प्रदेश सरकारले ध्यान देओस् ।

