समृद्धिको साँचो र कर्मचारीतन्त्र
यो वर्षभरि नै देश चुनावमय भयो । संविधान कार्यान्यनको आधार स्थापनार्थ यो स्वभाविक थियो । संविधान कार्यान्वयन चुनौतीपूर्ण छ भन्ने जानेर नै जनाताले एक दल वा तिनका गठवन्धनलाई बहुमत दिए । संविधानले नै किटान गरेको स्थायी सरकार बन्ला भन्ने आशा गर्नु अहिलेको राजनीतिक प्रवृत्तिमा अत्यन्त सकरात्मक सोच हो । त्यसैले कांग्रेस, कम्युनिष्ट बुझेर छान्ने भन्दा पनि तटस्थ विचार बोकेर दलका गतिविधि नियालिरहेका जनताले मुख्य यी दुईमध्ये एक गठवन्धनलाई बहुमत हुनेगरी भोट हालेको प्राप्त मत परिणामले स्पष्ट देखाउँछ ।
यो प्रवृतिगत विश्लेषण प्रदेश नं. २ मा पनि मिलेकै पाइयो, जहाँ राष्ट्रिय स्तरका दुई गठवन्धनलाई सत्ताधारी ठानी त्यहीँको क्षेत्रीय गठवन्धनलाई वहुमत दिए स्थायित्व होला भन्ने जनताको अपेक्षा रहेको पाइयो ।
सत्तामा रहेर निर्वाचन गराउने दल प्रतिपक्षमा रहनुपर्ने नेपालका प्रत्येक पटकका निर्वाचनले देखाएका छन् । प्रवृत्तिगत बनेको यो स्थिति आम निर्वाचन २०१५ देखि नै पाइन्छ । त्यतिवेला नेपाली कांग्रेसले दुई तिहाई मत ल्याउँदा सत्ताधारी भनेर चिनिँदैनथ्यो ।
हुन त ०४६ पछिको निर्वाचनमा कांग्रेस नै सत्तामा थियो । जनआन्दोलन पछिको पार्टी भएकाले जनताले राजनीतिक स्थायित्व पाउने आशामा कांग्रेसको भर गरे तर त्यो आशा तीन वर्ष पनि टिक्न सकेन र २०५१ मा मध्यावधि निर्वाचन हुन पुग्यो । उक्त निर्वाचनमा प्रतिपक्षमा गतिलो डेरा जमाउन सफल एमाले सबैभन्दा ठूलो दल बन्यो र सत्तामा गयो । केही लोकप्रिय कामको आभास दिलाए पनि अनेक खिचातानी बीच एमाले फुट्यो र ०५६ को निर्वाचनमा दुई टुक्रा भएर भाग लियो, जसको जस काँग्रेसले नै लियो ।
कर्मचारी, शिक्षक, प्राध्यापक लगायत दुईचार पैसाको लोभमा सोही कार्यालयमा वा लुकीछिपी अन्यन्त्र नै ओभरटाइम वा पार्टटाइम काम गरिरहेका छन्
सशस्त्र आन्दोलनपछिको माओवादीले उसका एजेण्डा सत्तामा रहेर कार्यान्वयन गर्ला र फेरि पनि स्थायित्व पाउने आशामा जनताले ०६४ मा माओवादीलाई अधिक मत दिए । तर, पनि लगभग उही खिचातानी दोहोरियो, माओवादी पनि फुट्यो र ०७० को निर्वाचनमा नराम्रो पराजय भोग्यो ।
सच्चिएर आएको भनिए पनि एमाले दोस्रो स्थानमा नै सीमित भयो र कांग्रेसले एकपटक पुनः बाजी मार्‍यो । तैपनि कांग्रेसको काम गर्ने उही शैली दोहोरिएपछि यसपटक सम्पन्न हरेक निर्वाचनमा कांग्रेसलाई जनताले प्रतिपक्षमा नै उभ्याइदिए ।
यसरी हरेकपटक सम्पन्न निर्वाचनबाट प्राप्त नतिजाको विश्लेषणमार्फत भन्न सकिन्छ, अबको सत्ता सञ्चालन जनताको आशाअनुरूप नयाँ ढंगले नहुने हो भने आउँदो पाँच वर्षपछिको निर्वाचनमा कांग्रेस नै ठूलो दल बन्ने र एमाले, माओवादी गठवन्धन प्रतिपक्षमा थन्किनेछन् । तसर्थ जोसुकै सत्ता वा प्रतिपक्षमा रहे पनि राजनीतिक स्थायित्व कसरी हुने अहिलेको सर्वत्र चिन्ता हो ।
सत्तारोहण गर्न लागेका दलहरूलाई जनताले दिएको म्यान्डेटलाई आत्मसात गरी राजनीतिक स्थायित्वका मार्गमा लाग्ने बेला आएको यी पाँच चरणमा सम्पन्न निर्वाचन परिणामले देखाइरहेका छन् ।
निर्वाचनमार्फत राजनीतिक मुद्दा लोकतन्त्र स्थायित्वको मार्गमा लागेका बेलामा पनि जनताले मुलुकमा तीव्र आर्थिक विकास, सुशासन र समृद्धिको अपेक्षा नगरे कहिले गर्ने ? यो एक गम्भीर सवाल बन्दै गएको छ । हुन त निर्वाचित दलका नेताहरूले अबको बाटो तीव्र आर्थिक विकास हो भनेको पाइएको छ ।
तर, मुलुकमा तीव्र आर्थिक विकास गर्ने कसरी ? विकासमार्फत जनतामा समृद्धि ल्याउने कसरी ? यो नै प्रमुख सवाल बनेको छ । यसका लागि ठूलाठूला योजना, परियोजना बन्लान् तर खासखास क्षेत्रमा ध्यान दिन सकिएन भने ती पनि लथालिङ्ग बन्न सक्छन् ।
स्पष्ट के छ भने नेपालले हालसम्म अवलम्वन गरेका विकासका नीति, कार्यक्रम, सोच र परिकल्पनामा आमूल परिवर्तन ल्याउन सकिएन भने पार्टी गठवन्धन टुट्ने, पार्टी फुट्ने, मध्यावधि निर्वाचन जस्ता खेलहरू दोहोरिन्छन् । तसर्थ कम्तिमा पाँच वर्ष सत्ता चलाएर देशमा तीव्र आर्थिक विकास र समृद्धि मार्गमा होमिन के गर्ने, कहाँकहाँ वोटलनेकहरू छन् र तिनको उचित सम्वोधन कसरी गर्ने, आजको प्रमुख सवाल बनेको छ ।
यसका लागि केही ध्यान दिनुपर्ने केही बूँदागत विषयहरु यस्ता छन्ः
कर्मचारीतन्त्रको कार्यशैली परिवर्तन
हाम्रो देशमा कर्मचारी प्रशासन लगभग पञ्चायतकालीन छ जसले सेवाग्राहीलाई जहिले पनि दास मनोवृत्तिले हेर्ने गर्दछ । यहाँ यो शव्द प्रयोग गरिरहँदा व्यक्तिगत लाञ्छना लगाउन खोजिएको होइन । तर देशको समग्र कर्मचारीतन्त्र आफू जनताको सेवक होइन, मालिक शैलीबाट अघि बढिरहेको सन्दर्भमा यो अदृश्य सोचमा आमुल परिवर्तन ल्याउन जरूरी भएको छ । यस्तो परिवर्तन भएकै संरचनामा सामान्य हेरफेर गरी छिटो र सरल तरिकाबाट सम्भव छ ।
जनताले आफ्नो काम लिएर कार्यालय पुगेपछि हरेक कर्मचारीको कोठाकोठामा दर्शन गर्न जानु पर्ने र हस्ताक्षर गराउनु पर्ने, आफुले सुन्दै नसुनेका कानुनका ठेलीको भाषण सुन्नु पर्ने र काम बन्ने त कता कता, रित्तै घर फर्किनुपर्ने अहिलेको संस्कारमा आमुल परिवर्तन ल्याई कर्मचारीलाई फाइल बुझाइसकेपछि सोही दिन काम सकिएर घर फर्किन पाउने व्यवस्था गरिनुपर्छ ।
यसरी स्थानीय तहदेखि केन्द्रसम्म सेवाग्राही कार्यालयमा १० तिर पर्खनुपर्ने प्रथाको अन्त्य हुनेखालको कर्मचारी प्रशासन बनाइनुपर्छ । यसो भनिरहँदा कर्मचारीको कार्यशैली परिवर्तनलाई नियमित प्रकृयाका रूपमा लिइनुपर्छ । किनभने एकैपटक आमूल परिवर्तन सहज हुन सक्दैन ।
भागवन्डा राजनीतिको पूर्णरूपमा अन्त्य
अहिले संवैधानिक निकायका आयुक्तहरू, मन्त्रालयका सचिवलगायत महाशाखा, विभाग, र स्थानीय कार्यालयका प्रमुख, गाउँपालिका तथा नगरपालिकाका सचिव तथा प्रमुख लगायत सबै तह क्षेत्रका प्रमुख पदहरू प्रत्यक्ष वा परोक्ष भागबण्डाको राजनीतिबाट नियुक्ति हुने गरेका छन् । यसरी नै विश्वविद्यालयका पदाधिकारी, विद्यालयका प्रधानाध्यापक, श्रोतव्यक्ति, अस्पतालका निर्देशक तथा प्रमुखदेखि लिएर कृषि, बन, स्वास्थ्य, यातायात, खानेपानी, सरसफाइ, विद्युत, उद्योग, कलकारखाना लागयत हरेक तहका पदाधिकारी तथा प्रमुख पद मुकररमा विज्ञयता, श्रेष्ठता, ज्येष्ठता भन्दा पनि राजनीतिक दलहरूबीच भागवण्डा नै प्रमुख आधार बन्ने गरेको छ ।
हिजोसम्म कायम रहेको संक्रमणकालीन व्यवस्थापनमा अवलम्वन गरिएको यो भागवण्डाको प्रवृत्तिलाई अब एक आकस्मिकता मानेर विज्ञता, श्रेष्ठता, र ज्येष्ठताकै आधारमा व्यक्ति छनौट गरिने, हने मोडेल अविलम्व थालिनु पर्दछ ।
भागवण्डाको राजनीतिले जनताको आधारभूत आवश्यकता पूरा गर्ने यी सेवाप्रदायक निकायले ठोस योजना र कार्यक्रम लागु गर्न सकेनन् र सक्दैनन् । यसमा निर्वाचनको म्याण्डेटबाट स्थापित प्रतिपक्ष उत्तिकै गम्भीर हुन जरूरी छ । अहिले भागडण्डा मार्फत पुनः पद हत्याउने र टिकिरहने भन्दा पनि योग्यता र क्षमताको आधारमा छनौट हुने पदाधिकारीले काम गर्ने वातावरणको सिर्जना गरिनु पर्दछ ।
कर्मचारीतन्त्रको सेवा र सुविधामा परिवर्तन
अहिले उच्चस्तरको कर्मचारीले नेपालमा लगभग मासिक ५० हजार तलब पाउँछन् । मासिक ५० हजारले काठमाण्डांै जस्तो शहरमा ४/५ जनाको परिवार धान्न मुस्किल छ । तर, पनि कसरी चल्छ त गुजारा ? सर्वसाधारणलाई सोध्ने हो भने यिनले घुस खान्छन् र जिविका चलाउँछन् भन्ने सहज जवाफ पाइन्छ ।
हो, यस क्षेत्रको सुक्ष्म विश्लेषण आवश्यक छ । कर्मचारीले पाउने हरेक सेवा, सुविधा घुस होइन तर सर्वसाधारणको नजरमा घुस वा भ्रष्टाचार ठहरिएको छ । तसर्थ कर्मचारी लगायत सार्वजनिक निकायमा बसेको हरेक पदाधिकारीले पाउने सुविधाहरू उनको तलवमानमा जोडिने व्यवस्था गरिनु जरूरी छ । यसरी सेवासुविधा सार्वजनिक हुने स्पष्ट नीति बनाइनु आवश्यक छ ।
उदाहरणका लागि मन्त्रालयका सचिवले मासिक ६० हजार तलव पाउँछन् । तर, उनले पाउने अनेकौँ अप्रत्यक्ष सुविधाको आर्थिक हिसाव-किताव जनताले देख्ने र बुझ्ने गरी सार्वजनिक हुँदैन, जस्तै उनले पाउने बैठकभत्ता, खाजा, पोशाक भत्ता, गाडी, तेल, विदेश भ्रमणभत्ता, लगायतका सबै सुविधाको हिसावकिताव उनको सुविधाकै रूपमा गणना हुने गरेको सर्वसाधारणले देख्न सक्दैनन् र यसलाई भ्रष्टाचार वा घुसबाट आर्जन गरेको ठानिएको अवस्था छ ।
तसर्थ हरेक कर्मचारी वा सार्वजनिक पदमा रहेका पदाधिकारीले पाउने सेवा सुविधा देखिने, बुझिने र उनैको व्यक्तिगत विवरणमा गणना हुने गरी मापन गरिनु पर्दछ ।
मन्त्रालयको विशिष्टीकरण र समन्वय
अबका दिनमा हरेक मन्त्रालयमार्फत गरिने योजना निर्माण विशिष्ट बनाइनुपर्छ । खानेपानी, ढल, बाटो, विद्युत, टेलिफोन जस्ता दैनिक आवश्यकताका क्षेत्रलाई समन्वयकारी नबनाए सम्मबजेट नै पास हुन नसक्ने व्यवस्था गरिनुपर्छ ।
स्थानीय तहमा सम्भव भएसम्म यस्ता कार्यालयहरू एकैठाउँबाट सञ्चालन हुने व्यवस्था मिलाइनु पर्छ ।
ओभरटाइमको कटौती
एकातिर बेरोजगारी समस्या बढेर पढेलेखेका युवाहरूमा नैराश्यता उत्पन्न भइरहेको छ भने अर्कोतिर कर्मचारी, शिक्षक, प्राध्यापक लगायत दुईचार पैसाको लोभमा सोही कार्यालयमा वा लुकीछिपी अन्यन्त्र नै ओभरटाइम वा पार्टटाइम काम गरिरहेका छन् । उनीहरूलाई केही सुविधा थप गरी ओभरटाइम, पार्टटाइम पूर्णरूपमा बन्द गर्ने हो भने देशमा एकै वर्ष लाखौँको शिक्षित रोजगारी सिर्जना हुने अवस्था छ, जो विगत लामो समयदेखिको युवा पुस्ताको माग पनि हो ।
बन्द गरिएका कलकारखानाको पुनरसञ्चालन
वाम गठबन्धनको चुनावी नारा कांग्रेसको सरकारले कलकारखाना बेच्यो र मजदुरको हक खोस्यो भन्ने थियो । यदि यसो हो भने बेचिएका वा बन्द गरिएका कुनकुन कलकारखाना पुन सञ्चालनमा ल्याउन सकिन्छ, वा यस्तै प्रकृतिका नयाँ मोडेलमा सञ्चालन गर्न सकन्छ, तिनको गृहकार्य गरिनुपर्छ ।
यसरी नै शिक्षा र स्वास्थ्य क्षेत्रमा व्यापक सोच र श्रोतको खाँचो पहिचान आवश्यक छ । हेर्दा साना मसिना लागे पनि समृद्धिका आधारस्तम्भ मानिएका यी खासखास क्षेत्रमा सुधार गर्न सकिए विकास र समृद्धिको ढोका अवश्य खुल्छ ।

