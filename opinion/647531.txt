विचलित हुँदैछ कांग्रेस नेतृत्व
आम निर्वाचन ०७४ को परिणामले नेपाली कांग्रेसलाई राष्ट्रिय राजनीतिको केन्द्रविन्दुबाट किनारमा धकेलिदिएको छ । यो निर्वाचनमा वामपन्थी गठबन्धनले स्पष्ट बहुमतमात्र होइन, करिब दुई तिहाई सिटमा विजय हासिल गरेबाट यो स्थिति आएको हो । पराजयपछि यो पार्टीको नेतृत्वमा अब विचलन आउन थालेको छ ।
सत्तामा रहिरहने कानूनी र नैतिक आधार गुमाइसकेको स्थितिमा पनि यो पार्टीका नेताहरुले सत्ता छोड्न आनाकानी गरिरहेकोबाट यो कुराको पुष्टि हुन्छ । कांग्रेसी नेताहरुले गरिरहेको राष्ट्रसभाको निर्वाचन नभई नयाँ सरकार गठन हुन नसक्ने बखेडा यसको उदाहरण हो । लोकतान्त्रिक व्यवस्थाको मूल मर्म, मूल्य र मान्यता निर्वाचनको हारजितलाई सहजरुपमा स्वीकार गर्नु हो ।
कांग्रेसजस्तो आफूलाई लोकतान्त्रिक पार्टीको रुपमा प्रस्तुत गर्ने पार्टीका लागि त यो प्राथमिक शर्त हो । कांग्रेसको मुख्य राजनीतिक सम्पत्ति पनि यही नै हो । आफूले अवलम्बन गरेको लोकतान्त्रिक आर्दश र सिद्धान्तको विपरीत किन कांग्रेस नेतृत्व अस्वाभाविकरुपमा जनमतको विरुद्व खडा हुँदै गएको छ ? यो प्रश्न अहिले राजनीतिक क्षेत्रमा विशेष चर्चाको विवाद बनेको छ ।
निर्वाचनको पराजयपछि कांगे्रस नेतृत्वबाट विचलनयुक्त अभिव्यक्तिहरु आइरहेका छन् । यसबाट यो कुरा पुष्टि हुन्छ कि कांग्रेस नेतृत्व निर्वाचनमा भएको पराजयलाई यथार्थपरक विश्लेषण र मूल्याङ्कन गर्न असफल हुँदै गएको छ ।
कांग्रेस नेतृत्वले निर्वाचनमा आफ्नो पराजय वामपन्थी गठवन्धनको कारणले हो भन्ने निकाली रहेको छ । यो पनि एउटा कारण हो, तर पहिलो र निर्णायक कारण होइन । तर, कांग्रेस नेतृत्वले यसैलाई पहिलो र निणर्ायक मानेर भ्रमपूर्ण राजनीति गरिरहेको छ ।
जनताले कांग्रेसलाई किन मत दिएन भन्ने गुह्य कुरा नबुझी कांग्रेस नेतृत्वले तय गर्ने भावी राजनीतिक रणनीति असफल हुने प्राःय निश्चित छ । यही दिशातर्फ कांग्रेस नेतृत्व अग्रसर हुँदै गएको छ ।
दोस्रो जनान्दोलनपछि राजनीतिक उतार चढावमा राष्ट्रियता र राष्ट्रिय स्वाभिमानमा निकै चोट पुग्दै गएको महसुस आम जनताले गर्दै आएका छन् । तराईका मधेसी समुदायले गरेका आन्दोलन, जनजाति आन्दोलन, नाकाबन्दी र राष्ट्रिय राजनीतिमा बाह्य शक्तिको नाङ्गो हस्तक्षेपबाट आम जनता राष्ट्रियताप्रति निकै चनाखो र संवेदनशील हुँदै आएका छन् । यस्तो जनभावनालाई कांग्रेसी नेतृत्वले वेवास्ता मात्र गरेन, थप चोट पुर्‍याउन अग्रसर पनि भयो ।
पहाडी क्षेत्रको आफ्नो जनमत कतै जाँदैन भारत र तराईका मधेसी समुदायलाई सन्तुष्ट राख्न सके राजनीतिक दिग्विजय गरिने गलत मूल्याङ्कनबाट कांग्रेस नेतृत्व निर्देशित रह्यो । यसबाट राष्ट्रियता र राष्ट्रिय स्वाभिमानप्रति अति संवेदनशील पहाडी क्षेत्रको जनमत कांग्रेस विरुद्ध खडा भयो । यो आम निर्वाचनमा कांग्रेस पराजयको प्रमुख कारण यही हो ।
राष्ट्रियताप्रति कम र लोकतन्त्रप्रति वढी सम्वेदनशील हुने राजनीतिक चरित्र नेपाली कांग्रेससँग छ । कहिले लोकतन्त्र त कहिले राष्ट्रियताका एजेण्डाहरु प्रमुख हुन्छन् । कुन एजेण्डा कतिबेला प्रमुख र कुन एजेण्डा कति वेला गौण हुन्छ भन्ने कुराको आँकलन गर्न नसक्दा यो पार्टीले पटक-पटक जनविश्वास गुमाएको छ ।
अहिले पनि यो कटू सत्यलाई आत्मसात गर्न कांग्रेस नेतृत्व तयार भएको देखिँदैन । लोकतान्त्रिक एजेण्डा प्रमुख भएको अवस्थामा कांग्रेसको राजनीति प्रभावकारी हुने र राष्ट्रियताको एजेण्डा प्रमुख हुँदा कांग्रेस असफल हुने गरेको कारण पनि यही नै हो ।
केही वर्षयता राजनीतिक मुद्दाप्रति जनताको चासो र सरोकार कम हुँदे गएको छ । राजनीतिक अस्थिरता र चलखेलबाट वाक्क दिक्क भएका जनतामा कुनै पार्टी सत्ता रहनु उपयुक्त हुन्छ भन्ने भन्दा राजनीतिक स्थिरता र विकास निर्माणको चाहाना रहेको पाइन्छ ।
कांग्रेस नेतृत्व पक्तिले निर्वाचनको क्रममा नतः राजनीतिक स्थिरता र विकास निर्माणमा आश्वासन नै दिन सक्यो, न त कार्यक्रम नैयसबाट कांग्रेस पुःन सत्तामा आएमा न त राजनीतिक स्थिरता हुन्छ न त विकास निर्माण नै हुन्छ भन्ने सन्देश जनतामा सम्प्रेषण भयो ।
यति मात्र होइन, चिनियाँहरुले बनाइदिने भनेको केरुङ्ग-काठमाण्डौँ-पोखरा-लुम्बिनी रेल आयोजनाको साथै नेपालको विकास निर्माणमा हुने ठूलाठूला चिनियाँ लगानी कांग्रेस पुःन सत्तामा आए अवरुद्ध हुने सन्देश पनि प्रवाह भयो । कांग्रेस पराजयको दोस्रो कारण यही हो ।
शेरबहादुर देउवा पार्टी सभापति र प्रधानमन्त्री दुवै थिए । तर, उनी समग्र नेपाली कांग्रेस र देशको नेता हुन सकेनन् ।
सुदूर पश्चिमाञ्चलको नेताको रुपमा मात्र आफूलाई प्रस्तुत गरे । सुदुर पश्चिमाञ्चलमा पनि पार्टी पंक्तिलाई मिलाएर सञ्चालन गर्न सकेनन् । पार्टी व्यवस्थापनमा देउवा असफल हुँदा कांग्रेस पार्टीको स्थिति न हाँसको चाल न त कुखुराको चाल भयो ।
यो पराजयको तेस्रो कारण यहि हो भन्दा हुन्छ । अहिले देउवा आफ्नो कमजोरीलाई स्वीकार गरी सुधार्न भन्दा ढाकछोप गरेर आफूलाई बचाउने कसरत गरिरहेका छन् ।
वामपन्थीहरुलाई हाउगुजीको रुपमा प्रस्तुत गरेर देउवा आफ्नो कमजोरी छोप्न सकिने सोचेका छन् । यस क्रममा विभिन्न बहानाबाजी र अवरणमा लोकतान्त्रिक आदर्श, मूल्य मान्यतालाई धज्जी उडाउने काम देउवाले गरिरहेका छन् ।
पार्टी सभापति देउवा यसरी विगतका गल्तीहरुबाट शिक्षा लिई आफूलाई र पार्टी पंक्तिलाई सुधार्ने भन्दा एकपछि अर्को गल्ती गर्दै गरिरहेका छन् । पराजयका खास कारणहरु पहिचान गर्न असफलत पार्टीका अन्य नेताहरु पनि देउवाकै मार्गमा अघि बढिरहेका छन् । यी घटना क्रमबाट कांग्रेस अझ संकटग्रस्त हुने परिद्दश्यहरु एकपछि अर्को उट्घाटित हुँदैछन् ।
कांग्रेस पार्टीको आर्दश, सिद्धान्त, मूल्य र मान्यता भनेकै लोकतन्त्रप्रतिको प्रतिवद्धता, जनमतको कदर र सम्मान हो । यही मान्यताबाट चिप्लिँदै गएको नेपाली कांग्रेसमा खतरनाक विचलन आउने सम्भावना बढ्दै गएको छ ।
(वरिष्ठ अधिवक्ता कार्की प्रेस काउन्सिलका अध्यक्ष हुन्)

