जनताको अपेक्षा र आलोपालो सरकार

अनलाइनखबरमा केपी ओली अढाइ बर्ष मात्रै प्रधानमन्त्री शीर्षकको समाचार प्रकाशित भएपछि अनेक प्रकारका तर्क वितर्कहरु भए । एक जना मित्रले सामाजिक सञ्जालमा ‘केपी ओलीले पनि इतिहास कायम गर्न नसक्ने भए’ भनेर लेख्नुभयो ।
साँच्चै २००७ साल सालको राजनीतिक परिवर्तनपछि आवधिक सरकार बन्न सकेनन् । वाम गठबन्धनले सुविधाजनक बहुमत प्राप्त गरेपछि अब बन्ने सरकार पुरै अवधि चल्ला र नयाँ इतिहास कायम होला भन्ने धेरैले अड्कल गरेका थिए । तर, आलोपालो सरकार चलाउने सम्झौताको जगमा बनेको गठबन्धनले पनि नयाँ इतिहास बनाउन नसक्ने लक्षण देखिएपछि धेरैमा नैराश्यता आउनु स्वाभाविकै हो ।
००७ सालमा भारतको नयाँ दिल्लीमा तत्कालीन राजा त्रिभुवन, नेपाली कांग्रेस र राणाहरुबीच दिल्लीको दबावपूर्ण मध्यस्थतामा भएको सम्झौतापछि सुरु भएको अस्थिर सरकारको सिलसिला ०७२ सालमा बनेको नयाँ संबिधान अनुसारको व्यवस्थापिका बनिसक्दा पनि खत्तम होलाजस्तो देखिएन ।
००७ साल फागुन ७ गते तत्कालीन श्री ३ महाराज मोहन सम्सेर जवरा नेतृत्वको सरकार एक बर्ष नपुग्दै ढलेपछि त्यसपछि २०१५ सालको पहिलो आम निर्वाचनसम्म ९ वटा सरकार फेरिए अर्थात आठ बर्षमा १० सरकार । ०१५ सालको पहिलो निर्वाचनमा नेपाली कांग्रेसले दुई तिहाई बहुमत ल्यायो । निर्वाचनपछि २०१६ साल जेठ १३ गते बनेको २१ सदस्यीय मन्त्रीमण्डल २०१७ साल पुष १ गतेसम्म मात्रै चल्यो ।
देशमा राजनीतिक विकृत्ति फैलिएको र दलहरुको दलदल भएको भन्ने आरोप लगाउदै तत्काली राजा महेन्द्रले राजनीतिक ‘कु’ गरेर निरंकुश शासन लागु गरे । संविधान सभामार्फत नयाँ संबिधान बनाउने भन्ने जगमा भएको दिल्ली सम्झौता बिस्तारै तुहिँदै गएपछि भएको यो निर्वाचनले कम्तिमा राजनीतिक स्थिरता ल्याउँछ, देशमा प्रजातान्त्रिक सरकार आउँछ भन्ने आश थियो जनतामा । तर, त्यो आशैमा सीमित रह्यो ।
महेन्द्रले प्रजातन्त्र मासेर ‘नेपालको माटो सुहाउँदो व्यवस्था’ भन्दै निर्दलीय पञ्चायती शासन लागु गरे । राजाको प्रत्यक्ष शासनमा राजाको आदेशमा चल्ने कुनै पनि सरकारको आयु पाँच बर्षको हुन सकेन । ६ महिना, एक बर्ष, दुई बर्ष, तीन बर्ष, यस्ता यस्तैमा सरकार परिवर्तन भए । राजाले आफू अनुकुलका व्यक्तिहरुलाई सरकारको नेतृत्व दिने तर आदेशभन्दा थोरै दायाँ-वायाँ भयो भने फेरिहाल्नुपर्ने हुन थाल्यो र यसरी नै देश चल्यो ।
०४६ सालको राजनीतिक परिवर्तनपछि संवैधानिक राजतन्त्रसहितको नयाँ व्यवस्था आयो । निरंकुश राजतन्त्रात्मक व्यवस्थाबाट दमित जनताले अब प्रजातन्त्रमा आफ्ना नागरिक, राजनीतिक, आर्थिक, सामाजिक र सांस्कृतिक अधिकारहरु सुरक्षित हुनेछन्, पूर्ण स्वतन्त्रताको उपभोग गर्न पाइनेछ भन्ने आश गरे । संवैधानिक रुपमा नेपाली जनतालाई सार्वभौमसत्ता सम्पन्न बनाइयो । निरंकुश राजालाई असीमित अधिकारसहितको संबैधानिक राजा बनाइयो । आवधिक निर्वाचन हुने, बहुदलीय राजनीतिक व्यवस्था, विधिको शासन, स्वतन्त्र न्यायपालिका जस्ता विशेषताहरु बोकेको संविधान ०४७ साल कार्तिक २३ गते जारी गरियो ।
यद्यपि त्यो संविधान घोषणाकै भोलिपल्ट जलाइएको पनि थियो, आलोचनात्मक समर्थन गर्ने, अन्धभक्ति समर्थन गर्ने आ-आफ्नो शैलीका दल र समूहहरुले बिरोध वा समर्थन गरे ।
राजतन्त्रको अन्त्य र पूर्ण प्रजातन्त्रको स्थापनाको मागसहित आन्दोलनमा होमिएका जनताले संवैधानिककै राजतन्त्र भए पनि राजनीतिक स्थायित्व, विधिको शासन, समृद्धि र आधारभूत आवश्यकताको परिपूर्ति सहज ढंगले हुनेछ भन्ने आश लगाएका थिए तर, त्यो हुन सकेन ।
जनताले अपेक्षा गरेभन्दा ठीक उल्टो भयो । नेताहरु कुर्सीको लडाइँमा लागे, कार्यकर्ताहरु भ्रष्टाचार गरेर अकुत सम्पत्ति कमाउने धन्दामा । ‘विधिको शासन’ नभएर ‘विधिको शासन’ भयो, ‘सुशासन’ ‘कुशासन’ भयो । ‘स्थिरता’ को सट्टा ‘अस्थिरता’ बढ्यो । जनताले आफ्ना मागहरु राख्नका लागि शान्तिपूर्ण प्रदर्शन गर्न पाउने संवैधानिक अधिकार पनि उपभोग गर्न नपाउने अवस्था सिर्जना भयो ।
०४८ सालको आम निर्वाचनमा सुविधाजनक बहुमत पाएर गठन भएको सरकार नेपाली कांग्रेसको अन्तरकलहका कारण तीन बर्षमै मध्यावधि निर्वाचन गराउन वाध्य भयो । ०५१ साल कार्तिक २९ गते भएको मध्यावधि निर्वाचनले कुनै पनि दललाई सरकार गठनका लागि आवश्यक बहुमत नदिएपछि राजनीतिक अस्थिरता संस्थागत भयो ।
००७ सालको राजनीतिक परिवर्तनपछि हालसम्म ५३ पटक सरकार बनेको रहेछ । ००७ साल देखि १७ सालसम्म १२ पटक सरकार गठन भए । ०१७ सालको शाही ‘कु’ देखि ०४६ सालसम्मको राजनीतिक परिवर्तनसम्म आई पुग्दा १६ पटक पञ्चायती सरकार फेरिएछन । ०४७ सालदेखि ०५९ साल असोज १८ को शाही ‘कु’ सम्म १० पटक सरकार फेरियो । ०५९ देखियताको निरंकुश अवधिमा चारपटक सरकार फेरिए । ०६३ सालको राजनीतिक परिवर्तनपछि यो ११ बर्षको अवधिमा ११ पटक सरकार फेरियो ।
६/६ महिनामा सरकार फेर्न अभ्यस्त भइसकेका दलहरुका लागि अबको अढाइ बर्षसम्म कुर्नु पनि आकाशै खसेजस्तो होला । तर, जनताका लागि यो ‘आलोपालो’ शब्दले कुनै उत्साह दिने अवस्था देखिएन । त्यसकारण यो ६७ बर्षे राजनीतिक उथल-पुथलको अवधिमा ५ बर्ष एकमना सरकार चलाए, न कसैले इतिहास कायम गर्न सके । न अबको पाँच बर्षमा त्यो इतिहास बन्न सक्ने अवस्था देखियो ।

