बेइजिङको पूर्वाधार कूटनीतिः रेल निर्यात, ‘छिमेक प्रथम’ रणनीति
चिनियाँ कम्युनिस्ट पार्टी (सीसीपी)को १९औं महाधिवेशनले राष्ट्रपति सी चिनफिङलाई दोस्रो कार्यकालका लागि अनुमोदन गर्दै गर्दा ‘बेल्ट एन्ड रोड इनिसिएटिभ’ (बीआरआई)लाई समेत संवैधानिक मान्यता दियो । यसबाट चिनियाँ सपनाको संस्थाकरण मात्रै गरेको नभई सडक र रेल मार्ग, बन्दरगाह, ऊर्जा प्रसारण लाइनसहितलाई सगोलमा एकाकार गरिनुले चिनियाँ प्रतिबद्धता थप उकासिएको देखिन्छ ।
सन् २०१३ मा कार्यान्वयन तहमा लगिएको बीआरआई अभियानले चिनियाँ विदेश नीतिको पुनः परिभाषीकरण जरुरै गरिदिएको छ । यसैबीच, यो कार्यले राष्ट्रपति सीको शक्तिको आयतन थप तन्किएको र विश्व राजनीतिक व्यवस्थामा उनको एकखाले नेतृत्वदायी हैसियत निर्माण गर्दै गरेको संकेत पनि हो ।
झण्डै पाँच टि्रलियन अमेरिकी डलर खर्च अनुमान गरिएको बीआरआईले कुल ६५ देशको सरदर ३० प्रतिशत अर्थतन्त्रको आयतन समेट्ने आँकलनसमेत गरिएको छ । अभियानको जस राष्ट्रपति सीलाई जाँदै गर्दा सिंगो चीन भने महाशक्तिको शिखर चढ्ने बाटो समात्न कामयाव भइसकेको अवस्था छ ।
पूर्वाधार कूटनीतिको अर्को जब्बर आयाम हेर्ने हो भने दक्षिण पूर्वी एसियाका १० मुलुक आवद्ध आर्थिक संगठन ‘आसियन’अन्तर्गत्का सबै राष्ट्रका व्यापारिक केन्द्रसित आफ्नो कुन्मिङ शहरको सम्बन्ध स्थापित गराउन चाहन्छ, चीन । फलतः आपसी दूरी न्यूनीकरणसमेत हुनेछ ।
त्यसका लागि पनि बीआरआई रणनीतिको भरपुर उपयोग गर्नमा बेइजिङले कुनै कसर बाँकी पक्कै राख्ने छैन । किनभने, युरोप र एसियामा आफ्नो आर्थिक प्रभाव विस्तार गरेर आर्थिक सम्बन्ध स्थापना गराउने मात्रै नभई सामरिक चासो सम्बोधनमा पनि निर्णायक भूमिका निर्वाह गर्न सक्ने बुझाइ चीनको हो ।
चीनको अर्को ठम्याइ के पनि हो भने दक्षिण एसियामा रेल यातायातको तीव्रतम विस्तार गर्न सकेको खण्डमा आफूले रेल निर्माण-सामग्रीको निर्यातसमेत गर्न सकिने छ । चीन त्यसखाले रणनीतिक हैसियतमा रहेकाले आर्थिक लाभलाई पनि उसले पक्कै जोडघटाउ गरेको छ ।
यसैबाट चीनको आर्थिक पनि र सामरिक पनि, दुवै चासोको सम्बोधन एकसाथ हुन जान्छ ।
एकैछिन पछिल्लो सामरिक-राजनीतिक परिदृष्य हेरौं । भारत र जापानसँग चीनको खटपट बढ्दै गरेको अवस्था जरुरै हो । यसैको छिद्रमा खेल्न सकिने ठानेर अमेरिकाले चीनलाई दंगाउन थालेको पनि छ ।
तर, ‘छिमेक प्रथम’ नीतिलाई लत्याएर गलत कदम उठाउने दुस्साहस गरिहाल्ने मुडमा भने बेइजिङ देखिँदैन । छिमेकीलाई साथमा लिएरै विश्व व्यवस्थामा आफ्नो स्थानको मजबुतीकरण गर्ने चीनको संस्थागत रणनीति हो ।
तर, अर्कोतर्फ यदि भारतलाई हेर्ने हो भने ऊ आफूलाई दक्षिण एसियाको ठालु ठान्छ । उसले पाकिस्तानलाई सार्कको आर्थिक एकीकरणको लाभबाट वञ्चित राख्न चाहनुका पछाडि चीन-पाक बढ्दो हिमचिम निर्णायक देखिन्छ । यस सन्दर्भमा भारतको ‘बडे भैया’ हर्कतमा अंकुश लगाउन पनि चीनको प्राथमिकतामा नेपाललाई ‘रेल लिक’मार्फत् जोड्ने योजना परेको टिप्पणी गर्न सकिन्छ ।
नेपालका भावी प्रधानमन्त्री केपी ओलीको अघिल्लो कार्यकालताका भएको चीन भ्रमणमा १० बुँदे सहमतिको मुटु पारवहनसम्बन्धी सम्झौता थियो । त्यसैको एक कडीका रुपमा नेपालमा पछिल्लो चिनियाँ रेल सेवाको थालनीलाई बुझ्न सकिन्छ ।
बीआरआईको मर्मअनुरुप उत्तरी किल्ला ‘हिमालयन रेन्ज’ मुनिबाट उच्च सुरुङ मार्गमार्फत् रेल मात्रै काठमाडौंसम्म आउने नभई उक्त लिकले लुम्बिनीलाई समेत जोडिदिने छ
यसले सतहमा भारतमाथिको आजसम्मको नेपालको पारवहनसम्बन्धी निर्भरता हटाउने मात्रै नभई ‘साउथ ब्लक’ले नेपालसितको ‘इन्फेरियर डिप्लोमेसी’को अध्याय समाप्त भने जरुरै गरिदिने छ ।
त्यसबाट नयाँदिल्लीले नेपालमा लाद्दै आएको हैकमवादको शृंखलामा पूर्णविराम लाग्ने छ । बीआरआईको मर्मअनुरुप उत्तरी किल्ला ‘हिमालयन रेन्ज’ मुनिबाट उच्च सुरुङ मार्गमार्फत् रेल मात्रै काठमाडौंसम्म आउने नभई उक्त लिकले लुम्बिनीलाई समेत जोडिदिने छ ।
लुम्बिनी भारतको सबैभन्दा चासोको केन्द्र हो । बुद्धको जन्मथलो, भारतीय सीमानजिक नेपालको तराईमा अवस्थित चिनियाँ पर्यटकको उच्च रुचिको पर्यटकीय महत्वको रणनीतिक क्षेत्र पनि यही नै हो ।
अर्कोतर्फ, चाइना डेभलपमेन्ट बैंक (सीडीपी)ले मस्को-कजान तीव्र गतिको रेल लिक निर्माणका लागि चार प्रतिशत व्याजदरमा करिब २० वर्षका लागि सात बिलियन अमेरिकी डलर रुसलाई प्रस्ताव गरेको छ । युरेसियाको व्यापारिक मार्ग पुनर्निर्माणका लागि मस्को-बेइजिङ सम्बन्धलाई उचाइ दिने कडीका रुपमा यसलाई बुझ्न सकिन्छ ।
पछिल्लो विश्व आर्थिक सन्दर्भमा, तेलको मूल्य खस्किँदो अवस्थामा छ र चीनले रुसी अर्थतन्त्रलाई राहतसहितका केही आकर्षक प्रस्ताव गर्नु थप अर्थपूर्ण देखिन्छ । किनभने, यसैको बुई चढेर रुसलाई लपेट्न सकेको खण्डमा उसलाई बीआरआईको एक हिस्सा बनाउने चीनको लक्ष्यमा सरलीकरण हुन जानेछ ।
त्यसो त, गत अगस्टमा युरेसिया मेगा प्रोजेक्ट बर्लिन-उरुम्की तीव्र गतिको रेलमार्ग निर्माणको प्रस्तावउपर चीन-रुस संयुक्त वक्तव्य जारी पनि भइसकेको छ । कुल ११८ बिलियन अमेरिकी डलर खर्च अनुमान गरिएको उक्त मार्गअन्तर्गत् रुस खण्डमा मात्रै ६२ दशमलव पाँच बिलियन अमेरिकी डलर खर्चिने बोलकबोल गरिएको छ ।
यसबाट अनुमान लगाउन सकिने भनेको बीआरआईमा रुस चीनसित एक रणनीतिक हिस्सेदारका रुपमा रहन सक्ने सहज आधार बन्न गएको छ । यसैबीच, गत जुनमा राष्ट्रपति भ्लादिमिर पुटिनले ‘चिनियाँ अग्रसारिताको बीआरआईले युरेसियामा नयाँ चरणको सहकार्य स्थापित गर्ने’ तर्क पनि गर्न भ्याएका थिए ।
त्यसैगरी, एसियाली पूर्वाधार बैंकलाई समेत चीनले रणनीतिक रुपमा पूर्वाधार कूटनीति विस्तारमै उपयोग गर्नेछ । जुन २०१७ सम्म ८० मुलुक यस बैंकको सदस्य बन्दै गरेको आँकडा छ । बेइजिङलाई यस वित्तीय संस्थाले पनि उसको क्षेत्रीय प्रभाव विस्तार गर्दै क्षेत्रीय शक्ति सन्तुलनका लागि गतिलो औजार बन्ने संकेत पाएको अवस्था हो ।
बीआरआई चिनियाँ पूर्वाधार कूटनीतिको रणनीतिक औजार किन पनि हो भने यसले उसको सामरिक-आर्थिक चासो सम्बोधनमा सहजीकरण गरिदिएको छ ।
बीआरआईको आयामिक लक्ष्यमध्येको एउटा चीनलाई युरोप हुँदै एसिया र रुसलाई पनि जोड्नु हो । त्यसो त, यसले दक्षिण चीन सागर र हिन्द महासागरको तटीय क्षेत्रमार्फत् युरोपसित चिनियाँ अर्थतन्त्रको सम्बन्धसमेत स्थापित गरिदिने छ ।
पारवहनमा नेपालको भारतसँगको निर्भरता हट्ने आलोकमा ‘साउथ ब्लक’ले आफ्नो ‘इन्फेरियर डिप्लोमेसी’को अध्याय समाप्त गर्नेछ
पछिल्लो समय यातायातको प्रभावकारी माध्यमका रुपमा रेल सेवा सबैको छनोटमा पनि पर्दै गरेको र यसमा आम चासोसमेत गाँसिएकाले बेइजिङले यसलाई आफ्नो हीत अभिवृद्धिको औजार बनाउन खोजेको टिप्पणी गर्न सकिन्छ ।
यहाँनेर, चीनका लागि दक्षिण एसिया भूराजनीतिक महत्वको उच्च क्षेत्र हो । यसलाई यातायातको माध्यमबाट सञ्जालीकरण गर्न सकेको खण्डमा ‘रेल लिक’ विस्तारको अनुपातसँगै चिनियाँ प्रभाव क्षेत्रको विस्तारको आयतन पनि तन्किनेमा चीन ढुक्कजस्तै देखिन्छ ।
त्यसो त, आफूले कार्यान्वयन गर्दै गरेको पूर्वाधार कूटनीति उसको आफ्नो प्रभाव विस्तारको निणर्ायक औजार भएको चीनको बुझाइ अदूरदर्शी पक्कै पनि होइन । त्यही भएर पनि यसबाट क्षेत्रीय अर्थतन्त्रसमेत उकास्न सकिनेमा चीन आश्वस्त छ र यसको निशेष फाइदा अन्ततः चीनकै पोल्टामा जाने हो ।
(प्राञ्जली क्षेत्रीय शक्ति राजनीति, कूटनीतिलगायत समसामयिक विषयमा कलम चलाउँछन्)

