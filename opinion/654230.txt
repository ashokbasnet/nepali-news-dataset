बढ्दो असमानता, घट्दो मानवीयता
विश्व परिवेश
गरिवी र असमानता अन्त्यको अभियानमा जुटेको विश्वव्यापी अभियान अक्सफामका अनुसार विश्वमा हाल २०४३ अरबपतिहरु छन्, जसमा ९० प्रतिशत पुरुष छन् । विश्वमा गत वर्ष कुल सिर्जित सम्पतिमा भएको वृद्धिमध्ये सबैभन्दा धनी १ प्रतिशतमा ८२ प्रतिशत धन केन्दि्रत भएको छ भने तल्लो ५० प्रतिशतमा यो वृद्धि भएको भने कुनै पनि आर्थिक लाभ पुग्न सकेको छैन ।
विगत १२ महिनामा यी सम्भ्रान्त वर्गको सम्पति ७६२ अर्ब अमेरिकी डलरले बढ्न गयो । उनीहरुले कमाएको यो आर्थिक लाभले विश्वव्यापी चरम गरिवीलाई सात गुणाले न्यूनीकरण गर्न सकिन्छ । विश्वका एक प्रतिशत धनाढ्यहरुसँग बाँकी सबै जनसङ्ख्याको भन्दा बढी सम्पतिको स्वामित्व रहेको पाइन्छ ।
नेपालमा असमानता र गरिवीको नयाँ स्वरुप
यसरी विश्वमा प्रत्येक दुई दिनमा एक अरबपति थपिइरहँदा विकासोन्मुख देश नेपालमा पनि यसको असर परिरहेको छ । कसरी पुग्छन् त सीमित व्यक्तिहरु रातारात धनाढ्यको सूचीमा, यो प्रश्न दिनप्रतिदिन पेचिलो बन्दै गएको छ । बढ्दो असमानता विरुद्धका अभियानताहरुका अनुसार श्रमजीवी वर्गको तीव्र शोषण नै हाल देखिएको असमानताको कारक तत्व हो ।
श्रमिकहरुलाई न्यून ज्याला दिएर जोखिमपूर्ण काममा लगाई त्यसैका आधारमा सीमित व्यक्तिले अत्यधिक धन आर्जन गरिरहेका छन् । पहिला पहिला कृषि मालिकहरुले गरिवलाई चुसेर सम्पति कमाइ रहेका छन् र दलाल पुँजीपति तथा शोषक बनेका छन् भन्ने तथ्यहरु हिजो आज आएर बिलाएर जान थाले । नयाँ स्वरुपका तथ्यहरु बाहिर आइरहेका छन् । धनाढ्यहरुको स्वरुप परिवर्तन भई रहेका छन् ।
नेपालमा बढ्दै गएका डिर्पाटमेण्टल स्टोर, सुपर मार्केट, होटल, रेस्टुरेन्ट, निजी विद्यालय, कलेज, अस्पताल, यातायात व्यववसाय, निर्माण सामग्री, लुगाफाटा तथा खाद्यपदार्थ उद्योग, ठेक्कापट्टा व्यवसायलगायतका क्षेत्रमा यस्तै भइरहन्छ, जहाँ प्रतिमहिना १० हजार भन्दा कम तलव पाउनेको श्रमिक संख्या हजारौँ रहेको छ ।
अचम्म त के छ भने हिजो सामन्ती शोषकहरुको सफायामा लागेका मान्छे नै आज यी गरिबमारा यी व्यवसायहरुमा लागेका छन् र सरकार यिनकै पृष्ठपोषण हुने गरी निजिकरणलाई वडवा दिइरहेको छ । यसले गर्दा जागिर दिलाउने नाममा कम लेखपढ् गरेका महिला, युवा, बालबालिका तथा कतिपय क्षेत्रमा ज्येष्ठ नागरिक लगायतका श्रमजीवीहरु एकातिर आफ्नो गुजारा जेनतेन धान्ने गरी पाएको ज्यालामा रामाउन वाध्य छन् भने लेखपढ गरेकै युवाहरु समेत यी निजी व्यवसायका विभिन्न कार्यालयमा अत्यन्त कम तलव लिएर आफ्नो गुजारा चलाउन बाध्य छन् । उता तिनका लगानीकर्ताहरु यी श्रमजिवीलाई लुटेर दिनानुदिन धनाढ्यको सिँडी चढिरहेका छन् ।
खोक्रो आस्वासनका बीचको वास्तविकता
असमानताप्रति चिन्तित छु र जनतामा समृद्धि ल्याउन प्रतिवद्ध छु नभन्ने राजनीतिक नेता तथा व्यापारी अगुवाहरु नेपालमा मात्र होइन विश्वमा नै पाउन गाह्रो छ । हाल स्वीटजरल्याण्डमा भइरहेको विश्व आर्थिक मञ्चको बैठकमा पनि यही उद्गार सुन्न परिरहेको छ । उनीहरु पनि असमानता र गरिवीकै कुरा गरिरहेछन् ।
यहाँ बुझ्नुपर्ने के छ भने यी धनाढ्यहरु भेला भएर गरिने भाषणहरुमा भनिने असमानता र गरिवी घटाउने कुरा र वास्तविक असमानता र गरिवीबीच आकाशपातालको परक छ । धनाढ्यहरुले पृष्ठपोषण गरेका यस्ता फोरमहरुमा तिनले एकअर्कामा प्रतिष्पर्धा गर्ने क्रममा सिर्जिएको असमानतालाई महत्व राख्दा रहेछन् र व्यवहारिक गरिवी जहिले पनि तिनको प्राथमिकता भन्दा टाढा रहँदो रहेछ ।
केही उदाहरण लिउँ, अमेरिकाका राष्ट्रपति डोनाल्ड ट्रम्प मजदुरहरुलाई सहयोग गर्ने वाचाका साथ निर्वाचित भएका थिए तर अहिले उनै राष्ट्रपतिले अरबपतिहरुको मन्त्रिमण्डल गठन गरेका छन् । राष्ट्रपति ट्रम्प यी धनाढ्यहरुको चंगुलमा फसेर एक प्रतिशत धनाढ्यका स्वार्थका लागि अधिक कर कटौतीको पहल गर्दैैछन् । यस देशका तीन सार्वधिक धनीहरुसँग उक्त देशका गरिब आधा जनसङ्ख्या बराबरको सम्पति रहेछ ।
नाइजेरियाका राष्ट्रपति बुहारीले बढ्दो असमानताका कारण जनतामा निराशा छाएको बोल्छन् । तर, उनै राष्ट्रपति तेलबाट आर्जित अरबौँ पैसा हिनामिना गरेको आरोप खेपीरहेका छन् । यो देशमा सबैभन्दा धनी व्यक्तिले आफ्नो सम्पतिबाट कमाएको वाषिर्क व्याजले त्यहाँका बीस लाख मानिसलाई चरम गरिवीबाट उकास्न सकिने तथ्यांकहरु प्राप्त भएका छन् । इन्डोनेसियाका केवल चार धनाढ्यहरुसँग त्यो देशका १० करोड व्यक्तिसँग रहेको भन्दा बढी सम्पति रहेको पाइएको छ ।
ब्राजिलका सार्वधिक धनी ०.१ प्रतिशत जनसङ्ख्याले एक महिनामा कमाउने रकम बराबर आर्जन गर्नका निमित्त न्यूनतम ज्यालामा कार्यरत उक्त देशका मजदुरहरुले १९ वर्ष काम गर्नु पर्ने रहेछ । यसरी १५२ राष्ट्रका सरकारहरुको अध्ययन हेर्दा अधिकांश सरकारहरु असमानताको खाडल कम गर्ने खोक्रो आश्वासनबीच लाजमर्दो तरिकाले विफल भइरहेको पाइएको छ र तिनले दलाल पुँजीपति वर्गको स्वार्थमा निजीकरणलाई प्रश्रय दिई असमानता बढाइरहेका छन् ।
नेपालमा पनि यही अवस्था लगभग छ । तर, हालसम्म तथ्यगत विश्लेषण गर्न सकिएको छैन । विश्वपरिवेशको माथि भनिएको लाजमर्दो स्थितिलाई हेर्दा आज विकास र समृद्धिको चर्को नारा दिने नेता भोलि यी अरु देशका जस्तै धनाढ्यको सूचीमा पर्ने हुन्कि भन्ने शंका बढेको देखिन्छ । मुलुक तिनै चरणका निर्वाचन पश्चात संविधानको कार्यान्वयनका चरणमा अघि बढीरहेको बाहिरी आवरणमा देखिए पनि भित्रभित्रै आर्थिक रुपले खोकिने हो कि भन्ने गम्भीर स्थितिमा छ । धेरैले यहीवेला संघीयतालाई देखाएर एकात्मक शासन प्रणालीमा नै मुलुकलाई फर्काउने नियत समेत राखिरहेका छन् । तर, एकात्मक वा संघात्मक शासनप्रणाली जुन भए पनि व्यथा भने अर्कै छ र त्यो हो धनी र गरिवहरुबीच तीव्र रुपमा अकाशिएको असमानता ।
सीमित व्यक्तिहरुका हातमा असीमित धनराशी थुप्रने आर्थिक नीति बनेकै कारण गरिवहरुको रोजीरोटी दुर्लभ बन्दै गएको छ । राजनीतिक संक्रमणबाट गुज्रदै क्रमशः शासकीय संक्रमणमा अघि बढिरहेको बेला असमानता कसरी घटाउने भन्ने मुद्दा भने एक किसिमले ‘काग कराउँदैछ, पिना सुक्दैछ’ को अवस्थामा छ ।
एकततर्फ बैंक तथा वित्तीय संस्थामा लगानी गर्न सक्ने रकम घट्दै गएको देखिएको छ भने अर्कातिर तरलता न्यून हुँदै जाँदा ब्याजदरमा चाप बढ्दैछ जसले पनि केवल सीमित धनी व्यक्तिलाई नै फाइदा पुगिरहेको देखिन्छ । सर्वसाधारणका निमित्त अर्थतन्त्र निर्माण गर्ने कुरा शासकीय पद्धतिले रोक्ने होइन तर राजनीतिक संक्रमणको आवरणमा एक किसिमले सीमित धनीहरुले ब्रम्हलुट मचाइरहेका छन् । देश समृद्धिको मार्गमा अघि बढ्ने बताइए पनि सीमति व्यक्तिहरुका हातमा धन सम्पति थुप्रने नीतिगत व्यवस्थामा सुधार नगर्ने हो भने गरिवीको दुश्चक्र झनझन भयावह बन्ने निश्चित छ ।
के छ, नागरिक अपेक्षा ?
विज्ञहरु भन्छन्, नागरिकका अपेक्षा ठुलाठुला विकास निर्माण भन्दा पनि दैनिक समस्यामा छन् । विकास उनै जनता मार्फत समभव छ । उनीहरु भन्छन्, – बाटाका खाडलहरू पुरियोस् । धुलो नउडोस् । काम गरेको ज्याला पाइयोस् । कालोबजारी बन्द होस् । सहुलियत दरमा ऋण पाइयोस् । घुस तिर्न नपरोस् । सरकारी अड्डामा काम थितिअनुरूप होस् । कर्मचारीले सम्मानजनक व्यवहार गरून् । नागरिकका लागि गएका सेवा र सुविधाहरू सही तवरले घर-आँगनमा पुगोस् । विकास निर्माणका काम पारदर्शी होऊन् । पुर्नमिर्ाणले गति लियोस् । यी अपेक्षा पूरा गर्न जनप्रतिनिधि सकारात्मक र सक्रिय भए पुग्छ । यिनका लागि छुट्टै ठूलो बजेट र कार्यक्रम चाहिँदैन । तर, किन पूरा हुँदैन नागरिक अपेक्षा, यो प्रश्न पेचिलो भएको छ र असमानता बढाउने निीशचत छ । वर्षेनी एउटै बाटो बारवार यो र त्यो वहानामा खनिनु, मर्मत गरिनुका पछि के छ स्वार्थ खोजवीन आवश्यक भएको छ। एउटै विधुत्त परियोजना वारम्वार सर्भे गरिन्छ, लगानीकर्ता पविर्तन हुन्छ, ध्यान विधुत्त निकाल्ने भने पनि प्रकृयामा सीमित भएको छ र करडौँको अपचलन भएको पाइएको छ ।
मेलम्ची परियोजना पूरा गर्न ढिला हुनुले पनि यही शंका उब्जाइरहेको छ । यस्ता अनेकौँ उदाहरण बीच नेपालमा गरिवी र असमानताको खाडल गहिरिदो छ र यसलाई खोजविन गर्न आवश्यक छ ।

