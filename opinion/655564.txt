विवेकशील साझा ‘क्लब’ पनि नबनोस् ‘फ्लप’ पनि नबनोस्

इन्टरनेटको सामाजिक मिडियाले अचेल राम्रो र नराम्रो दुबै प्रभाव छाड्दै आइरहेको छ । यसको सकारात्मक प्रभावले धेरै परोपकार र समाजसेवा तथा जागरणको काम गरेको छ भने सत्य र तथ्य कुरा पनि कहिलेकाहीँ बहकाइमा लागेर ओझेल पर्दा मान्छेको मन क्षणमै रम्ने र क्षणमै गम्ने कुरा व्यक्तिगत जीवन र राजनीति दुबैमा देखिएको छ ।
पछिल्लो राजनैतिक घटनाक्रममा विवादित रहेको वरिष्ठ अधिवक्ता राधेश्याम अधिकारीलाई विवेकशील साझाले आसन्न राष्ट्रिय सभामा समर्थन गर्ने भन्ने समाचारपछि धेरै प्रतिकृयाहरु आएका छन् । शुभचिन्तक तथा सदभावीहरुले चिन्ता तथा चासो पनि ब्यक्त गरेका छन् ।
तर, सत्य कुरा के हो भने विवेकशील साझा पार्टीले स्पष्ट शब्दमा राधेश्याम अधिकारीको भ्रष्टाचारीले सजायँ भुक्तान गरेपछि पनि चुनाव लड्न पाउनुपर्छ भन्ने संशोधन प्रस्तावको कडा बिरोध गरेको छ ।
राष्ट्रियसभालाई रचनात्मक र प्रभावकारी बनाउन राधेश्याम अधिकारीले विवेकशील साझाको मार्गमा रहेर सशक्त भूमिका खेल्न सक्छन् भन्ने विश्वाश लिएको छ । न उनी भ्रष्टाचारी हुन् न त कुनै भ्रष्टाचारको आरोप नै लागेको छ । नेपाली कांग्रेसभित्रका शालीन नेताहरुमध्ये उनी एक हुन । कांग्रेस भएकै आधारमा उनलाई भ्रष्ट घोषणा गर्नु किमार्थ जायज होइन ।
बरिष्ठ अधिवक्ता राधेश्याम अधिकारीलाई समर्थन गर्ने निर्णयप्रति अभिव्यक्त विचारहरुपछि विवेकशील साझा पार्टीले निकालेको विज्ञप्तिको सारले घुमाउरो रुपमा कमजोरी स्वीकार गरे पनि पार्टीले खराब नियतवश कुनै काम नगरेको र भविष्यमा पनि नगर्ने स्पष्ट पारेको छ । जसको सारलाई विश्लेषण गर्न जरुरी हुन्छ ।
विज्ञप्तिको केही अंश यस्तो छः
‘वास्तवमा हाल राष्ट्रिय सभामा अघि सारिएका उम्मेदवारहरूमध्ये समग्रतामा हेर्दा छवि, अनुभव र प्रवुद्धताका हिसाबले तुलनात्मक रुपमा राधेश्याम अधिकारी सक्षम छन् र भोलि राष्ट्रियसभामा विभिन्न जटिल विषयहरूलाई सूक्ष्म ढंगबाट केलाएर विवेकपूर्ण निर्णय लिन सक्ने क्षमता उनमा छ भन्ने हाम्रो विश्वास हो । यो देशका लागि अत्यन्त घातक ‘शिक्षा विधेयक’ ल्याइदा संसदमा पार्टीको निर्णयभन्दा विपरीत गएर मतदान गर्ने तीनजना सांसदहरुमध्ये अधिकारी एक हुन् । केही समय अगाडि चर्चित लोकमानसिंह कार्की र सुशीला कार्कीमाथिको छुट्टाछुट्टै महाभियोग प्रकरणमा अधिकारीले खेलेको जनपक्षीय भूमिका र उनले संसदमा दिएका अभिव्यक्तिहरुको यहाँ स्मरण नगरी केवल पूर्वाग्रहले उनीप्रति विषवमन गरिरहनु संस्कारयुक्त राजनीतिमा पर्दैन ।’
तथापि, ‘भ्रष्टाचारको कसूरमा सजायँ भुक्तान गरिसकेको व्यक्तिले पनि भविष्यमा चुनाव लड्न पाउनुपर्छ’ भन्ने राधेश्याम अधिकारीको अभिव्यक्तिप्रति हामी पूर्णरुपमा असहमत छाैं । वहाँको त्यो धारणा एक कानुनविदको हिसाबले विधिशास्त्रीय सिद्धान्तमा टेकिएर गरिएको तर्क हुनसक्ला, तर हामी सो तर्कको ठीक विपरीत भ्रष्टाचारी प्रमाणित भएका व्यक्तिलाई कडा सजायँका साथै राजनीतिबाट विमुख गरिनुपर्छ भन्ने स्पष्ट मान्यता राख्दछौं । यस बिषयमा उनले आˆनो उक्त मान्यता सच्याउनैपर्छ भन्ने हाम्रो अडान छ । यद्यपि उनले चलाएको सैद्धान्तिक बहसका कारण उनको व्यक्तित्वका अन्य पाटाहरू र राष्ट्रियसभामा उनले खेल्न सक्ने सम्भाव्य सकारात्मक भूमिकालाई अवमूल्यन गर्नुहुँदैन भन्ने हाम्रो धारणा हो ।
नेपाली कांग्रेससँगको यो सहमति कुनै दीर्घकालीन सहकार्य नभई आसन्न राष्ट्रिय सभाको निर्वाचनका लागि मात्र रहेको कुरा स्मरण गराउन चाहन्छौं । सत्ताभित्र र बाहिर रहँदा नेपाली कांग्रेसले पक्षपोषण गरेका खराब प्रवृत्तिको हामी सदैव विपक्षमा छौं, र पछि पनि विपक्षमा हुनेछौं । तसर्थ, तटस्थ रहेर क्षणिक रूपमा हामी पृथक देखिन त सक्थ्यौं, तर यससंगै हाम्रो निर्णयले राष्ट्रिय सभामा एकजना प्रवुद्ध व्यक्ति जाने र संसदीय प्रणालीमा महत्वपूर्ण मानिने ‘विपक्षी बेञ्च’ लाई बलियो बनाउने एउटा सम्भावनालाई प्रकारान्तरले खेर फाल्ने काम हुने देखिएकाले आफ्नो उम्मेदवार नभए पनि प्रत्याशीहरुमध्येका उपयुक्त विकल्पका रुपमा राधेश्याम अधिकारीलाई रोजेका हौं ।’
विवेकशीलले बाटो बिराएको कि हल्ला चलाइएको ?

विवेकशील साझाले उपरोक्त स्पष्टोक्ति दिँदादिँदै पनि पार्टीमा कांग्रेसमुखी चरित्र हाबी भएको, भ्रष्टाचारको बिरोध गर्ने हैसियत गुमाएको, आर्थिक चलखेलमा लिप्त भएको तथा देशीविदेशी शक्तिको गोटी बनेको जस्ता कपोकल्पित आरोप लगाएर शुभचिन्तकहरुमा नैराश्यता ल्याउने काममा केही अदृश्य व्यक्ति तथा संस्था लागि परेको स्पष्ट भएको छ । यसलाई चिर्दै वैकल्पिक राजनीतिप्रति अझ जिम्मेवार र सचेत भई लाग्नुपर्ने देखिएको छ । सामाजिक मिडियामा हल्ला चलाइएजस्तो विवेकशील साझा आफ्नो इमानको राजनीतिबाट एक इन्च पनि डगमगाएको छैन र डगमगाउने छैन भन्ने बिश्वास नेतृत्वले शुभचिन्तकलाई दिलाउनुपर्छ ।
विवेकशील साझा एउटा राजनैतिक मात्र नभएर सामाजिक अभियान या आन्दोलनको नेतृत्व गर्ने पार्टी हो। यसको सशक्त उपस्थितिले राज्यका विभिन्न अंगहरुलाई अंगभंग गर्दै राज्यकोष दोहन गर्ने र जनताको नाम पारेर जनताकै ब्रम्हलूट गर्नेहरुले कतिबेला सानो गल्ती देखिन्छ र झम्टौंला भनेर बसिरहेको अवस्था छ ।
सरगम भट्टराई
देशलाई राजनैतिक सिण्डिकेटले तहस-नहस पारेका बेला नबोल्नेहरु, राजनैतिक भागवण्डामा बितण्डा मच्चाउँदा नबोल्नेहरु, नीति छलेर र बिगारेर ब्रम्हलूट गर्दा नबोल्नेहरु, देशलाई बिभिन्न बहानामा अस्थिर बनाउँदा देखेको नदेख्यै गर्नेहरु केवल विवेकशील साझाले एउटा सानो निर्णय गर्दा पनि किन आक्रमण गरिरहेका छन् ?
विशेष गरी डा. गोविन्द के.सी.को आन्दोलनमा शुरुवातदेखि नै समर्थन गर्दै आएको विवेकशील साझा पार्टीलाई केही स्वास्थ्य माफियाहरुले प्रमुख तगारोका रुपमा देखेको कुरा कसैबाट छिपेको छैन ।
विवेकशील साझा पार्टी एउटा सुनौलो तर कठिन अभियानमा लागेको छ । त्यसैले धेरै सामान्य नागरिकहरुले यो पार्टीका नेता तथा कार्यकर्ताले गर्ने हरेक व्यवहारलाई चासो र विश्वाशपूर्वक हेरेका छन्, उनीहरुले शुरु गरेको यो यात्रा स्पष्टरुपमा जनमुखी होस् भन्ने चाहेका छन्, जो जायज हो र त्यसलाई उनीहरुले आत्मसाथ गर्नैपर्छ । हरेक निर्णयमा ब्यापक छलफल गर्नैपर्छ ।
त्यसै गरी भ्रष्टाचार, दण्डहीनता र राजनैतिक सिण्डिकेट बिरुद्द उनीहरु लागिरहँदा कतिखेर के बहाना पाइन्छ र त्यसलाई तोडमतोड गरी बदनाम गर्न सकिन्छ भनेर चनाखो भएर बसेका छन् । किनभने उनीहरुको झूठको पुलिन्दा भत्काउन विवेकशील साझाले कसम खाएको छ ।
विवेकशील साझा पार्टी एउटा पद्दतिमा बिश्वास गर्छ । मौजूदा व्यवस्थामै रहेर पनि राधेश्याम अधिकारीले जनपक्षीय एजेण्डामा थप प्रतिवद्द भई विवेकशील साझाकै लाईनमा आफ्नाे जिम्मेवारी निभाउनेछन् भन्ने आशा गरेको छ ।
यद्यपि उमेदवार सिफारिस गर्दा कुनै विवादरहित मान्छे छनोट गर्न सकेको भए यो अवस्था आउने थिएन । अधिकारीप्रतिको समर्थन न त नेपाली कांग्रेसको पूरै नीति तथा कार्यक्रमको समर्थन हो, न त सहकार्य नै । यो त राजनीतिलाई जवाफदेही बनाउन केही हदसम्म सकिन्छ कि भनेर गरिएको तत्कालीक बैकल्पिक प्रयास हो । इमानबाट टसमस नभई यस्ता कार्य गर्ने तर यथेष्ठ छलफल गरेर मात्र गर्नु आवश्यक छ ।

विवेकशील साझा क्लब बन्ने कि राजनैतिक पार्टी ?

विवेकशील साझा पार्टी राजनीति सिक्दैछ, राजनीतिमा हुने जालसाजी र खुराफातबारेमा यसका नेता र कार्यकर्ताहरुलाई थाहा छैन । उनीहरुलाई थाहा पाउनु पनि छैन । तर, राष्ट्रिय राजनीतिमा छैठौँ शक्ति बनेर उदाएपछि सत्तापक्ष र प्रतिपक्षले गरेका सबै गतिविधिलाई खाली विरोध मात्रै गर्ने र टुलुटुलु हेरिमात्र रहने हो भने यसको अवस्था राष्ट्रिय जनमोर्चा र मजदुर किसान पार्टीको भन्दा माथि उठ्न सक्ने छैन । राम्रा एजेण्डा भएर पनि यो पार्टी ओझेल पर्ने खतरा देखिने छ । अरु पार्टी जस्तो एउटै ब्यक्तिको ईशारामा पार्टी हाँक्ने नभई सामूहिक नेतृत्वमा बिश्वाश राख्ने र सबै शुभचिन्तकहरुको मनको बाँध नाघेर नजाने स्पष्ट पार्दै पार्टीभित्र निरन्तर स्वस्थ्य बहस गर्न जरुरी छ ।
देशमा बिग्रेको राजनीतिलाई उनीहरुले कहाँ-कहाँ हस्तक्षेपकारी भूमिका खेल्न सकिन्छ, त्यहाँ खेल्नुपर्छ । तर, नियत बिग्रनु हुँदैन । यो अभियानमा लाग्न धेरैको पसीना र मेहनत लागेको छ, यसलाई कुनै हावाको झोंकाको भरमा भत्कन नदिनु हामी सबैको दायित्व हो ।
सामाजिक मिडियामा हल्ला चलाइएजस्तै सबै तर्कहरु विवेकशील साझाको निर्णय बिरुद्ध आएका छैनन् ।
केही अग्रज पत्रकार तथा बिश्लेषकहरुले विवेकशील साझाको यो निर्णयलाई विवेकी निर्णय पनि भनिरहनुभएको छ र स्वागत गरिरहनु भएको छ । त्यसैले सत्य तथ्यको सेरोफेरोमा रहेर आफ्नो खबरदारीसहितको समर्थन जारी राख्न आवश्यक छ । वरिष्ठ पत्रकार कनकमणि दीक्षित र पत्रकार गोविन्द अधिकारीले राष्ट्रिय सभामा प्रदेश नम्बर ३ को खुलातर्फ प्रस्तावित उमेदवार राधेश्याम अधिकारीप्रति समर्थन जनाउनुभएको छ ।

लोकतन्त्रको प्रयोगकै सन्दर्भमा विवेकशील साझा पार्टीले गरेको एउटा सही नियतको कामलाई अन्यथा सोच्नुभन्दा पार्टीलाई अझ लोकतान्त्रिक बनाउन प्रतिवद्ध भएर लाग्न जरुरी छ । समृद्धि हाम्रै जीवनकालमा ल्याउने सुखद यात्रामा आएका झिना मसिना कुरामा अल्झेर पार्टीप्रतिको भरोशा गुमाउने हैन, बरु निरन्तर खबरदारी गर्ने बेला हाे यो ।
पार्टी पनि एउटा जीवन्त संस्था हो, यसले काम गर्दै जाँदा गल्ती गर्न सक्छ । तर, अरुजस्तो भ्रष्ट हुने छैनौं भन्ने सन्देश आम शुभचिन्तकलाई दिन कन्जुस्याइँ नगरोस् । विवेकशील साझा एउटा सानो क्लब पनि नबनोस्, फ्लप पनि नबनोस् ।

