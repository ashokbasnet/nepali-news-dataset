वामदेव गौतमको सैद्धान्तिक विचलन

नेकपा एमालेका उपाध्यक्ष वामदेव गौतमको हालै प्रकाशित आठौँ पुस्तकाकार कृति नेपाल नव निर्माण महाअभियान पुस्तक ६ खण्डमा विभाजित छ । नेपालको ऐतिहासिक नालीबेलीसहित समग्र समुत्थान, समृद्धिसित सम्बन्धित यो कृति २३९ पृष्ठ संख्याको छ । संस्कृतिविद मोदनाथ प्रश्रितले कृतिको भूमिकामा भनेझैँ हकी, झोँकी र अधैर्य वामदेव गौतम परिपक्व नेताका रुपमा देखापरेको बताए पनि गौतममा अझै वैचारिक र सैद्धान्तिक स्तरको परिपक्वता प्राप्त गर्न बाँकी रहेको अध्ययनबाट अनभूत हुन्छ ।
यस कृतिले नेपालका कुनै पनि जिल्ला, क्षेत्र, प्रदेशको विशिष्ट प्राकृतिक तथा जलवायु आदि के कति विकास र निर्माणका सम्भाव्य आधार छन् भन्ने कुराको यथेष्ट जानकारी प्राप्त गर्न सकिन्छ । त्यसका लागि यो कृति महत्वपूर्ण मार्गदर्शन हुन सक्ने देखिन्छ । र, यस हिसाबले पठनीय तथा सङ्ग्रहणीय कृति हो ।
सिङ्गापुर निर्माता ली क्वान युबाट प्रभावित भएका गौतमले यस कृतिमा सन्दर्भ सूची, थप सन्दर्भ सूची तथा नेपालको नक्सामा पूर्वाधार निर्माणका संकेतहरु दिएका छन् ।
वामदेव गौतमले आफ्नो कृतिमा नवनिर्माण अभियानमा ५०० अर्ब लगानी हुने र सो अन्तर्गत २०० अर्व अमेरिकी डलर बराबरको अक्षय कोषको रुपमा नेपाल नवनिर्माण कोष स्थापित हुने छ भनिएको छ । यसबाट महाअभियानको दसौँ वर्षमा नेपाली जनताको प्रतिव्यक्ति आमदानी ५००० डलरभन्दा धेरै हुनेछ । चरणबद्ध रुपमा विकासको र प्रतिव्यक्तिको आमदानी दर बृद्धि हुँदै गएर महाअभियानको ३० औँ वर्षमा प्रतिव्यक्ति आमदानी ३० हज्जार डलरभन्दा धेरै माथि पुग्ने विश्वास गौतमले व्यक्त गरेका छन् ।
एमालेलगायत कम्युनिष्ट पार्टीका नेताहरुमा प्रायः पठन संस्कृति शून्यजस्तै रहेको अवस्थामा गौतमको यो कृति अवश्यै प्रेरणाको विषय हो । केही नगर्नु भन्दा केही न केही गर्नु अझ राम्रो गर्नु र विशिष्ट काम गर्नु उत्तम हो । ०२५ सालदेखि कम्युनिष्ट पार्टीमा सम्पर्कित र अनुबन्धित रहेर यतिका लामो पार्टी जीवन र राजकीय उच्च तहमा विराजमान भएका एमाले वरिष्ठ उपाध्यक्षको यस कृतिमा सैद्धान्तिक विपर्यास र विचलन पर्याप्त रहेको देखिन्छ ।
माओले भनेझैँ जीवनभर इमान्दार हुने कुरा महान हो र यसखालको सोचको राजनीतिक र राजकीय नेतृत्वले मात्र गौतमका महानिर्माणको महत्वाकांक्षी सपना पूरा हुनसक्छ, यसका लागि भष्टाचारलाई न्यून र शून्य बनाउनु अपरिहार्य हुन्छ । पार्टी अध्यक्ष तथा पूर्वप्रधानमन्त्री केपीशर्मा ओलीले भनेझैँ इमानको कुनै सीमा हुँदैन, त्यसैले आजीवन देश र जनताको सेवामा समर्पित हुनु पनि अपरिहार्य हुन्छ, जुन कुरा गौतमको यस कृतिमा नामोनिसान छैन ।
माओले नै भनेझैँ पढ्नु भनेको देशको सेवा हो भन्ने मान्यता पनि देश विकासको मार्गदर्शन हो । राजनीतिलाई सेवाका रुपमा ग्रहण गर्ने नेता कति छन् नेपालमा ? मुखको इमान्दारिताले देशको विकास हुन सक्तैन । प्रमुख नेता आफू मात्रै होइन, आफू मातहत परिवार संयन्त्र र संस्थालाई तदनुसार परिचालित गर्नु पर्छ अनि मात्र राष्ट्रिय इमानको जग दलियो बन्छ । तर, कति एमाले वा माओवादी केन्द्रका नेताहरु छन्, जसले आफ्नू सन्तानलाई शिक्षक, प्राध्यापक र हुलाक सेवामा जागिर खाउ भन्छन् ? अर्थात् आर्थिक इमानलाई आफैँ र आफ्नु घरपरिवार र समाजबाट नै स्थापित गराउन चाहन्छन् र गरेका छन् ?
विकास र उत्थानका नारा, योजना र अभियानको गीत त धेरैले गाए, तर व्यवहार हालसम्म पूरै उल्टा हुन गयो किन ? इमानलाई समग्रतामा बुझ्नु र तदनुसार व्यवहारमा उतार्नु पनि अपरिहार्य हुन्छ ।
आर्थिक भौतिक इमानका साथै सैद्धान्तिक, वैचारिक तथा जीवनशैलीगत इमान पनि एउटा नेता र अगुवामा अपरिहार्य हुन्छ । यसको अभाव लेखक गौतमको यस कृतिमा टड्कारो देखिन्छ ।
एउटा समग्र इमानको नेता खहरेझैँ हुँदैन, यो त समुद्र झैँ गहन र गम्भीर हुन्छ ,उदार र उदात्त हुन्छ । मातहतका सबैलाई प्रभावित पार्ने र सबैलाई आफूमा समाहित गर्ने अभूतपूर्व क्षमता हुन्छ । यसखालको महानायकले नै निव निर्माणको महाअभियानको सपना पूरा गर्न सक्छ । आकास जत्रो विशाल छातीमा मात्र संसार अटाउँ छ । विशाल धर्तीमा मात्र विशालताको गुण निहित हुन्छ । कुखुरे छातीमा टोल पनि अटाउँदैन, देश र प्रदेशको कुरा धेरै पर भयो ।
धानको चिन्ह परालबाट बुझिन्छ । एउटा जाबो प्रदेशको चुनाव जित्न धौधौ पर्ने नेताले विश्व विजयको सपना मात्र देख्न सक्छ, पूरा गर्ने कुरा त धेरै परको हुन्छ । खल्तीका मान्छेका भरमा विजय हासिल हुँदैन । आफ्नो अयोग्यता र अकर्मण्यतालाई ढाकछोप गर्न अरु योग्य युवा नेतालाई लान्छित गर्ने नेता पहिलो कुरा त नेता नै हुन सक्तैन । यदि नेता भइगयो भने कार्यालयको कारिन्दा नेता मात्र हुन्छ । विचारको दूरदर्शीता त्यस्ता नेतामा किमार्थ हुन सक्तैन ।
महाअभियानको सोच, समझ र कार्यान्वयन गर्ने नेता नितान्त निजी खुद्रे सोच, समझ र सपनामा मात्र मरिहत्ते गर्दैन । नेता भनेको मूलतः नीति र सिद्धान्त हो । महान् नेतामा दूरदर्शी नीति निर्माण एवं नेतृत्वगत महान् क्षमता निहित हुन्छ । नीतिगत छेपारे नेता प्रमुख नेता हुन सक्तैन ।
माओले नै जनता र सिद्धान्तमा अटल विश्वास नहुने मान्छे नेता हुन सक्तैन भन्नुभएको छ । झ्वाँक र सनकका भरमा केही पनि काम हुन सक्तैन । दल बदलु र मन चञ्चलु मान्छेको कुनै ठेगान हुन सक्तैन । पहाड खन्ने र खोस्रने मन, वचन र कर्मनिष्ठ निश्वार्थी चिनियाँ लोककथाको ज्येष्ठ नागरिक जस्ता मानिसले मात्र एक दिन पहाड पल्टाइदिन सक्छ र विजय हासिल हुन्छ ।
एमाले नेता गौतमले यस कृतिमा सैद्धान्तिक इमान कायम राखेका छैनन् । उनी एकातिर जनताको बहुदलीय जनवादलाई विश्व कम्युनिष्ट आन्दोलनको निम्ति मुख्य बाहक बनेको बताउँछन् । अनि उनी लगत्तै जबज अधिकतम सुधारको कार्यक्रम मात्र पनि भन्छन् । अनि फरि पार्टीको छैठौँ महाधिवेशनमा आफूले अलग्गै दस्तावेज प्रस्तुत गरेको त्यो दुर्भाग्यवस पारित नभएकोमा धेरै चित्त पनि दुखाएका छन् ।
वामदेव गौतमले उल्लेख गरेअनुसार उनले जबज अनुसार क्रान्तिपूर्व कम्युनिष्ट पार्टीले सङ्घर्षको नीति र कार्यक्रम मात्र अवलम्बन गर्नुपर्छ भन्ने परम्परागत मान्यता भन्दा आफ्नो फरक विचार र दस्तावेज रहेको भए पनि महाधिवेशनमा पारित नभएको दुखेसो गरेका छन् ।
घटनाक्रमले गौतमले अघि सारेको कार्यनीतिक कार्यक्रमका विचारहरु सही सावित भएको बताएका छन् । गौतमको भनाइ अनुसार उनले छैटौँ महाधिवेशनदेखि सामाजिक आर्थिक पुनर्निमाणको अभियान र महाअभियानलाई बेवास्ता गरियो, तर आखिर नेपालको संविधानले समाजवाद उन्मुख सामाजिक आर्थिक ऐतिहासिक मार्गदिशा निश्चित गरेको बताएका छन् । यहीँनेर गौतमको जबजप्रतिको बुझाइमा गम्भीर समस्या देखिन्छ ।
जबज (३.१०) मा आर्थिक विकास शीर्षक अन्तर्गत आर्थिक सामाजिक समृद्धिको सबाल सविस्तार र सबल रुपमा उठाइएको छ र यसैको एक उपशीर्षक अन्तर्गत स्थानीय र क्षेत्रीय विकासअन्तर्गत बुँदामा विकासको आधारशिला तयार पार्ने मान्यता अन्तर्गत विकासको लाभ उपेक्षित अधारभूत वर्गका जनता बीच पु¥याउँदै समग्र विकासलाई नमुनाका रुपमा अघि बढाउने दृढ मान्यता अघि सारिएको छ । यसरी देशको पुननिर्माणको महाअभियानको अत्यन्त दूरदर्शी सोच जबजले रखेको छ । तर, त्यही मार्गदर्शनलाई नयाँ शब्द र शैलीमा राखेर वामदेव गौतमले आफूलाई ठूलो सैद्धान्तिक नेता बनाउन देखाउन खोजेका छन् ।
त्यति मात्र होइन, गौतममा शिक्षा, कला साहित्य र संस्कृति विषयमा समेत माक्र्सवादी तथा जबज अनुसारको सुस्पष्ट सैद्धान्तिक दृष्टि खासै पाइन्न । उनले ती विषयमा सपाट, सतही व्याख्या र विश्लेषण गरेका छन् । ती विषयमा माक्र्सवादी, जबज र एक्काइसौँ शताब्दीको जनवाद अनुसारको रुपान्तरणको सवाल उठान गरिएको पाइन्न ।
गौतमले आफ्नो कृतिको पृ.४८ मा संविधान जारी भएपछि नेपाल आफ्नो विशेषताको समाजवाद निर्माण गर्ने चरणमा प्रवेश गरेको छ भनेर मनोगत मान्यता अभिव्यक्त गरेका छन् । जबकि जबजमा अहिलेको परिवर्तित अवस्थालाई उहिले नै देखेर यस अवस्थामा मेलैसित राँटो नराखी समाजवादमा पुग्ने अनेक कामका चरणहरु उल्लेख गरिएको छ ।
जबजको ४.९ शीर्षक जनताको जनवादी व्यवस्थाको सुदृढीकरण शीर्षकमा हामी सैद्धान्तिक आग्रहबाट प्रेरित भएर भौतिक पस्थितिबिना नै समाजवादमा पुग्ने हतारोले कुनै पनि अनुचित जोरजवर्जस्ती गर्ने कुराको विपक्षमा रहेको उल्लेख छ । तर, वरिष्ठ उपाध्यक्ष गौतम आधार शिविरहरु तय नगरी एकैचोटि हिमालयको शिखर चुम्ने दिवा सपना देखाएर आम कार्यकर्ता र जनतालाई भ्रमित पार्न खोजिरहनु भएको देखिन्छ ।
जग नै बन्दिलो नबनाई अनि यसका तलाहरु नबनाई एकैचोटि घरमा गजुर लगाउने कुरा ठीक हुन्छ र ?
नेपाली विशेषताको समाजवाद भनेको जबज र एक्काइसौँ शताब्दी अनुसार बहुदलीय प्रतिस्पर्धात्मक समाजवाद हो । । यो नै मूलतः नेपाली विशेषताको समाजवाद हो । यस कुरालाई गौतम किन भन्न सकिरहनु भएको छैन ?
सिद्धान्तका सवालमा तथापि, किन्तु र परन्तु जस्ता शब्दावलीको कुनै आवश्यकता पर्दैन, यस्ता विषयमा कुनै पनि काइते कुराको कुनै काम छैन । सिद्धान्त र भनेको सार र सूत्र हो । यसलाई सोझै ग्रहण गर्नुपर्छ । सिद्धान्तमा कुहिराको काग बन्नेवित्तिकै लक्ष ठूलो अलमलमा पर्छ वा दिशाहीन हुन्छ ।
अहिले त एमालेभित्रैबाट जबजको टाउकामा हान्ने, कहिले यसका हातखुट्टा भाँचेर क्रमशः यसलाई अपाङ्ग बनाउने सुविचारित चाल चलेको देखिन्छ ।
एमाले पूर्वसचेतक भानुभक्त ढकालले एक टीभी अन्तर्वार्तामा एकाध एमाले नेताहरु जबजका हुन सकेनन् र ती अनेकखालका अवसर र स्वार्थमा डुब्दा पार्टीमा आएको यो क्षणिक विचलन हो भन्नुभएको थियो । हुन पनि एमालेमा नै हुँदा खुलेआम अरुहरुको भजन कीर्तनमा रमाउने केही एमाले नामका नेताको भारी अचम्म र उदेकको बात हो ।
आफैँमा विश्वास नहुनेहरु कसैका पनि विश्वस्तपात्र हुन सक्तैनन् । सदा अवसरको खोजमा भौंतारिनेहरु सदा सर्वदा अवसरको भेल छोप्ने मात्र एउटै ध्यानमा निमग्न हुन्छन् ।
जस्तो– अनेरास्ववियुमा अनेक भूतपूर्व अध्यक्षहरु छन् । ती सबै पार्टी केन्द्रीय सदस्य र प्रतिनिधि वा प्रदेश सभामा टिकट पाएका छैनन् । तर, ती सबै मिडियामा आएर रुवाबासी गरिरहेका पनि छैनन् । तर, एकाध नेता सदासर्वदा रुवाबासी गरिरहेको देखिन्छ ।
संगत र संगति मिलेन भने पनि महत्वपूर्ण जिम्मेवारी पाइन्न । भरलाग्दो र आशलाग्दो सन्तानलाई मात्र अभिभावकले मात्र उसको र पूरै परिवारको भविश्यका खातिर लगानी गर्छ । कुन अभिभावकले धन्धुकारी सन्तानलाई आडभरोस र भरथेग गर्छ र ?
जननेता मदन भण्डारी त्यसै उसै जननेता हुनु भएको होइन । उहाँको छोटो कार्यकाल नेपाली कम्युनिष्ट आन्दोलनमा कोसेढुङ्गा सरह भयो ।
क्षमतावान् नेताहरु १० वर्ष मात्र बाँचे पनि महान् कृत्य गरेर अविस्मरणीय हुन्छन् तिनले एक कार्यकाल मात्र जिम्मेवारी पाउँदा पनि देशको काँचुली फेरिन्छ । तर, नेतृत्वका लागि पटकपटक मरिहत्ते गर्नेहरु राजनीति र राजकीय सत्ता र शक्तिमा लिसोजस्तो टाँसिन चाहन्छन् तर ती जिउदा हुँदा वा मर्दा सदा लिसो मात्रै हुन्छन् । यस्ता प्रशंसा गर्न अयोग्य नेता चाहिँ आत्मप्रशंसा र आत्मश्लाघाको भोका हुन्।छन् । ती पार्टीका आफ्नै सहयोद्धा तथा क्षमतावान् नेताको आहारिसले जल्छन् ।
सिद्धान्तलाई सर्वोपरि र शीर्षस्थ स्थानमा रखेर मात्र बौद्धिक तथा भौतिक कर्महरुले मात्र जनताको जीवनमा ठोस उपलब्धि र प्राप्ति दिन सक्छ । नत्र अलमल र अन्योलको खतरा रहन्छ ।

