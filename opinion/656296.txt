स्वराज भ्रमण र थलिएको नेपाल-भारत सम्बन्ध

नेपालमा सम्पन्न पछिल्लो प्रदेश तथा प्रतिनिधि सभा चुनावमा वाम शक्तिले शासन सञ्चालनको वैधता हासिल गरेपछि भारत सतहमै देखिने गरी नेपालसितको सम्बन्ध सुधार्ने अस्त्रको खोजीमा जुटेको छ । भारतीय विदेशमन्त्री सुष्मा स्वराजले १-२ फेब्रुअरीमा गर्दै गरेको नेपाल भ्रमण पनि त्यसैको एक उपागमको रुपमा बुझ्न सकिन्छ ।
भारतीय प्रधानमन्त्री नरेन्द्र मोदीले नेपालका ‘भावी प्रधानमन्त्री’ केपी ओलीसँग दुई पटकसम्म ‘वान टु वान’ टेलिफोन संवाद गरिसकेका मात्रै छैनन्, भारतीय जनता पार्टीका केही उच्च तहका नेतासमेत ओलीसँग सघन सम्पर्कमा रहेको बुझिन्छ ।
यसैबीच, स्वराजको भ्रमणको अन्य उद्देश्य जे भए पनि खास ‘राजनीतिक उद्देश्य’ भनेको ‘मोदीको विशेष सन्देश ओली’सम्म ‘प्राथमिकताका साथ’ पुर्‍याउनु रहेको बुझ्न गाह्रो पर्दैन । साथै, ‘भारत आफ्नो छिमेकी नेपालसित साँच्चै विशेष सम्बन्ध महत्वका साथ कायम राख्न तत्पर रहेको तथा नेपालमा झाँगिदो लोकतन्त्रमा समर्थन रहेको’ सन्देश नेपाली नेता र नेपालभन्दा बढी चीन र चीनभन्दा बढी बाहिरी/पश्चिमा विश्व समुदायमा सम्प्रेषण गर्नु पनि हो ।
यसखाले ‘अस्वाभाविक सक्रियता’ले नेपाल-भारत सम्बन्ध एउटा जटिल अवस्थाबाट गुजि्रएको प्रस्टै देखाउँछ । दुई मुलुकबीचको सम्बन्ध सन् २०१५ को भारतीय नाकाबन्दीयताको समयमा थलिएकै अवस्थामा पुगेको तथ्यलाई थप बल प्रदान गर्ने गरी बढेको सक्रियता थप अर्थपूर्ण छ । यदि सम्बन्ध सामान्य अवस्थामा रहेको भए सुधार्नुपर्ने आवश्यकता रहँदैन्थ्यो ।
यसैबीच, दिल्ली संस्थापनले नेपालसितको सम्बन्ध सुधार्ने र नेपाल नीति पुनरावलोकनमा यसखाले प्राथमिकता दिएको सम्भवतः यो पहिलो दृष्टान्त होला । यसका थुप्रै कारण छन् जसलाई यस आलेखमा चर्चा गरिने छ ।
दक्षिण छिमेकी भारत नेपालमा ‘माइक्रो म्यानेजेरियल’ हैसियतमा खेल्दै आएको अब्बल ‘राजनीतिक खेलाडी’ हो । भारत बि्रटिस उपनिवेशबाट स्वतन्त्र भएदेखि नै नेपाल नीतिमा सार्वभौमिक समानताको मूल्य गाँसिएन र उसले त्यसो गर्न आवश्यक पनि ठानेन । बरु, दिल्ली संस्थापन नेपालजस्तो सार्वभौम राष्ट्रलाई पनि भूरणनीतिक महत्वको भुटानकै हैसियतमा आफ्नो सुरक्षा छाताभित्र राखेर केवल एउटा ‘स्याटेलाइट स्टेट’ सरहको व्यवहार गर्दै आएको हो ।
द्विविधा छैन कि भारत भित्री रुपमा नेपाललाई आफ्नो ‘इमिडियट नेवर्स’भन्दा बढी ‘पपेट नेवर्स’को रुपमा देख्न चाहन्छ । दिल्ली संस्थापनको ठोस नेपाल बुझाइ भनेको उसैको भाषामा ‘नेपाल आफ्नो हातबाट उम्किएर चीनको पोल्टा’मा नजाओस् भन्ने हो ।
तर, नेपालमा पछिल्लो प्रतिनिधि तथा प्रदेश सभा चुनाव सम्पन्न भएयता भारतीय संस्थापनको नेपालप्रतिको ‘नीतिगत व्यवहार’मा एकाएक बदलाव आएको तथ्य सतहमै देखिँदा दिल्ली तुलनात्मक रुपमा केही नरम सुनिएकोचाहीं पक्कै हो ।
भाजपाका दोस्रो तहका केही प्रभावशाली मानिने नेताले वाम गठबन्धनका नेतासितको घनिष्ठता बढाएर आजसम्मको ‘भ्याकुम’ परिपूर्तिमा अहोरात्र जुट्दै गरेको सन्दर्भमा विदेश मन्त्री तहकै भ्रमणले त्यसलाई थप अर्थपूर्ण बनाएको छ । उक्त घनिष्ठता बढाउने ‘मैत्री कूटनीति’ भारतीय संस्थापन अथवा मोदीकै सक्रिय कूटनीतिको रुपमा बुझ्न हम्मे पर्दैन ।
सन् १९५०मा नेपाल र भारतबीच ‘शान्ति तथा मैत्री सन्धि’ नाम दिएर हस्ताक्षरित सन्धिकै छातिमा टेकेर, दुई छिमेकीबीच ‘ऐतिहासिक’ र ‘विशेष’ सम्बन्ध रहेको रटान लगाउँदै फेब्रुअरी २०१८ सम्म आइपुग्दा सन् १९५० को त्यही सन्धिको पाँचौं बँुदाबाट नेपाललाई दिल्लीले हेर्ने र बुझ्ने नीति छर्लंग हुन्छ ।
सन् २०२४सम्म भारतको हालको दुई दशमलव पाँच टि्रलियन हाराहारीको अर्थतन्त्रले दोब्बर आकार ग्रहण गर्दै पाँच टि्रलियन पुग्ने प्रक्षेपण गर्दै गर्दा चीनलाई टक्कर दिने महत्वकांक्षा पनि भारतसित छ । यस मानेमा भारत उदाउँदो र जब्बर एसियाली अर्थतन्त्र हो ।
त्यति मात्रै होइन, सबैभन्दा ठूलो प्रजातान्त्रिक मुलुक पनि उही हो । र, नेपालको ‘इमिडियट नेवर्स’ पनि । यहाँ बुझ्नु पर्ने तथ्य के हो भने भारतले नेपाललाई कहिल्यै पनि ‘असल छिमेकी’को व्यवहार गर्न आवश्यक ठानेन । नेपाललाई प्रयोग गरिरह्यो अनि नेपालको पराधिन राजनीतिक नेतृत्वका कारण नेपाली जनताको स्वाभिमान दिल्ली दरबारको वेदीमा चढिरह्यो ।
तर, फेरिएको पछिल्लो राजनीतिक ‘कोर्स’ अर्थात् नेपालको चुनावोत्तर कालमा ‘साउथ ब्लक’का अधिकारीदेखि भाजपा नेतासम्मको व्यवहारलाई नजिकबाट नियाल्ने हो भने संकेत पाइन्छ- उप्रान्त नेपालमा हावी हुने हैसियत भारतले लगभग गुमाएको छ ।
नेपालमा वाम राजनीतिको जित होला भन्ने आकलनसम्म पनि नगरेको दिल्लीलाई अब नेपाल नीतिको सवालमा केही ठोस र दिगो मापदण्ड बनाउने दबाब प्रतिपक्षी दल र भाजपाभित्रैबाट पनि सिर्जना भएको बुझिन्छ । मोदी निकट भाजपाका केही सांसदले उनीसितको पछिल्लो भेटमा यस विषयमा कुरा उप्काएका पनि थिए ।
यता, काठमाडौं लैनचौरमा नेपालका लागि भारतीय राजदूत मञ्जीवसिंह पुरी, गुप्तचर संस्था ‘र’का अधिकारी र भारतको सोझो चिताउने केही नेपाली राजनीतिक कर्तासित भाजपाको सघन सम्पर्क रहेको देखिन्छ ।
त्यसो त, १७-१९ कात्तिक ०७३मा तत्कालीन राष्ट्रपति प्रणव मुखर्जीलाई दिल्लीले नेपाल भ्रमण गराएर संविधानोत्तर कालमा चिसिएको सम्बन्धमा केही न्यायो दिने प्रयास पनि नगरेको होइन । भलै, त्यसले रचनात्मक तहमा उपलब्धी हासिल गर्न सकेन ।
सन् २०१५को नाकाबन्दीताका ‘उत्तर’ कोल्टिएको देखेको नेपाललाई सम्भवतः अबको केही वर्ष फेरि पनि दिल्लीले त्यही देख्ने छ । यसले नेपाल र भारतबीच एकखाले मनोवैज्ञानिक ‘ग्याप’ पनि सिर्जना गरिदिने छ । त्यसले दिल्लीलाई हतास बनाउने बलियो उपागमको काम गर्नेछ ।
आजसम्म नेपालको राजनीतिक भान्साको ‘डाडु-पन्यू’ एकछत्र आफ्नै हातमा लिएको दिल्लीको हातबाट त्यो भूमिका अब भने पूर्णतया फुत्किएको निष्कर्षमा दिल्ली पुगेको हुनुपर्छ । पछिल्लो चुनावको पूर्वसन्ध्यामा भारतीय खुफिया एजेन्सी ‘र’ले मोदीलाई गरेको नेपालसम्बन्धी ‘बि्रफिङ’मा वाम समीकरणको भन्दा कांग्रेसकै बढी सिट आउने उल्लेख थियो ।
त्यही भएर पनि चुनाव रोक्न ‘लैनचौर’ हातै धोएर कस्सिएन । सँगै, चुनाव रोकिए त्यसको अपजस दिल्लीकै थाप्लामा जाने र यहाँ भारतविरोधि भावनाको पारो थप उकासिने त्रास पनि थियो । र, त्यसको प्रत्यक्ष फाइदा एमाले र त्यसका अध्यक्ष ओलीलाई हुने ‘रिपोर्टिङ’ पनि ‘र’ले गरेको थियो ।
तर, वाम गठबन्धनले ‘र’को विश्लेषण विपरित चुनावी परिणाम ल्यायो । यदि, यसको पूर्व छनक ‘र’ले पाएको भए चुनाव भाँडिनेमा पनि शंका थिएन ।
‘र’को गलत विश्लेषणकै कारण सही, चुनाव सम्पन्न भयो र राजनीतिक संक्रमणको चंगुलबाट नेपालमाथि उठ्न सक्यो । सँगै, नेपाल दिल्लीको सुरक्षा अक्षको ‘पपेट स्टेट’हैसियतबाट पनि पहिलो पटक उम्किएको छ भन्दा फरक पर्दैन ।
तर, ‘र’को तर्फबाट हेर्ने हो भने नेपाल मामिलामा दिल्लीको यो सबैभन्दा नमिठो पराजय हो । यस पराजयको परिणाम दिल्लीलाई अधिक महँगो पर्ने छ । त्यो हो, नेपालको आजसम्मको अति सुक्ष्म व्यवस्थापकीय हस्तक्षेपकारी भूमिकामा अब उसको हैसियत सधैंका लागि गुम्ने छ ।
त्यसो त, ‘र’को पछिल्लो विश्लेषणलाई नै नेपाल नीतिको सार ठान्नु भारतीय संस्थापनले नेपाललाई कुन तहको महत्व दिन्छ भन्ने सबुत हो । संविधान जारी हुने पूर्वसन्ध्यामा त्यसलाई रोक्न मोदीको विशेष दूत बनेर ‘साउथ ब्लक’का निवर्तमान सचिव एस. जयशंकर नेपाल आएका थिए । किनभने, दिल्ली नेपालको कणर्ाली र कोशीको पानीलाई मधेशको दुई प्रदेशमा पारेर आफूअनुकूल उपयोग गर्न चाहन्थ्यो ।
तर, संविधानले दिल्लीको इरादालाई पूर्णतया वञ्चित गरेको थियो । त्यही भएर नै अहिलेको संविधान जारी हुनबाट रोक्नु उसको रणनीति थियो तर त्यसमा पनि नेपालले दिल्लीलाई बाइपास गरिदियो । जहाँ दिल्लीले आफू हारेको ठम्यायो । उसका कुनै पनि राजनीतिक हतियारले काम गरेन, सबै असफल भए । यसपटक पनि वाम समीकरणको जितले भारतले आफ्नो प्रभावको हार भएको ठम्याएको छ ।
यसैबीच, दिल्ली संस्थापनले नेपालको जलस्रोत र ‘अदृष्य राजनीतिक सत्ताको भाग’ अब खोसिएको टुंगो लगाइसकेको हुनुपर्छ । तसर्थ, राजनीतिक तहमै ‘दाँत निकालिएको शेर’को रुपमा पुगेको भारतको नेपाल नीति पूर्णतया असफल भएको पृष्ठभूमिमा भारतले नेपालसितको नयाँ सम्बन्धको थालनी गर्दा सार्वभौमिक समानताको मूल्यलाई ठाउँ दिनसक्ने अपेक्षा गर्न सकिन्छ ।
पछिल्लो पटक नेपाल-भारत सम्बन्ध सुधार्न दिल्ली संस्थापनले देखाएको सक्रियताले त्यसैको स्पष्ट संकेत गरिसकेको छ । भारतीय विदेश मन्त्री स्वराजको भ्रमणलाई पनि यही रुपमा बुझ्नु बढी सान्दर्भिक होला ।

