अशुद्ध आर्य, पानी छर्केका खस

मैले नयाँ संविधान पढेको छैन । तर, सुन्दैछु यो संविधानमा समेत ‘आर्य’ भन्ने शब्द हालेको छ ! त्यसैले अब म पढ्छु कि कहाँ हालेको छ, त्यो शब्द ? नेपालका पहाडे बाहुनहरूलाई आर्य भनेर किन कोकोहोलो मच्चाइँदैछ ? यस्तो मपाइँवाद त ब्राहृमणवादबाटै सुरु भएको हो । त्यही मपाइँवादले अहिले आफूलाई आर्य भनेर हिँडिरहेछ । यो आलेखमा मैले त्यही लेख्न खोजेको छु कि को हुन् आर्य, को हुन् खस ?
वास्तवमा नेपालका बाहुन-क्षेत्रीदेखि कामी-दमाईसम्म सबै नै खस हुन् । खस भनेको एउटा महा-प्रजाति हो । जुन ककेसिया पर्वतबाटै आएको हो । गङ्गा-यमुना मैदान र सिन्धको प्रशवण क्षेत्र (जल क्षेत्र)मा बसोबास गर्ने उनीहरूले आफूलाई कहाँनेर आएर आर्य भने ? यो खोजीको विषय हो ।
जब उनीहरू इरानको पूर्वी-दक्षिणी भेगमा आइपुगे अनि बलुचिस्तानको पर्वत शृङ्खला पार गरे, यतापट्टि सिन्धु घाँटीमा एकदम विकसित सभ्यता देखे तिनीहरूले । उनीहरू स्वयम् चाहिँ जङ्गली अवस्थामा थिए । पर्ण-कुटी बनाएर ऋषि र मुनिका नाम लिएर बस्थे । कृषिको प्रारम्भिक अवस्थामा थिए । जबकि मोहन्जेदडो र हरप्पाको उनीहरूले देखेको नगर सभ्यता धेरै विकसित थियो । उनीहरूको आˆनो निजी लिपि थियो । उनीहरू क्षमता सम्पन्न थिए । समुद्री मार्गबाट व्यापार गर्थे । व्यापारी पेसा पनि जानेका थिए । जबकि त्यसका विरुद्धमा ती आफूलाई आर्य भनाउनेहरूलाई केही पनि थाहा थिएन ।
यस्तोमा जब दुई प्रजातिमा, दुई समुदायमा रिसइबी हुन्छ, झगडा हुन्छ, अनि एकले अर्कालाई ठूलो भन्नलाई अनेकौं शब्दहरूको सिर्जना गर्छ । जस्तो कि हिटलरले गरेको थियो । हिटलरले आफूलाई ठुलो भन्नलाई आर्य भन्थ्यो । त्यही कुरा हो, त्यहाँ अरूले पनि आफूलाई आर्य भन्थे ।
अहिले त आर्य समाजीदेखि लिएर जम्मैले आफूलाई आर्य नै हौं भन्न थालेका छन् । तर, गङ्गा-यमुना मैदानकाले जस्तो पहाडे बाहुनहरूले आफूलाई आर्य भन्नु के लज्जास्पद कुरा होइन ? त्योभन्दा बरू पहाडिया ब्राहृमणवाद नै शुद्ध ककेसियन हो, तुलनात्मक रूपमा हेर्ने हो भने । किनभने गङ्गा-यमुना मैदानका, सिन्धका मैदानका जति पनि आफूलाई ब्राहृमण भन्नेहरू छन् तिनीहरू पहाडिया बाहुन-क्षेत्रीभन्दा बढ्ता मिश्रति भएका छन् । मिश्रण हुँदै जाने क्रममा उनीहरू ककेसियाबाट ओर्लनासाथै दक्षिणतिर अस्ट्रेलियनहरूसँग मिश्रति भए । त्यहाँबाट दक्षिण ओर्लेपछि मेसोपोटिमिनहरूसँग मिश्रति भए । त्यहाँबाट इराकतिर आउँदाखेरि सेमेटिकहरूसँग अनि सुडान र इथियोपियाका काला जातिहरूसित मिश्रति भए ।
आउँदा-आउँदै इरानको पूर्वी-दक्षिणी सिमानामा आइपुगेपछि आफूलाई आर्य-श्रेष्ठ भन्न थाले । त्यसपछि मोहन्जेदडो र हरप्पाको सभ्यतालाई परास्त गरेपछि घोडाको बलले उनीहरू (विजितहरू) तिनीहरूसित झन् बढ्ता मिश्रति भए । त्यसैले तिनीहरूभन्दा त पहाडकै ब्राहृमण-क्षेत्रीहरू शुद्ध छन्, तुलनात्मक रूपमा । यद्यपि यिनीहरू पनि आएको उही ककेसस पर्वतबाट हो ।
क्यास्पियन र ब्ल्याक सी बीचको पर्वतमालालाई ककेसस भनिन्छ । ककेसस कुनै जातिको नाम होइन । त्यहाँको पूर्वी भागबाट आएकाहरू माथिल्लो रुटबाट कास्मिर हुँदै सोझै पूर्व हान्निएपछि मानसरोबर आए । मानसरोबरमा आएर, चौरीको मासु मात्रै खाएर कति बस्ने ? त्यो क्षेत्र रेन-स्याडो एरियामा पर्छ, हिमालयको पारिपट्टि । त्यहाँबाट भौंतारिँदै, बाँच्न सक्ने ठाउँ खोज्दै जाँदा बल्ल दक्षिणपट्टि हिमालय पार गर्ने हो भने उतापट्टि हराभरा ठाउँ रहेछ भन्ने थाहा पाए । अनि, दक्षिणतिर सिँजा उपत्यका भेट्टाएर, बल्ल आए । त्यतिबेलासम्म उनीहरूमा जातिभेद केही पनि थिएन । चतुर्वर्ण व्यवस्था भन्ने छँदै थिएन । हिन्दू धर्म पनि थिएन ।
त्यहाँ चार सय वर्षजति बसेपछि, खसहरूले आफ्नो साम्राज्य विस्तार गर्दै गए । विस्तारित हुने क्रममा उनीहरूले आफूभन्दा उन्नत संस्कृति र सभ्यताबाट धेरै कुरा सिके । हरेक क्षेत्रमा आफूभन्दा उन्नत जुन जाति हुन्छ, त्योसित नयाँ संसारको कुनै पनि अन्य समुदायले सिक्न खोज्छ । र, त्यही सिक्न खोजेर खसहरूले आˆनो मस्टो धर्म पनि बिर्सिए, जसलाई अहिले कुलायन धर्म भन्छन्, कुनै-कुनै बाहुनहरूले । तर, यता पहाडसँग नाता जोडिएको कोही बाहुनले आफू गङ्गा-यमुना मैदानका जुन बाहुनहरू छन्, त्यही हो भन्छ भने त्यो वास्तविक होइन । आफ्नाे मस्टो धर्म छोड्नेले आफ्नो कुलायन पनि छोडे । यसरी कुलायन पनि छोडेपछि थाहा हुन छोड्यो, को कहाँको हो ? को कहाँबाट आएको हो ?
यदि बाहुनहरूले आफूलाई आर्य भनेर, घमण्ड गरेर ती गङ्गा-यमुना मैदानका बाहुनकै सन्तान हामी हौँ भन्छन् भने त्यसको प्रमाण जुटाउने एउटै उपाय छ, डीएनए टेस्ट । डीएनए टेस्ट गरेपछि थाहा भइहाल्छ, यिनीहरू एउटै वंशका हुन् कि होइनन् भन्ने ।
किनभने, आजकाल अमेरिकामा मात्रै होइन, विश्वभरि नै यस्ता जातीय, साम्प्रादायिक भेदभावका आधारमा लेखिएका इतिहासलाई सही ढङ्गबाट लेख्न र त्यसलाई सच्याउन डीएनए टेस्ट गर्ने चलन छ । तर, यो उपाय यहाँका ब्राहृमण र उहाँका ब्राहृमणहरू डीएनए टेस्ट गर्न तयार भए मात्र सम्भव हुन्छ । यदि तयार हुँदैनन् भने उनीहरू पनि शङ्कास्पद ठहरिन्छन् । तयार भए भने सबैलाई थाहा हुन्छ कि यिनीहरू एउटै वंशका होइनन् भन्ने ।
किनभने, दुईटैको आचार, व्यवहार, प्रसार आदि कुराको म टिपोट लिँदैछु । भाषासमेत भ्रष्ट पारिसकेका छन् । दक्षिण गएपछि संस्कृत नपढी बाहुन ठहरिने भएन । संस्कृत पढ्नैपर्‍यो । यद्यपि उनीहरूभन्दा बढी जान्ने, संस्कृत पढेर आएका छन् । त्यसले गर्दा आˆनो भाषा बिर्सिए । तर, खसहरूको आˆनो भाषा थियो । संस्कृतभन्दा नितान्त भिन्न भाषा हो । त्यो भिन्न भाषा हो भन्ने कसरी थाहा हुन्छ भने कास्मिरमा बोलिने भाषाहरूको सम्बन्ध नेपाली भाषासँग कतै-कतै ती शब्दहरू मिल्छन् । जबकि यहाँका भाषाशास्त्रीहरूले भारतमा गएर पढेर आएको हुनाले उनको दिमागले त्यो काम गर्दैन । त्यो खोज्दैनन् । त्यो खोजियो भने त हामी हुत्तिन्छौं भन्ने ठान्छन् । उतैतिर सम्बन्ध जोड्न खोज्छन् ।
अब जस्तो भनौं न, जून भन्ने शब्द जसलाई चन्द्रमा हामी भन्छौं, त्यो खस भाषाको शब्द हो । त्यो शब्द भारतका कुनै भाषामा पनि छैन । न संस्कृतमा छ, न हिन्दीमा छ, न पञ्जावीमा छ, न उर्दूमा छ, न बङ्गालीमा, कुनै भाषामा पनि छैन । तर, त्यो कास्मिरी भाषामा छ । कास्मिरी भाषामा चन्द्रमालाई जून नै भन्छन् । नेपालीमा पनि जून नै भनिन्छ । यस्ता अन्य धेरै शब्दहरू छन्, जसलाई यहाँका बाहुन भाषाभाषीले जिब्रो चपाएर त्यसलाई या त खोजमेल गर्दैनन् या थाहा पाए भने पनि त्यसलाई वास्ता गर्दैनन् ।
ती तराईतिरका झा-कायस्थहरू र पहाडतिरका क्षेत्री-बाहुनहरू एउटै हुँदै-होइनन् । उनीहरूले उहाँबाट त्यहाँका पण्डा-पुजारीले पानी छम्केर बाहुन बनाइएर यहाँ चतुर्वर्ण व्यवस्थाको बीउ रोपेका हुन् । त्यसैगरी, उनीहरूले दक्षिण भारतमा पनि गरेका हुन् । त्यसैगरी उनीहरूले पूर्वी भारतमा पनि गरेका हुन् । त्यसो हुँदा तामिलनाडु र बनारसका ब्राहृमण एकै हुँदै-होइनन् । मिल्दै-मिल्दैनन् । मान्छे देखेरै भन्न सकिन्छ कि एउटै प्रजातिका होइनन् ।
तपाईंले झाहरू, मैथिल ब्राहृमणहरूलाई त देख्नुभएकै छ । यहाँ आएका, जयस्थिति मल्लका पालामा बोलाइएका ती झा ब्राहृमणहरूले यहाँका बाहुनहरूसित रोटी-बेटीको सम्बन्ध गर्दैनन्, उहीसित गर्छन् । किन ? यी पनि बाहुन हुन्, ती पनि बाहुन हुन् भने किन गर्दैनन् ? किन इन्डियाका ती बनारसी बाहुन र यी बाहुनहरूले यहाँ हाम्रा नेपाली बाहुनलाई ब्रात्य भन्छन् ?
ब्रात्य भनेको संस्कारहीन, असभ्य भन्ने हो । त्यसो किन भन्छन् ? त्यसको कारण छ । त्यसको कारण यही हो कि उनीहरू दुवै एउटै वर्णका होइनन् । उनीहरूले यहाँ चतुर्वर्ण व्यवस्थाअनुसारको हिन्दू धर्म प्रचारका लागि ब्राहृमण बनाइदिएका हुन् । किनकि उनीहरू खस नै हुन् । र, त्यो यदि डीएनए परीक्षण गर्ने हो भने, मलाई पूर्ण विश्वास छ, बाहुनदेखि सार्कीसम्मको डीएनए मिल्छ ।
त्यही धाक लगाउँथे इस्पेनिसहरूले अमेरिकामा । जबकि डीएनए परीक्षणमा सबै धाक गए हावा खान । नेपालमा पनि त्यो यदि गर्ने हो भने त्यो पत्ता लाग्छ । अब सही इतिहास लेख्ने हो भने यसैगरी लेखिन्छ । यो जातीय धाक लगाएर हुँदैन । अहिले जातीय राज्य किन खडा भो ? यसको पछाडि पनि त्यही संस्कारले काम गरिरहेको छ ।
त्यसो त अहिले बाक्षेकादसा अर्थात् बाहुन, क्षेत्री, कामी, दमाई सार्की एउटै हुन् भन्नेहरू पनि छन् । तर, भनेर मात्र के गर्नु ? व्यवहारमा केही पनि छैन । अझै पनि कुट्दै छन्, मार्दै छन्, पानी छोको भन्दैछन् । मुखले भनेर केही पनि हुँदैन ।
अमेरिकामा त्यहाँका दलितहरूलाई (अमेरिकाका दलितहरू यहाँका बाहुनभन्दा पनि बढ्ता पढेलेखे र धन कमाएका छन्) मैले भने, तपाईहरूले जहिलेसम्म आफूलाई दलित भन्नुहुन्छ, दलितै रहिराख्नुहुन्छ । संस्कार त्यही रहिराख्छ । तपाईंले छोरा-नातिलाई त्यही संस्कार दिनुहुन्छ । दलित भन्नै छोड्नुस् । तपाईंलाई दलित त बाहुनले बनाएको हो । बाहुनको पछि लाग्ने क्षेत्रीले बनाएको हो । यदि तपाईहरू आफूलाई दलित भन्दै हिँड्नुहुन्छ भने त्यो अर्कै कुरा हो । सधैँ दलितै रहनुहुनेछ ।
(कथाकार मनु ब्राजाकीको यो अप्रकाशित विचार आलेखका रूपमा उहाँसँग गरेको कुराकानीको अडियो रेकर्ड सुनेर मैले टाइप गरेको हुँ । हिँड्ने बेलामा यो कुराकानी नछाप्नुहोला, म आफैं लेख्छु भन्नुभएको थियो दाइले । तर, उहाँ हामी सबैलाई छाडेर सधैंका लागि जानुभयो – सुविद गुरागार्इ)

