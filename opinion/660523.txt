नेपाली राजनीतिमा मात्रिका-बीपी द्वन्द्वका बाछिटा

राणाशासन हटाइएपछि जनताका तर्फबाट पहिलो प्रधानमन्त्री बने, मात्रिकाप्रसाद कोइराला । सत्तामा पुगेको कांग्रेसको राजनीतिक, सांगठनिक नेतृत्वलाई लिएर मात्रिकाप्रसाद र उनका भाइ बीपी कोइरालाबीच द्वन्द्व शुरु भइसकेको थियो ।
मात्रिकाप्रसादले लेखेको पुस्तकबाट पनि थाहा हुन्छ, उनी राजनीतिमा परिस्थितिले तानेर ल्याइएका व्यक्ति थिए । राजनीति गर्ने उनको इच्छा र चाहना थिएन । र, राजनीतिमा होमिएका मानिस पनि थिएनन् ।
परिवारका सदस्यहरु जेल गए, घरको रेखदेख गर्नुपर्‍यो । आन्दोलनका क्रममा सघाउनु पनि पर्‍यो । उनी त्यही शृंखलामा गाँसिएर नेता बने र प्रधानमन्त्रीसम्म भए । जेठो दाजु भएकाले बीपी कोइरालाले पनि मान्ने मान्छे भए, उनी ।
तर, बीपीलाई लागेको हुन सक्छ, आफूहरुले क्रान्ति गर्‍यौं, दाइ आएर नेता र प्रधानमन्त्री बनिदिए भन्ने । तर, मात्रिकाप्रसादले प्रधानमन्त्री बनेपछि साना-ठूला जति पनि निर्णय गरे, ती सबैका लागि भारतसँग भर परे । त्यो उनको किताबबाट पनि छर्लंग हुन्छ ।
नेपाल भारतको थिचोमिचोमा पर्दै जानुको कारण पनि त्यही थियो । भारतप्रति सहानुभूति राख्नेहरुलाई पनि मन नपर्ने व्यवहार मात्रिकाप्रसादले प्रदर्शन गर्दै गए । बीपीसँग मात्रिकाको द्वन्द्वको एउटा कारण त्यो पनि थियो भन्ने मलाई लाग्छ ।
त्यस द्वन्द्वका कडी र श्रृंखलाहरु आजसम्म आइपुग्दा दर्जनौं पटक दोहोरिइसके होलान् । त्यही सेरोफेरोमा पुष्पलालको नेतृत्वमा कम्युनिस्ट पार्टी स्थापना भयो । तर, आजसम्म आइपुग्दा त्यो फुटेर टुक्रा-टुक्रामा विभक्त भइसकेको छ । सेनाका अवकाशप्राप्त जर्नेल कर्णबहादुर थापाले एउटा सन्दर्भमा बताएका थिए, कम्युनिस्ट पार्टी फुटेर एक सय २१ टुक्रा भइसकेको छ ।
त्यो अलि पुरानो प्रसंग हो । अहिलेसम्म आइपुग्दा मोहन वैद्य, बाबुराम भट्टराई, मात्रिका यादवलगायत फुटको शृंखला मिहीन ढंगले केलाउने हो भने एक सय ३५ चिरा परिसक्यो होला, कम्युनिस्ट पार्टी ।
कांग्रेस पार्टी यस मामिलामा एकै ठाउँ देखिन्छ । एक पटक दुई वटा पार्टी बनेर पनि फेरि एउटै बनेको छ । तथापि, त्यस पार्टीमा अहिले फेरि चिरा देखिएको छ, शेरबहादुर देउवा र रामचन्द्र पौडेलका अलग गुटका रुपमा ।
गिरिजाप्रसाद कोइराला नेतृत्वमा रहँदा पनि गणेशमान सिंहले कांग्रेस छाडेका थिए । कृष्णप्रसाद भट्टराईले पनि उनकै पदचाप पछ्याए । कांग्रेसबाहिर कांग्रेसको अर्को एउटा गुटजस्तो बन्यो । तथापि, त्यो अलग्गै पार्टीको रुपमा देखा परेन ।
डिल्लीरमण रेग्मी, ऋषिकेश शाह, बालचन्द्र शर्मा र केदारमान व्यथितका पार्टीहरु पनि बन्दै र फुट्दै गरे । उनीहरु सबैका पार्टीका नाम पछाडि कांग्रेस जोडिएको थियो ।
गुटहरुबीचको द्वन्द्व
नेपाली राजनीतिमा ००७ साललगत्तै गुटको द्वन्द्व शुरु भएको हो, जुन अद्यापि कायम छ । खासगरी, प्रजातन्त्रवादीहरुमा त्यस्तो तगडा रुपमा यो प्रकट भएको पाइँदैन । किनभने, नेपालमा प्रजातन्त्रवादी भनिएकाहरुको कम्युनिस्ट भनिएकाहरुको जस्तो ठ्याक्कै कुनै ‘आइडियोलोजी’ देखिँदैन ।
आफूलाई समाजवादी ठान्ने हुनाले ‘लेफ्ट लिनिङ’को अर्थशास्त्रलाई धान्ने भन्ने मात्रै छ । अलिकति वाम झुकाव राख्ने र संसदीय प्रजातन्त्र चाहिन्छ भन्ने तर प्रकृतिचाहीं पुँजीवादी ।
भारतप्रति सहानुभूति राख्नेहरुलाई पनि मन नपर्ने व्यवहार मात्रिकाप्रसादले प्रदर्शन गर्दै गए । बीपीसँग मात्रिकाको द्वन्द्वको एउटा कारण त्यो पनि थियो
कम्युनिस्टहरुमा चाहीं जुनसुकै कुरालाई ‘ओभर थ्योराइज’ गर्ने प्रवृत्ति देखिन्छ । आफ्ना विरोधीलाई प्रतिक्रियावादी देखाउनलाई त्यसको व्याख्या गर्ने अनि आफू ठीक हुँ भन्नलाई पनि शब्दजालमा खेल्ने प्रचलन छ । पार्टीहरु भित्र प्रतिद्वन्द्विता छ । र, द्वन्द्व ल्याउनमा जिम्मेवार त्यसबाहेकका अन्य तत्वहरु पनि छन् ।
हामी दुई विशाल छिमेकीको चेपुवामा परेका छौं । र, ती दुई छिमेकीबीचमा पटक्कै मेल छैन । दुईबीच मेल भएको भए पनि कि हामी रहने थिएनौं या राम्रोसँग रहन्थ्यौं होला । र, हामी पार्टीभित्र पनि मिल्थ्यौं होला ।
तर, उनीहरुको द्वन्द्वले गर्दा हाम्रो झुकाव बाँडिएको छ । संसारमा शीतयुद्ध चलिरहँदा हामी दक्षिणको पनि पश्चिमतिरको धारमा थियौं । र, उत्तरतिरको पनि पूर्वी युरोपको धारमा विभक्त थियौं ।
त्रिध्रुवीय द्वन्द्व
साँच्चै भन्ने हो भने हामी सामन्ती ‘नेचर’बाटै आएका हौं । हामी सर्वहारा हुने किसिमले ‘डिकल्चर्ड’ पनि भएका छैनौं । सामन्तहरुमा जहिले पनि अहम् र इष्र्याको समस्या भइरहन्छ । आधा इन्च र एक सेन्टिमिटरले भए पनि को ठूलो र को सानो भन्ने प्रतिद्वन्द्विता देखिइरहन्छ ।
हिजो राजा भएका व्यक्ति आज पनि छन् । अमेरिकामा कार्यकाल सकिएका राष्ट्रपतिलाई ‘प्रेसिडेन्ट’कै सम्मानबाट बोलाइन्छ । अवकाशप्राप्त सेनाको जर्नेललाई पनि ‘जनरल’बाटै सम्बोधन गरिन्छ । हामीकहाँ संविधानले राजालाई ‘पूर्व’को विशेषण झुण्ड्याइदिएको छ । राजा सधैं राजा नै रहन्छ, ‘पूर्व’ हुँदैन । र, परम्पराले पनि उनी ‘पूर्व’ छैनन् ।
नेपाली राजनीतिमा ००७ साललगत्तै गुटको द्वन्द्व शुरु भएको हो, जुन अद्यापि कायम छ । खासगरी, प्रजातन्त्रवादीहरुमा त्यस्तो तगडा रुपमा यो प्रकट भएको पाइँदैन । किनभने, नेपालमा प्रजातन्त्रवादी भनिएकाहरुको कम्युनिस्ट भनिएकाहरुको जस्तो ठ्याक्कै कुनै ‘आइडियोलोजी’ देखिँदैन
एउटा शक्तिका रुपमा राजा अहिले पनि छन् र उनलाई मान्ने मानिस थुप्रै छन् । कम्युनिस्ट र प्रजातन्त्रवादी खेमा छन् । पार्टीहरु भित्रै पनि पुरानो शासन प्रणालीप्रति सहानुभूति राख्ने मानिस छन् । यस हिसाबले हेर्दा नेपालको अनौपचारिक राजनीति त्रिध्रुवीय छ, आजको मितिमा पनि ।
द्वन्द्वको सिर्जनात्मक व्यवस्थापन खोई ?
परराष्ट्र मामिलालाई लिएर जब हामी आफैंमा झगडा गर्न थाल्छौं, द्वन्द्वको नराम्रो परिणति देखिने गर्छ । हाम्रा छिमेकीले हाम्राप्रति कुनै नीति लिए भने हाम्रो स्वर एउटै हुनुपर्छ । र, आम जनतालाई सुख, सुविधा दिने कुरामा राजनीति एउटै मुखको हुनैपर्छ । तर, अहिले आफ्नो सुविधाका लागि सबै एकै मुख छन्, जनताका लागि कोही पनि छैनन् ।
नेपाली कांग्रेसले संसदीय व्यवस्था चाहनु भनेको द्वन्द्व चाहेको होइन र ? संसदीय व्यवस्थामा बलियो प्रतिपक्ष भन्नुको अर्थ पनि त द्वन्द्व हो । त्यसो हो भने त द्वन्द्व राम्रो कुरा हो । माक्र्सवादीहरुले द्वन्द्वात्मक भौतिकवाद भनेकै छन् । र, द्वन्द्वबाटै नयाँ कुरा जन्मिने उनीहरुको ठम्याइ देखिन्छ ।
त्यसकारण द्वन्द्व र विवाद हुनुपर्छ । क्रान्ति र परिवर्तनको निरन्तरता आवश्यक हुन्छ । हाम्रो विडम्बनाचाहीं क्रान्ति, द्वन्द्व र परिवर्तनको सिर्जनात्मक व्यवस्थापनको पाटोमा हामी चुक्यौं । हामी घुमिफिरी ओरालो बाटोतिरै छौं ।
हाम्रो ‘ब्यालेन्स अफ पेमेन्ट’ खतरनाक ढंगले बिग्रेको छ । खानेकुरामा पनि हामी अर्कामा निर्भर हुन थालेका छौं । हाम्रा आफ्ना मान्छेको नियुक्ति हाम्रो हातमा छैन । हाम्रा आकांक्षा, महत्वाकांक्षा र संघर्षहरुलाई सिर्जनात्मक र परिणाममुखी बनाउन र व्यवस्थापन गर्न नसक्नुको परिणति हो यो ।
धर्मान्तरणः द्वन्द्वको सम्भावित कारक
नेपालमा अझै पनि परिवर्तनको अध्याय समाप्त भइसकेजस्तो लाग्दैन । अहिले भरखर संविधान लागू भएको छ । धर्मनिरपेक्षताको संवैधानिक प्रावधानका कारण भविष्यमा द्वन्द्व निम्तिने कुरालाई नकार्न सकिँदैन । सनातान र बौद्ध धर्मावलम्बीहरु, जो बहुमतमा छन् र सहिष्णु पनि । तथा, धर्मान्तरण गराउने पक्ष, जो अल्पमतमा छ र ‘माइनोरिटी’मा पनि ।
तत्काल द्वन्द्व नदेखिएको कारण यही हो । जब एउटा विन्दुमा यी दुवैबीच टकराव पैदा हुन्छ, अतिवादीहरु उत्पन्न हुन्छन् । एउटा पक्ष बढाएरै छाड्ने र अर्को पक्ष प्रतिरोध गरेरै छाड्ने विन्दुमा पुग्दा द्वन्द्व उत्पन्न हुने निश्चित छ ।
हामी जाम्बियाको बाटोतिर लागेका छौं । विदेशीले कतिन्जेल धानिदिन्छन् ? कर्मचारीलाई स्वेच्छिक अवकाशमा पठाउन २६ अर्ब रुपैयाँ चाहियो भनेको छ, सरकारले । त्यसका लागि पनि सरकारले विदेशी दाताको मुख ताकिरहेको छ
त्यसले सुडानको जस्तो हालतमा मुलुकलाई पुर्‍याउने जोखिम हुन सक्छ । त्यतिबेला संविधानले काम गर्न नसक्ने स्थिति उत्पन्न हुन्छ ।
हामी अहिले फराकिलो अन्तरका साथ घाटाको व्यापारमा छौं । अनि, बाहिरबाट कच्चापदार्थ ल्याएर यहाँ सामान तयार पार्दै अर्को मुलुकमा निर्यात गर्ने व्यापार चलिरहेको छ । बाटेको धुप, थोरै पश्मिना र राँगाको मासु पठाएर हाम्रो निर्यात व्यापार बढ्नेवाला छैन । तस्करीको अर्थशास्त्रमा संलग्नहरुलाई अरु कसैले संरक्षण दिइरहेको छ । आफ्नो आधारभूमिमा उभिएको अर्थतन्त्र छैन ।
यो सामग्री तयार पार्दै गर्दा सरकारले संघीयता जोगाउने बताउँदै उद्योगीहरुको ‘ग्रस प्रोफिट’मा औपचारिक रुपमै एक प्रतिशत माग गरिसकेको छ । विस्तारै त्यो प्रतिशत बढ्ने निश्चित छ । यो अवस्था कायम रहँदा हाम्रो मुद्रा अवमूल्यन भएर जाने जोखिम देखिन थालेको छ ।
हामी जाम्बियाको बाटोतिर लागेका छौं । विदेशीले कतिन्जेल धानिदिन्छन् ? कर्मचारीलाई स्वेच्छिक अवकाशमा पठाउन २६ अर्ब रुपैयाँ चाहियो भनेको छ, सरकारले । त्यसका लागि पनि सरकारले विदेशी दाताको मुख ताकिरहेको छ । संघीयताले धेरै दिन धान्न सक्छ भन्ने संकेत मिलेको छैन ।
त्यतिबेला एउटा आवाज उठ्छ । र, अहिले संघीयताको बाहक भनिएकाहरुको बूढेसकाल लाग्छ, कमजोर हुन्छन् । तिनका कार्यकर्ता पनि वाक्क हुन्छन् । तिनीहरुको हालत पोल्पोट र ख्यु सनफानको भन्दा बढी हुँदैन, त्यस दिन । नेतृत्व वर्गले बुद्धि नपुर्‍याए आगामी एक दशकमै संविधानप्रतिको वितृष्णा नचुलिएला भन्ने कुनै आधार देखिँदैन ।
यसकारण सकिएको छैन सान्दर्भिकता
२००७ सालको राणाविरोधी आन्दोलन वास्तवमा ‘जनक्रान्ति’ नै हो । किनभने, राणा शासन भनेको सैनिक राज्य -मिलिटरी स्टेट) नै थियो । फ्युडलिस्ट मिलिटरी स्टेट । र, त्यो देशव्यापी थियो । हातहतियार, खरखजाना, नगद, जिन्सीलगायत सारा सम्पत्तिमाथि पकड जमाएको थियो, एउटा जहानियाँतन्त्रले ।
सम्पूर्ण कुरा एउटा विस्तारित परिवारको पकडमा थियो । त्यसभित्र त्यति ठूलो धाँजा परेको पनि थिएन । र, आपसमा राणा परिवारबीच जोडिएको थियो, सबै सम्पत्ति ।
सय वर्षभन्दा बढीदेखि पीडित रहेका निरीह जनताले त्यसलाई हटाए । ७ फागुन ००७ को उल्लासको दिन त हाम्रो पुस्ताले देख्न सकेन/देखेन । तर, अनुमान गर्न सकिन्छ, त्यो कैयौं पुस्तापछि आएको अपार खुशीको दिन थियो ।
अहिले आफूले आँकलन गर्न सकिएन भनेर त्यसको माप र चाप तथा त्यसले ल्याएको उथलपुथल सानो थियो भन्न मिल्दैन ।
२००७ सालको राणाविरोधी आन्दोलन वास्तवमा ‘जनक्रान्ति’ नै हो । किनभने, राणा शासन भनेको सैनिक राज्य (मिलिटरी स्टेट) नै थियो
‘शहीद’ शब्द नै त्यसबेलासम्म प्रयोग भएकै थिएन । राणा शासनको विरोध गर्ने क्रममा धर्मभक्त माथेमा, शुक्रराज शास्त्री, गंगालाल श्रेष्ठ र दशरथ चन्दले शहादत प्राप्त गरे । उनीहरुकै सम्मानमा शहीद शब्द प्रयोग भयो । त्यसबीचमा पनि अन्य थुप्रै मारिएका थिए, छाति थापेर ।
साह्रै ठूलो थिचोमिचो, अन्याय र विभेद थियो, राणा शासनमा । त्यसविरुद्ध जनता जागेका थिए । भविष्यमा पनि यस्ता दिन नआउलान् भन्ने केही छैन ।
अहिलेको सरकारमा सहभागी माओवादीलाई पत्याउन सकिने अवस्था देखिँदैन । जसले अहिलेको गठबन्धन सरकारको नेतृत्व गरेका छन्, उनी देशको चलाख र त्यसभन्दा माथि धुर्त मात्रै होइन, त्यसभन्दा पनि माथि अतिधुर्त मानिस मानिएका छन् ।
उनले आफूलाई फाइदा हुने काम गर्ने तर जनतालाई साह्रै ठूलो अन्यायमा र विदेशी थिचोमिचोमा पार्ने सम्भावनालाई नकार्न सकिँदैन । अहिले नै पनि हामीले क्रान्ति गर्ने दिन नआउलान् भनेर विश्वस्त हुने आधार देखिँदैन ।
त्यसैले ००७ सालको जनक्रान्तिको सान्दर्भिकता अझै पनि छ । किनभने, परिवर्तन जहिले पनि सान्दर्भिक नै हुन्छ ।
हामीलाई चित्त बुझेको व्यवस्थामा बसिरहेका छौं भन्ने लागिरहेको छ भने पनि एक दिन साह्रै जमेको पोखरीमा बसिरहेझैं लाग्न सक्छ । त्यतिबेला मनले केही न केही परिवर्तन खोज्छ । त्यसैले क्रान्ति र परिवर्तन भन्ने कुरा सधैं सान्दर्भिक हुन्छन् भन्ने शाश्वत सत्य हो ।
(लेखक तथा राजनीतिक विश्लेषक सौरभसँगको कुराकानीमा आधारित)

