गृहमन्त्री थापाबारे भ्रमका बादलहरु
माओवादी केन्द्रका लोकप्रिय नेता र गृहमन्त्री रामबहादुर थापा ‘बादल’लाई एउटा मिथकीय पात्रका रुपमा व्याख्या गर्ने थुप्रै प्रयास भएका छन् । तर, वास्तविक अर्थमा उनी असाध्यै सरल र सहज व्यक्ति हुन् । युद्धकालमा बादलको छवि सैन्य रणनीतिकारको बनेको थियो, विदेशमा र अन्यत्र पनि । त्यो पनि पूर्णरुपमा सही थिएन ।
वादलमा सैन्य क्षेत्रको गहिरो ज्ञान छ । तर, उनको त्यो प्राविधिक पक्ष महत्वपूर्ण होइन । समग्र राजनैतिक र रणनीतिक पक्ष नै उनको महत्वपूर्ण पक्ष हो । विशेषः संगठन सञ्चालन, परिचालन एवं संगठन तथा संघर्षका कार्ययोजना बनाउने र त्यसको विशद् व्याख्या गर्ने उनमा उच्च क्षमता छ । प्रचण्डबाहेक शायद त्यो क्षमता माओवादी केन्द्रमा अरु कुनै पनि नेतामा छैन ।
बादल व्याख्या मात्र होइन, व्यवहारमा पनि उनी त्यत्तिकै सघनताका साथ, अविश्राम खटिन सक्छन् । जनयु्द्धको आरम्भको सिज अभियान त्यसकै एउटा पाटो थियोे ।
बादलको अर्को विशेषता हो- उनी मार्क्र्सवादका तीनवटै अंगहरु दर्शन, राजनीतिक अर्थशास्त्र र समाजवादको सुन्दर व्याख्या गर्न सक्छन् । पार्टीका रणनीति र कार्यनीतिबारे घण्टौं चित्तबुझ्दो र तर्कपूर्ण ढंगले व्याख्या गर्ने क्षमता बादलमा छ ।
गुल्मी जिल्लाको एउटा सामान्य गाउँ बडागाउँमा जन्मिएका एउटा साधारण बालक रामबहादुर थापालाई त्यसै क्षमताले नै बादलको उचाइसम्म पुर्‍याएको हो ।
कुन जातजाति वा समुदायविशेषमा जन्मिने भन्ने विकल्प मानिससँग छैन । बादलजीको अर्को विशेषता हो, उनी आफू जन्मेको समुदाय मगर वा जनजाति समुदायमा मात्र होइन, सबै जातजातिबीच समान रुपले लोकपि्रय छन् । मगर दिवसको अवसरमा मगर र जनजाति समुदायले मात्र होइन, मुलुकमा अन्य समुदायले पनि पूर्ण अधिकार पाएका छैनन् भन्ने उनको भनाइले वास्तवमा उनी मगरको मात्र होइन, सिंगो मुलुककै नेता हुन् भन्ने कुरा एकपटक पुनः पुष्टि भएको छ ।
सैन्य पृष्ठभूमिबाट आएका र जनयुद्धकालमा विभिन्न सैन्य कमानको अगुवाको कुशलतापूर्वक भूमिका निर्वाह गर्न सफल बादलमा मुलुकको जटिल आन्तरिक र बाह्य सुरक्षा चुनौतीहरुलाई समेत झेल्न सक्ने र सोहीअनुसारको रणनीति र कार्यनीतिको रचना गर्न सक्ने क्षमता छ
जातीय संकीर्णताबाट मुक्त उनी स्तरको कुनै नेता नेपालमा छैन भन्दा अन्यथा हुने छैन । आफूलाई जनजातिका नेता दावी गर्ने गैरमाओवादी दल वा संघसंस्थाका नेताहरुले बादलबाट सिक्नै पर्दछ ।
बादलको अर्को विशेषता हो- उनी अँध्यारो कुनामा बसेर गुट बनाउने कुरामा विश्वास गर्दैनन् । उनी पार्टीका केन्द्रीय र स्थानीय नेता कार्यकर्ताहरुका लागि मात्र होइन, मेचीदेखि महाकालीसम्म बसोबास गर्ने ‘राजादेखि रैती’ स्तरका सबैका लागि सहजरुपले पार्टी कार्यालयमा बिहानदेखि साँझसम्म उपलब्ध हुन्छन् ।
समकालीन नेताहरुमा यसरी आम जनताको सहज पहुँच भएका नेताहरु शायद कोही पनि छैनन् भन्दा अन्यथा नहोला । माओवादी पार्टीको हकमा मात्र नभएर अन्य पार्टीहरुको हकमा पनि यसरी सहजरुपमा उपलब्ध हुने बादलस्तरको नेता कोही पनि देखिन्न ।
सैन्य पृष्ठभूमिबाट आएका र जनयुद्धकालमा विभिन्न सैन्य कमानको अगुवाको कुशलतापूर्वक भूमिका निर्वाह गर्न सफल बादलमा मुलुकको जटिल आन्तरिक र बाह्य सुरक्षा चुनौतीहरुलाई समेत झेल्न सक्ने र सोहीअनुसारको रणनीति र कार्यनीतिको रचना गर्न सक्ने क्षमता छ ।
प्रचण्डमाथि जति नै नेतृत्व केन्द्रीकरणको आरोप लागे पनि अन्ततः माओवादी पार्टीको संगठनलाई डोर्‍याउने नीति भनेको सामूहिक निर्णय र व्यक्तिगत जिम्मेवारीको नीति नै हो । कटवाल प्रकरणमा बादललाई मुछे पनि अन्ततः त्यो सिंगो पार्टीको मामिला थियो । बादलजस्तो आजीवन संगठन, त्यसको विधि एवं पद्दतिका रचयिता र भाष्यकारको भूमिकामा रहेको व्यक्तिले एक्लै कटवाल काण्ड गरेको हो भनेर भन्नु उनीमाथिको अन्याय हो ।
अन्य केही मानिसहरुको बादलमाथि आरोप छ कि उनी दक्षिणी छिमेकी देशका हितैषी होइनन् । यो आरोपमा कुनै सत्यता छैन । दुबै छिमेकीका सन्दर्भमा ‘कबिरा खडा बाजार में सब की मागे खैर, न काहु से दोस्ती न काहु से वैर’ भन्नेे कबिरका पक्तिहरु बादलमाथि सटिक रुपमा लागु हुन्छन् । कबिर १५ औं शताब्दीका लोकप्रिय भारतीय कवि हुन् ।
केही मानिसहरुको बादलमाथि आरोप छ कि उनी दक्षिणी छिमेकी देशका हितैषी होइनन् । यो आरोपमा कुनै सत्यता छैन
पार्टीको कार्यविभाजन अनुसार बादलको काँधमा संगठन विभागको जिम्मेवारी छ, जसलाई उनले कुशलतापूर्वक निर्वाह गर्दै आएका छन् त्यसैले संगठन विभाग प्रमुखको हैसियत हासिल गरेका र सो जिम्मेवारी पूरा गर्न आफ्नो उच्च क्षमता प्रदर्शित गरेका बादलमाथि पार्टी कब्जा गरेको आरोप लाग्नुको कुनै अर्थ छैन । पार्टीका सर्वोच्च नेता प्रचण्ड हुन् । संगठन विभागको प्रमुखको हैसियतले बादलमाथि सबै कार्यकर्ता नेताहरुले र स्वयं प्रचण्डले पनि विश्वास गरेको अवस्था नै यतिखेरको वास्तविक अवस्था हो ।
तर अब मुलुकको महत्वपूर्ण अभिभारा गृह मन्त्रालयको जिम्मेवारी थपिएपछि पार्टी र मन्त्रालय दुवैको कामलाई परिणाममुखी बनाउने ठूलो चुनौती बादललाई छ ।
(पन्त माओवादी केन्द्रका सचिवालय सदस्य हुन्)

