ओली कमरेड, सुखानी घटनाले पोल्छ कि !

आज फागुन २१ गते, फागुन २१ गते आउने बित्तिकै हरेक वर्ष कम्युनिष्ट आस्थावानहरुले २०२९ सालको फागुन २१ गते सम्झन्छन् । वर्गीय मुक्तीका लागि हासीहासी आफ्नो प्राण उत्सर्ग गर्ने योद्धाहरुको सम्मानमा शीर झुकाउँछन्, बिद्रोह सम्झन्छन्, माक्र्सबाद-लेनीनबाद सम्झन्छन् ।
४५ वर्षअघि कम्युनिष्ट आन्दोलनका क्रममा पाँच जनाले शाहदत प्राप्त गरेको घटना ‘सुखानी काण्ड’ले देशभर परिचित छ । २०२८ सालमा सुरु भएको झापा बिद्रोहले नेपाली कम्युनिष्ट आन्दोलनलाई उचाइमा पुर्‍याएको हो भन्ने कुरामा सायद कसैको फरक मत होला । यद्यपी आन्दोलनका केही पाटा पक्षहरुमा केही कमजोरी रहेको थियो होला तर सामन्तबाद-दलाल-नोकरशाही-पुँजीवादको अन्त्य गर्दै वर्गीय मुक्तीको सपना बोकेर उठान भएको झापा विद्रोहले नेपाली कम्युनिष्ट आन्दोलनलाई उर्जावान वनाएकाके सत्य हो । उक्त बिद्रोहसंगै ढलेका तिनै शहीदहरु अव हाम्रा बिचमा शालिकमा मात्रै सिमित छन् । भावपूर्ण श्रद्धाञ्जली ।
कम्युनिष्टहरुले यि शहीदहरुलाई आफ्नै तरिकाले सम्झने गरेको भएपनि राज्यको तर्फवाट ति योद्धाहरुको कुनै गन्ती भएन । प्रजातन्त्र, लोकतन्त्र जे आएपनि उनीहरु ओझेलमै रहे । २०७१ सालमा बल्ल पूर्णकदको शालिकमा उभिन पाए उनीहरुले । जाँड खाँदाखादै ढलेकाहरुलाई पनि, कुनै आपराधिक क्रियाकलापमा संलग्न भई मृत्यु भएकाहरुलाई पनि र कालगतिले मृत्युवरण गरेकाहरुलाई पनि शहीद घोषणा गर्ने चलन रहेको हाम्रो देशमा ति योद्धाहरुलाई शहीदको सूचीमा दर्ज हुन ४३ बर्ष लाग्यो अर्थात २०७२ सालबाट उनीहरुले शहीदको मान्यता पाए ।
तत्कालिन भूमिगत कम्युनिष्ट पार्टीको मेची-कोशी को-अर्डिनेसन कमिटी झापाले २०२८ सालमा सुरु गरेको झापा विद्रोहका क्रममा वर्गशत्रु खतम अभियान र पञ्चायती दमनको विरुद्ध मोर्चाबन्दी गरेको थियो । उक्त अभियानमा संलग्न रहेको आरोपमा पक्राउ परि जेल हालिएका पाँचजना योद्धालाई झापाको चन्द्रगढीबाट इलाम जेल सार्ने बहानामा २०२९ फागुन २१ गते अर्थात आजकै दिन सुखानीको जंगलमा लगेर हत्या गरिएको थियो ।
नेत्र घिमिरे, कृष्ण कुईकेल, वीरेन राजवंशी, नारायण श्रेष्ठ र रामनाथ दाहाललाई दानावारीस्थित सुखानीमा आजकै दिन हत्या गरिएको थियो । घिमिरे, कुईकेल र श्रेष्ठ झापाको गरामनी, दाहाल चारपाने तथा राजवंशी ज्यामिरगढीका बासिन्दा थिए ।
पाँच जना योद्धाहरुको हत्या गरिएको स्थललाई शहीद स्मारकको नाम दिएर संरक्षण गरी राखिएको छ । हत्या गरिएकै ठाउँमा अहिले शहीदकै संख्याका पाँच रुख छन् । सुखानी दानाबारी इलाम र झापाको सिमानामा पर्छ । २०७१ मा झापाको तत्कालीन शनि-अर्जुन नगरपालिका क्षेत्रभित्र सालघारीमा शहीद पार्कको निर्माण गरिएको छ । पाँचै शहीदको पूर्ण कदको शालिक उभ्याइएको छ ।
सुखानी शहीद स्मृति प्रतिष्ठान नेपालले झापाको शनिश्चरे स्थित नमूना सामुदायिक वन क्षेत्रभित्र प्रतिष्ठानले पाँच जना शहीदको पूर्ण कदको सालिकको उभ्याएपछि सम्झनाको रुप केही हदसम्म भएपनि फेरिएको छ ।
आज भन्दा ४६ बर्ष पहिले सुरु भएको झापा बिद्रोहका एक योद्धा खडक प्रसाद ओली आज देशको कार्यकारी प्रमुख अर्थात प्रधानमन्त्री छन् । त्यो झापा बिद्रोह के उद्देश्यका लागि गरिएको थियो र बिद्रोह सफल भएपछिको नेपाली समाज कस्तो हुन्छ भन्ने परिकल्पना गरिएको थियो भन्ने कुरामा जीउँदा सहयोद्धालाई भलिभाँती थाह छ । त्यो सपना पुरा गर्नका लागि अव कमरेड ओलीसंग शक्ति, स्रोत-साधन र समर्थन पनि छ ।
नेपालको संबिधान २०७२ कार्यान्वयनमा आएपछि कमरेड ओली अध्यक्ष रहेको नेपाल कम्युनिष्ट पार्टी (एमाले) ले संविधान कार्यान्वयन तथा संगठन सुदृढिकरण कार्यक्रम अभियान अन्र्तगत पहिलो पटक ७५ वटै जिल्लाका एमाले पार्टी अध्यक्षहरुलाई मेची अञ्चल भ्रमण गराएको थियो । २०७२ फागुन २८ गते ऐतिहासिक स्थान सुखानीबाट शुरु भएको अभियान चमैतास्थित रत्न सुरुङ्ग हुँदै जनताको बहुदलीय जनवादका सुत्राधार मदन भण्डारीको ताप्लेजुङ्गस्थित घर ढुङ्गे साँघुमा पुगेर समापन भएको समाचारहरु आएका थिए । त्यो अभियानका क्रममा तिनै खड्क ओली प्रधानमन्त्रीको हैसियतले सुखानीमा उपस्थित भएका थिए ।
करीव सात महिनाको प्रधानमन्त्री कालमा जनतामा केही उत्साह र आशा जगाउन सफल भएका ओलीले अव आवधिक सरकारको नेतृत्व गर्ने म्याण्डेट पाएका छन जनताबाट । एमालेका लागि झापा बिद्रोह, मदन भण्डारी र २०५१ सालको मनमोहन अधिकारी सरकारको कुशलताको व्याज हो भने खड्क ओलीका लागि मात्र भन्दा २०७२ सालको सात महिने सरकारको व्याज हो अहिलेको जनमत । यद्यपी जुझारु संगठन, लगनशील कार्यकर्ता र सहयोगी दलको भूमिकालाई पनि एमालेले नजरअन्दाज गर्न मिल्दैन । त्यसैले यो जनमत अनुसार कमरेड ओलीले त्यो कलिलो अवस्थामा देखेको आमुल परिवर्तनको समाजको सपना पुरा गर्न सक्छन् वा सत्तामोहले उनका सवै सपना र जनताका आशा अपेक्षाहरु भताभङ्ग गर्नेछ भन्ने कुरा अहिलेको प्रश्न हो ।
निश्चित रुपमा नेपालको राजनीतिक मुलधारमा रहेका कम्युनिष्ट पार्टीहरुमा अव कम्युनिष्टपन छैन । नाम “कम्युनिष्ट” पार्टी राखेर वा सिद्धान्तमा ‘माक्र्सवाद-लेनीनबाद’ राखेर गैर कम्युनिष्ट पार्टीहरुलाई ‘कम्युनिष्टहरु अधिनायकबादी हुन’ भनेर संका गर्ने ठाउँ दिनु बाहेक अव यि पार्टीहरुमा कम्युनिष्टपना रहेन भन्ने कुरा व्यवहारबाट प्रष्ट देखिएको छ । फलामे अनुशासन, सांगठनिक प्रतिवद्धता र बैचारिक क्षमता नभएका कार्यकर्ताहरुको झुण्ड बोकेर गुटवन्दीमा प्रतिस्पर्धा गरिरहेकाहरुले अव साम्यवादी लक्ष सहितको बैचारिक-सैद्धान्तिक लडाई लड्लान भन्ने आश गर्नु मुर्खता होला जस्तो छ ।
‘कम्युनिष्ट पार्टीहरु लोकतान्त्रिक होईनन्’ भन्ने कुरा गलत हो किनभने लोकतन्त्र शासन पद्धति मात्रै होईन त्यो जीवनशैली पनि हो । यस आधारमा कतिपय आफुलाई खाटी लोकतन्त्रवादी भन्ने गैर कम्युनिष्टहरु भन्दा केही कम्युनिष्टहरुनै लोकतान्त्रिक जीवन शैली बिताईरहेका छन । तर, कम्युनिष्ट पार्टीहरु अधिनायकवादी हुन भन्ने कुरा त सत्य हो नि ! त्यो अधिनायकत्व स्थापना गर्ने हिम्मत छ त अव यि नामधारी कम्युनिष्टहरुमा ? निश्चित रुपमा छैन ।
बर्तमान राष्ट्रिय/अन्तराष्ट्रिय परिस्थिति, सांगठनिक अस्तव्यस्तता, सहकर्मी दलहरुको अवस्था र अन्य थुप्रै कुराहरुले झापा बिद्रोहका क्रममा कमरेड ओलीले गरेको वर्गबिहिन समाजको परिकल्पना उनी आफु सत्तामा पुग्दा पनि लागु गर्न सक्ने अवस्था अहिले नहोला तर त्यो सपना साकार बनाउनका लागि आधार तयार हुन सक्छ । लोककल्याणकारी राज्यको स्थापना गरेर जनतालाई खुशी राख्न सक्ने अवस्था भने पक्कै छ ।
त्यो कलिलो उमेर, त्यो बेलाको जोस, बिद्रोहमा सहयोद्धा गुमाउँदाको पीडाको बिषयमा भलिभाँती बुझेका होलान् उनले । आफ्ना सवै सपनाहरु १४ बर्षसम्म जेलमा थन्काउनु पर्दाको छटपटी पनि बिर्सेका छैनन् होला । अव उनीसंग ति सहयोद्धा शहीदहरुका सपना साकार पार्ने, ति आफ्ना सपना साकार पार्ने र उनी आफैले जनतालाई बाँडेका सपना पुरा गर्ने महान जिम्मेवारी छ, त्यो जिम्मेवारीसंगै उनीसंग अवसर पनि छ, साथ सहयोग पनि छ । यदि उनी ईमानदार भएर लाग्ने हुन भने, उनीभित्रको राजनीतिक कार्यकर्ता मरेको छैन् भने उनी पक्कै सफल पनि हुनेछन् ।
फेरि अर्को कुनै समूह बिद्रोहमा नजावस्, फेरि उनी नेतृत्वको सरकारले २०२९ सालको सरकारले झै कुनै कम्युनिष्ट कार्यकर्ताहरुमाथी वर्वरता प्रकट गर्नु नपरोस, फेरी कुनै समूहले हतियार उठान गरेर हजारौं नेपालीहरुको ज्यान लिने वातावरण नबनोस भन्ने कुरामा सचेत होलान ओली कमरेड ! फेरी पनि कुनै अर्को पक्षले हतियार उठाउने योजना बनाउँदैछ, फेरी पनि बिद्रोह हुने संकेत देखिदैछ । एक कम्युनिष्ट पृष्ठभूमिबाट आएको नेता देशकै कार्यकारी प्रमुख भएका वेला अर्को कुनै कम्युनिष्ट समूहले उनी बिरुद्ध हतियार उठान गर्ने अवस्था आयो भने त्यो देशका लागि त दुर्भाग्य हुन्छ नै, उनका लागि पनि दुर्भाग्य हुन्छ ।
यस्ता कुराहरुलाई समयमै समाधान गर्नु ओलीको जिम्मेवारी हो । दमनबाट न हिजोको झापा बिद्रोह समाप्त भयो, न लोकतान्त्रिक वा प्रजातान्त्रिक नाम दिईएका आन्दोलनहरु समाप्त भए, न १० बर्षे माओवादी सशस्त्र बिद्रोह दवाउन सकियो र न अवका कुनै राजनीतिक बिद्रोहहरु दवाउन सकिने अवस्था हुन्छ ।
देशको प्रमुख कार्यकारणी पदमा पहिलो पटक बिराजमान हुँदा पक्कै पनि उनलाई ति सहयोद्धाहरुको याद आयो होला । फेरि दोस्रो पटक पनि उनी त्यही ओहोदामा पुगेका छन । निश्चित रुपमा पनि उनलाई सुखानी घटनाले घच्घचाईरहेको हुनु पर्छ, उत्साह भरिरहेको हुनुपर्छ ।
पञ्चायत, संबैधानिक राजतन्त्र, लोकतान्त्रिक गणतन्त्रको लामो अनुभव बोकेका छन, भोगेका छन्, देखेका छन र अध्ययन पनि गरेका छन् उनले । अव संघीय लोकतान्त्रिक गणतन्त्रलाई सफलतापूर्वक हाँक्नेछन् भन्ने आशा गरौं ।

