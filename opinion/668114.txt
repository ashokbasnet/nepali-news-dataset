वामपन्थी सरकार किन चाहन्छ कांग्रेसमा देउवाकै नेतृत्व ?
शेरबहादुर देउवा जस्तो प्रमुख विपक्षी दलको नेता पाउनु केपी शर्मा ओली जस्ता शक्तिशाली वामपन्थी प्रधानमन्त्रीका लागि सुवर्ण अवसर हो । जुन विपक्षी दलिको नेतासँग सरकारले गर्ने कुनै पनि गलत कामको बिरोध गर्ने नैतिक बल छैन । जनताले सातमध्ये एउटा प्रदेशमा पनि सरकार बनाउन नसक्ने गरी चौथो स्थानमा झारिदिएको कांग्रेसमा अहिले चलेको केही नेताको बरियता विवादले त झनै लोक हसाएको छ ।
परिदृश्य एक
आम निर्वाचनमा नेपाली कांग्रेसले नराम्रो पराजय व्यहोर्नु पर्‍यो । पराजयको समीक्षामा अहिले कांग्रेसको केन्द्रीय समितिको बैठक जारी छ । नेपालको ऐतिहासिक जेठो पार्टी कांग्रेसले पराजयकाबारे समिक्षा गर्न डाकिएको बैठकमा २ पाने समिक्षात्मक कार्यपत्रसमेत पेश गरेन ! यसबाट उक्त दल कसरी चलेको रहेछ भन्ने छर्लङ्ग देखाउँछ ।
बैठकमा निकै होहल्लाका साथ ‘वरियताक्रम’को विषय भने उठाइयो । लोकका सामु लाजै नमानी उठाइएको वरियताको विषयमा देशैभरका कांग्रेस कार्यकर्ताको मात्र नभएर समर्थक र समग्र लोकतन्त्रवादीको शिर निहुरिएको छ । जनताले चौथो स्थान दिदासमेत वरियताक्रमको हेक्का नहुने कांग्रेसका संस्थापन पक्षका नेताहरुलाई के भन्ने ?
परिदृश्य दुई
संघको निर्वाचनसँगै प्रदेशको पनि निर्वाचन सम्पन्न भयो । प्रदेशको परिणाम हेर्दा नेकपा एमालेले चार, माओवादी केन्द्रले दुई र मधेशवादी दलले एक प्रदेशमा सरकार बनाए । जेठो भन्दै कुर्लदै हिँड्ने दलले एउटा प्रदेशमा पनि सरकार बनाउन सकेन । यसरी हेर्दा कांग्रेस वास्तवमा चौथो दल बनेको छ । पहिलो एमाले, दोस्रो माओवादी, तेस्रो मधेसवादी र चौथो कांग्रेस ।
वामपन्थी सरकारका लागि शेरबहादुर देउवा नेतृत्वको कांग्रेस जस्तो सजिलो प्रतिपक्षी अरु नेतृत्वको कांग्रेस हुन सक्दैन
यसमा पार्टी सभापति शेरबहादुर देउवाले जिम्मेवारी लिएर पार्टी स्वयम् र आफैंलाई सच्याउँदै कांग्रेसलाई ठूलो दल बनाउने प्रतिबद्धता व्यक्त गर्नु त कता हो, सभापति स्वयम् पनि गोपालमान श्रेष्ठ नै सिनियर हुन् भन्दै पाखुरा सुर्कदै बैठकमा प्रस्तुत हुनुले कांग्रेस नेतृत्व सच्चिन तयार छैन भन्ने प्रमाण खोज्न अन्त जानै पर्दैन । यसले देखाउँछ-कांग्रेसको दुर्दिन बाँकी नै छ ।
परिदृश्य तीन
केन्द्रीय समिति बैठकमा बोल्ने अधिकांश वक्ताले अग्रिम महाधिवेशन वा महासमिति बैठकको माग गर्नु भएको समाचार बाहिर आयो । एक पटकका लागि महासमिति वा महाधिवेशन जे गरे पनि संस्थापन इतरका नेता कार्यकर्ताका लागि त्यो फलदायी हुने सम्भावना क्षीण देखिन्छ । किनकि देउवालाई सभापति जिताउने भीड लगभग देउवासँगै छ ।
महासमिति बैठकमा त्यो भीडकाबीचमा प्रस्ताव पेश गरिँदा-सभापतिलाई अधिकार कम भएकाले कांग्रेस हारेको हो, अधिकार थप गर्न जरुरी छ भन्ने आवाज अबस्य निस्कन्छ । त्यसको खण्डनका लागि संस्थापन इतरका नेताले ‘हिजो टिकट वितरणमा अनियमितता भयो, विधान मिचेर संसदीय समिति बनाइयो आदि इत्यादि’ भन्नै नपाउँदै महासमितिका नाममा जम्मा गरिएको भीडबाट देउवा दाइ अगाडि बढ्नुस्, पछि लाग्न हामी तयार छौं भन्ने आवाजसहित ताली बज्छ ।
कोहि बैचारिक प्रतिकारमा उत्रिए, उनीहरुलाई महासमिति बैठकबाट महासमिति बैठक भाँड्न उद्यत भन्दै निकालिने छ । निकालिने नेता/कार्यकर्ता घर वा अस्पताल कहाँ जानुपर्ने हो त्यो भने हेर्न महासमिति बैठक कुर्नुपर्ने हुन्छ । यो सम्भावित परिदृश्य धेरै टाढा छैन ।
कतै अग्रिम महाधिवेशन भयो भने जिल्ला जिल्लाबाट चुनाव जितेर महाधिवेशनमा आउने तर वी.पी. गणेशमान र गिरिजाप्रसादको तस्वीरसम्म छुट्याउन नसक्ने भीडले अहिलेको प्रशासनको निर्देशनमा पुनः भोट हाल्ने देउवालाई नै हो । किनकि देउवा नै पार्टीका संसदीय दलका नेता हुँदा वाम गठबन्धन सरकारका लागि हरेक निर्णय लिन सहज मानिने छ ।
परिदृश्य चार
पहिलो, राष्ट्रपतिद्वारा एमाले अध्यक्ष केपी ओलीलाई माओवादी केन्द्रका अध्यक्ष पुष्पकमल दाहालको समर्थनमा प्रधानमन्त्रीमा चयन गरियो । दोस्रो, सभामुख र उपसभामुख एउटै दलको हुन नहुने प्रावधान विपरित सभामुख र उपसभामुख चयन गरियो । एउटै दलको कसरी भन्दा उपसभामुख चयन अगावै संयुक्त सांसदहरुको भेलालाई ओली-प्रचण्डले सम्बोधन गरिसक्नु भएको थियो ।
र, तेस्रो, प्रधानन्यायाधीश गोपाल पराजुलीले सम्पादन गरेका न्यायका बारे छुट्टै छलफलको विषय बन्ला, तर उनलाई वरियताक्रमका हिसावले जुनियर अधिकारीबाट बर्खास्त गर्दा माथि उल्लेखित इस्यूहरुमा चुइक्क समेत नबोल्ने कांग्रेसलाई वरियताक्रम चाहिएको छ !
गोपालमान श्रेष्ठ तथा जिल्ला सभापति कमल पंगेनीको उपस्थितिमा भएको समीक्षा बैठकमा निर्घात कुटाइयो भेषराज अर्याल र कमल ढकालजस्ता पार्टीका होनहार कार्यकर्तालाई
अहिलेको कांग्रेसले वरियताको कुरो उठाउनु भनेको लोकलाई थप हँसाउनु हो । संवैधानिक त्रुटि हुँदा त कांग्रेस बोल्न सक्नु पर्दथ्यो । राष्ट्रियसभाका सांसदको सिफारिसको विषय त सामान्य नै हुन गयो कांग्रेसका लागि । वामपन्थी सरकारका लागि शेरवहादुर देउवा नेतृत्वको कांग्रेस जस्तो सजिलो प्रतिपक्षी अरु नेतृत्वको कांग्रेस हुन सक्दैन ।
परिदृश्य पाँच
वरियताको विषयमा लफडा मच्चाउने गोपालमान श्रेष्ठकै कुरा गरौं । चुनावको हारपछि २०७४ पुस १० मा स्याङ्जामा बसेको र गोपालमान श्रेष्ठ तथा जिल्ला सभापति कमल पंगेनीको उपस्थितिमा भएको समिक्षा बैठकमा निर्घात कुटाइयो भेषराज अर्याल र कमल ढकालजस्ता पार्टीका होनहार कार्यकर्तालाई । जीवन र मृत्युको दोसाँधमा परेका ती निशस्त्र कार्यकर्तालाई ज्यान बचाउन हेलिकोप्टरको सहारामा राजधानीको वयोधा अस्पताल पुर्‍याइयो ।
आज तीनै गोपालमानले वरियता र मर्यादाको प्रश्न कुन नैतिकताले उठाउन मिल्छ ? देउवा वा गोपालमान जो कोहिमा आजका मितिमा नैतिकतासँग भेट हुने हो भने सिंगो केन्द्रीय समिति विघटन गरी कार्यकर्ताबाट फ्रेस म्यान्डेट लिने आँट गर्नु पर्दछ । अन्यथा खिइँदै गएको पार्टी कब्जा गरेर बहादुरी देखिन्न ।
अन्तमा
स्थानीयस्तरमा निर्वाचित प्रतिनिधिहरुले धमाधम पार्टी छाड्न थालेका छन् । वामगठबन्धनको सम्भावित सरकारको लामो आयु र कांग्रेस नेतृत्वले समयअनुकूल लिन नसकेका नीतिका कारण कांग्रेसका कार्यकर्तामा व्यापक निराशा छाएको छ । नेतृत्वको विषय एकातिर पन्छाएर पार्टीमै भविष्य बोकेका नेताहरुले समयानुकूल नीति तयार गर्न सके भने मात्र कांग्रेस जोगिने हो ।
कांग्रेसले २००७, २०१५, २०४६, २०६२/६३ आदिमा लिएको नीतिका कारण हरेक १०/१० वर्ष मुलुकमा सत्तासमेत सञ्चालन गर्‍यो । परिस्थिति अहिले भिन्न छ । अब यहि नेतृत्व र यहि शैली एवं सोचका कारण सत्ता प्राप्त गर्न सक्ने सम्भावना देखिन्न ।
यसर्थ कांग्रेसले पुनः एकपटक वाम गठमन्धन सरकारको सोच, शैली र कार्यदिशा भन्दा फरक राजनीतिक दृष्टिकोण लिएर जनता जगाउन नजाने हो भने निराश कांग्रेसका कार्यकर्तामा आशाको रक्त सञ्चार सम्भव छैन ।
(प्रेस काउन्सिल सदस्य आचार्य प्रजातन्त्रवादी पत्रकार हुन् ।)

