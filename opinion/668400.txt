नेपाल बारः जीवनमरणको दोसाँधमा
भर्खरै सम्पन्न नेपाल बार एशोसिएसनको १४ औं राष्ट्रिय सम्मेलन विवादग्रस्त बनेको छ । सर्वसम्मत रुपमा घोषणापत्र जारी गर्न असफल यो सम्मेलनले नेपाल बारको भविष्यमा प्रश्नचिन्ह खडा गरेको छ ।
सामाजिक अभियान्तका रुपमा चिनिने कानून व्यवसायीहरुको एक मात्र छाता संगठनको राष्ट्रिय सम्मेलनमा देखिएका अभद्र र अमर्यादित व्यवहारले कानून व्यवसायीको प्रतिष्ठामा गम्भिर चोट पुगेको छ । आम जनताले विश्वास र भरोसा गर्दै आएको यो संस्थाको महत्वपूर्ण राष्ट्रिय सम्मेलन निष्कर्षविहिन रुपमा टुङ्गिनु कम चिन्ताजनक कुरा होइन ।
कानूनी राज्य र विधिको शासन कार्यान्वयनमा नेतृत्वदायी भूमिका निर्वाह गर्दै आएको यो संस्था भद्रगोल अवस्थामा रहेको यो सम्मेलनले पर्दाफास गरिदिएको छ । नेपाल बार किन यो अवस्थामा पुग्यो, सर्वत्र चर्चा परिचर्चा भैरहेको छ ।
पूर्वप्रधानन्यायधीश पराजुली प्रकरणले दुर्घटनाग्रस्त बनेको न्यायपालिकालाई उद्दार गर्न यो राष्ट्रिय सम्मेलन कारगार हुने अपेक्षा न्याय र कानून क्षेत्रको मात्र होइन, आम जनताको पनि थियो । तर, आम जनताको अपेक्षालाई तुषारापत गर्दै यो राष्ट्रिय सम्मेलन असफलतामा टुङ्गियो ।
सम्मेलनमा जारी भएको २८ बुँदे नेपालगञ्ज घोषणापत्रको एक पक्ष कानून व्यवसायीले चर्को विरोध गर्दै छुट्टै घोषणापत्र जारी गर्न सकिने भनेबाट यही कुराको पुष्टि हुन्छ । तर्कको खेति गर्ने कानून व्यवसायीहरुको सम्मेलनमा छलफल र वादविवाद हुनु अस्वाभाविक कुरा होइन । विगतका राष्ट्रिय सम्मेलनहरुमा पनि विवाद हुने गरेकै हो । विगतमा विवाद गरे पनि अन्तिममा सहमतिमा राष्ट्रिय सम्मेलन सफल गराउने अभ्यास हुँदै आएको थियो । यो सम्मेलनले कानून व्यवसायीबीचको अन्तरविरोध झन् चर्काइदिएको मात्र छैन, बार एशोसिएसनलाई नै फूटको संघारमा नराम्ररी धकेलिदिएको छ ।
यो राष्ट्रिय सम्मेलनको विवादको प्रमुख कारण एकातर्फ पूर्वप्रधानन्यायधीश शुशीला कार्कीविरुद्धको महाअभियोग प्रस्ताव बन्यो भने अर्कोतर्फ पूर्वप्रधानन्यायधीश गोपालप्रसाद पराजुलीको विवादित नागरिकता, शैक्षिक योग्यताको प्रमाण पत्र र उनले न्यायपालिकामा पुर्‍याएको क्षति हुन पुग्यो । राष्ट्रिय सम्मेलनको घोषणापत्रमा कार्की विरुद्धको महाअभियोगको प्रस्तावको भत्र्सना र पराजुलीको प्रमाणपत्रदेखि उनका विवादित कार्यको विरोध हुनु पर्ने माग र आग्रह एक पक्ष कानून व्यवसायीको रहेको थियो भने अर्को पक्ष कानून व्यवसायी यी विषयमा बोल्दै नबोल्ने अडानमा रहे । नेपाल बार एशोसिएसनको नेतृत्व दुबै पक्षलाई सहमतिमा ल्याउन असफल मात्र भएन, एक पक्षको नेतृत्व गरी जबरजस्ती विवादित घोषणापत्र जारी गर्ने तर्फ लाग्यो । नेपाल बार एशोसिएसनलाई सबै कानून व्यवसायीको साझा संस्थाको रुपमा सञ्चालन गर्न बार नेतृत्व यसरी नराम्ररी चुक्यो ।
पूर्व प्रधानन्यायाधीश शुशीला कार्की विरुद्धको महाअभियोग र पराजुलीको प्रमाणपत्र विवाददेखि बेइज्जतिपूर्ण बहिर्गमनबाट स्वतन्त्र न्यायपालिकाको छवि र विश्वासनियतामा नराम्ररी चोट पुगेको छ । नेपाल बार एशोसिएसनको सम्मेलनमा यी विषयमा छलफल हुनु नितान्त स्वाभाविक कुरा हो । यी घटनामा प्रमुख राजनीतिक दलहरु प्रत्यक्ष, अप्रत्यक्ष रुपमा जोडिएकाले यी विवाद न्यायिकभन्दा बढी राजनीतिक बनेको सर्वविदितै छ ।
महाअभियोग प्रकरणमा तत्कालीन सत्तासीन नेपाली काँग्रेसमा आफ्नो सत्ता स्वार्थ विपरीत हिँड्ने प्रधानन्यायाधीशलाई ठीक गरेर छाड्ने बदलाभाव थियो भने तत्कालीन प्रतिपक्ष एमालेको यही विवादलाई सत्ता पक्षको विरुद्ध प्रयोग गरेर राजनीतिक लाभ लिने थियो ।
त्यस्तै गरी वर्तमान प्रतिपक्ष नेपाली कांग्रेस पूर्वप्रधानन्यायाधीश पराजुलीका गलत कार्यको ढाकछोप र संरक्षण गर्न उद्दत्त रहेको र वर्तमान सरकार पराजुलीविरुद्ध खडा भएको सहज रुपमा देखिन्छ । यो प्रकरणलाई दलीय आग्रह पूर्वाग्रहले होइन कि न्यायिक दृष्टिबाट विश्लेषण गरीे तर्कसंगत निश्कर्ष निकाल्नु बुद्धिमता हुने थियो । तर, दलीय प्रभावबाट निर्देशित भई कानून व्यवसायीहरु पक्ष-विपक्षमा विभाजित हुनु कम दुरभाग्यपूर्ण कुरा होइन ।
कुनै समय, न्याय र कानूनको क्षेत्रमा निर्णायक भूमिका निभाउने बार एशोसिएसन आज निकै निर्बल मात्र होइन, दिशाहीन र गतिहीन अवस्थाबाट गुज्रिरहेको छ । न्यायपालिकामा नाङ्गो रुपमा न्यायको बलात्कार हुँदा र वाहृय अस्थिरतावादी शक्तिले डेरा जमाउँदा पनि नेपाल बार मूकदर्शक भैरहेको छ
यो राष्ट्रिय सम्मेलनका लागि पूर्व प्रधानन्यायधीशद्वय कार्की र पराजुली प्रकरण छलफलका उल्लेखनीय विषय हुन् । तर, प्रमुख मुद्दा भने होइनन् । सम्मेलनमा न्यायिक स्वतन्त्रता, न्यायपालिकामा दिन दुईगुणा रात चौगुणा मौलाउँदो भ्रष्ट्राचार र स्वेच्छाचारिता, न्यायपालिकामा वाहृय अस्थिरतावादी शक्तिको घुसपैठ, न्यायाधीश नियुक्तिमा हुने मनपरी र कानून व्यवसायीमा अस्वाभाविक रुपमा बढेका विकृति र विसंगति छलफलका प्रमुख विषय बन्नुपर्ने थियो । प्रमुख विषयलाई गौण र गौण विषयलाई प्रमुख बनाउँदा नै सम्मेलन उपलब्धीहीन र विवादग्रस्त बनेको हो ।
कानून र न्यायको क्षेत्रमा मात्र होइन, राष्ट्रिय सरोकारका विषयहरुमा महत्वपूर्ण भूमिका निभाउँदै आएको नेपाल बार एशोसिएसनको यस्तो दयनीय हालत कसरी भयो र यो संस्थालाई विभाजनबाट कसरी बचाउ गर्न सकिन्छ आदि विषयमा गम्भीरतापूर्वक विश्लेषण गरी प्रभावकारी कदम उठाउनु नितान्त जरुरी भएको छ ।
नेपाल बार एशोसिएसन कानून व्यवसायीको हक हितको संरक्षण गर्ने र न्यायपालिकाप्रति पहरेदारको भूमिका निभाउनुपर्ने दायित्व बोकेको गैर राजनीतिक व्यवसायी संस्था हो । कानून व्यवसाय जस्तो जिम्मेवार र उत्तरदायी व्यवसाय गर्ने व्यक्तिको कुनै न कुनै राजनीतिमा आस्था हुनु स्वाभाविक कुरा हो । कानून व्यवसायीले राजनीति सम्बन्धमा आफ्ना विचारहरु अभिव्यक्त गर्न र कुनै दलमा संलग्न भई राजनीति गर्नुलाई अनुचित भन्न मिल्दैन । तर, कानून व्यवसायीको भूमिका निभाउन यो व्यवसायका सिद्धान्त, मूल्य, मान्यता र आचारसंहिँतालाई पालना गर्नु अनिवार्य हुन्छ ।
कानून व्यवसायको र नेपाल बारको भूमिका निभाउँदा दलीय आग्रह र पूर्वाग्रहबाट अभिप्रेरित हुँदा व्यवसायिक धर्म संकटग्रस्त स्वाभाविक रुपमा हुन्छ । केही वर्षयता कानून व्यवसायीहरु र उनीहरुको संस्था नेपाल बार एशोसिएन आफ्नो दायित्वबाट पूरा गर्न असफल हुँदै गएको कारण दलीय आग्रह र पूर्वाग्रहले नै हो ।
स्वतन्त्र न्यायपालिकाको जन्मसँगै जन्मिएको नेपाल बार एशोसिएसनको गौरबमय इतिहास छ । न्यायाधीशहरुलाई जिम्मेवार बनाउन, न्यायपालिकाभित्रको विकृति, विसंगति हटाउन र कानून व्यवसायीलाई प्रतिष्ठित बनाउन यो संस्थाले निभाएको भूमिका उल्लेखनीय छ । वरिष्ठ र सम्माननीय कानून व्यवसायीले नेतृत्व गरेको यो संस्थाको अधोगति दलीय प्रभावको विगविगी बढ्दै गए पछि शुरु भएको हो ।
बारका पूर्वअध्यक्ष विश्वकान्त मैनालीको कार्यकालसम्म यो संस्थाले पूर्णतः व्यावसायिक संगठनको चरित्र गुमाएको थिएन । यो संस्थाका उम्मेद्वारहरुको तय पार्टीको नेतृत्वले व्यवसायिकता र वरिष्ठताको आधारमा भन्दा पार्टीको आन्तरिक राजनीतिका आधारमा गर्ने गलत अभ्यासको सुरुआत भए पछि यो संस्था दलको भातृ संगठनको रुपमा रुपान्तरित भएको हो । यस्तो अभ्यासबाट बारको नेतृत्वले पार्टीको स्वार्थप्रति बढि ध्यान दिने तर कानून व्यवसायीको हक, हित र न्यायपालिकाप्रति पहरेदारको भूमिका निभाउन बेवास्ता गर्न थालेको हो ।
अहिले परिस्थिति यति विसंगतिपूर्ण बनेको छ कि कुनै पार्टीप्रति निकट नै रहेका तर व्यवसायिक मूल्य मान्यतालाई अवलम्बन गर्ने कानून व्यवसायी पनि नेपाल बारको नेतृत्वमा पुग्न असम्भव भएको छ । पार्टीको नेतृत्वले पत्याएको व्यक्ति मात्रै नेपाल बारको नेतृत्वमा पुग्ने अवस्थाले यो संस्था दलीय अखडामा परिणत भएको छ । व्यवसायिक र वरिष्ठ कानून व्यवसायीहरुको भूमिका नेपाल बार एशोसिएसनमा दिन प्रतिदिन घट्दै जानु र व्यवसाय कम, राजनीति बढी गर्नेहरुको प्रभाव बढ्दै गएबाट यो संस्था आफ्नो व्यवसायिक भूमिका निभाउन असफल हुँदै आएको छ । नेपालगञ्जमा भएको १४ औं राष्ट्रिय सम्मेलनमा देखिएको अशोभनीय प्रवृत्तिको कारकतत्व पनि यही हो ।
कुनै समय, न्याय र कानूनको क्षेत्रमा निर्णायक भूमिका निभाउने बार एशोसिएसन आज निकै निर्बल मात्र होइन, दिशाहीन र गतिहीन अवस्थाबाट गुज्रिरहेको छ । न्यायपालिकामा नाङ्गो रुपमा न्यायको बलात्कार हुँदा र वाहृय अस्थिरतावादी शक्तिले डेरा जमाउँदा पनि नेपाल बार मूकदर्शक भैरहेको छ । यो अवस्था आाउनु दलीय आधारमा कानून व्यवसायी विभाजित भएर नै हो ।
हरेक राजनीतिक दलका भातृ संगठनको रुपमा कानून व्यवसायी संगठनहरु कृयाशील रहँदा न्याय र कानूनी क्षेत्र प्रभावित हुँदै गएको छ । नेपाल बारलाई छायामा पार्ने गरी कानून व्यवसायी संगठनहरु दिनदिनै खुल्दै गएका छन् ।
कांग्रेसको डेमोक्रेटिक लयरर्स एशोसिएसन (डीपीएल), एमालेको प्रोगेसिभ प्राक्टिसनर्स लयर्स एशोसिएसन (पीपीएलए) माओवादी केन्द्रको रिभोल्नेशनरी प्राक्टिसिङ्ग लयर्स एशोसिएसन (आरपीएलए) आदि मात्र होइनन्, दलित कानून व्यवसायी एशोसिएसन (डीसीएलए) जस्ता जातीय र क्षेत्रीय आधारमा खडा भएका कानून व्यवसायी संगठनहरु पनि छन् । यसरी विभिन्न संगठनमा कानून व्यवसायी विभाजित हुँदा नेपाल बार एशोसिएसन निकै कमजोर बनेको छ ।
दलीय निर्देशनअनुसार चल्न बाध्य यो नेपाल बारले पनि व्यवसायी संस्थाको चरित्र मात्र होइन, स्वतन्त्रता पनि गुमाएको छ । दलीय आधारमा नेपाल बार एशोसिएसनको सौता पहिलो संगठन डीएलए जन्माउने गलत कार्यको शुरुवात आफूलाई प्रजातान्त्रिक भन्ने कानून व्यवसायीले नै गरेका हुन् । यिनीहरुको सिको गरेर त्यसपछि अन्य दल निकटका कानून व्यवसायीले धमाधम नयाँ संगठन खोल्न थालेका हुन् ।
न्यायपालिकाभित्र विकृृति र विसंगति फैलाउने, निहित स्वार्थ पूरा गर्न र अनुचित लाभ लिने, न्यायपालिकामा दलीय हस्तक्षेपको वातावरण बनाउने आदि आपत्तिजनक कार्यहरु यस्ता दलीय कानून व्यवसायीका संगठनहरुले निभाइरहेका छन् । न्यायाधीशको नियुक्ति र सरुवा, बढुवामा समेत हस्तक्षेप गर्ने यी संस्थाहरुले न्यायपालिकालाई दलीयकरण र गुटबन्दीकरण गर्नुको परिणाम स्वरुप स्वतन्त्र र निष्पक्ष न्याय मर्दै गएको छ ।
यस्ता संस्थाहरुको प्रभाव न्यूनीकरण नगरेसम्म नत न्यायपालिकाभित्र मौलाउदा विकृति विसंगति नै हट्न सक्छन्, न त नेपाल बार एशोसिएसन प्रभावकारी संगठन नै बन्न सक्दछ ।
अहिले नेपाल बार एशोसिएसन जीवन-मरणको दोसाँधमा छ । नेपालगञ्जको दुर्भाग्यपूर्ण घटना यही अवस्थाको उदाहरणीय छट्पटाहट हो । संकटग्रस्त यो संगठनको उद्धार गर्न निकै मेहनत गर्नुपर्ने अवस्था छ । यो संस्थालाई बचाउनका लागि दलीय प्रभावको न्यूनीकरण, संस्थाको नेतृत्वमा वरिष्ठ र व्यवसायिक कानून व्यवसायीलाई स्थापित गर्नु र दलीय कानून व्यवसायी संगठनको भूमिकालाई घटाउँदै जानु आवश्यक छ । यो संस्थालाई यसरी व्यवसायिक संगठनको रुपमा पुनस्थापित समयमा नै गर्न सकिएन भने जीवनमरणको अवस्थाबाट गुज्रिरहेको यो संस्थालाई बचाउन असम्भव छ ।
(कार्की वरिष्ठ अधिवक्ता एवं प्रेस काउन्सिल नेपालका पूर्वअध्यक्ष हुन्)

