पार्टीका पातपतिंगर सबै हावाले उडायो : गजुरेल

सिन्धुलीमाढी, जेठ १० । नेकपा माओवादी क्रान्तिकारीका उपाध्यक्ष सीपी गजुरेलले नराम्रा व्यक्तिहरुले पार्टी छाडेकाले अब पार्टी बल्ल शुद्धीकरण भएको बताएका छन् ।नेकपा माओवादी क्रान्त्रिकारी सिन्धुली जिल्ला समितिले सोमबार सिन्धुलीमाढीमा आयोजना गरेको पत्रकार सम्मेलनमा बोल्दै गजुरेलले कम्युनिस्ट आन्दोलनका अस्तित्वहीन व्यक्तिहरुले पार्टी छाड्दैमा पार्टीलाई कुनै असर नपर्ने दाबी गरे ।अहिले एकताको ठूलो हावाहुरी चलेको र हावाहुरीमा पार्टी छाडेर जानेलाई पतिंगरको संज्ञा दिँदै उनले अडिन नसक्नेहरु सबै उडेर गएकाले आफूहरुका एजेन्डामा कुनै असर नपरेको बताए ।अहिले कम्युनिस्ट सबै एकता भयो भनेर माओवादीले हल्ला फैलाएपनि कम्युनिस्ट र गैरकम्युनिस्टको मिश्रण भएको र निर्वाचनमुखी भएको उनको टिप्पणी थियो ।यही असार ५ गते पार्टीको राष्ट्रियय भेला हुने जानकारी दिँदै उनले पार्टीले तत्काल आन्दोलन नगर्ने तर पार्टी र संगठनलाई पुनर्गठन गर्ने बताए ।युद्धकालीन मुद्दाका सवालमा माओवादीहरुसँग कार्यगत् एकता हुनेपनि उनले बताए । रासस फाइल फोटो
