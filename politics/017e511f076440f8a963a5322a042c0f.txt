प्रचण्ड मेरो प्रतिस्पर्धी नै होईननः विक्रम पाण्डे

सोमबार माडीमा अन्तिम घरदैलोको क्रममा पत्रकारहरुसंग कुरा गर्दै मन्त्री पाण्डेले आफू २० औं वर्षदेखि माडीको जनताको साथमा रहेको भन्दै आफ्नो जित सुनिश्चित रहेको दावी समेत गरे ।

उनले चुनाव जितेर नेता फर्किन्छ भनेर आफूले प्रमाणित गरि सकेको र यहाँको विकास निर्माण गरेको योगदानले नै आफू प्रचण्ड भन्दा माथि रहेको बताए ।

चितवन क्षेत्र नं.३ का लोकतान्त्रिक गठबन्धनबाट प्रतिनिधि सभा सदस्यका उम्मेद्वार रहेका मन्त्री पाण्डेले माओवादी अध्यक्ष प्रचण्डलाई ‘टुरिष्ट’ उम्मेद्वारको संज्ञा दिँदै जनताले आफूलाई विश्वास गरेको बताए ।

यस्तै मन्त्री पाण्डेले माडीमा जंगली जनावर नआउने गरि तटबन्ध गरिने समेत बताए । रिउ खोलामा सबै तटबन्ध गरी माडीमा जंगली जनावर प्रवेश गर्ने नसक्ने बनाईने बताए ।

आफू मन्त्री हुँदा विकास निर्माणदेखि सजताका लागि धेरै काम गरेको भन्दै अबको पाँच वर्षपनि विकास निर्माणलाई तिव्रता दिईने बताए ।

उनले पाँच वर्षे कार्यकालमा धेरै काम गर्ने भन्दै माडीका सबै सडक पिच निर्माण गरिने प्रतिवद्धता जनाए ।

यस्तै मन्त्री पाण्डेले आज माडी नगरपालिका–१ सेरुवामा घरदैलो गर्दै माडीका घेरै बाटो आफूले निर्माण गरेको स्मरण गर्दै अब पीच निर्माणलाई प्राथमिकता दिईने बताए ।
