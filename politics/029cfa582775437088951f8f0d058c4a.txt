मनपरी शुल्क लिने विद्यालयलाई कारबाही गर्न १४ विद्यार्थी संगठनको माग

काठमाडौं, जेठ १३ । संयुक्त विद्यार्थी संगठनले मनपरी शुल्क लिने विद्यालयमाथि कारबाही गर्न माग गर्दै शिक्षामन्त्री गिरिराजमणि पोखरेललाई विहीबार ज्ञापनपत्र बुझाएको छ ।विभिन्न १४ विद्यार्थी संगठन सम्मिलित उक्त संगठनले तीनदिनभित्र छानबिन गरी कारबाही गर्नुपर्ने माग गरेको छ ।विद्यार्थी नेता आरसी लामिछानेले मन्त्रालयले गठन गरेको अनुगमन समितिको काम–कारबाही आफूहरुलाई चित्त नबुझेको बताउँदै अझै विद्यालयले मनपरी ढंगले शुल्क असुली गरिरहेको जानकारी दिए ।अनुगमन गरिएको डीएभी, ग्यालेक्सी, सिद्धार्थ वनस्थलीलगायतका १० विद्यालयको नामसमेत ज्ञापनपत्रमा उल्लेख गरिएको छ ।उक्त ज्ञापनपत्र बुझ्दै मन्त्री पोखरेलले यस विषयमा आफू गम्भीर रहेको बताउँदै प्याब्सन तथा एनप्याब्सनलाई शिक्षा निर्देशिका लागू गराउन दिने प्रतिबद्धता व्यक्त गरे । रासस
