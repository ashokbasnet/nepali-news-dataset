वैद्य माओवादीका  कार्यकर्ता पक्राउ, तत्काल रिहा गर्न वैद्यको माग

काठमाडौं, असोज ७ । आफ्ना कार्यकर्ताको रिहाईका लागि दबाब दिने उद्देश्यले शुक्रबार चक्काजाम घोषणा गरेको नेकपा क्रान्तिकारीका थप कार्यकर्तालाई प्रहरीले चक्काजामकै क्रममा पक्राउ गरेको छ ।

यता क्रान्तिकारी माओवादीका अध्यक्ष मोहन वैद्यले भने आफ्ना कार्यकर्ताविरुद्ध भएको कारवाहीलाई ‘निरंकुश’ संज्ञा दिएका छन् । उनले प्रहरी र सरकारको ‘निरंकुश कारबाही’को घोर भर्त्सना गर्दै गिरफ्तार नेता कार्यकर्ताको अविलम्ब रिहाइको माग गरेका छन् ।

नेता कार्यकर्ताहरुको गिरफ्तारी लगत्तै जारी गरिएको प्रेस विज्ञप्तीमा भनिएको छ, ‘हाम्रो पार्टीका केन्द्रीय सदस्य शिवराम यादव, अखिल क्रान्तिकारीका केन्द्रीय सहसंयोजक राम नेपाली र अन्य दुई जना केन्द्रीय सदस्यलाई चन्दा संकलन गरेको बहाना बनाएर प्रहरीले गिरफ्तार गरेको र बिहीबार जिल्ला अदालतमा चन्दा असुली मुद्दा लगाएर म्याद थप गर्ने कामसमेत गरेको कुरा सार्वजनिक भइसकेको छ । झुठा मुद्दाको खारेजी र निर्दोष साथीहरुको रिहाइको निमित्त शान्तिपूर्ण प्रदर्शन गरिरहेका बेला सुन्धारा नजिकबाट हाम्रो पार्टीका केन्द्रीय सचिवालय सदस्य दिनेश शर्मा, पवन श्रेष्ठ, केन्द्रीय सदस्यहरु शारदा महत, प्राडा जगदीशचन्द्र भण्डारी, देशभक्त जनगणतान्त्रिक मोर्चाका केन्द्रीय सदस्य हरिकृष्ण गजुरेल, पत्रकारहरु लगायत १५ जनालाई गिरफ्तार गरी पुलिस क्लबमा थुनामा राखिएको छ । सरकार र प्रहरीको यो निरङ्कुश कारबाहीको हाम्रो पार्टी घोर भत्र्सना गर्दछ र गिरफ्तार हुनुभएका सम्पूर्ण साथीहरुलाई अविलम्व रिहाइको माग गर्दछ ।’

चन्दा संकलन गरिरहेको अवस्थामा पक्राउ परेका कार्यकर्ताको रिहाईका लागि दबाब दिने उद्देश्यले शुक्रबार राजधानीमा चक्का जाम गर्न खोज्दा माओवादी क्रान्तिकारीका थप कार्यकर्ता पक्राउ परेका हुन् ।
