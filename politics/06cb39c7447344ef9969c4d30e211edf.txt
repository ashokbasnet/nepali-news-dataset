कांग्रेस नेता महतको कार्यक्रम बिथोल्न खोज्दा नुवाकोटमा झडप, रबरको गोली हानियो

स्थानीय तह पुनःसंरचनाप्रति असहमति जनाउँदै आएको समूहले नेपाली कांग्रेसका नेता डा. रामशरण महत सहभागी भएको कार्यक्रममा अवरोध पुर्‍याएपछि झडप भएको हो ।

दुई पक्षबीचको झडप रोक्नेक्रममा प्रहरीले झन्डै ५० राउन्ड रबरका गोली र दर्जनौं सेल अश्रुग्यास प्रहार गरेको थियो ।

रबरको गोली लागेर सूर्यमती गाउँ विकास समिति वडा नम्बर–२ का सुमन न्यौपाने र भरत गुणी घाइते भएका छन् । उनीहरुको शरीरबाट रबरका गोली भने निकालिएको छ ।

अश्रुग्यासका कारण विद्यालयभित्र रहेका थुप्रै विद्यार्थीहरु बेहोस भएका थिए ।

स्थिति तनावपूर्ण भएपछि अभिभावकहरु बालबालिका लिन विद्यालयसम्म जान पनि सकेका थिएनन् ।

प्रहरीले बल प्रयोग गर्दा पनि आन्दोलनकारी र महत पक्षबीच ढुंगा हानाहान भएको थियो ।

स्थानीय आन्दोलनकारीले लिखु गाउँपालिका हटाउन केन्द्रबाट भूमिका खेलेको आरोप डा. महतमाथि लगाएका छन् ।
