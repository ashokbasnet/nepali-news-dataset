कांग्रेसको विरोध, एमालेको स्वागत् ! (भिडियोसहित)

काठमाडौं, वैशाख २९ । प्रमुख प्रतिपक्षी दल नेपाली कांग्रेसका सांसदहरुले नीति तथा कार्यक्रममा झुटो आश्वासन दिएर सरकार सस्तो लोकप्रियता कमाउने बाटोमा लागेको आरोप लगाएका छन् ।व्यवस्थापिका–संसदमा प्रस्तुत गरिएको नीति तथा कार्यक्रमको बुधबारको छलफलमा सहभागी कांग्रेस सांसदहरुले नीति तथा कार्यक्रमलाई ‘झूटको पुलिन्दा’ भनी टिप्पणी गरेका हुन् ।बैठकमा कांग्रेस सांसद अर्जुननरसिंह केसीले भूकम्पपीडित, अग्निपीडित र बाढीपीडित जनतालाई राहत दिनेतर्फ सरकारले प्रयास नै नगरेको आरोप लगाए ।सत्तापक्ष एमालेका सांसदले भने सरकारको नीति तथा कार्यक्रम समय सान्दर्भिक र वस्तुनिष्ठ भन्दै प्रतिरक्षा गरेका थिए ।एमाले सांसद अष्टलक्ष्मी शाक्यले लामो समयदेखि हुन नसकेको स्थानीय निकायको निर्वाचनको घोषणा हुनु, आगामी पाँच वर्षभित्र भूकम्पप्रभावित सबै संरचनाको निर्माण गर्ने जस्ता कार्यक्रम नीति तथा कार्यक्रममा समेटिएको भन्दै स्वागत् गरिन् ।सरकारको नीति तथा कार्यक्रममाथि संसदमा छलफल जारी छ ।मंगलबारदेखि सुरु भएको छलफलमा सत्तापक्षका सांसदहरुले सरकारको नीति तथा कार्यक्रमको बचाऊ गर्दै समर्थन गरेका छन् भने प्रतिपक्षी सांसदले कार्यान्वयन हुनै नसक्ने भन्दै आलोचना गरेका छन् ।आइतबार संसदमा पेश भएको आगामी आर्थिक वर्ष २०७३/७४ को नीति तथा कार्यक्रममा उठेको प्रश्नको शुक्रबार प्रधानमन्त्री केपी शर्मा ओलीले जवाफ दिने कार्यक्रम छ ।बुधबारको संसद बैठकमा प्रधानमन्त्री ओलीले अख्तियार दुरुपयोग अनुसन्धान आयोगको वार्षिक प्रतिवेदन, कानुनमन्त्री अग्नि खरेलले महान्यायाधिवक्ताको वार्षिक प्रतिवेदन र सामान्य प्रशासनमन्त्री रेखा शर्माले लोकसेवा आयोगको प्रतिवेदन पेश गरेका छन् ।

भिडियो हेर्नुहोस्
