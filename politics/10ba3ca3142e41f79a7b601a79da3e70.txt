एमालेले सत्तारुढलाई भन्यो–‘वाम गठबन्धनलाई निहुँ बनाएर सरकार फेरबदलमा नलाग्नू’

एमालेले आफ्नो पार्टी सरकार परिवर्तन गर्ने पक्षमा नरहेको भन्दै वाम गठबन्धनलाई देखाएर सरकार फेरबदलको खेलमा लागेर निर्वाचनमा अन्योल सिर्जना नगर्नसमेत आग्रह गरेको छ ।

शनिबार पार्टी मुख्यालय धुम्बाराहीमा बसेको एमाले स्थायी कमिटी बैठकले एमालेको लोकतन्त्रप्रतिको निष्ठामा नेपाली कांग्रेसले प्रश्न उठाउनु ‘हठात् मनस्थितिको उपज’ भएको टिप्पणीसमेत गरेको छ ।

बैठकले माओवादी केन्द्रसँग तालमेल र एकता घोषणापछि बनाइएको घोषणापत्र मस्यौदा समिति, उम्मेदवार छनोट कार्यदल र एकता संयोजन समितिलाई अनुमोदन गर्दै काम छिटो सम्पन्न गर्न निर्देशन दिएको छ ।

एमाले र माओवादी केन्द्रको संयुक्त कार्यदलले आइतबार (भोलि)सम्म उम्मेदवार र सोमबारसम्म संयुक्त घोषणापत्र टुंगो लगाउने तयारी गरेको उपाध्यक्ष बामदेव गौतमले जानकारी दिए ।

बैठकमा माओवादी केन्द्रसँगको चुनावी तालमेल र एकता घोषणापछि मुलुकमा उत्पन्न राजनीतिक परिस्थितिबारे समीक्षा गरिएको बताइएको छ ।
