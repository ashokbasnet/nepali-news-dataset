कांग्रेस सांसदको अवरोधले तीनपटक संसद बैठक स्थगित, यस्तो छ माग

काठमाडौं, जेठ १७ । प्रमुख प्रतिपक्षी दल नेपाली कांग्रेसका सांसदहरुले अवरोध गरेपछि व्यवस्थापिका–संसदको बैठक सोमबार तीनपटक स्थगित भएको छ ।बैठक सुरु भएलगत्तै नेपाली कांग्रेसका सांसद डा. रामशरण महतले बजेटको विवरण संसदमा पेश हुनुअघि नै सार्वजनिक भएकोमा आपत्ति जनाउँदै छानबिन गर्न माग गरे ।उनले अर्थमन्त्रीले गोपनीयताको भंग गर्दै सन्चारमाध्यम र व्यापारीहरुलाई वितरण गरेको भन्दै आपत्ति जनाए ।डा. महतले बोलेपछि कांग्रेसका सबै सांसद आफ्नो आसनबाट उठेर विरोध जनाएका थिए ।कांग्रेसको विरोधपछि सभामुख ओनसरी घर्तीले आधा घन्टाका लागि संसद बैठक स्थगित गरेकी थिइन् ।आधा घन्टाको स्थगनपछि पुनः सुरु भएको बैठकमा कांग्रेसका अर्का सांसद रमेश लेखकले छानबिनको माग गरे ।त्यसपछि कांग्रेसका सबै सांसद आ–आफ्नो स्थानबाट उठेर विरोध जनाएलगत्तै सभामुख घर्तीले दिउँसो साढे १ बजेसम्मका लागि पुनः बैठक स्थगित गरिन् ।तेस्रोपटक निर्धारित् साढे १ बजे पुनः सुरु भएको बैठकको सुरुमै कांग्रेस सांसद महेश आचार्यले सोही माग दोहोर्‍याएका थिए ।त्यसपछि सभामुख घर्तीले दिउँसो ३ बजेसम्मका लागि बैठक स्थगित गरिन् ।बैठकमा अर्थमन्त्री पौडेलले सार्वजनिक गरेको आगामी आर्थिक वर्षको बजेटमाथि छलफल हुने कार्यसूची छ ।१९ गतेसम्म सांसदहरुलाई बजेटमाथि धारणा राख्न दिने र २० गते अर्थमन्त्रीले जवाफ दिने कार्यक्रम छ ।अर्थमन्त्री पौडेलले शनिबार १० खर्ब ४८ अर्ब रुपैयाँभन्दा बढीको बजेट सार्वजनिक गरेका थिए ।

फाइल फोटो
