एमालेको चियापानमा ओलीदेखि उपेन्द्र यादवसम्म कसले–के भने ? (भिडियोसहित)

काठमाडौं, असोज २९ । प्रमुख प्रतिपक्षी दल नेकपा एमालेका अध्यक्ष केपी शर्मा ओलीले औचित्यका आधारमा संविधान संशोधन गर्न आफ्नो दल तयार रहेको बताएका छन् ।

एमालेले शनिबार राजधानीमा गरेको चियापान कार्यक्रममा अध्यक्ष ओलीले ‘कसैको आग्रहमा नभइ आवश्यकता र औचित्यका आधारमा संविधान संशोधन गर्न आफूहरु तयार’ रहेको बताए ।

आवश्यकता र औचित्य छलफलका आधारमा तय हुने उनको भनाइ छ ।

सोही अवसरमा नेपाली कांग्रेसका सभापति शेरबहादुर देउवाले तीनओटा निकायको निर्वाचन गर्नका लागि पनि संविधान संशोधन आवश्यक रहेको बताए ।

संविधान संशोधनका लागि एमाले बाधक नबन्ने विश्वास उनले व्यक्त गरे ।

यस्तै, कांग्रेसका वरिष्ठ नेता रामचन्द्र पौडेलले संविधान कार्यान्वयनका लागि नेपाली कांग्रेस र एमाले मिलेर अगाडि बढ्नुको विकल्प नभएको बताए ।

कांग्रेस र एमाले मिलेपछि अरु दललाई पनि मिलाएर अगाडि लैजान सकिने उनको भनाइ छ । तोकिएको समयमै निर्वाचन हुने उनको भनाइ थियो ।

यस्तै, मधेसी दलका नेताहरुले भने संविधान कार्यान्वयनका लागि संशोधनको विकल्प नभएको बताए ।

संघीय समाजवादी फोरम नेपालका अध्यक्ष उपेन्द्र यादवले संविधान संशोधन नभइ कार्यान्वनय हुनै नसक्ने बताए ।

यस्तै, मधेसी जनअधिकार फोरम लोकतान्त्रिकका अध्यक्ष विजयकुमार गच्छदारले कांग्रेस, एमालेलगायत मधेसकेन्द्रित दलहरुबीचको सहमतिबाटमात्रै संविधान संशोधन हुनसक्ने बताए ।

नयाँ शक्ति पार्टीका संयोजक डा. बाबुराम भट्टराईले दलहरुले चाहेमा संविधान संशोधन हुने बताए ।

उनले संविधानको कार्यान्वयन र स्थीर सरकारका लागि हालको शासकीयस्वरुप र मिश्रित निर्वाचन प्रणाली पनि संशोधन गरिनुपर्ने बताए ।

एमालेले गरेको चियापान कार्यक्रममा विभिन्न दलका नेतासहित विभिन्न देशका राजदूत, निजी क्षेत्रका प्रतिनिधि, कलाकार, पत्रकारसहित एमाले नेता–कार्यकर्ताको सहभागिता थियो ।

भिडियो हेर्नुहोस्
