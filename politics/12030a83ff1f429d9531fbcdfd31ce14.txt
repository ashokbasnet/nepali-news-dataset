५० जना मारिने गरी ओर्ल्यान्डोको रात्रि क्लबमा ‘आक्रमण गर्ने’ को हुन् उमर मतिन ?

काठमाडौं, जेठ ३१ । संयुक्तराज्य अमेरिकाको ओर्ल्यान्डोस्थित पुरुष समलिंगी रात्रि क्लबमा ५० जना मारिने गरी भएको आक्रमण गर्ने संदिग्ध आक्रमणकारी अफगान मुलका अमेरिकी नागरिक उमर मतिन हुन् ।न्यूयोर्कमा जन्मिएका २९ वर्षीय मतिन ओर्ल्यान्डोको दक्षिणी सेन्ट लुसी काउन्टीको फोर्ट पियर्समा बसोबास गर्थे ।‘एफबीआइ’का प्रवक्ताले मतिन कट्टरपन्थी इस्लामिक विचारधाराबाट प्रभावित भएको हुनसक्ने बताएका छन् ।तर, यो आक्रमण घरेलु या अन्तर्राष्ट्रिय आतंकवादसँग सम्बन्धित विषय के थियो भन्ने स्पस्ट भैसकेको छैन ।एफबीआइले उमर मतिनले आक्रमणअघि इमरर्जेन्सी नम्बर ९१९ मा फोन गरेका थिए भने ‘आइएस’ समूहसँग पनि कुरा गरेको पुष्टि भएको छ ।पछिल्ला तीन वर्षमा एफबीआइले सम्भावित आतंकवादीसँग सम्पर्क रहेको आशंकामा उनीसँग तीनपटक सोधपुछ गरेको थियो ।यसक्रममा सिरियामा सन् २०१४ मा भएको आत्मघाती आक्रमणमा संलग्न अमेरिकी नागरिकसँग साँठगाँठ रहेको आशंकामा उनलाई सोधपुछ गरिएको थियो ।मतिनका बाबु मीर सादिकले आक्रमणको धर्मसँग कुनै सम्बन्ध नरहेको बताएका छन् ।मतिनकी पूर्वपत्नीले भने उनी मानसिकरुपमा अस्थीर भएको बताएकी छन् ।मतिनले फ्लोरिडाको संघीय संरचनाहरुमा सुरक्षा दिने ब्रिटिस बहुराष्ट्रिय कम्पनीमा सुरक्षा गार्डकोरुपमा काम गरेका थिए ।उक्त रात्रि क्लबमा पसेर आइतबार बिहान उमर मतिनले अन्धाधुन्द गोली प्रहार गर्दा ५० जनाको मृत्यु भएको थियो । घटनामा ५३ जना घाइते भएका छन् ।मतिन पनि प्रहरीको जवाफी कारबाहीमा मारिएका थिए । (एजेन्सी)
