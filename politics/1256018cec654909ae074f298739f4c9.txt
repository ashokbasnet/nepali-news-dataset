प्रमुख दलहरुबीच प्याकेजमै सहमतिको प्रयास, अडान आ-आफ्नै

मंगलबार प्रधानमन्त्री निवास बालुवाटारमा बसेको नेपाली काँग्रेस, नेकपा एमाले, माओवादी केन्द्र र राष्ट्रिय जनता पार्टीका नेताहरुको बैठकमा संविधान संशोधन, प्रधानन्यायाधीश सुशीला कार्कीमाथिको महाअभियोग प्रस्ताव, बजेट र दोस्रो चरणको चुनाव लगायतका विषयमा प्याकेजमै सहमतिको प्रयास भएको हो ।

बैठकपछि नेताहरुले छलफल अत्यन्त सकारात्मक भएको भन्दै आफुहरु सहमति नजिक पुगेको वताएका छन् ।  मध्यमार्गीधारबाट सहमति खोज्न सबै दल तयार भएको नेताहरुले वताएका छन् ।

बैठकमा एमालेले दोस्रो चरणको चुनाव अगाडि सार्नुपर्ने र चुनावपछि मात्रै बजेट ल्याउनुपर्ने र राजपाले संविधान संशोधन प्रस्ताव पारित गरेर मात्र दोस्रो चरणको चुनाव गर्नुपर्ने अडान राखेका थिए ।

बैठकपछि एमाले उपाध्यक्ष वामदेव गौतमले छलफल सकारात्मक भएको तर कुरा मिल्न बाँकी रहेको बताए ।

उनले भाषामा परिमार्जन गरेर एमाले संविधान संसोधनमा सघाउन तयार रहेको तर चुनावपछि मात्र बजेट ल्याउनुपर्ने बताए ।

बैठकपछि राजपाका नेताहरुले भने जेठ ४ गते बस्तै संसद बैठकबाट संविधान संशोधन प्रस्ताव टुङ्गो लगाएर दोस्रो चरणको चुनावमा जानुपर्ने अडान राखेको नेता राजेन्द्र महतोले जानकारी दिए ।

यस्तै माओवादी केन्द्रका नेता दिनानाथ शर्माले मधेश केन्द्रीत दलहरुलाई पनि स्थानीय तहको चुनावमा सहभागी गराउने गरी सकारात्मक ढंगले छलफल अघि वढेको दाबी गरे ।

नेताहरुले छलफललाई निरन्तरता दिने र केही दिन भित्रै प्याकेजमै सहमति जुट्ने विश्वास ब्यक्त गरेका छन् ।
