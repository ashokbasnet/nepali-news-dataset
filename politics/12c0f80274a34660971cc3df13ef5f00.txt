फोरम लोकतान्त्रिकको महाधिवेशन सुरु, उद्घाटनमा को–को आए ?

विराटनगर, वैशाख २० । मधेशी जनअधिकार फोरम लोकतान्त्रिकको पहिलो राष्ट्रिय महाधिवेशन विराटनगरमा सुरु भएको छ ।स्थानीय सहिद रंगशालामा सोमबार फोरम लोकतान्त्रिकका अध्यक्ष विजयकुमार गच्छदारले महाधिवेशनको उद्घाटन गरे ।महाधिवेशन उद्घाटन कार्यक्रमलाई एकीकृत नेकपा माओवादीका अध्यक्ष पुष्पकमल दाहाल, नेकपा एमालेका नेता माधवकुमार नेपाल, नेपाली कांग्रेसका नेता प्रकाशमान सिंह, राप्रपाका नेता डा. प्रकाशचन्द्र लोहनीलगायतले सम्बोधन गर्दै महाधिवेशनको सफलताको कामना गरे ।त्यस्तै, छिमेकीमुलुक भारतबाट आएका सत्तारुढ दल भारतीय जनता पार्टीका उपाध्यक्ष भगतसिंह कोशीयारीलगायत चारओटा पार्टीका नेता तथा प्रतिनिधिहरुले पनि शुभकामना व्यक्त गरे ।महाधिवेशनमा ६४ जिल्लाका प्रतिनिधि र पर्यवेक्षक गरी करिब तीन हजार सहभागी छन् ।विजयकुमार गच्छदार नेतृत्वको फोरम लोकतान्त्रिकको यो महाधिवेशनबाट नयाँ नेतृत्व चुनिने छ ।वैशाख २३ गतेसम्म चल्ने महाधिवेशनले अध्यक्षमा गच्छदारलाई नै निरन्तरता दिने निश्चित जस्तै छ । महाधिवेशनले पार्टीको नाम परिवर्तनसमेत गर्नेछ ।तराई मधेसमा क्षेत्रीय राजनीतिक शक्तिकोरुपमा ६ वर्षअघि उदय भएको फोरम लोकतान्त्रिकले पहिलो महाधिवेशनबाटै नाम परिवर्तन गरी राष्ट्रिय दलको झल्को दिने प्रयास गर्ने बताइएको छ ।नाम फेरेर मधेसमामात्र नभएर हिमाल पहाडमासमेत पार्टी विस्तार गर्ने योजना लोकतान्त्रिकको छ । यो दल हालको संसदमा पाँचौ ठूलो दलको हैसियतमा रहेको छ ।
