प्रधानमन्त्रीले दिए पुनःनिर्माण प्राधिकरणका प्रमुख ज्ञवालीलाई ‘कडा’ निर्देशन

काठमाडौं, असार २ । भूकम्पपछिको पुनःनिर्माणको काम अघि बढाउन नसकेको भन्दै व्यवस्थापिका–संसदमा चर्को आलोचना खेपेपछि त्यसबारे छलफल गर्न विहीबार (आज) एमाले संसदीय दलको बैठक बसेको छ ।पुनःनिर्माण प्राधिकरणका प्रमुख कार्यकारी अधिकृत सुशील ज्ञवालीलाई बोलाएर एमालेले पुनःनिमाणको सन्दर्भमा भइरहेका कामबारे जानकारी लिएको हो ।त्यसक्रममा कार्यकारी निर्देशक ज्ञवालीले पुनःनिर्माणको सन्दर्भमा प्राधिकरणले तीव्रताकासाथ काम गरिरहेको र यसमा सबै पक्षको सहयोग आवश्यक हुने बताएका थिए ।यस्तै, प्रधानमन्त्री तथा एमाले संसदीय दलका नेता केपी शर्मा ओलीले पुनःनिर्माणको काममा हुने ढिलासुस्ती स्वीकार्य नहुने भन्दै तत्काल पीडित जनताले महसुस गर्ने गरी काम गर्न निर्देशन दिएका थिए ।बैठकमा पुनःनिर्माणको विषयमा संसदमा उठेका कुरा र अब गर्नुपर्ने कामबारे छलफल भएको एमाले सांसद गंगालाल तुलाधरले हामीलाई जानकारी दिए ।बैठकमा एमाले सांसदहरुले स्थानीय समुदायको सहभागिता र समन्वयमा पुनःनिर्माणको कामलाई तीव्रता दिनुपर्ने बताएका थिए ।
