‘महाअभियोगको विषय सत्ता परिवर्तनसँग कुनै सम्बन्ध छैन’

फाइल फोटो

बनेपा, कात्तिक ११ । नेकपा एमालेका सचिव प्रदीप ज्ञवालीले लोकमानसिंह कार्कीलाई महाअभियोग लगाउने विषय सत्ता परिवर्तनसँग कुनै सम्बन्ध नभएको बताएका छन् ।

काभ्रेपलाञ्चोकबाट प्रकाशित भएको ‘चेष्टा साप्ताहिक’को २३औं वर्ष प्रवेशको अवसरमा विहीबार बनेपामा आयोजना भएको वार्षिकोत्सवमा उनले महाअभियोगको विषयमा कांग्रेसले सही समयमा सही निर्णय गर्ने विश्वास व्यक्त गरे ।

अख्तियारको हाउगुजी देखाएर विकास–निर्माणको कामसमेत प्रभावित हुनाका साथै विकास बजेट ‘फ्रिज’ भएको तर्क गर्दै एमाले नेता ज्ञवालीले लोकमानसिंह कार्कीले लोकतन्त्रलाई नै चुनौती दिन खोजेको आरोप लगाए ।

सचिव ज्ञवालीले संविधान कार्यान्वयनको विषय संकटमा परेको उल्लेख गर्दै संविधान कार्यान्वयन हुन नदिन ठूलो षडयन्त्र भएको आशंका गरे ।

उनले भने–‘०७४ साल माघभित्र हुने भनिएका कुनै चुनाव पनि नहुने स्थिति आए मुलुक भयानक अराजकतातर्फ धकेलिने छ ।’

सचिव ज्ञवालीले विकास निर्माण र समृद्धिलाई पत्रकारिताले प्राथमिकता दिनुपर्ने तर्क गर्दै साना लगानीमा सन्चालन भएका मिडियामा अनेकौं चुनौती भएको बताए ।

चेष्टा साप्ताहिकका प्रकाशक तथा सम्पादक अशोक व्याञ्जुको अध्यक्षतामा सो कार्यक्रम भएको थियो । रासस
