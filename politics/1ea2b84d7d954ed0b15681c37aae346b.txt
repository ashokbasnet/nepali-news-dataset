राजपाको आन्दोलन मत्थर हुँदै, परासीमा चुनावी माहोल तातियो

राष्ट्रिय जनता पार्टी नेपालको आन्दोलन मत्थर भएसँगै उत्साहजनक रुपमा चुनावी माहोल तातेको हो ।

एक महिना अघिदेखि दलहरुले उम्मेदवार चयन गरे पनि राजपाको अवरोधका कारण गाउँमा चुनावी गतिविधि अघि बढ्न सकेको थिएन ।

असार ४ को मनोनयन दर्तालाई अवरोध गराउने गरी राजपाले आमहड्ताल गरे पनि त्यसको प्रभाव नपरेपछि दलहरुले चुनावी प्रचार अभियानलाई तिव्र बनाएका हुन् ।

मनोनयन दर्तामा सबैभन्दा बढी मधेसी समुदायकै उम्मेदवारी बढी परेको छ । तीन नगरपालिका र चार गाउँपालिकामा असार १४ गते निर्वाचन हुँदैछ ।

राजमार्ग क्षेत्रमा रहेका सुनवल र बर्दघाट नगरपालिकाबाहेक रामग्राम नगरपालिकासहित सरावल, पाल्हिनन्द, सुस्ता र प्रतापपुर गाउँपालिकाका प्रमुखमा सबै दलहरुले मधेसी समुदायबाट उम्मेदवार उठाएका छन् ।

सबै स्थानीय तहमा निर्वाध रुपमा मनोनयन दर्ता भएसँगै अहिले चुनावी माहोल एक्कासी बढेको हो ।

संघीय समाजवादी फोरम नेपाल र फोरम लोकतान्त्रिकसमेत चुनावमा सहभागी भएपछि मधेसी मतदातामा उत्साह थपिएको हो ।

जसका कारण राजपाको आन्दोलन मत्थर भएको छ । दलहरुको चुनावी गतिविधिलाई अवरोध नगर्ने गरी आन्दोलनका कार्यक्रम तय गरिएको राजपाका जिल्ला संयोजक पुरन चौधरीले बताए ।

उनले गाउँमा चुनाव बहिस्कारको संकेत स्वरुप कालो झन्डा गाड्ने, मतदातालाई मतदान कार्यमा सहभागी नहुन अपिल गर्ने र असार १० र ११ गते मोटरसाइकलमा कालो झण्डा राखेर ¥याली गर्नेलगायतका कार्यक्रम रहेको चौधरीले बताए ।
