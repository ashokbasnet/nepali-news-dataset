वर्ष २०७२ः शक्तिशाली संवैधानिक–राजनीतिक पदमा नेतृत्व परिवर्तन (भिडियो रिपोर्ट)

राजेन्द्र ढकालकाठमाडौं, चैत ३० । शक्तिशाली संवैधानिक र राजनीतिक पदहरुमा नयाँ व्यक्तिहरुको पदस्थापनाले वर्ष २०७२ चर्चित रह्यो ।नयाँ संविधान जारी भएपछि राष्ट्रपति, उपराष्ट्रपति, प्रधानमन्त्री, सभामुख, उपसभामुखको निर्वाचन गरिने संवैधानिक व्यवस्था नै गरियो ।संविधान जारी भएकै महिना असोज २४ गते एमाले अध्यक्ष केपी शर्मा ओली नेपाली कांग्रेसका सभापति एवं तत्कालीन प्रधानमन्त्री सुशील कोइरालालाई हराउँदै प्रधानमन्त्रीमा निर्वाचित भए ।संविधान जारी भएकोमा असन्तुष्ट हुँदै आन्दोलनमा उत्रेको मधेसी जनअधिकार फोरम लोकतान्त्रिक र संविधानलाई आलोचनात्मक समर्थन गरेको राप्रपा नेपालसम्मको साथ लिन ओली सफल बने ।नेपालमा सरकार परिवर्तन हुँदा भारतीय भूमिकाको लेखाजोखा गरिने परम्पराकैबीच मधेस आन्दोलनपछि भारतीय नाकाबन्दी पनि सुरु भएकाले यसपटकको प्रधानमन्त्री निर्वाचनले विशेष माहोल सिर्जना गर्‍यो ।संसद बहिस्कार गरेर आन्दोलनमा उत्रिएकोे मधेसी मोर्चा पनि प्रधानमन्त्री निर्वाचनमा भाग लिन संसद प्रवेश गर्‍यो ।मोर्चाको यो कदमलाई कांग्रेसले आफूहरुले प्रधानमन्त्रीको उम्मेदवारी दिएर आन्दोलनरत् दललाई संसदमा फिर्ता ल्याउन सफल भएकोरुपमा व्याख्या गर्यो भने कतिपयले भारतको असफल चलखेलकारुपमा बुझे ।सरकार परिवर्तनकोलगत्तै सभामुखमा निर्वाचित भएर पूर्वमाओवादी लडाकू ओनसरी घर्ती मगरले प्रथम महिला सभामुखको नयाँ इतिहास बनाइन् ।प्रमुख प्रतिपक्षी दल नेपाली कांग्रेसको पनि समर्थन पाएर उनी निर्विरोध निर्वाचित भइन् । उपसभामुखमा राप्रपा नेपालका गंगाप्रसाद यादव पनि निर्विरोध निर्वाचत भए ।नेपाली कांग्रेस र एमालेबीच अघिल्लो सरकार बन्दै आलोपालो नेतृत्वको भद्र सहमति भएको चर्चा थियो ।त्यसअनुसार एमालेबाट प्रधानमन्त्री र कांग्रेसबाट राष्ट्रपति बन्ने अनुमान गरिएको थियो । तर, कांग्रेसले प्रधानमन्त्रीमा सहमति नगरी छुट्टै उम्मेदवारी दिएपछि एमालेले राष्ट्रपतिमा अलग्गै उम्मेदवारी प्रस्तुत गर्‍यो ।फलतः सत्ता गठबन्धनको समर्थनमा नेकपा एमालेकी उपाध्यक्ष विद्यादेवी भण्डारी कार्तिक ११ गते नेपालको प्रथम महिला राष्ट्रपतिकोरुपमा निर्वाचित भइन् ।प्रथम महिला राष्ट्रपतिकोरुपमा भण्डारीको विजयले राष्ट्रिय–अन्तर्राष्ट्रिय चर्चा पाउन सफल भयो । धेरै नेपाली महिलाहरुले भण्डारीको विजयलाई महिला स्वाभिमानसँग गाँसेर हेरे ।कात्तिक १४ गते एकीकृत नेकपा माओवादीका नेता एवं पूर्वलडाकू कमान्डर नन्दबहादुर पुन उपराष्ट्रपतिमा निर्वाचत भए । एक रिपोर्ट (भिडियो हेर्नुहोस्) ।
