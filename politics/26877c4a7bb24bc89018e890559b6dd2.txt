‘राजदूतले दाहाललाई सरकारलाई दिएको समर्थन फिर्ता लिनोस् भन्नुभएको हो ?’ (भिडियो)

काठमाडौं, वैशाख २५ । प्रमुख प्रतिपक्षी दल नेपाली कांग्रेसले भारतका लागि नेपाली राजदूत दीपकुमार उपाध्यायलाई फिर्ता बोलाउने सरकारको निर्णयप्रति आपत्ति जनाएको छ ।व्यवस्थापिका–संसदको शनिबारको बैठकमा समय माग गर्दै कांग्रेस सांसद डा. प्रकाशशरण महतले राजदूत उपाध्यायलाई फिर्ता बोलाउनुको कारणबारे सदनमा जवाफ दिन सरकारसँग माग गरे ।उपाध्यायप्रति सरकारले लगाएको आरोप कांग्रेससँग प्रतिशोध साँध्ने काम भएको उनले बताए ।केपी शर्मा ओली नेतृत्वको सरकार फेर्न एकीकृत माओवादीले चाहेकाले त्यसको आरोप राजदूतमाथि लगाउनु निन्दनीय भएको उनको भनाइ छ ।‘राजदूत उपाध्यायले एमाओवादी अध्यक्ष पुष्पकमल दाहाललाई सरकारलाई दिएको समर्थन फिर्ता लिनु भनेको हो र ?’ भन्दै महतले ‘यो विषयमा दाहालले पनि जवाफ दिनुपर्छ’–भने ।सरकारको निर्णयले परराष्ट्र मामिलामा खेलबाड भएको भन्दै कांग्रेसले यस्ता कार्य बन्द गर्न माग गरेको छ ।मधेसी दलका सांसदले शनिबार पनि संसद बैठक बहिस्कार गरेका छन् ।
