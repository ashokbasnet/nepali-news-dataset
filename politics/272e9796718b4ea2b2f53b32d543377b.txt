‘फास्ट ट्रयाक’ आफैंले बनाउने कार्यक्रमप्रति देउवाको आपत्ति, यस्तो छ उनको तर्क (भिडियोसहित)

अपडेटःकाठमाडौं, वैशाख २८ । सरकारले पेश गरेको आगामी आर्थिक वर्षको नीति तथा कार्यक्रममाथि व्यवस्थापिका–संसदमा मंगलबारदेखि छलफल सुरु भएको छ ।नीति तथा कार्यक्रममाथिको छलफलमा भाग लिँदै प्रमुख प्रतिपक्षी दलका नेता शेरबहादुर देउवाले म्यादी सरकारको नीति तथा कार्यक्रम पनि म्यादी नै भएको टिप्पणी गरे ।म्यादी सरकारले महत्वाकांक्षी नीति तथा कार्यक्रम ल्याएको र स्थानीय निकाय निर्वाचनका लागि आफैंले बनाएको आयोगको प्रतिवेदनसमेत नपर्खेको भन्दै उनले आपत्ति जनाए ।आयोगको प्रतिवेदन नआउँदासम्म स्थानीय चुनाव सम्भव नहुने भन्दै उनले नीति तथा कार्यक्रममा राखे पनि निर्वाचन गर्ने नियत नदेखिएको आरोप लगाए ।कांग्रेस सभापतिसमेत रहेका देउवाले सरकार सहमतिको वातावरण बिथोल्न उद्यत् रहेको आरोप पनि लगाए ।भारतका लागि नेपाली राजदूत दीपकुमार उपाध्यायलाई फिर्ता बोलाएर सरकारले सहमतिको वातावरण विगार्न खोजेको आरोप लगाए ।धेरै देशमा राजदूतविहीन भएर अन्तर्राष्ट्रियजगत्मा नकारात्मक प्रभाव परिरहेकाबेला भएका राजदूत पनि फिर्ता बोलाएर सरकार प्रतिशोधको राजनीतिमा उत्रेको उनको आरोप थियो ।देउवाले विदेशीलाई दिने तयारी गरिएको काठमाडौं–तराई जोड्ने द्रुतमार्ग निर्माणको काम सरकार आफैंले बनाउने प्रस्तावप्रति आपत्ति जनाए ।आफैंले सडक बनाउनु राम्रो हो तर विदेशीलाई दिने भनिएको काम आफैंले बनाउँछुभन्दा अन्तर्राष्ट्रियजगत्मा नकारात्मक सन्देश जाने उनको तर्क थियो ।नीति तथा कार्यक्रममाथि मंगलबार र बुधबार संसदमा छलफल हुनेछ भने सांसदहरुले बोल्नेक्रम सकिएपछि प्रधानमन्त्री केपी शर्मा ओलीले जिज्ञासाहरुको जवाफ दिनेछन् ।सरकारको नीति तथा कार्यक्रममाथि कांग्रेसका तर्फबाट १६ ओटा, नेपाल मजदुर किसान पार्टीबाट १० र खुम्बुवान पार्टीबाट एउटा संशोधन प्रस्ताव दर्ता गरिएको छ ।यसैबीच, सरकारको नीति तथा कार्यक्रममाथिको छलफल मधेसी दलहरुले बहिस्कार गरेका छन् ।मंगलबारको बैठक सुरु भएलगत्तै मधेसी दलका सांसदहरु बहिस्कार गर्दै बाहिरिएका थिए ।

भिडियो हेर्नुहोस्ः
