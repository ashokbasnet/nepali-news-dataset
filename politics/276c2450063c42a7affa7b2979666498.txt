जेठ ४ गतेसम्म संविधान संशोधन नभए तराई–मधेसमा कुनै निर्वाचन हुन दिँदैनौं : महतो

रिपोर्टर्स् क्लबले बिहीबार राजधानीमा आयोजना गरेको साक्षात्कारमा उनले लोकतन्त्रलाई संस्थागत र बलियो बनाउने प्रमुख आधार निर्वाचन भएकाले आफूहरु निर्वाचनको पक्षमा रहेको बताउँदै मुलुकमा आवधिक निर्वाचनको सुनिश्चितताका लागि सबै दलले निर्वाचनमा सहभागिता जनाउनुपर्ने विचार व्यक्त गरे ।

उनले आगामी जेठ ४ गतेसम्म संविधान संशोधन नभए राजपा नेपालले तराई–मधेसमा कुनैपनि निर्वाचन हुन नदिने बताउँदै राजपा नेपालका नेता तथा कार्यकर्तालाई लगाइएका झुटा मुद्दा फिर्ता लिनाका साथै जनसंख्याका आधारमा स्थानीय तहको संख्या बढाउनुपर्ने माग गरे ।

उनले सरकारले संविधान संशोधन गर्ने भनेर आफूहरुको सहमतिमा संशोधन प्रस्ताव अघि बढाएपनि अहिलेसम्म पारित नगराइएकामा दुःख व्यक्त गर्दै तोकिएको समयमा संविधान संशोधन नभए संघर्षका कार्यक्रम सार्वजनिक गरिने चेतावनी दिए । रासस
