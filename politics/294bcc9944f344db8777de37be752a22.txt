कांग्रेसको प्रचार टोलीमाथि बम प्रहार

निसीखोला गाउँपालिका अध्यक्ष तारानाथ पौडेलसहितको टोली मंगलबार दिउँसो जंगलको बाटो हिँडिरहेकाबेला बम प्रहार भएको हो ।

नजिकैबाट फालिएको बम रूखमा ठोक्किएर बाटो तल पुगेर विस्फोट भएको जनाइएको छ ।

विस्फोटबाट कुनै मानवीय क्षति नभएको निसीखोला गाउँपालिकाका अध्यक्ष तारानाथ पौडेलले जानकारी दिए ।

सोही स्थानमा केही दिनअघि नेत्रविक्रम चन्द नेतृत्वको नेपाल कम्युनिष्ट पार्टीका कार्यकर्ताले मतदाता शिक्षा सामग्री लुटेर नस्ट गरेका थिए ।

मंगलबार भएको बम विस्फोटमा संलग्नको पहिचान नभएपनि चन्द समूहले नै गरेको हुनसक्ने आशंका गरिएको छ । घटनामा संलग्नको खोजीकार्य चलिरहेको प्रहरीले जनाएको छ ।

सोमबार राति सहकारी तथा गरिबी निवारण राज्यमन्त्री चम्पादेवी खड्काको बागलुङस्थित घरमा पनि बम विस्फोट गराइएको थियो । रासस
