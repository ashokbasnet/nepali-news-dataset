‘यो देशलाई खारेज गर’ नारा लगाउने हिसिलाविरुद्ध ‘गिरफ्तार गर’ अभियान चर्कियो(भिडियो यस्तो छ)

गिरफ्तारीमा परेर प्रहरीको गाढीमा चढेका बाबुरामले आन्दोलन नरोकिने अभिब्यक्ती दिए तर उनकै पत्नी हिसिला यमी भने चर्को स्वरमा नारा लगाइरहेकी थिइन । उनको नारा यतिमात्र थियो ‘यो देशलाई खारेज गर ।’

नारा लगाउँदै गरेको भिडियो इमेज च्यानलले कैद गर्‍यो र इमेजखबर मार्फत यूट्युबमा सार्बजनिक भएपछि यतिबेला सामाजिक संजालमार्फत उनको विरोध भइरहेको छ ।

सामाजिक संजालमा ‘यो देशलाई खारेज गर’ भन्ने हिसिला यमीको अभिव्यक्ति विरुद्ध ‘हिसिलालाई गिरफ्तार गर’ भन्ने अभियान सुरु भएको छ ।

धेरै नेता, विद्यार्थी, पत्रकार, व्यवसायीहरुले उनको नाराप्रति चर्को आलोचना गरिरहेका छन् । कांग्रेस सांसद धनराज गुरुङ, सुनसरी कांग्रेसकी नेतृ मनिता घिमिरे, एमालेकी पूर्व सांसद शान्ता चौधरी, हालै नयाँ शक्ति छाडेर फोरम लोकतान्त्रिक प्रवेश गरेका देव लिम्बू, पत्रकार राजकुमार रेग्मी र राष्ट्रिय भूमि अघिकार मञ्चकी महासचिव सरस्वती सुब्बाले ‘हिसिलालाई गिरफ्तार गर’ अभियान चलाएका हुन् ।

फेसबुक र ट्विटरबाट उनीहरुले चलाएको यो अभियानमा भाइरल भइरहेको छ । उनीहरुले सामूहिक रुपमा एउटै कुरा लेखेका छन्– ‘यो देशलाई खारेज गर’ भन्दै नारा लगाउने हिसिला यमीलाई तत्काल गिरफ्तार गरेर देशद्रोहको मुद्दा चलाइयोस् । हजारौंले यही माग र ‘एरेस्ट हिसिला यमी’ ह्यासट्यागमा विचार राखिरहेका छन् ।

पूर्वप्रधानमन्त्री डा. बाबुराम भट्टराईकी पत्नी तथा पूर्व मन्त्री हिसिला यमीले आइतबार राजधानीमा निषेधित क्षेत्र तोड्न खोज्दा पक्राउ परेपछि प्रहरी नियन्त्रणमा बसेर ‘यो देश खारेज गर’ भन्दै नारा लगाएकी थिइन् । उनले लगाएको नाराको भिडियो सामाजिक संजालमा भाइरल भएको छ ।
