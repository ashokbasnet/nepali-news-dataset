वैद्यले एमाले र माओवादी केन्द्रलाई भने–‘अहिले ठूलो भयौं भनेर घमन्ड नगर्दा हुन्छ’

नेकपा माओवादी केन्द्रबाट असन्तुष्ट भइ पुनर्गठन भएको नेकपा माओवादी केन्द्रनिकट अनेरास्ववियु क्रान्तिकारीको पहिलो राष्ट्रिय भेलालाई बुधबार राजधानीमा सम्बोधन गदै उनले दक्षिणपन्थी शक्तिकाविरुद्ध सच्चा कम्युनिष्ट पार्टी एकजुट हुनुपर्ने बताए ।

कम्युनिष्ट आन्दोलनलाई एकताबद्ध बनाउनका लागि एकजुट हुनुको विकल्प नभएको महासचिव वैद्यको भनाइ थियो ।

‘पुँजीवादी क्रान्तिलाई पूरा गर्नका लागि कम्युनिष्ट घटक एक हुनुपर्दछ’–उनले भने–‘त्यसका लागि हामी फेरि मिहिनेत गरेर कम्युनिष्ट आन्दोलन एकजुट गराउनतर्फ लाग्नुपर्दछ ।’

उनले अहिले ठूलो पार्टी बनेकामा नेकपा एमाले र नेकपा माओवादी केन्द्रलाई घमन्ड नगर्नसमेत अनुरोध गरे ।

‘अहिले ठूलो भयौं भनेर घमन्ड नगर्दा हुन्छ’–उनले भने–‘हामी सानो झिल्का हौं । सानो झिल्का सल्किएपछि ठूलो रुप लिन्छ । अनि के–के हुन्छ भन्ने थाहा हुन्छ ।’

कार्यक्रममा पुनर्गठित माओवादी केन्द्रका नेता लोकेन्द्र विष्टमगरले माओवादी केन्द्र दक्षिणपन्थी अवसरवादका लागि लागेका कारणले पार्टीलाई पुनर्गठन गरेको बताए ।

उनले चाँडै नै सच्चा कम्युनिष्ट पार्टीलाई एक बनाउने अभियानमा आफूहरु लाग्ने बताए ।

पुनर्गठित क्रान्तिकारीका संयोजक आलोक रायमाझीले सबै क्रान्तिकारी शक्ति एकजुट हुनुको विकल्प नभएको बताए ।

भेलाबाट ४० सदस्यीय केन्द्रीय कमिटी गठन हुनेछ । रासस
