प्रचण्डको चितवन प्रतिबद्धतापत्रः ‘चितवन मेट्रो सिटी’ प्रमुख लक्ष्य (पूर्ण पाठसहित)

चितवन क्षेत्र नम्बर ३ बाट प्रतिनिधिसभा सदस्यमा उम्मेदवार बनेका माओवादी केन्द्रका अध्यक्ष दाहालले पत्रकार सम्मेलन गरी प्रतिबद्धतापत्र सार्वजनिक गरेका छन् ।

उनले चितवनका सातै वटा स्थानीय तह एकीकरण गरी ‘चितवन मेट्रो सिटी’ बनाउने योजनासहितको विकास र समृद्धिको खाका सार्वजनिक गरेका हुन् ।

दाहालको प्रतिबद्धतापत्रमा आवास र रोजगारीको प्रत्याभूति गरिने, चितवनलाई औद्योगिक नगरी मनाइने, चितवनलाई मेडिकल राजधानीको रुपमा विकास गर्नेलगायतका विषय उल्लेख छन् ।

उनले आफूले सार्वजनिक गरेको प्रतिबद्धतापत्र महत्वाकांक्षी देखिए पनि सबै पूरा गर्ने बताए ।

यस्तो छ प्रतिबद्धतापत्र

(क) प्रचण्ड रोजगार योजना

१. उद्योग, कृषि, सेवा, यातायात लगायतका क्षेत्रहरुबाट आगामी ५ वर्षभित्र ५०,००० नयाँ रोजगार सिर्जना गरिने छ । यस्ता रोजगारहरुमा चितवनका विपन्न परिवारलाई प्राथमिकतामा राखिने छ । चितवनको औद्योगीकरणका लागि चालु योजनाहरुको कार्यान्वयन तथा नयाँ योजनाहरुका माध्यमबाट रोजगारीका थप अवसर सिर्जना गरिने छ ।

(ख) प्रचण्ड आवास योजना

२. भूमिहीन सुकुम्बासीहरुलाई पहिलो प्राथमिकताका साथ उनीहरु हाल बसोबास गरेकै क्षेत्र वा पायक पर्ने ठाउँमा बहुतलाको आधुनिक आवास गृह निर्माण गरी वितरण गरिने छ ।

३. सामन्तवादबाट देश पूँजीवादमा पाइला टेक्दै गएको यो समयमा सुकुम्बासी समस्याको स्थायी समाधानका लागि आवास र रोजगारीको सन्तुलनबाट हल गर्ने उद्देश्य लिइएको छ ।

(ग) चितवन, औद्योगिक नगरी

४. कालिका नगरपालिकामा क. प्रचण्ड प्रधानमन्त्री हुँदा घोषणा गरिएको ‘औद्योगिक क्षेत्र’ को समग्र विकासमा एकीकृत योजना निर्माण गरिने छ । औद्योगिक क्षेत्र शक्तिखोरमा पुग्ने फराकिलो सडक निर्माण, खानेपानी, विद्युत, सञ्चार, आदि सुविधा पु¥याइने छ । औद्योगिक क्षेत्रमा देशभित्र र बाहिरका उद्योगीहरुलाई व्यापक रुपमा आकर्षित बनाई आगामी पाँच वर्षभित्र औद्योगिक शहर निर्माण गरिने छ ।

५. ठोरी नाकालाई व्यवस्थित बनाई भारतसँगको व्यापार तथा सुख्खा पारवहनलाई नियमित गरिने छ ।

६ पूर्वी चितवनको उपयुक्त स्थानमा तीन नम्बर प्रदेशको तेल भण्डारण निर्माण गरिने छ ।

(घ) समृद्ध माडी, सम्पन्न माडीवासीको सपना

७. माडी दुर्गम, विपन्नता र प्राकृतिक प्रकोपले वर्षेनी ठूलो जनधनको क्षति भइरहने क्षेत्र हो । यसको हल गुणात्मक ढंगले निकाल्न जरुरी छ । राष्ट्रिय निकुञ्ज चितवनवासीको गौरव भइरहँदा माडीबासीका लागि कतिपय सन्दर्भमा अभिशाप बनेको छ । आगामी पाँच वर्षमा माडी र बाँकी चितवन जोड्ने गरी राष्ट्रिय निकुञ्जमा सुरुङ्गमार्ग वा आकोशमार्ग सडकमध्ये एक निर्माण गरिने छ । यो सडक निर्माणले यातायात, विद्युत, टेलिफोन, इन्टरनेट सेवा उपलब्ध हुन सहज हुनेछ । यसको साथै रिउ कोरिडोर यसै अवधिमा पूरा गरिने छ । माडी रिङ्गरोडको करीब ४० किमी सडक निर्माणको ठोस पहल अघि बढाइने छ । यसबाहेक स्थानीय तहले अघि सारेका विकास निर्माण र जनजीविकाका क्षेत्रका योजना तथा कामहरुलाई गुणात्मकरुपमा पूरा गर्न विशेष पहल गरिने छ ।

८. जनयुद्धका क्रममा हाम्रो पार्टीको भूलवश भएको बाँदरमुढे दुर्घटनामा दिवङ्गतहरुको चिरस्मरणमा एक पार्क निर्माण गरिने छ ।

९. राष्ट्रिय निकुञ्जका जङ्गली जनावरहरुका कारण यस क्षेत्रका जनताले सास्ती झेल्नु परिरहेको अवस्थालाई अन्त्य गर्न निकुञ्जसँग जोडिएका बस्ती क्षेत्रमा पी.सी.सी. वालसहितको मेस जाली जडान गरिने छ ।

(ङ) चितवन, कृषि शिक्षा र उत्पादनको मुख्य केन्द्र

१०. कृषि तथा वन विज्ञान विश्वविद्यालय देशकै एकमात्र प्राविधिक विश्वविद्यालय हो । यसलाई आगामी दिनमा केन्द्रीय विश्वविद्यालयका रुपमा अघि बढाइने छ । साथै रामपुरमा हाल थोरै मात्रामा रहेको विद्यार्थी संख्यालाई बढाएर अहिलेको भन्दा दशौं गुणा बढी विद्यार्थीहरु पढ्न सक्ने सामर्थ्य विकास गरिने छ । साथै यहाँ केही हजार विदेशी विद्यार्थीहरुलाई समेत आकर्षित गरिने छ । साथै कृषि क्रान्तिको प्राविधिक नेतृत्व गर्न सक्षम जनशक्ति विश्वविद्यालयमार्फत् निर्माण र परिचालन गरिने छ ।

११. कृषि तथा वन विज्ञान विश्वविद्यालय, सामुदायिक विद्यालय, त्रिविको आङ्गिक क्याम्पस वीरेन्द्र बहुमुखी क्याम्पसको स्तरीकरणका लागि विशेष पहल गरिने छ साथै सामुदायिक क्याम्पस वा कलेजलाई पनि सरकारबाट निश्चित अनुदानको व्यवस्था गरिने छ ।

१२. किसानलाई आधुनिकीकरण गर्न अति आवश्यक भइसकेको छ । तसर्थ जमिनको चक्लाबन्दी गरी सहकारीकरण वा अन्य माध्यमबाट ठूलो स्केलमा कृषि फर्मको विकास र विस्तार गरिने छ । कृषकलाई आधुनिक खेती प्रणालीसँग अवगत गराई कृषि उब्जनी वृद्धि गर्न कृषि तथा वन विज्ञान विश्वविद्यालयसँग सहकार्य गरी ‘कृषक पाठशाला’ सञ्चालन गरिने छ । यस्ता पाठशालामा किसानहरुलाई उन्नत खेती प्रणालीबारे व्यवहारिक ज्ञान दिइनेछ ।

(च) सामुदायिक शिक्षामा क्रान्तिकारी विकास

१३. चितवनमा रहेका सप्तगण्डकी क्याम्पस, बालकुमारी कलेज, माडी कलेज र शहिद स्मृति कलेजजस्ता सामुदायिक कलेजसँगको सहकार्यमा चितवनमा एउटा पब्लिक विश्वविद्यालय स्थापना गरिने छ ।

१४. विद्यालय शिक्षाको स्तरीकरणका लागि उचित नियमनको व्यवस्था गर्न चितवनका ७ वटै स्थानीय तहसँग समन्वय र सहकार्य गरिने छ । नमूना विद्यालयका रुपमा स्थापित भइसकेको नारायणी मा.वि.ले अवलम्बन गरेका शैक्षिक क्रियाकलापहरुको जिल्लाव्यापी विस्तार अनुकुलन गरी चितवन जिल्लाका कम्तिमा २५ प्रतिशत विद्यालयहरु नमूना विद्यालय बनाइने छ । साथै वडाहरुमा गरीब तथा न्यून आय भएका अभिभावकका बालबालिकाको शिक्षाका लागि तत्काल मन्टेश्वरी कक्षासहितको सामुदायिक विद्यालय स्थापना गरिने छ ।

(छ) समृद्ध र विकसित चितवनको सपना

१५. चितवनमा मेट्रो÷मोनो रेलको सम्भाव्यता अध्ययन गरी निर्माण कार्यलाई अघि बढाइने छ ।

१६. मेघौलीमा रहेको विमानस्थलको स्तरोन्नति गरी त्यसलाई सञ्चालनमा ल्याइने छ र भरतपुर–मेघौली सडक यातायातलाई २०÷२५ मिनेटमा ओहोर–दोहर गर्नसक्ने ढङ्गले स्तरोन्नति गरिने छ ।

१७. नवलपुर खण्डसँग जोडेर समग्र पश्चिम चितवनको विकास गर्न नारायणी नदीमा ३ वटा थप पुल निर्माण गरिने छ ।

१८. नारायणी र राप्ती नदिमा तटबन्धन गरी फराकिलो रिङ्गरोड निर्माण गरिने छ । पूर्वी चितवनको कयर खोला, राप्ती आदि नदीमा समेत तटबन्धन गरी त्यहाँ सडक निर्माण गरिने छ ।

१९. चितवनमा तीव्ररुपले शहरीकरण भइरहेको छ । खेतीयोग्य जमिनको सीमितिकरण हुँदैछ । आगामी दिनमा खेतीयोग्य, औद्योगिक क्षेत्र र आवास क्षेत्रका रुपमा भूमिको वर्गीकरणको नीति लिइने छ ।

२०. भण्डारा–मलेखु सडकलाई स्तरोन्नतिसहित पूर्णता दिइने छ । शक्तिखोर–फिस्लिङ् सडक निर्माण गरिने छ ।

२१. शारदानगरमा अन्तर्राष्ट्रियस्तरको खेलकूद रङ्गशाला निर्माण गरिने छ ।

२२. चितवनमा अन्तर्राष्ट्रियस्तरको मनोरञ्जन पार्क (फनपार्क) निर्माण गरिने छ । उक्त पार्कको नामाकरण शहीदहरुको नाममा राखिने छ ।

२३. जोखिमपूर्ण बस्तीको स्थानान्तरण, नदीले कटान गरिएका जमिनको क्षतिपूर्ति, बाँदरझुलाका जनताको भरपर्दो र वैज्ञानिक समाधान निकालिनेछ ।

२४. चितवनबाट काठमाडौं २ घण्टामा पुग्ने गरी रेल या सडक राजमार्गको योजना अघि बढाउने

२५. चितवनमा सञ्चार अध्ययन प्रतिष्ठान स्थापना गर्न पहल गरिने छ । यसका साथै,

२६. मर्यादित र जिम्मेवार, र स्वतन्त्र प्रेस क्षेत्रको विकास र पत्रकारको सुरक्षा र क्षमता अभिवृद्धिका लागि केन्द्रीयस्तरमा नेपाल पत्रकार महासंघ र सञ्चारसँग सम्बन्धित निकायहरुले अघि सार्दै आएका माग तथा अवधारणा पुरा गर्न विशेष भूमिका निर्वाह गरिने छ ।

२७. चितवनमा आमसञ्चार तथा सञ्चारकर्मीहरुको सर्वाङ्गण विकासका लागि ‘आमसञ्चार प्रतिष्ठान’को निर्माण गरिने छ ।

२८. स्थानीय तथा सामुदायिक सञ्चारलाई समानुपातिक विज्ञापन, अनुदान तथा विज्ञापनका लागि सहज हुने नीतिगत व्यवस्था र कार्यान्वयनका लागि पहल गरिने छ ।

(ज) पर्यटकीय चितवन नगरीका लागि विशेष योजना

२९. देशको तेस्रो पर्यटकीय गन्तव्यको रुपमा रहेको चितवनको समग्र विकास गर्दै राष्ट्रिय निकुञ्ज, ताल–तलैया, सामुदायिक वन, कृषि तथा जडिबुटी फार्म, औद्योगिक क्षेत्र, शिक्षालय, पहाडी पदयात्रा, जङ्गल पदयात्रा, साहसिक पर्यटनलगायतको विकास तथा प्रबद्र्धन गर्दै यातायातको व्यवस्था (प्रस्तावित रेल, सडक सञ्जाल तथा एयरपोर्ट) को उचित व्यवस्थापन गर्ने । चितवनलाई पहिलो पर्यटकीय गन्तव्यको रुपमा विकास गर्ने । प्राङ्गारिक कृषिको पनि उचित प्रवद्र्धन साथै कृषि पर्यटनको पनि विकास गर्दै चितवनको पर्यटन व्यवसायलाई मर्यादित बनाउँदै विश्व समुदायमा नै चितवनको पहिचान स्थापित गरिने छ ।

३०. देवघाट, मौलाकालिका क्षेत्रलाई धार्मिक पर्यटनको रुपमा विकास गर्न गुरुयोजना तयार गरिने छ । यसअन्तर्गत देवघाटको समग्र क्षेत्रको संरक्षण, पुनर्निर्माण, प्रवद्र्धन, विद्युतीय शवगृह तथा वृद्वाश्रमको निर्माण गरी त्यसको संरक्षण र विकास गरिने छ ।

चितवनलाई मेडिकल राजधानी बनाइने

३१. चितवन जिल्ला केही वर्षयता मेडिकल राजधानीका रुपमा तीब्र विकास भईरहेको छ । देशकै स्वास्थ्य सेवाको प्रमुख केन्द्रका रुपमा यसलाई विकास गर्न विशेष योजनाको निर्माण गरी आवश्यक पहल गरिने छ ।

३२. बिपी कोइराला मेमोरियल क्यान्सर अस्पतालको स्तरोन्नति र सेवालाई व्यवस्थित बनाउने, भरतपुर अस्पताललाई विकास गरी मेडिकल कलेजको रुपमा निर्माण गर्ने योजना बनाइने छ ।

३३. क्षयरोग, मलेरिया, डेंगु, एचआईभीलगायतका सङ्क्रामक रोगहरुविरुद्ध प्रभावकारी कदमका लागि केन्द्रीयस्तरमा विशेष कार्यक्रम, एचआइभी सङ्क्रमित एकल महिला तथा बालबालिकालाई सामाजिक सुरक्षा कार्यक्रममा समेट्ने ।

चितवनको विकास निर्माणको स्वामित्व र अभिभावकत्व

३४. चितवन जिल्लाका ७ वटै पालिकाले बनाएका योजनाहरुको स्वामित्व लिई ती योजना लागू गर्न पालिकाहरुलाई सहयोग र नेतृत्व गरिने छ ।
