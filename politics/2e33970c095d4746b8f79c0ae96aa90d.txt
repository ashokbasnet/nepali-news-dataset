२१ राजदूत सिफारिसमा कांग्रेसको कडा आपत्ति, संसद अवरुद्ध गर्ने चेतावनी

काठमाडौं, वैशाख ८ । सरकारले एकलौटीरुपमा २१ देशमा राजदूत नियुक्तिको सिफारिस गरेको भन्दै प्रतिपक्षी दल नेपाली कांग्रेसले कडा आपत्ति जनाएको छ ।बुधबार राजधानीमा गरिएको साक्षात्कारमा नेपाली कांग्रेसका वरिष्ठ नेता रामचन्द्र पौडेलले संसदीय समिति नै नबनाइ प्रधानन्यायाधीश र २१ देशमा राजदूत नियुक्तिको सिफारिस गरेर सरकारले संविधान र नियमविपरीत काम गरेको आरोप लगाए ।उनले कांग्रेसको सरकारले न्यायपरिषद सदस्यमा राम सिटौलालाई नियुक्त गर्दा एमालेले नै संसदीय सुनुवाइ समिति बनिनसकेको भन्दै अत्तो थापेर रद्द गर्न लगाएको तर अहिले आफैंले नियमविपरीत मनपरि नियुक्ति गरेको टिप्पणी गरे ।कार्यक्रममा कांग्रेस अर्का नेता अर्जुननरसिंह केसीले सरकारले एकतर्फीरुपमा नियुक्ति गरेको भन्दै कांग्रेसले यसको कडा प्रतिरोध गर्ने बताए ।उनले कांग्रेसले संसद बैठक जतिसक्दो छिटो बोलाउन आग्रह गरिसकेको जानकारी दिँदै सरकारको मनोमानीविरुद्ध संसद अवरुद्ध गर्ने जानकारी दिए ।एमालेका सांसद भीम आचार्यले भने राष्ट्रिय संकटको यो बेलामा संविधान कार्यान्वयन गर्न दलहरु संयुक्तरुपमा अघि बढ्नुपर्नेमा जोड दिए ।उनले कांग्रेसले अवरोध गर्दैमा सरकार नढल्ने जिकिर पनि गरे ।
