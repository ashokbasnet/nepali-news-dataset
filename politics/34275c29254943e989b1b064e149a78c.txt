झापा क्षेत्र नम्बर–३ को विषयमा कांग्रेस र राप्रपाबीच असन्तुष्टि, सिटौला उठ्ने

झापा क्षेत्र नम्बर–३ बाट राप्रपाले महामन्त्री राजेन्द्र लिङदेनलाई उठाउने पक्कापक्की भएपछि कांग्रेसका पूर्वमहामन्त्री कृष्णप्रसाद सिटौलालेसमेत उक्त स्थानमा आफू उठ्ने अनौपचारिकरुपमा घोषणा गरेसँगै दुई पार्टीमा केही असमझदारी बढेको छ ।

कांग्रेसले केही साताअगाडि सिटौलाको नामलाई समानुपातिकको अग्रस्थानमा राखेको भएपनि पछिल्लोपटक उनको नाम समानुपातिकबाट हटाएपछि राप्रपा बढी सशंकित भएको हो ।

नेपाली कांग्रेसका अग्रज नेता तीर्थराम डंगोलले झापा क्षेत्र नम्बर–३ का पार्टी नेता तथा कार्यकर्ताले पूर्वमहामन्त्री सिटौलालाई त्यस क्षेत्रबाट उम्मेदवार बनाउन दबाब आएपछि उनलाई उम्मेदवार बनाउन लागिएको जानकारी दिए ।

सो क्षेत्रमा कांग्रेसले आफ्नो उम्मेदवार उठाएपछि त्यसको सट्टामा अर्को स्थानमा राप्रपालाई सघाउने नीति कांग्रेसको छ ।

अहिले मुलुकमा चुनावको वातावरण बनाएर विकास, समृद्धि कायम गर्न लोकतान्त्रिक गठबन्धनको महत्वपूर्ण भूमिका रहेको बताउँदै उनले सो विषयलाई लिएर राप्रपाले गठबन्धनलाई असर पर्नेगरी निर्णय गर्न नहुने बताए ।

गठबन्धनले राप्रपालाई प्रतिनिधिसभामा सात सिट दिने समझदारी गरेपछि पार्टीको झापा क्षेत्र नम्बर–३ मा अत्याधिक सम्भावना देखिएकाले महामन्त्री लिङदेनलाई त्यहाँबाट उम्मेदवार बनाउने सहमति भएको पार्टीका प्रवक्ता भुवन पाठकले जानकारी दिए ।

राप्रपाले झापा क्षेत्र नम्बर–३ अतिरिक्त मकवानपुर–१, दैलेख–१, पर्सा–१, काठमाडौं–७ मा उम्मेदवारको टुंगो लगाइसकेको छ । बाँके र धनुषा दुई स्थानमा समझदारी हुनका लागि छलफल भइरहेको थियो ।

राप्रपाले सोही विषयलाई लिएर थप निर्णय लिन सोमबार (आज) ३ बजे केन्द्रीय कार्यसम्पादन समितिको बैठक बोलाएको छ ।

आगामी मंसिरमा हुने प्रतिनिधिसभा र प्रदेशसभाको निर्वाचनमा नेकपा एमाले र नेकपा माओवादी केन्द्रलगायतका वाम गठबन्धन तथा चुनावपछिको एकता कायम गर्ने सहमति भएपछि निर्माण भएको लोकतान्त्रिक गठबन्धनमासमेत चुनावमा सिट संख्यामा बाँडफाँट भएको हो । रासस
