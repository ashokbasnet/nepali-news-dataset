देश र नागरिकको हितमा कांग्रेस : गगन थापा

फाइल फोटोकांग्रेस चुनाव प्रचार–प्रसार समितिले इलामको माई नगरपालिका दानाबारीस्थित शुक्रबारेबजारमा मंगलबार आयोजना गरेको चुनावीसभामा उनले कांग्रेस नेतृत्वको वर्तमान सरकारले राष्ट्रिय हितलाई सर्वाेपरि ठानेर प्रदेश नम्बर–२ को चुनाव सारेको स्पस्ट पारे ।

पूर्वमन्त्रीसमेत रहेका नेता थापाले चुनाव सारेर राष्ट्रलाई निकास दिन खोजेको उल्लेख गर्दै ‘सिंगो राष्ट्रलाई एकीकृत बनाउने प्रयास कांग्रेसको छ’–भने ।

‘देश र नागरिकको हितमा कांग्रेस दृढताकासाथ उभिएको छ’ भन्दै उनले तेस्रो चरणको निर्वाचन तोकिएकै मितिमा हुने र त्यसमा पनि राजपा भाग नलिए उसलाई नै घाटा हुने बताए ।

कांग्रेसका केन्द्रीय सदस्य विश्वप्रकाश शर्माले संविधान कार्यान्वयनसँग जोडिएका यो निर्वाचनमा इलामका सबै स्थानीय तहमा कांग्रेसका उम्मेदवारलाई विजय गराउन पार्टीका प्रत्येक कार्यकर्ताको साझा दायित्व भएको उल्लेख गर्दै दोस्रो चरणको निर्वाचनबाट कांग्रेस पहिलो पार्टी भएर उदाउने दाबी गरे ।

सांसद नगेन्द्र कुमाल, सो नगरपालिकाका प्रमुख पदका उम्मेदवार विष्णु कार्की, उपप्रमुख चन्द्रमाया लिम्बू र पार्टीका जिल्ला सचिव खगेन्द्र देवानलगायतले संविधान कार्यान्वयन तथा नगरपालिकाको विकास र समृद्धिका लागि कांग्रेसका उम्मेदवारलाई विजयी गराउनुपर्ने आवश्यकतामाथि जोड दिए । रासस
