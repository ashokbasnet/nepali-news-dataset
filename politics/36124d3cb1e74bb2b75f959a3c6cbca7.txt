काठमाडौंमा खुला क्षेत्र मासिएकामा संसदमा आपत्ति

संसद बैठकको विशेष समयमा सांसद भीमसेनदास प्रधानले उपत्यकावासीले खुला स्थान कायम राख्ने लक्ष्यका साथ बसपार्क बनाउन दिइएको स्थानमा व्यावसायिक भवन बनाउन दिइनु गलत भएको धारणा व्यक्त गरे ।

उनले काठमाडौंको खुला स्थान सरकारी निकाय र जग्गा दलालले मनपरी तवरले व्यक्तिको नाममा दर्ता गराएको भन्दै एकाध वर्षमा यहाँ खुला स्थान नै नपाइने अवस्था सिर्जना हुने भन्दै सरकारको ध्यानाकर्षण गराए ।

सांसद प्रधानले खुला स्थानको अतिक्रमण नरोकिए काठमाडौं उपत्यकाका सांसदले सार्वजनिकरुपमा नै प्रतिरोध गर्ने पनि बताए ।

सांसद भीम आचार्यले १२ हजार बढी कोसी बाँधपीडितलाई तत्काल वासस्थान र उचित क्षतिपूर्ति उपलब्ध गराउन सरकारी निकायले विशेष ध्यान दिनुपर्नेमा जोड दिए ।

सांसद डा. सुबोध पोखरेलले सप्तरीमा पछिल्लो दिनमा जंगलीहात्तीको अतिक्रमणले जनधनको क्षति भएको भन्दै हात्ती नियन्त्रण र उचित क्षतिपूर्ति दिन आग्रह गरे ।

सांसद सीपी मैनालीले सबै दललाई स्थानीय तहको निर्वाचनमा भाग लिन नदिइने मनसायका साथ निर्वाचन चिह्न नै नदिने प्रवृत्ति गलत रहेको भन्दै विद्यामान कानुनी व्यवस्था हटाउन आग्रह गरे ।

सांसद प्रेम सुवालले मुलुकको हितका लागि सरकारले संसदमा दर्ता गराएको संविधान संशोधनको प्रस्ताव फिर्ता लिनुपर्ने र स्थानीय तहको निर्वाचनको सुनिश्चितता गर्नुपर्नेमा जोड दिए ।

सांसद विश्वेन्द्र पासवान, हरिचरण साह, गंगा चौधरीले संविधानको भावनाविपरीत गएर सरकारले साना दललाई निर्वाचनमा भाग लिन नदिने उद्देश्यका साथ गतिविधि गरेको र निर्वाचन चिह्न नदिने काम गरेको गुनासो गरे ।

सांसद जनकराज जोशीले अख्तियार दुरुपयोग अनुसन्धान आयोगमा प्रमुख आयुक्तको नियुक्त नगरिनु संविधानको मर्म र भावनाविपरीत भएको उल्लेख गरे ।

उनले आयोगको कार्यक्षेत्रबाट हटाइएको अनुचित कार्यसम्बन्धी विधेयक तत्काल संसदमा ल्याउन र पारित गर्नसमेत आग्रह गरे ।

सांसदहरु अञ्जना ताम्ली, वीरबहादुर बलायरले असिनापानीपीडित जनतालाई राहत दिन आग्रह गरे । रासस
