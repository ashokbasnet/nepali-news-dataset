‘हत्या’अघि  मदन भण्डारी र दाहालबीच गम्भीर छलफल गर्ने तय भएको थियो ?

काठमाडौं, असार १४ । राष्ट्रपति विद्यादेवी भण्डारीले नेकपा एमालेका तत्कालीन महासचिव मदन भण्डारीको रहस्यमय निधनले राष्ट्रलाई ठूलो क्षति पुगेको बताएकी छन् ।मदन भण्डारीको ६५औं जन्मजयन्तीको अवसरमा मंगलबार राजधानीमा आयोजित एक कार्यक्रममा उनले लोकतान्त्रिक शक्तिहरु एक हुनुपर्नेमा जोड दिइन् ।तर, मदन भण्डारीकी पत्नीसमेत रहेकी राष्ट्रपति भण्डारी उनको हत्याको छानबिनको विषयमा भने मौन रहिन् ।कार्यक्रममा प्रधानमन्त्री केपी शर्मा ओलीले स्वर्गीय भण्डारीको जनताको बहुदलीय जनवाद नेपालको मौलिक राजनीतिक विचार भएको दाबी गरे ।सरकार भूकम्पपीडितको नाममा राजनीति गर्ने पक्षमा नरहेको भन्दै प्रधानमन्त्री ओलीले ‘पुनःनिर्माणको काममा सरकार लागिपरेको छ’–भने ।कार्यक्रममा उपप्रधानमन्त्री एवं परराष्ट्रमन्त्री कमल थापाले स्वर्गीय भण्डारीले बामपन्थी आन्दोलनलाई प्रजातान्त्रिकरण गरेर नयाँदिशा दिएको धारणा राखे ।यस्तै, नेकपा माओवादी केन्द्रका अध्यक्ष पुष्पकमल दाहालले स्व. भण्डारीको ‘हत्या’ हुनुअघि आफूसँग कम्युनिष्ट आन्दोलनकोबारेमा एजेन्डासहित गम्भीर छलफल गर्ने तय भएको जिकिर गरे ।‘भण्डारीसँगको संवादले ठोसरुप लिन पाएको भए कम्युनिष्ट आन्दोलनमा क्रम भंगता भइ नयाँ दिशा प्राप्त हुने थियो’ भन्ने दाहालको दाबी थियो ।कार्यक्रममा मदन मण्डारी राष्ट्रिय पुरस्कारबाट ग्रामीण दूरसन्चारका अभियन्ता महावीर पुन र वरिष्ठ मुटुरोग विशेषज्ञ डा. भगवान कोइरालालाई सम्मान गरिएको थियो ।पुरस्कारको राशी जनही १ लाख रुपैयाँ रहेको छ ।
