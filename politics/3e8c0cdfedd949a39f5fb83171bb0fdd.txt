विज्ञापनमा गल्ती, कांग्रेस कार्यकर्ताले गरे पत्रिकाको कार्यालयमा तालाबन्दी

स्थानीय पत्रिकामा प्रकाशित विज्ञापनमा कांग्रेसका तर्फबाट वडा नम्बर–७ बाट निर्वाचित वीरवल थापाको नामबाट छापिएको ‘आभार व्यक्त’ विज्ञापनमा ‘एमालेबाट निर्वाचित म’ भन्ने उल्लेख छ ।

पत्रिकाले यसअघिदेखि नै आफ्नोविरुद्धमा विभिन्न प्रपोगन्डा गर्ने गरेको आरोप लगाउँदै थापा र उनीसमर्थित कार्यकर्ताले पत्रिकाको कार्यालयमा तालाबन्दी गरेका हुन् ।

पत्रिकाका सम्पादक केदार चौहानले उर्लाबारीमा रहेको पत्रिकाको कार्यालयमा सोमबार बिहान १० बजेतिर आएका कांगेस कार्यकर्ताले तालाबन्दी गरेको जानकारी दिए ।

चौहानले पत्रिकामा छापिएको विज्ञापनमा गल्तीका कारण ‘कांग्रेसबाट निर्वाचित’ हुनुपर्नेमा ‘एमालेबाट निर्वाचित’ हुन गएको बताए ।

थापाले भने आफ्नो चरित्र हत्या गर्न खोजेको आरोप लगाएका छन् । ‘बिनाजानकारी विज्ञापन आएको छ’–निर्वाचित थापाले भने–‘त्यसमा पनि यतिको ठूलो गल्ती हुन सक्दैन, मेरो चरित्र हत्या गर्न खोजिएको छ ।’
