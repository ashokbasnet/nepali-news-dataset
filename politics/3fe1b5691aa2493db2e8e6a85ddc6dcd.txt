देउवाले दिए चेतावनी, ‘निरंकुशताविरुद्ध लड्नका लागि तयार हुनोस्’

शनिबार नेपाली कांग्रेस काठमाडौं जिल्ला भेलाको काठमाडौंमा उद्घाटन गर्दै उनले संसदमा दोस्रो भएपनि जिम्मेवारीको दृष्टिकोणले कांग्रेस पहिलो पार्टी भएको भन्दै कम नआँक्न चेतावनी दिए ।

उनले नेपाली कांग्रेसको सिद्धान्त र विचारमा कम्युनिष्टहरु आएको र परिवर्तन सबै कांग्रेसको पालामा भएको भन्दै मनोबल उच्च राखेर काम गर्न कार्यकर्तालाई निर्देशन दिए ।

सरकारमा गएपछि कम्युनिष्टहरुको चरित्र उदांगिएको भन्दै उनले कम्युनिष्ट अधिनायकवाद कुनै हालतमा स्वीकार्य नहुने बताए ।

सरकार निरंकुश बाटोमा अगाडि बढेको जिकिर गर्दै सभापति देउवाले निरंकुशताविरुद्ध लड्नका लागि तयार हुन कार्यकर्तालाई निर्देशन दिए ।

संविधान च्यात्ने, बहिस्कार गर्ने र मधेस आन्दोलनका सबै शक्तिलाई कांग्रेसले चुनावमा ल्याएको स्मरण गर्दै उनले मुलुकलाई निकास दिने कार्यमा कांग्रेसको भूमिका महत्वपूर्ण भएको बताए ।

उनले कांग्रेस एक भएको र सबैलाई एक बनाएर लैजाने प्रण गर्दै चुनौती सामना गर्दै अगाडि बढ्ने बताए ।

कार्यक्रममा कांग्रेस महामन्त्री डा. शशांक कोइरालाले इतिहास, विचार र कार्यकर्तालाई साथ लिएर कांग्रेस अगाडि बढ्ने बताए ।

माओवादीलाई पहिलो पार्टी बनाएर तेस्रोमा झार्ने र नेकपा एमालेलाई पहिलो बनाएर तेस्रोमा पुर्‍याउने पनि कांग्रेस नै हुने उनको भनाइ थियो ।

यस्तै, पूर्वमहामन्त्री प्रकाशमान सिंहले पार्टीभित्र सैद्धान्तिक बहस आवश्यक रहेको भन्दै पार्टी दोस्रो स्थानमा पुग्नुमा नेतृत्व दोषी रहेको जिकिर गरे ।

उनले विगतका गल्ती सच्याउँदै पाँच वर्ष जनताकाबीचमा जानुपर्ने बताए ।

अर्का नेता प्रकाशशरण महत र गगन थापाले परिणामुखी र वैधानिक तरिकाले पार्टी सन्चालन भए पाँच वर्षभित्र कम्युनिष्ट पत्तासाफ हुने दावी गरे ।

उनीहरुले कांग्रेस कसैका कारण नभइ आफ्नै कारणले पराजित भएको भन्दै सुदृढीकरणमा लाग्नुपर्नेमा जोड दिए ।

थापाले वर्तमान सरकार बरालिन थालेको भन्दै लगाम लगाएर कांग्रेसले ठेगानमा ल्याउने बताए ।

काठमाडौं जिल्ला भेलाले नेपाली कांग्रेसको भावी कार्यदिशा र पार्टीले तय गर्ने बाटोकाबारेमा सुझाव दिने जनाइएको छ ।
