 एमाओवादीले किन उठायो राष्ट्रिय सहमतिको सरकारको कुरा ? पढ्नोस् नारायणकाजीको जवाफ

काठमाडौं, वैशाख ३० । एकीकृत नेकपा माओवादीका उपाध्यक्ष नारायणकाजी श्रेष्ठले शान्तिप्रक्रियालाई पूर्णता दिने विषयमा सरकारले तत्परता नदेखाएका कारण आफूहरुले राष्ट्रिय सहमतिको सरकारको विषय उठाएको बताएका छन् ।आफ्नै निवास हात्तीवन, ललितपुरमा विहीबार पत्रकार सम्मेलन गरी उनले ‘भूकम्पपछिको पुनःनिर्माण, राष्ट्रिय समस्याको समाधान तथा तराई–मधेसमा देखिएका असन्तुष्टिलाई सम्बोधन गर्नेतर्फ सरकार जुन गम्भीरताकासाथ लाग्नुपथ्र्यो, त्यो नहुनु दुःखद् हो’–भने ।सरकारको नेतृत्वकर्ता नेकपा एमाले र आफ्नो पार्टीबीच पछिल्लोपटक भएको ९ बुँदे सहमतिले शान्तिप्रक्रियाका बाँकी काम पूरा गर्ने र थाँती रहेका राष्ट्रिय समस्या समाधान गर्ने विश्वास व्यक्त गर्दै उनले कुनैपनि बहानामा कुनैपनि दल भाग्न नपाउने स्पस्ट पारे ।नेपालको परराष्ट्र नीति दुबै छिमेकी मुलुकसँग समान सम्बन्ध राखेर अगाडि बढ्ने उल्लेख गर्दै पूर्वपरराष्ट्रमन्त्री श्रेष्ठले विदेशीको अनावश्यक चलखेल बढेकाले त्यसलाई रोक्न सुझबुझपूर्ण निर्णय गरिएको बताए ।कार्यतालिका तयार गरेर शान्तिप्रक्रियाको बाँकी कार्यभार पूरा गर्न प्रमुख सत्तारुढ दलबीच सहमति भएको उनको कथन थियो ।राष्ट्रिय सहमतिको कुरा गर्दा कुनै दलले अर्कोलाई धोका दियो भन्नु तथा आरोप–प्रत्यारोप गर्नु पूर्णतः गलत भएको जनाउँदै उपाध्यक्ष श्रेष्ठले राष्ट्रिय सहमति मुलुकको आवश्यकता भएको स्पस्ट पारे । रासस

फाइल फोटो
