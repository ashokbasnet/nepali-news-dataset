सत्तापक्ष र प्रतिपक्ष कांग्रेसबीच के भयो सहमति ? ‘मंगलबारदेखि हाउस चल्छ’ (भिडियोसहित)

काठमाडौं, असार १३ । प्रमुख प्रतिपक्ष नेपाली कांग्रेसले व्यवस्थापिका–संसदमा उठाएका मागहरुको सम्बोधनका लागि सत्तापक्ष र प्रतिपक्षी दलका सातजना सांसद सम्मिलित कार्यदल बनाउने सहमति भएको छ ।दुई पक्षबीच यो सहमतिसँगै केही दिनदेखि संसदमा देखिएको अवरोध हट्ने सम्भावना बढेको छ ।भूकम्पप्रभावितलाई एकमुष्टरुपमा २ लाख रुपैयाँ दिनुपर्ने माग राखी प्रमुख विपक्षी नेपाली कांग्रसले सोमबारको संसद बैठकमा पनि अवरोध गर्‍यो ।बैठकमा बोल्दै नेपाली कांग्रसका सांसद एवं पूर्वअर्थमन्त्री रामशरण महतले भूकम्पपीडितका लागि ५० अर्ब छुट्टाइएकोमा २४ करोडमात्रै खर्च भएको भन्दै सरकारको काम गर्ने गति निकै सुस्त भएको आरोप लगाए ।उनले सरकारले आफ्ना पार्टी कार्यकर्ताहरुलाई काम गर्ने ठेक्का दिएको दाबीसमेत गर्दै यसको छानबिन गर्नसमेत माग गरे ।कांग्रसको अवरोधपछि फेरि साढे ३ बजे बस्ने गरी संसदको बैठक बोलाइएको थियो ।तर, दलहरुकोबीचमा छलफल गरेर अघि बढ्ने सहमति भएपछि संसदको बैठक सूचना टाँसेर स्थगित गरियो ।सत्तापक्ष र प्रतिपक्षबीच भएको छलफलमा कार्यदल बनाएर अघि बढ्ने र निकासको खाका बनाउने सहमति भयो । कार्यदलमा दुबै पक्षका नेताहरु रहेका छन् ।कार्यदलले सहमतिको खाका तयार गरेपछि प्रधानमन्त्री केपी ओली र नेपाली कांग्रेसका सभापति शेरबहादुर देउवासँग छलफल गरेर टुंगोमा पुग्ने कांग्रेस सांसद रामशरण महतले जानकारी दिए ।नेपाली कांग्रेसले उठाएका माग पूरा गर्नपनि केही समय लाग्ने भएकोले यसलाई कांग्रेसले बुझ्नुपर्ने कानुनमन्त्री अग्नि खरेलको भनाइ छ । मंगलबारको बैठक सुचारु हुने मन्त्री खरेलको विश्वास छ । एक रिपोर्ट (भिडियो हेर्नुहोस्) ।
