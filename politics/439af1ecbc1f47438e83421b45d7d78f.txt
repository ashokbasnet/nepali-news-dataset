एमालेको मेची-महाकाली राष्ट्रिय अभियान सुरु, ओलीले लगाए यस्तो आरोप 

झापाको काँकडभिट्टामा पार्टी अध्यक्ष केपी शर्मा ओलीले पार्टी सचिव तथा प्रदेश नम्बर–१ का संयोजक भीम आचार्यलाई राष्ट्रिय झन्डा हस्तान्तरण गर्दै अभियानको शुभारम्भ गरे ।

एमालेको राष्ट्रिय अभियान शुभारम्भ गर्दै अध्यक्ष ओलीले संविधान कार्यान्वयन हुन नदिने षड्यन्त्रलाई परास्त गर्न आह्वान गरे ।

उनले सरकारमै रहेका दलहरु संविधान कार्यान्वयन गरी चुनाव हुन नदिने षड्यन्त्रमा लागिरहेको आरोप लगाए ।

जनताका अधिकार सुनिश्चित गर्न नदिनेहरुलाई जनताले नै ठीक पार्नुपर्ने उनको भनाइ थियो ।

अध्यक्ष ओलीले चुनाव हुन नदिने, संविधान कार्यान्वयन हुन नदिने, लोकतन्त्रलाई संस्थागत हुन नदिने र हिंसा भड्काउन खोज्नेहरु सक्रिय हुन थालेकोतर्फ सचेत रहन आग्रह गरे ।



राष्ट्रको एकता र समृद्धि तथा राष्ट्रियता कमजोर बनाउने कुनैपनि प्रयास आफूहरुले नमान्ने उनको घोषणा थियो ।

मधेसी मोर्चाले संविधान संशोधन गर्न राखेको मागप्रति लक्षित गर्दै अध्यक्ष ओलीले संविधान र कानुन मानेर एमाले अघि बढ्ने भएकाले कसैका आधारहीन मागमा सहमति र सम्झौता नगर्ने बताए ।

उनले जनताबाहेक अरु कसैको आदेशसमेत एमालेले नमान्ने बताए ।

सो अवसरमा एमाले महासचिव ईश्वर पोखरेलले सामाजिक सद्भाव र एकता कायम राख्न आफूहरुले मेची–महाकाली अभियानको शुभारम्भ गरेको बताए ।

उनले एमालेले सुरु गरेको अभियान कसैकाविरुद्ध नभएको भन्दै अभियान रोक्ने प्रयास भए कडा प्रतिकार गर्ने चेतावनी पनि दिए ।

अभियानकैक्रममा एमालेले शनिबार झापाको बिर्तामोड र दमकमासमेत आमसभा गरेको छ । सभामा वरिष्ठ नेता झलनाथ खनाल र माधवकुमार नेपालले सम्बोधन गरे ।

एमालेले सुरु गरेको मेची–महाकाली राष्ट्रिय अभियानमा पार्टीका शीर्ष नेता सहभागी छन् ।

सामाजिक सद्भाव र राष्ट्रिय एकता अभिवृद्धिका लागि भन्दै अभियान सुरु गरिएको एमालेले जनाएको छ । पूर्वबाट सुरु भएको अभियान १५ दिनसम्म चल्ने बताइएको छ ।
