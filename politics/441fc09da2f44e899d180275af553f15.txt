पूर्वमन्त्री मंगलसिद्धि मानन्धरको निधन

अपडेटःकाठमाडौं, असार १७ । पूर्वमन्त्री तथा संघीय समाजवादी फोरम नेपालका नेता डा.मंगलसिद्धि मानन्धरको शुक्रबार बिहान पौने ११ बजे निधन भएको छ ।लामो समयदेखि पिसाबथैलीको क्यान्सरबाट पीडित ७५ वर्षीय मानन्धरको निधन भने हृदयाघातबाट भएको जनाएको छ ।एक साताअघिमात्रै भारतमा पिसाबथैलीको क्यान्सरको उपचार गराएर फर्किएका मानन्धरलाई विमानस्थलबाट सीधै नर्भिक अस्पताल लगिएको थियो ।स्वर्गीय मानन्धरको पार्थिव शरीरलाई शनिबार बिहान ७ बजेदेखि ८ बजेसम्म पार्टी कार्यालय कोटेश्वर, ८ः३० देखि ९ः३० सम्म त्रिचन्द्र क्याम्पस, १०ः०० बजेदेखि १२ः०० बजेसम्म खुलामन्चमा श्रद्धाञ्जलिका लागि राखिनेछ ।१२ बजे खुलामन्चबाट शवयात्रा गर्दै पशुपति आर्यघाटमा लगेर अन्तिम संस्कार गरिने पारिवारिक स्रोतले जनाएको छ ।त्रिभुवन विश्वविद्यालयका प्राध्यापक मानन्धर २०५६ सालमा एमालेबाट सांसदमा निर्वाचित भएका थिए भने पहिलो संविधानसभामा पनि एमालेबाटै समानुपातिक सभासद बनेका थिए ।तर, दोस्रो संविधानसभाको चुनावअघि उनी संघीय समाजवादी पार्टीमा प्रवेश गरेका थिए ।राष्ट्रिय योजना आयोगको उपाध्यक्षसमेत भएका मानन्धर २०६२/०६३ पछि बनेको सरकारमा एमालेको तर्फबाट शिक्षामन्त्री बनेका थिए ।उनका श्रीमती, दुई छोरा र एक छोरी रहेका छन् ।
