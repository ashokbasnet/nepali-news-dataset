बन्दका कारण पर्सावासीको जनजीवन प्रभावित, आधादर्जन सवारी–साधन तोडफोड

वीरगन्ज राजधानी संघर्ष समितिको आह्वानमा गरिएको एकदिने बन्दकाक्रममा आन्दोलनकारीले बिहीबार बिहानैदेखि वीरगन्जका विभिन्न चोकमा टायर बाली सार्वजनिक तथा निजी यातायात, बजार, उद्योग वित्तीय संस्था र विद्यालय बन्द गराएपछि जिल्लावासीको जनजीवन प्रभावित भएको हो ।

प्रदेश नम्बर–२ को अस्थायी राजधानी जनकपुर तोकिएको विरोधमा स्थानीयले बिहानैदेखि वीरगन्जको घन्टाघर, आदर्शनगर, छपकैया, मुर्ली, पावरहाउस, गन्डक, नगवार, इनर्वालगायतका चोकमा टायर बाली प्रदर्शन गरिरहेका छन् ।

बन्दका कारण वीरगन्जबाट विभिन्न जिल्लातर्फ सन्चालन हुने लामो तथा छोटो दूरीका सर्वजनिक सवारी–साधन नचलेपछि यहाँको बसपार्कमा सयौं यात्री अलपत्र परेका छन् ।

बन्दको अवज्ञा गरेको भन्दै वीरगन्जको घन्टाघर चोकमा आन्दोलनकारीले करिब आधादर्जन सवारी–साधन तोडफोड गरेका छन् ।

आन्दोलनकारीले दुईओटा चारपांग्रे र चारओटा तीनपांग्रे इ–रिक्सामा तोडफोड गरेको प्रहरीले जनाएको छ ।

एम्बुलेन्स, वारुणन्त्र, पर्यटक सवार वाहन, सन्चारमाध्यमका सवारी–साधन, मोटरसाइक, साइकलबाहेकका सबै सवारी–साधन सन्चालनमा आन्दोलनकारीले रोक लगाएका छन् । होटल र औषधि पसलमात्र सन्चालन गर्न दिएका छन् ।

बन्दकाक्रममा हुनसक्ने जनधनको क्षति रोक्न वीरगन्जका चोकचोकमा उल्लेख्य संख्यामा नेपाल प्रहरी तथा सशस्त्र प्रहरी परिचालन गरिएको जिल्ला प्रशासन कार्यालयले जनाएको छ । रासस
