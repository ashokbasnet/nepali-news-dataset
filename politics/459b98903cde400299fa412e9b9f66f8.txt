ग्यासको कृत्रिम अभाव र कालोबजारीयालाई नियन्त्रण गर्न एमालेको ध्यानाकर्षण 

काठमाडौं, वैशाख ३ । नेकपा एमालेले पेट्रोलियम पदार्थ र खाना पकाउने एलपी ग्यासको सहज वितरणको व्यवस्था मिलाउन सरकारको ध्यानाकर्षण गराएको छ ।पार्टी केन्द्रीय कमिटीको छैटौं बैठकले खाना पकाउने ग्यासमा देखिएको कृत्रिम अभाव र कालोबजारीयाहरुलाई कडाइकासाथ नियन्त्रण गर्न ध्यानाकर्षण गराएको हो ।बैठकले संविधान घोषणा भएको ६ महिना बितिसक्दा पनि संसदको नियमावली बन्न नसकेको भन्दै नेपाली कांग्रेसलगायतका सबै दललाई गम्भीर भएर नियमावलीलाई अन्तिमरुप दिन आग्रह गरेको छ ।भूकम्प गएको वर्ष बित्नलाग्दा पनि राहत र पुनःनिर्माणको काम अगाडि बढ्न नकसेकेको भन्दै पुनःनिर्माणको कामलाई द्रुत र प्रभावकारी बनाउन सरकारसँग माग पनि गरिएको छ ।बैठकले संविधान घोषणापछि पार्टीलाई संघीयताअनुरुप लैजान प्रदेश कमिटी गठन गर्ने त्यसको अन्तिम टुंगो स्थायी कमिटीले लगाउने निर्णय भएको एमाले सचिव एवं प्रचार–प्रसार विभाग प्रमुख योगेश भट्टराईले जानकारी दिए ।तराई–मधेसमा आन्दोलनरत् पार्टीहरुसँग वार्ता र छलफल गर्ने निर्णय पनि गरिएको वरिष्ठ नेता झलनाथ खनालले जानकारी दिए ।
