राष्ट्रिय सरकार गठनका लागि पहल थाल्ने माओवादीको निर्णय

काठमाडौं, असार १८ । नेकपा माओवादी केन्द्रले राष्ट्रिय सहमतिको सरकार गठनका लागि पहल गर्ने निर्णय गरेको छ ।शनिबार काठमाडौंमा बसेको माओवादी केन्द्रको सचिवालय बैठकले मधेसवादी दलहरुलाईसमेत सहमतिमा ल्याएर संविधानको कार्यान्वयन गर्न राष्ट्रिय सहमतिको सरकार गठन गर्नुपर्नेमा जोड दिएको हो ।बैठकले सहमतीय सरकार गठनका लागि पहल गर्ने जिम्मेवारी पार्टी अध्यक्ष पुष्पकमल दाहाललाई दिएको छ ।बैठकले नेकपा एमालेसँग भएको शान्तिप्रक्रियासम्बन्धी ९ बुँदे र सरकार परिवर्तनसम्बन्धी भएको भनिएको ‘भद्र सहमति’ कार्यान्वयनका लागि कुरा गर्ने निर्णय पनि गरेको छ ।बैठकले सहमति कार्यान्वयनका लागि एमालेले इमान्दारिता नदेखाएको आरोप पनि लगाएको छ ।माओवादी केन्द्रले महाधिवेशनपछि पार्टीको केन्द्रीय समिति १ सय ५१ सदस्यीय, प्रदेश समिति ९९ सदस्यीय र जिल्ला समिति ७५ सदस्यीय बनाउन प्रस्ताव गरेको छ ।
