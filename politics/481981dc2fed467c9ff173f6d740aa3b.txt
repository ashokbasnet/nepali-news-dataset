मन्त्रिपरिषद निर्णयः चार भारतीयको नागरिकता खारेज, ‘गुगल ब्वाइ’ प्रतिष्ठानलाई एक करोड

काठमाडौं, असार ३१ । मन्त्रिपरिषदको शुक्रबारको बैठकले विकसित राजनीतिक परिस्थितिको समीक्षा गर्दै व्यवस्थापिका–संसमा दर्ता भएको अविश्वास प्रस्तावको सामना गर्ने निर्णय गरेको छ ।

प्रधानमन्त्री निवास बालुवाटारमा बसेको बैठकले नेकपा माओवादी केन्द्र र नेपाली कांग्रेससहितका दलले ल्याएको सरकारविरुद्धको अविश्वास प्रस्तावको सामना गरी संविधानबमोजिम अघि बढ्ने निर्णय गरेको सूचना तथा सन्चारमन्त्री शेरधन राईले बताए ।

माओवादी केन्द्रले अविश्वासको प्रस्तावमा छलफल नभएसम्म बजेट आश्रित विधेयक पारित नगर्ने अडान लिएको सम्बन्धमा पत्रकारको जिज्ञासामा सरकारका प्रवक्ता राईले भने–‘त्यो उहाँहरुको कुरा हो । सरकार संविधान र विधिसम्मत ढंगले अघि बढ्नेछ ।’

माओवादी केन्द्रले सरकारलाई दिएको समर्थन फिर्ता लिइ बुधबार कांग्रेससँग मिलेर सो प्रस्ताव दर्ता गराएको थियो ।

चिकित्सा ऐनको मस्यौदा पारित बैठकले ‘नेपाल स्वास्थ्य चिकित्सा शिक्षा सेवा ऐन’को मस्यौदालाई संसदमा प्रस्तुत् गर्ने निर्णय गरेको राईले बताए । सो मस्यौदाले चिकित्सक डा. गोविन्द केसीको मागलाई केही हदसम्म सम्बोधन गर्ने बुझिएको छ ।

यसैगरी, पाटन स्वास्थ्य विज्ञान प्रतिष्ठान, ललितपुरलाई विशिष्ट स्वास्थ्य सेवा सन्चालनका लागि आवश्यक मेसिनरी खरिदका लागि रु २० करोड पुँजीगत अनुदान उपलब्ध गराउने निर्णय गरेको छ ।

चार भारतीयको नागरिकता खारेज जिल्ला प्रशासन कार्यालय, बाँकेमा झुठो विवरण दिइ नागरिकता लिने भारतीय नागरिक मतौवा कुर्मी, नन्दकिशोर कुर्मी, रामानन्द कुर्मी र रामचरित्र कुर्मीको नागरिकता कानुनबमोजिम रद्द गरी नागरिकता दिने सम्बन्धित कर्मचारीलाई छानबिन गरी कारबाही गर्ने निर्णय गरेको छ ।

‘गुगल ब्वाइ’ प्रतिष्ठानलाई रु एक करोड ‘गुगल ब्वाइ’बाट चर्चित आदित्य दाहाल प्रतिष्ठानलाई आवास र सवारी–साधन तथा साधना केन्द्र स्थापनाका लागि रु एक करोड अनुदान दिने निर्णय सरकारले गरेको छ ।

लगानी बोर्डमा नियुक्ति बैठकले लगानी बोर्डको सदस्यमा नेपाल उद्योग वाणिज्य महासंघका वरिष्ठ उपाध्यक्ष भवानी राणा र नेपाल चेम्बर अफ कमर्सका अध्यक्ष राजेशकाजी श्रेष्ठलाई नियुक्त गरेको छ ।

यस्तै, ऋण असुली न्यायाधीकरणको सदस्यमा मानबहादुर अर्याल नियुक्त भएका छन् ।

दुई सचिवमा बढुवा बैठकले न्याय सेवाको विशिष्ट सेवामा बढुवा गरी मणिराम ओझालाई सत्यनिरुपण तथा मेलमिलाप आयोगमा पदस्थापन गरेको छ भने प्रशासनतर्फ उपराष्ट्रपति कार्यालयका सहसचिव पुरुषोत्तम पौडेललाई बढुवा गरी क्षेत्रीय प्रशासन कार्यालय, सुर्खेतमा पदस्थापन गरेको छ । रासस
