वैद्य पतन हुने गुरुङको चेतावनी

भक्तपुर, जेठ ३ । नेकपा क्रान्तिकारी माओवादीका नेता देव गुरुङले ‘पार्टी अध्यक्ष मोहन वैद्यले कम्युनिष्ट धार र राष्ट्रियताको विषयलाई छाडे पतन हुने’ चेतावनी दिएका छन् ।रफत सन्चार क्लब भक्तपुरले सोमबार गरेको साक्षात्कारमा नेता गुरुङले एकीकृत माओवादीसँग छिट्टै हुने पार्टी एकतामा सहभागी नभए वैद्य पतन भएर जाने बताएका हुन् ।उनले कम्युनिस्टहरुबीच एकताको विकल्प नभएको भन्दै वैद्यले ‘कम्युनिस्ट धार र राष्ट्रियताको मुद्दा छाडे बाबुराम भट्टराईकै स्थानमा पुग्ने’ बताए ।नेता गुरुङले ‘एकीकृत नेकपा माओवादी अध्यक्ष पुष्पकमल दाहालले आफ्नो हठ त्यागेर भएका गल्तीको समीक्षा गर्दै अब नयाँ कार्यदिशातर्फ अघि बढ्न तयार भएकाले पार्टी एकीकरण हुन लागेको’ बताए ।१३ बुँदे प्रस्तावका आधारमा एकीकरणको सहमति भएपनि पदीय बाँडफाँटको विषयमा भने कुनै छलफल नभएको उनको भनाइ थियो ।
