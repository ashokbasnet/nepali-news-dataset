संसदमा प्रधानमन्त्रीको जवाफ, यसरी गरे कटाक्ष (भिडियोसहित)

काठमाडौं, वैशाख ३१ । प्रधानमन्त्री केपी शर्मा ओलीले वर्तमान सरकार अर्को प्रतिनिधिसभाको निर्वाचनसम्म रहने दाबी गरेका छन् ।नीति तथा कार्यक्रममाथि उठेका प्रश्नको शुक्रबार व्यवस्थापिका–संसदमा जवाफ दिँदै प्रधानमन्त्री ओलीले कसैले टिका–टिप्पणी गर्दैमा सरकार नहट्ने प्रस्ट गरे ।संविधानले संसदको अवधि ७४ माघ ७ सम्मका लागि भनेकाले सरकार अनन्तकालका लागि नहुने र आवधिक निर्वाचन गरिने उनले बताएका हुन् ।आफ्नो सरकारलाई ‘म्यादी’ भनेकामा टिप्पणी गर्दै प्रधानमन्त्री ओलीले ‘लोकतन्त्रमा समय समयमा निर्वाचनका लागि जनतामा जानुपर्ने र आवश्यक परे सरकारले संसदसमेत परिवर्तन गर्नसक्ने भएपनि सबैले स्थिरतामै जोड दिनुपर्छ’–भने ।प्रधानमन्त्री ओलीले सरकारले नीति तथा कार्यक्रमलाई ‘कर्मकान्डी’ भयो भनेर टिप्पणी गरिएकामा पनि आक्रोश पोखे ।उनले नीति तथा कार्यक्रमभन्दा छलफलचाहिँ कर्मकान्डी भएको जवाफ दिए ।नीति तथा कार्यक्रम देश बनाउने आकांक्षा र विकासको सोचकासाथ ल्याइएको जिकिर उनले गरे ।अदालतमा राजनीतिक हस्तक्षेप भएको भन्ने विपक्षीको आरोप अस्वीकार गर्दै प्रधानमन्त्री ओलीले ‘विगतमा जस्तै भागबन्डा भएन र आफ्नो भागबाट कोही परेनन् भनेको त होइन ?’ भनेर कांग्रेसलाई प्रश्न गरे ।स्थानीय चुनाव घोषणा संविधान प्रतिकूल नरहेको भन्दै उनले यसमा एकजुट हुन सबै दललाई आह्वान पनि गरे ।चुनावका लागि आवश्यक कानुनी र भौतिक पूर्वाधारको तयारीमा सरकार लागेको प्रस्ट गर्दै उनले स्थानीय तहको पुनःसंरचना गर्न केही समय लाग्ने भएकाले सरकार निर्वाचन गर्ने निर्णयमा पुगेको बताए ।प्रधानमन्त्री ओलीले काठमाडौं–निजगढ द्रुतमार्ग निर्माणमा प्रविधि र स्रोत दुबै हिसाबले सरकार समक्ष रहेको पनि बताए ।संसदको अर्थ समिति र विकास समितिले दिएको निर्देशनलाई सम्मान गर्दै द्रुतमार्ग आफैंले निर्माण गर्ने प्रस्ताव गरिएको उनले बताए ।यसैबीच, संसदबाट शुक्रबार नीति तथा कार्यक्रम बहुमतबाट पारित भएको छ । आगामी आर्थिक वर्षको बजेट जेठ १५ गते ल्याउने तयारी सरकारको छ ।

भिडियो हेर्नुहोस्
