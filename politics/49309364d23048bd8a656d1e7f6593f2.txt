संविधान कार्यान्वयनका लागि सहमति जुट्नेमा देउवा विश्वस्त

काठमाडौं, कात्तिक १३ । नेपाली कांग्रेसका सभापति शेरबहादुर देउवाले संविधान कार्यान्वयनका लागि सबै दलबीच सहमति जुट्ने विश्वास व्यक्त गरेका छन् ।

नेपाली कांग्रेस काठमाडौं क्षेत्र नम्बर ५ ले शनिबार राजधानीमा आयोजना गरेको शुभकामना आदान प्रदान तथा चियापान कार्यक्रममा कांग्रेस सभापति देउवाले संविधान कार्यान्वयन गर्नुको विकल्प नभएकाले सबै दल चाँडो सहमतिमा पुग्नु आवश्यक रहेको बताए । उनले दलहरु जुटेरमात्र मुलुकले निकास पाउने भएकाले मधेसका मुद्दा सम्बोधनका लागि समान धारणा बनाएर अगाडि बढ्नुपर्ने स्पष्ट पारे ।

राजनीतिक संकट समाधानका लागि नेपाली कांग्रेसले नेतृत्व लिने भन्दै सभापति देउवाले सानातिना विषयमा अल्झिएर समय खेर फाल्न नहुने बताए । स्थानीय र केन्द्रीय निर्वाचनपछि मुलुकले गति लिने भएकाले निर्वाचनका लागि सबै राजनीतिक शक्ति तयार हुनुपर्ने उनको भनाइ थियो ।

कार्यक्रममा कांग्रेस नेता डा. रामशरण महतले दलहरु राजनीतिक स्वार्थभन्दा माथि उठेर आर्थिक समृद्धिमा लाग्नुपर्नेमा जोड दिए ।

कार्यक्रममा सहभागी विभिन्न नेताहरुले ठूलो पार्टी भएकाले मुलुकलाई निकास दिन सबै राजनीतिक दललाई विश्वासमा लिएर अगाडि बढ्न सुझाव दिएका थिए ।
