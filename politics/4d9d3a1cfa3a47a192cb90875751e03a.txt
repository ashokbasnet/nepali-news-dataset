वर्ष २०७२ः अवरोध र चुनौती छिचोल्दै नयाँ संविधान जारी 

सन्जीब बगालेकाठमाडौं, चैत ३० । वि.सं. २०७२ साल नेपालको संवैधानिक इतिहासमा महत्वपूर्ण वर्षकारुपमा सावित हुन पुग्यो ।आफैंले आफ्नो संविधान लेख्ने नेपाली जनताको दशकौंदेखिको चाहना पूरा भयो ।विभिन्न अवरोध र चुनौती छिचोल्दै संविधानसभा संविधान जारी गर्न सफल भयो ।वि.सं. २०७१ को आखिरीमा दलहरुकाबीचमा संविधान जारी गर्ने विषयमा ठूलै विवाद उत्पन्न भएको थियो ।२०७२ साल वैशाख १२ गते आएको विनाशकारी भूकम्पपछि भने प्रमुख दलहरु संविधान जारी गर्नका लागि एक ठाउँमा उभिए ।जेठ २५ गते नेपाली कांग्रेस, नेकपा एमाले, एकीकृत माओवादी र फोरम लोकतान्त्रिकबीच मध्यरातमा भएको १६ बुँदे सहमति संविधान निर्माणका लागि कोशेढंगा सावित हुन पुग्यो ।यो सहमतिसँगै एकातिर संविधान निर्माणको काम अघि बढ्यो भने अर्कोतिर मधेसकेन्द्रित दलहरु १६ बुँदे सहमतिको विरोध गर्र्दै संविधान निर्माणको प्रक्रियाबाट बाहिरिए ।मुख्यतः सीमांकनमा असहमति जनाउँदै संयुक्त लोकतान्त्रिक मधेसी मोर्चाले संविधान निर्माण प्रक्रियाको विरोध गर्दै साउन ३१ गतेदेखि तराई–मधेसमा आम हड्ताल सुरु गर्‍यो ।भदौ ७ गते कैलालीको टीकापुरमा एसएसपीसहित ८ जना सुरक्षकर्मीको नृशंस तरिकाले हत्या भयो भने एकजना दुधे बालकको पनि हत्या भयो ।तराई–मधेसमा आन्दोलन जारी रहेकै र मधेसकेन्द्रित अधिकांश दलहरुले बहिस्कार गरिरहेकैबीच असोज ३ गते संविधान जारी भयो ।संविधानसभामा रहेका ५ सय ९८ सभासदमा ५ सय ३७ जना सभासदले नयाँ संविधानमा हस्ताक्षर गरेका छन् । नयाँ संविधानमा ३७ भाग, ३ सय ८ धारा र ९ अनुसूची रहेका छन् ।नयाँ संविधानका मुख्य विशेषताहरुमा नयाँ संविधानमा सार्वभौम र राजकीयसत्ता जनतामा रहने सात प्रदेशको संघीय संरचना, संघ, प्रदेश र स्थानीय गरी तीन तहको राज्य संरचना, संघीय र प्रदेश संसदबाट निर्वाचित संवैधानिक राष्ट्रपति, सुधारिएको संसदीय शासन प्रणाली, संसदबाट निर्वाचित प्रधानमन्त्री कार्यकारी प्रमुख, प्रधानमन्त्रीले संसद विघटन गर्न नपाउनेलगायतका विशेषता रहेका छन् ।त्यस्तै, दुई वर्षसम्म प्रधानमन्त्रीविरुद्ध अविश्वास प्रस्ताव ल्याउन नपाइने, दुई तिहाइले संविधान संशोधन गर्न सकिने, मिश्रित निर्वाचन प्रणाली, केन्द्रमा प्रतिनिधिसभा र राष्ट्रियसभासहित दुई सदनात्मक संघीय संसद, प्रतिनिधिसभामा प्रत्यक्ष निर्वाचित १६५ र समानुपातिक ११० सहित २७५ सदस्य, केन्द्रमा बढीमा २५ सदस्यीय मन्त्रिपरिषद, राष्ट्रियसभामा सात प्रदेशबाट निर्वाचित ५६ र राष्ट्रपतिबाट मनोनीत ३ सहित ५९ सदस्य, प्रदेशमा एक सदनात्मक संसद, ७ प्रदेशमा कुल सांसद ५५० रहने व्यवस्था गरिएको छ ।प्रदेशमा प्रदेश संसदबाट निर्वाचित मुख्यमन्त्री, राष्ट्रपतिबाट नियुक्त प्रदेश प्रमुख, प्रदेशमा प्रदेश संसदका कुल सांसदको २० प्रतिशतबाट नबढ्ने गरी मन्त्रिपरिषद, प्रदेश संसदमा संघीय संसदमा जस्तै ६० प्रतिशत प्रत्यक्ष र ४० प्रतिशत समानुपातिक निर्वाचन प्रणालीबाट सांसद चुनिने व्यवस्था पनि नया संविधानमा गरिएको छ ।नयाँ संविधानप्रति विश्वभरबाट समर्थन र प्रशंसा भएपनि मुलुकभित्र तराई– मधेसकेन्द्रित दलको आन्दोलन र छिमेकी भारतको असहमतिले केही प्रश्न भने उठाएको छ ।माघ ९ गते संविधानमा पहिलो संशोधन भएपछि केही असहमतिको सम्बोधन भएपनि यसको स्वीकार्यतालाई अझ व्यापक बनाउन र सम्पूर्णतामा कार्यान्वयनमा उतार्न नयाँ वर्ष २०७३ मा सबैले थप मिहेनत गर्न आवश्यक देखिन्छ ।
