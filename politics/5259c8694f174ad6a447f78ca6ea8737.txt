राजा वीरेन्द्र परिवार हत्याकान्डको मुख्य थलो त्रिभुवन सदन यस्तो बन्दैछ (भिडियोसहित)

संसारमा बिरलै हुने राजतन्त्रको समूल वंशनाशको घटना जसरी रहस्यको पर्दामा लुकेको छ, उसैगरी हत्या भएको मूलथलो नारायणहिटी परिसरको अवस्था त्योभन्दा दर्दनाक देखिन्छ ।

देशको राजधानी काठमाडौं । काठमाडौंको मुटु दरबारमार्ग । त्यसमा पनि सत्ता र शक्तिको मूल केन्द्र रहेकैबेला तात्कालीन राजा वीरेन्द्रको वंशनाश हुने गरी मच्चाइएको हत्याकान्डपछि मुलुकको राजनीतिले नै क्रमशः कोल्टो फेर्दै गयो ।

वीरेन्द्रको वंशनाशपछि बचे–खुचेको राजतन्त्रात्मक व्यवस्था मुस्किलले पाँच वर्ष पनि धानिन सकेन । २०६२/०६३ को जनआन्दोलनले राजतन्त्र अन्त्य गरेसँगै धेरै प्रधानमन्त्रीले दरबार हत्याकान्डको निष्पक्ष छानबिन अघि बढाइने र तथ्य सार्वजनिक गरिने भाषण त ठोके तर सिन्को भाँचिएन ।

बरु, राजतन्त्रको अन्त्यसँगै राजाहरुको निवास रहेको नारायणहिटीलाई संग्रहालयकारुपमा विकास गर्ने र संरक्षित गर्ने योजना बनाइयो ।

तर, गणतन्त्र आएको दशक बढी हुँदा पनि दरबारबाट संग्रहालयमा पहिचान बदलेको यस स्थानको व्यवस्थित संरक्षण हुन सकेको छैन ।

७५४ रोपनीभन्दा बढी क्षेत्रफलमा फैलिएको यही क्षेत्र कुनैबेलाको शक्तिको केन्द्र र पुञ्ज मानिथ्यो । तर, वीरेन्द्रको वंशनाश हुँदै समयले राजतन्त्रको अन्त्य गराएपछि अहिले ‘भूत बंगला’मा परिणात हुन पुगेको छ ।

२०२० सालमा राजा महेन्द्रले नयाँ स्वरुपमा निर्माण थालेको यो दरबार २०२६ मा सम्पन्न भएको थियो । दरबारको मूल प्रवेशद्वारबाट प्रवेश गर्नेबित्तिकै देबे्र भागमा अवस्थित यही त्रिभुवन सदन हत्याकान्डको मुख्य थलो थियो ।

जहाँ राजा वीरेन्द्रसहित राजपरिवारका १० सदस्यको एकै थलोमा सुनियोजित गोली प्रहारले ज्यान लिइएको थियो । हत्याकान्डलगत्तै राजा ज्ञानेन्द्रको आदेशमा गठित प्रधानन्यायाधीश र सभामुखको रहेको समितिले एउटा प्रतिवेदन त दियो तर त्यो आममानिसले पत्याउन सकेनन् ।

त्यसपछि सत्ता केन्द्रमा पुगेका अनेकन सरकारले छानबिनको आश्वासन त दिए तर कसैले ठोस काम थालेनन् ।

हत्याकान्डपछि पूर्वराजा ज्ञानेन्द्रले भत्काउन लगाएको यस सदनको भने पुनःनिर्माण भइरहेको छ तर एक दशकभन्दा बढी समयसम्म एउटा भवनले पूर्णता नपाउनु अर्को आश्चर्य बनेको छ । यद्यपि, हलको स्वरुप र रङ हत्याकान्ड पूर्ववत बनाइँदैछ ।

जब–जब अवलोकनका लागि यस स्थानमा पुगिन्छ, दरबार हत्याकान्डका साक्षी बनेर रहेका गोलीका दागहरु देखिन्छन्, हरेकको मन चसक्क पोल्छ । मन कुटुक्क काट्छ । आँखा रसाउँछ । वीरेन्द्रका त्यही शालीन मुस्कान आँखैअगाडि घरिघरि नाच्न आउँछन् ।

तर, हत्याकान्डमा मारिएकाले न्याय नपाउनेमात्र होइन, सत्यसम्म खोतल्ने आँट नगर्ने हामीहरुले दूर्दान्त इतिहासबारे भावी पुस्तालाई जीवित साक्षीकारुपमा देखाउनसक्ने थलोसम्म संरक्षण गर्ने क्षमता नदेखाउनु चाहिँ आफैमा लज्जाबोध हुने विषय हो । एक रिपोर्ट (विस्तृत भिडियोमा हेर्नुहोस्) ।
