जनतालाई राहत पुग्ने कार्यक्रम ल्याउन सरकारलाई देउवाको सुझाव

काठमाडौं, वैशाख ४ । नेपाली कांग्रेसका सभापति शेरबहादुर देउवाले जनतालाई राहत पुग्ने खालका कार्यक्रम ल्याउन सरकारलाई सुझाव दिएका छन् ।आख्यानकार गगनसिंह थापाको उपन्यास ‘पुर्खाको चिठ्ठी’को शनिबार राजधानीमा लोकार्पण गर्दै कांग्रेस सभापति देउवाले कालोबजारी, महंगी र भ्रष्टाचारले मुलुक जर्जर हुन थालेको भन्दै जनतालाई राहत पुग्ने कार्यक्रम ल्याउन सरकारलाई आग्रह गरेका हुन् ।उनले संविधान कार्यान्वयनसमेत अहिलेको चुनौती रहेकाले त्यसका लागि सबै दल एक ठाउँमा जुट्नुपर्ने बताए ।संविधानप्रति असन्तुष्टहरुका माग वार्ता र छलफलबाट पूरा गर्न सकिने भन्दै उनले संविधान कार्यान्वयनमा व्यवधान नपुर्‍याउन आग्रह गरे । संविधान कार्यान्वयन हुन नसक्दा बेथिति बढेको उनको भनाइ थियो ।सभापति देउवाले संविधान कार्यान्वयनसँगै मुलुकका समस्या समाधान हुँदै जाने स्पस्ट पारे ।सत्ता टिकाउने खेलमा सत्तारुढ दल : गगनकार्यक्रममा नेपाली कांग्रेसका केन्द्रीय सदस्य गगन थापाले सरकारले जनताका मुद्दा सम्बोधन गर्न नसकेको बताए ।उनले जनताका काम गर्नुभन्दा जसरी पनि सत्ता टिकाउने खेलमा सत्तारुढ दल लागेको आरोप लगाए ।पुस्तकका लेखक आख्यानकार गगनसिंह थापा र प्रकाशक हिक्मत थापाले ‘पुर्खाको चिठ्ठी’मा समेटिएका विषयवस्तुबारे प्रकाश पारेका थिए ।सार्वजनिक गरिएको उपन्यासमा सुदूरपश्चिमको वर्तमान अवस्था, रहन–सहन, रितिरिवाज, महिलाको अवस्थाकाबारेमा चित्रण गरिएको छ ।
