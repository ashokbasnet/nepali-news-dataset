एमालेलाई सरकारमा आउन हतारो भएको हो, सरकार छाड्न ढिलाइ भएको छैनः प्रधानमन्त्री

बुधबार नेपाल टेलिभिजनको ३३औं वार्षिकोत्सवमा प्रधानमन्त्री देउवाले राष्ट्रियसभा सदस्य निर्वाचन गराउने आफ्नो दायित्व भएको भन्दै निर्वाचन गराउन बनेको सरकारले संविधानतः निर्वाचन गराउँदा रोइकराइ गर्नुको कुनै अर्थ नरहेको टिप्पणी गरे ।

उनले देउवाले निर्वाचन गराएर मुलुकलाई समृद्ध बनाउने दिशामा लैजान सकेकोमा आफू सन्तुष्ट रहेको बताए ।

प्रधानमन्त्री देउवाले जनता जति सुसूचित हुन्छन्, त्यति नै मुलुकको विकास हुने भन्दै सन्चारमाध्यमले जनतालाई सुसूचित बनाउन लोकतन्त्रको पक्षमा खेलेको भूमिका अतुलनीय रहेको बताए ।

उनले नेपाल टेलिभिजनलाई अझै विश्वसनीय र जनमैत्री काम गर्न निर्देशन पनि दिए ।

कार्यक्रममा सूचना तथा सन्चारमन्त्री मोहनबहादुर बस्नेतले सातै प्रदेशमा नेपाल टेलिभिजनलाई विस्तार गर्न आवश्यक रहेको बताए ।

उनले सरकार पूर्णरुपमा सघाउन तयार रहेको भन्दै केही दिनभित्रै सिंहदरबार र पद्यकन्या क्याम्पसलाई वाईफाई फ्रि जोनकारुपमा विकास गरिने बताए ।

कार्यक्रममा एमाले नेता योगेश भट्टराईले नेपाल टेलिभिजनले लोकतन्त्र र स्वतन्त्रताका लागि खेलेको भूमिका प्रशंसनीय रहेको बताए ।

कार्यक्रममा विभिन्न विज्ञापन एजेन्सी, दीर्घसेवा पुर्‍याएका र राम्रा काम गरेकाहरुलाई सम्मान गरिएको थियो ।
