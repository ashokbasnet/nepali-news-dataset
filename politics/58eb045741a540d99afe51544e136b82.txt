कांग्रेसद्वारा निर्वाचन आयोगमा दल दर्ता, निधिले भने–‘कांग्रेस पहिलो हुन्छ’

विभिन्न राजनीतिक दलहरु आयोग परिसर बहादुर भवन पुगेर आइतबार दल दर्ता गराएका छन् । आयोगले दल दर्ताका लागि आजसम्मको समय तोकेको थियो ।

व्यवस्थापिका–संसदको सबैभन्दा ठूलो दल नेपाली कांग्रेसका नेताहरु दल दर्ताका लागि आइतबारै आयोग पुगे । कांग्रेसले ७९ नम्बरमा दल दर्ता गराएको छ ।

दल दर्ता गराएलगत्तै पार्टी कार्यबाहक सभापति विमलेन्द्र निधिले २ नम्बर प्रदेशको स्थानीय तह, प्रतिनिधिसभा र प्रदेशसभाको निर्वाचनमा कांग्रेस पहिलो हुने दाबी गरे ।

उनले निर्वाचन आयोगलाई अपुग रहेका कानुनहरु छिट्टै नै संसदबाट पारित गरिने बताए ।

२ नम्बर प्रदेश बाढी र डुबानबाट प्रभावित भएपनि निर्वाचनका लागि भने यसले कुनै असर नपर्ने उनको भनाइ थियो ।

आइतबारै राष्ट्रिय प्रजातन्त्र पार्टीका दुबै समूहले पनि निर्वाचन आयोगमा दल दर्ता गराएका छन् ।

दुबै राप्रपाले प्रतिनिधिसभा र प्रदेशसभाको निर्वाचन प्रयोजनका लागि आइतबार दल दर्ता गराएको हुन् ।

यसअघि नै नेकपा एमाले र माओवादी केन्द्रजस्ता ठूला दलले आफ्नो दल दर्ता गराइसकेका छन् ।

संविधानका कतिपय प्रावधानमा विमति राख्दै स्थानीय तहको दुई चरणको निर्वाचन बहिस्कार गरेको राष्ट्रिय जनता पार्टी (राजपा) नेपालले पनि स्थानीय, प्रदेश र प्रतिनिधिसभा प्रयोजनका लागि दल दर्ता गराइसकेका छन् ।
