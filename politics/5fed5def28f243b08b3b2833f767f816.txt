कांग्रेसले किन गर्‍यो संसद अवरोध ?

काठमाडौं, जेठ १७ । प्रमुख प्रतिपक्षी दल नेपाली कांग्रेसको अवरोधका कारण व्यवस्थापिका–संसद बैठक मंगलबार (भोलि)सम्मका लागि स्थगित गरिएको छ ।बजेटमाथि छलफल गर्न सोमबार बसेको संसद बैठकमा कांग्रेस सांसदहरुले अर्थमन्त्री विष्णु पौडेलले बजेट सार्वजनिक गर्नुअघि नै चुहाएको भन्दै बैठक अवरुद्ध गरेका थिए ।बैठकको सुरुमै कांग्रेस सांसद डा. रामशरण महतले बजेटको विवरण संसदमा पेश हुनुअघि नै सार्वजनिक भएकोमा आपत्ति जनाउँदै छानबिन गर्न माग गरे ।उनले अर्थमन्त्रीले गोपनीयता भंग गर्दै सन्चारमाध्यम र व्यापारीहरुलाई वितरण गरेको भन्दै आपत्ति जनाए ।डा. महतले बोलेपछि कांग्रेसका सबै सांसद आफ्नो आसनबाट उठेर विरोध जनाएका थिए ।कांग्रेसको विरोधपछि सभामुख ओनसरी घर्तीले आधा घन्टाका लागि संसद बैठक स्थगित गरेक थिइन् ।आधा घन्टाको स्थगनपछि पुनः सुरु भएको बैठकमा कांग्रेसका अर्का सांसद रमेश लेखकले छानबिनको माग गरे ।त्यसपछि कांग्रेसका सबै सांसद आ–आफ्नो स्थानबाट उठेर विरोध जनाएलगत्तै सभामुख घर्तीले दिउँसो साढे १ बजेसम्मका लागि पुनः बैठक स्थगित गरिन् ।साढे १ बजे पुनः सुरु भएको बैठकको सुरुमै कांग्रेस सांसद महेश आचार्यले सोही माग दोहोर्‍याएका थिए ।त्यसपछि सभामुख घर्तीले अपराह्न ३ बजेसम्मका लागि बैठक स्थगित गरेकी थिइन् । अपराह्न ३ बजे सुरु भएको बैठकमा पनि कांग्रेस सांसदहरुले अडान नछाडेपछि बैठक मंगलबार बिहान ११ बजेसम्मका लागि स्थगित गरिएको हो ।१९ गतेसम्म सांसदहरुलाई बजेटमाथि धारणा राख्न दिने र २० गते अर्थमन्त्रीले जवाफ दिने कार्यक्रम रहेको थियो ।अर्थमन्त्री पौडेलले शनिबार १० खर्ब ४८ अर्ब रुपैयाँभन्दा बढीको बजेट सार्वजनिक गरेका थिए ।

फाइल फोटो
