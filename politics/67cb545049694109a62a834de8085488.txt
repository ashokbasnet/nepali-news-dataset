कांग्रेसले माग्यो प्रधानमन्त्रीको राजीनामा

काठमाडौं, साउन ४ । नेपाली कांग्रेसले सहमतिको वातावरण तयार गर्नका लागी राजीनामा दिन प्रधानमन्त्री केपी शर्मा ओलीलाई आग्रह गरेको छ ।

नेपाली कांग्रेस पार्टी मुख्यालय सानेपामा आज बसेको केन्द्रीय कार्य समितिको बैठकले सरकार अल्पमतमा परिसकेको भन्दै राजीनामा दिएर मार्गप्रशस्त गर्न आग्रह गरेको हो ।

बैठकमा बोल्ने अधिकांश नेताहरुले नेपाली कांग्रेसले अन्य दलहरुसंग परामर्श गर्दै सरकारसंगै संविधान कार्यान्वयनलाई पनि प्राथमिकतामा राख्न सुझाव दिएका थिए ।

नेपाली कांग्रेसका नेता महेश आचार्यले दलीय सहमतिका लागी कांग्रेस सदैव तयार रहेको भन्दै प्रधानमन्त्रीले राजीनामा नदिए बहुमतिय आधारमा सरकार गठन हुने बताए ।

बैंठकमा अधिकांश नेताहरुले सरकार गठन र समसामयिक राजनीतिक घटनाक्रमको बारेमा पार्टी सभापति शेरबहादुर देउवासँग जानकारी मागेका थिए ।

सबै राजनीतिक दललाई मिलाएर लैजाने र दलहरुको बिचमा तिक्तता आउन नदिने परिस्थिति सृजना हुन नदिने बिषयमा पनि बैंठकमा छलफल भएको थियो ।

नेपाली काग्रेसकी नेतृ सुजाता कोइरालाले भने काग्रेसले सरकार परिवर्तन ठोस आधार तयार गर्नुपर्नेमा धारणा राखेकी थिइन् ।

बैठकमा भातृ संस्थाको महाधिवेशन, पछिल्लो समयमा बढेको महँगी, कालोबजारीलगायतका विषयमा पनि छलफल हुने बताइएको छ ।
