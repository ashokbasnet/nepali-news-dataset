दाहाल, पूर्वराजा ज्ञानेन्द्रविरुद्धसम्म उजुरी, पीडितले न्याय पाउलान् ? (भिडियो रिपोर्ट)

प्रतीक लामिछाने/भरत केसी (इमेज)काठमाडौं, जेठ ३२ । माओवादी द्वन्द्वकाबेला राज्य र तत्कालीन विद्रोही माओवादीबाट भएका विभिन्नखाले घटनाको विषयमा सत्यतथ्य छानबिनका लागि गठन गरिएको सत्यनिरुपण तथा मेलमिलाप आयोगमा उजुरीको ओइरो लागेको छ ।मंगलबारसम्म झन्डै ३० हजार उजुरी आयोगमा परेको छ ।१० वर्ष लामो सशस्त्रद्वन्द्वकालमा करिब १७ हजारको ज्यान गएको थियो । माओवादीले जनयुद्धको नाममा चलाएको देशव्यापी सशस्त्रसंघर्ष र त्यसलाई नियन्त्रण गर्न उत्रिएको राज्यबाट सो अवधिमा सयौं निर्दोषहरुको ज्यान गएको थियो भने व्यक्ति हत्या, बलात्कारलगायतका जघन्य मानवअधिकार हनन्का घटनाहरु भएका थिए ।त्यस्तै, जघन्य अपराध तथा गैरसैनिक मानिसहरुको निर्मम हत्याजस्ता घटनाको छानबिन गर्न सत्यनिरुपण तथा मेलमिलाप आयोग बनाइएपछि उजुरी दिनेहरुको भीड लागेको हो ।जेठ ५ गतेदेखि उजुरी आह्वान गरिएकोमा जेठ मसान्तसम्म आइपुग्दा करिब ३० हजार उजुरी आयोगमा दर्ता भएका छन् ।ती उजुरीमध्ये सशस्त्रद्वन्द्वकालमा जागिर छाडेका सेना, प्रहरीको जागिर पुनःबहालीदेखि माओवादी अध्यक्ष पुष्पकमल दाहाल र पूर्वराजा ज्ञानेन्द्र शाहविरुद्धसम्म रहेका छन् ।उजुरी आउनेक्रम जारी रहेको भन्दै आयोगले उजुरी दिने समयसीमा बढाउने तयारीसमेत गरेको आयोगकी प्रवक्ता माधवी भट्टले बताइन् । (एक रिपोर्ट (भिडियो हेर्नुहोस्) ।
