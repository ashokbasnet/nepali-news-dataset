जिल्ला समन्वय समिति गठनका लागि पहल गर्न आयोगको ध्यानाकर्षण

निर्वाचन सम्पन्न भएको लामो समय बितिसक्दा पनि जिल्ला समन्वय समिति गठनमा अन्योल भइरहेको भन्दै एमालेले निर्वाचन आयोगको ध्यानाकर्षण गराएको हो ।

एमाले संसदीय दलका उपनेता सुवासचन्द्र नेम्वाङको नेतृत्वमा सोमबार निर्वाचन आयोगका पदाधिकारीसँग भेटेर जिल्ला समन्वय समिति गठनका लागि आवश्यक निर्देशन दिन आग्रह गरेको हो ।

एमाले टोलीले २०७४ माघ ७ भित्र तीनओटै तहका निर्वाचन सम्पन्न गर्नुपर्ने दायित्वबाट सत्तापक्ष भाग्न खोजेको भन्दै सरकारलाई दबाब दिन निर्वाचन आयोगलाई आग्रहसमेत गरेको छ ।

आयोगका पदाधिकारीसँगको भेटमा उपनेता नेम्वाङले मतदाता नामावली संकलन सकेसम्म जनतालाई सहज हुने गरी व्यवस्था गर्नसमेत आग्रह गरे ।

उनले काठमाडौंमा बसोबास गरिरहेकाहरुले पनि निर्वाचन आयोगमै फोटो खिचाएर सम्बन्धित ठाउँमा नामावली पठाउने व्यवस्था गर्न सकिने बताए ।

एमालेले विदेशमा रहेका नेपालीले दूतावासमा गएर फोटोसहितको मतदाता नामावली भर्ने र त्यो लगत सम्बन्धित गाउँमा पुग्नेगरी व्यवस्था गर्नसमेत निर्वाचन आयोगसँग माग गरेको छ ।
