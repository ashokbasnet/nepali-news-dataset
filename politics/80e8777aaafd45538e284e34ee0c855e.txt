खारेज भएको पार्टीको महाधिवेशन उद्घाटनमा गएनन् प्रधानमन्त्री ओली

काठमाडौं, जेठ २२ । निर्वाचन आयोगले तीन महिनाअघि दर्ता खारेज गरेको राजनीतिक पार्टी समाजवादी जनता पार्टीको दोस्रो महाधिवेशन शनिबारदेखि राजधानीमा सुरु भएको छ ।प्रधानमन्त्री केपी शर्मा ओली प्रमुख आतिथ्यमा महाधिवेशनको उद्घाटन गरिने भनिए पनि उनी उपस्थित भएनन् ।त्यसपछि नेकपा माओवादी केन्द्रका महासचिव कृष्णबहादुर महरालाई प्रमुख अतिथि बनाएर महाधिवेशन उद्घाटन गरिएको थियो ।आइतबार (भोलि)सम्म चल्ने महाधिवेशनले नयाँ नेतृत्व चयन गर्ने बताइएको छ ।निर्वाचन आयोगले दल दर्ता खारेज गरेपछि त्यही दलको नामबाट एक वर्षसम्म कुनैपनि गतिविधि गर्न नपाउने कानुनी व्यवस्था छ ।त्यसैगरी, खारेज भएको दलले प्रयोग गर्दै आएको झन्डा र चुनाव चिह्न प्रयोग गर्न पाइन्न ।आयोगको दल दर्ता खारेजीको निर्णय नै कानुनविपरीत भएको दाबी गर्दै आएका समाजवादी जनता पार्टीका अध्यक्ष प्रेमबहादुर सिंहले भने महाधिवेशनमा पार्टीको झन्डा र चुनाव चिह्नसमेत प्रयोग गरेका छन् ।
