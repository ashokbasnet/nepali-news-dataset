दाहालले दिए देउवालाई जवाफ (भिडियोसहित)

काठमाडौं, वैशाख २९ । एकीकृत माओवादीका अध्यक्ष पुष्पकमल दाहालले २००७ सालदेखि अहिलेसम्म बनेका सबै सरकार ‘म्यादी’ भएको टिप्पणी गरेका छन् ।व्यवस्थापिका–संसदमा जारी सरकारको नीति तथा कार्यक्रममाथिको छलफलमा बुधबार दाहालले २००७ सालदेखि अहिलेसम्म बनेका सबै सरकार म्यादी भएकाले त्यो परम्परालाई तोड्न यो सरकारलाई सबै मिलेर सघाउनुपर्ने पनि बताए ।नेपाली कांग्रेसका सभापति शेरबहादुर देउवाले अहिलेको सरकार म्यादी रहेको बताएको सन्दर्भमा दाहालले यस्तो बताएका हुन् ।भूकम्पका बेला आफ्नो पार्टी प्रतिपक्षमा भएपनि तत्कालीन सरकारलाई सहयोग गरेको स्मरण गर्दै दाहालले अहिले पनि देशको राजनीतिलाई सही ‘ट्रयाक’मा ल्याउन सबै एक हुनुपर्ने बताए ।कांग्रेसले पनि यो सरकारलाई सहयोग गर्नुपर्ने दाहालको भनाइ थियो ।अहिलेको आवश्यकता राष्ट्रिय सहमतिको सरकार रहेपनि प्राविधिक कारणले यो सरकारलाई त्यो स्वरुप दिन नसकिएको उनले बताए ।नीति तथा कार्यक्रममा केही नयाँ र मौलिक कार्यक्रम आएको तर कार्यान्वयनमा संरचनागत् परिवर्तनका कारण अप्ठ्यारो हुने देखिएको दाहालको भनाइ छ ।शान्तिप्रक्रिया टुंग्याउने विषय समेटिए पनि ठोस कार्यक्रम नआएकोमा उनको असन्तुष्टि थियो ।मधेस समस्या समाधानका विषयमा पनि स्पस्ट कार्यक्रम नरहेको टिप्पणी दाहालको छ ।एमाओवादी स्थानीय चुनावको विपक्षमा नरहेको तर त्यसका लागि राजनीतिक र कानुनी समझदारी जरुरीपर्ने उनले उल्लेख गरे ।

भिडियो हेर्नुहोस्
