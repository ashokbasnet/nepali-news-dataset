निर्बाचनमा सक्दो सहयोग गर्ने नरेन्द्र मोदीको बचन 

प्रधानमन्त्री पुष्पकमल दाहाललाई मंगलबार अपराह्न टेलिफोन गर्दै भारतीय प्रधानमन्त्री मोदीले नेपालमा लामो समयपछि हुन लागेको स्थानीय निर्वाचन गर्न आफ्नो सक्दो सहयोग हुने बताएका हुन् ।

मोदीसँगको फोनवार्तामा प्रधानमन्त्री दाहालले देशमा निर्वाचनको लहर आइसकेको भन्दै तोकिएकै समयमा चुनाव गरी संविधान कार्यान्वयन गरिने बताएको प्रधानमन्त्री कार्यालयले जनाएको छ ।

टेलिफोन कुराकानीमा मोदीले सबै राजनीतिक शक्तिलाई मिलाएर निर्वाचनमा जानु प्रधानमन्त्री दाहालको सफलता रहेको भन्दै निर्वाचनमा भारतको पूर्ण सहयोग र सद्भावना रहने बताउनुभएको बताइएको छ ।

यता, मोदी र प्रधानमन्त्री दाहालबीच टेलिफोन वार्ता हुनेसाथ नवगठित राष्ट्रिय जनता पार्टीका नेता भारतीय दूतावास पुगेको खबर सार्बजनिक भएको छ ।

स्रोतका अनुसार नेता महन्थ ठाकुर, राजेन्द्र महतो, महेन्द्रराय यादव, अनिलकुमार झा, राजकिशोर यादव र शरत्सिंह भण्डारी साँझ छ बजे लैनचौर पुगेका हुन् ।

लैनचौरमा राजपा र भारतीय राजदूत मञ्जिव सिंह पुरीबीच करिब दुई घन्टा छलफल भयो ।

भारतीय राजदूत पुरीले सहमतिअनुसार सरकार अगाडि बढेकाले चुनावमा सहभागी भइदिन नेताहरूलाई आग्रह गरेको स्रोतको दाबी छ ।

सोही समयमा राजपा नेताहरुले दुतावासभित्रैवाट नयाँ दिल्लीमा ‘कन्फरेन्स कल’मार्फत संवाद गरेको समेत स्रोतको दावी छ ।
