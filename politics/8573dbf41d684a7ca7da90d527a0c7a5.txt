कांग्रेसले सातै प्रदेशमा आमसभा गर्ने, यस्तो छ मिति र स्थान

पार्टीको केन्द्रीय निर्वाचन परिचालन समितिको सोमबार बसेको बैठकले पार्टीको प्रचार–प्रसारका लागि सातै प्रदेशमा पार्टी सभापति शेरबहादुर देउवा, वरिष्ठ नेता रामचन्द्र पौडेल, महामन्त्री डा. शशांक कोइरालालगायत शीर्ष नेताको सहभागितामा आमसभा गर्ने निर्णय गरेको पार्टी कार्यालयका मुख्यसचिव कृष्णप्रसाद पौडेलले जानकारी दिए ।

समितिका संयोजक एवं पार्टीका वरिष्ठ नेता रामचन्द्र पौडलको अध्यक्षतामा बसेको बैठकले प्रदेश नम्बर–७ को कैलालीमा यही चैत २७ गते, प्रदेश नम्बर–५ को दाङको तुलसीपुरमा चैत २८ र रुपन्देहीमा चैत २९ गते, प्रदेश नम्बर–४ को कास्की, पोखरामा चैत ३० गते, प्रदेश नम्बर–२ को धनुषा, जनकपुरमा चैत ३१ गते र प्रदेश नम्बर–१ को झापामा आगामी वैशाख २ गते आमसभा गर्ने निर्णय गरेको हो ।

त्यस्तै, प्रदेश नम्बर–३ र प्रदेश नम्बर–६ को आमसभाको स्थान र मितिपछि तय गर्ने मुख्यसचिव पौडेलले बताए ।

सम्बन्धित प्रदेशभित्रका केन्द्रीय सदस्यहरुले प्रदेशमा हुने आमसभामा समन्वय र सहयोग गर्ने जिम्मेवारी तोकिएको छ ।

समितिका कामलाई प्रभावकारीरुपमा अघि बढाउन समितिअन्तर्गत् समन्वय उपसमिति पनि गठन गरिएको पार्टी कार्यालयले जनाएको छ ।

समितिअन्तर्गत् आर्थिक स्रोत परिचालन समन्वय उपसमिति, प्रचार–प्रसार समन्वय उपसमिति, सुरक्षा समन्वय उपसमिति, मतदाता शिक्षा तथा सचेतना समन्वय उपसमिति, निर्वाचन अनुगमन समन्वय उपसमिति, निर्वाचन आयोग समन्वय उपसमिति गठन गरिएको छ ।

समितिले मंगलबार (भोलि) पार्टीका पूर्वकेन्द्रीय सदस्य, पूर्वमन्त्री, पूर्वसांसदहरु र शुभेच्छुक संस्थाका केन्द्रीय पदाधिकारीसँग पार्टीको केन्द्रीय कार्यालयमा छलफल गर्ने कार्यक्रम तय गरेको छ ।

त्यस्तै, पूर्वराजदूत, पूर्वप्रशासक र पूर्वसुरक्षा अधिकारीसँग चैत २३ गते छलफल गर्ने कार्यक्रम तय गरेको छ । रासस
