देउवा र ओली पुगे प्रचण्ड निवास, प्रचण्ड भोली देखि नै चुनावी सभामा निस्किने

एक हप्ता लामो चुनावी भ्रमण सकेर काठमाडौं फर्किएका प्रधानमन्त्री देउवाले सीधै दाहाल निवास लाजिम्पाट पुगेर प्रकाशप्रति श्रद्धाञ्जलि अर्पण गर्दै परिवारमा समवेदना व्यक्त गरे ।

दाहाल दम्पतीलाई भेटेर प्रधानमन्त्री देउवाले समवेदना व्यक्त गरेका हुन् ।

त्यस्तै, नेकपा एमालेका अध्यक्ष केपी शर्मा ओली, एमाले वरिष्ठ नेता माधवकुमार नेपालले पनि दाहाललाई भेटी समवेदना व्यक्त गरे ।

समवेदना व्यक्त गर्न ओली पत्नीका साथ दाहाल निवास पुगेका थिए ।

आकस्मिक हृदयाघातका कारण प्रकाश दाहालको आइतबार निधन भएको थियो ।

यसैबीच, अध्यक्ष दाहाल मंगलबार (भोलि)देखि नै चुनावी कार्यक्रममा सहभागी हुने भएका छन् ।

उनी भोलि वाम गठबन्धनका तर्फबाट चितवनमा हुने चुनावीसभामा सहभागी हुने उनका भाइ नारायणप्रसाद दाहालले जानकारी दिए ।

७ गते काठमाडौंमा श्रद्धाञ्जलि कार्यक्रम गरेपछि अध्यक्ष दाहाल नियमित चुनावी कार्यक्रममा सहभागी हुने पारिवारिक स्रोतले बताएको छ ।
