निर्वाचन सार्ने निर्णयप्रति एमालेको आपत्ति

पार्टीका सचिव एवं प्रचार तथा प्रकाशन विभाग प्रमुख योगेश भट्टराईले बिहीबार जारी गरेको प्रेस विज्ञप्तिमा पटक–पटकका वार्तामा आफ्नो दलले कुनैपनि हालतमा निर्वाचन सार्न नहुनेमा जोड दिँदै आएको उल्लेख गर्दै २ नम्बर प्रदेशको निर्वाचन पछाडि सार्ने निर्णयप्रति आपत्ति प्रकट गरेका छन् ।

सुरुमा एकै चरणमा गत वैशाख ३१ का लागि निर्धारित् मितिमध्ये चार प्रदेशमा जेठ ३१ मा निर्वाचन गर्ने निर्णयलाई नै पार्टीले शंकाका दृष्टिले हेरेको उल्लेख गर्दै उनले असार ९ र १४ मा निर्वाचन सार्दा पनि सरकारको उद्देश्य निर्वाचन गराउनमाभन्दा मुलुकलाई अनिश्चततातर्फ लैजानमा केन्द्रित भएको घटनाक्रमले पुष्टि गरेको आरोप लगाए ।

विज्ञप्तिमा भनिएको छ–‘प्रदेश नम्बर–२ मा निर्वाचन पछि सार्ने कदमले त्यहाँका जनताको आफ्ना प्रतिनिधि आफैं छानेर स्थानीय सरकारको अभ्यास गर्ने अधिकारमात्र कुन्ठित गरेको छैन, संविधान कार्यान्वयनमा गम्भीर धक्का पुर्‍याएको छ ।’

प्रदेश नम्बर–२ मा पार्टीका नियमित काम अघि बढाउन मातहत कमिटीलाई निर्देशन दिँदै पार्टीले प्रदेश नम्बर–१, ५ र ७ मा असार १४ गते हुने निर्वाचनमा सक्रियतापूर्वक लाग्न जनसमुदाय, पार्टी मातहत कमिटी तथा नेता–कार्यकर्तालाई आह्वान गरेको छ । रासस
