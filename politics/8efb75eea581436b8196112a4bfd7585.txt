प्रधानमन्त्रीले संसदमा सम्बोधन गर्दै

काठमाडौं, असार १५ । प्रधानमन्त्री केपी शर्मा ओलीले पुनःनिर्माण र अफगानिस्तान घटनाका विषयमा व्यवस्थापिका–संसदमा सम्बोधन गर्ने भएका छन् ।बुधबार (आज) दिउँसो २ बजे बस्ने सदनको बैठकमा प्रधानमन्त्री ओलीले सम्बोधन गर्ने उपप्रधानमन्त्री भीम रावलले सन्चारकर्मीलाई जानकारी दिए ।प्रमुख प्रतिपक्षी दल नेपाली कांग्रेससँग भूकम्पपीडित जनताई आवास निर्माण गर्न एकमुष्टरुपमा रु दुई लाख र दुई प्रतिशत ब्याजदरमा रु १५ र २५ लाख दिनुपर्ने मागका विषयमा सहमति भएपछि अवरुद्ध सदन सुचारु हुन लागेको हो ।सो माग पूरा गराउन नेकाले सदन अवरुद्ध गराउँदै आएको छ । बुधबार बिहान ११ बजे बस्ने कार्यतालिका रहेको बैठक विशेष कारण बुधबारै दिउँसो २ बजेसम्मका लागि सूचना टाँस गरी स्थगन भएको थियो ।प्रमुख प्रतिपक्षी दलको सो मागका सम्बन्धमा गठित कार्यदलको बैठकमा भूकम्पपीडित जनतालाई आवास निर्माण गर्न एकमुष्टरुपमा रु एक लाख ५० हजार दिने र रु ५० हजार किस्ताबन्दीमा दिने सहमति भएको उपप्रधानमन्त्री रावलले जानकारी दिए ।प्रधानमन्त्री केपी ओली, नेकपा माओवादी केन्द्रका अध्यक्ष पुष्पकमल दाहाल र नेकाका सभापति शेरबहादुर देउवासहित कार्यदलको बैठक बसेको थियो ।कार्यदलमा प्रमुख प्रतिपक्षी दलका तर्फबाट पूर्वमन्त्री कृष्णप्रसाद सिटौला, कांग्रेस केन्द्रीय सदस्य डा. प्रकाशशरण महत, कांग्रेस संसदीय दलका प्रमुख सचेतक चीनकाजी श्रेष्ठ रहेका छन् ।यसैगरी, सत्तारुढ दलका तर्फबाट उपप्रधानमन्त्री भीम रावल, पूर्वसभामुख सुवासचन्द्र नेम्बाङ, नेकपा माओवादी केन्द्रका कृष्णबहादुर महरा र राष्ट्रिय प्रजातन्त्र पार्टी नेपाल संसदीय दलका नेता दिलनाथ गिरी रहेका थिए । रासस

फाइल फोटो
