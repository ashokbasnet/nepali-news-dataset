संविधान जारी गर्ने पक्षमा थिइनँ : पूर्वराष्ट्रपति यादव

काठमाडौं, वैशाख ९ । पूर्वराष्ट्रपति डा. रामवरण यादवले आफू गत असोजमा संविधान जारी गर्ने पक्षमा नरहेको बताएका छन् ।पत्रकार जगत नेपालद्वारा लिखित ‘पहिलो संसद : बीपी–महेन्द्र टकराव’ नामक पुस्तकको विहीबार राजधानीमा विमोचन गर्दै यादवले मधेस समस्या समाधन नभइ संविधान जारी गर्ने पक्षमा नभएपनि ९० प्रतिशत सभासदको हस्ताक्षर भएकाले आफू बाध्य भएको बताए ।संविधानको कार्यान्वयन पक्ष महत्वपूर्ण भएको भन्दै उनले ‘तराई–मधेसमा देखिएको समस्या समाधान गरेर मधेस र पहाडलाई एक बनाउनु पर्छ’–भने ।आफूले संकटको समयमा मुलुकको नेतृत्व गरेको भन्दै पूर्वराष्ट्रपति यादवले आफ्नो स्थानमा अरु कोही रहेको भए निरंकुशता फर्किसक्ने दाबी गरे ।पुस्तकमाथि टिप्पणी गर्दै पूर्वसभामुख सुवासचन्द्र नेवाङले संविधान उत्कृष्ट भएको भन्दै आवश्यकताअनुसार संशोधन गर्दै यसलाई कार्यान्वयनमा लैजानुपर्ने बताए ।उनले पुस्तकले बीपी कोइराला खास राष्ट्रवादी र लोकतान्त्रिक नेता भएको कुराको पुष्टि गरेकोसमेत बताए ।त्यस्तै, पूर्वसभामुख दमननाथ ढुंगाना र प्राध्यापक डा. लोकराज बरालले पुस्तकमाथि टिप्पणी गर्दै संसदीय राजनीति बुझ्नका लागि पुस्तक महत्वपूर्ण भएको बताए ।पुस्तकमा पहिलो जननिर्वाचित संसद २०१५ का काम–कारबाही र उक्त संसद विघटनलगायतका विषय समेटिएको छ ।
