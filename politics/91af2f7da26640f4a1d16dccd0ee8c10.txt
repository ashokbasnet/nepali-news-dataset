प्रधानमन्त्री पत्नीसहित बिजुक्छे निवास पुगे 

भक्तपुर, चैत २९ । प्रधानमान्त्री केपी शर्मा ओली र नेपाल मजदुर किसान पार्टीका अध्यक्ष नारायणमान बिजुक्छेबीच सोमबार भेटवार्ता भएको छ ।कमलविनायकस्थित बिजुक्छे निवासमा भएको भेटवार्तामा भूकम्पपीडितलाई छिटो राहत पुग्ने गरी पुनःनिर्माणको काम सुरु हुनुपर्नेबारेमा छलफल भएको थियो ।करिब आधाघन्टा भएको भेटवार्तापछि बिजुक्छेले यसबारे प्रतिक्रिया दिँदै भूकम्पबाट क्षतिग्रस्त संरचनाको पुनःनिर्माणको जिम्मा स्थानीय निकायलाई दिनुपर्ने माग गरेको बताए ।‘एउटै घरमा चार दाजुभाइ भिन्नै बसेको र भूकम्पले घर भत्काएर सबैलाई घरविहीन बनायो तर एकजनालेमात्रै राहत पाउने अरूले नपाउने व्यवस्था हुँदा पीडितलाई न्याय नहुने’ भन्दै उनले स्थानीय निकायलाई यसको जिम्मा दिए सहज व्यवस्थापन गर्न सकिने बताए ।‘पुनःनिर्माणको जिम्मा स्थानीय निकायलाई दिनुपर्छ, तबमात्र वास्तविक पीडितले सहज राहत पाउँछन्’–बिजुक्छेले भने–‘घर र जग्गा नहुने पीडितलाई स्थानीय निकायले जग्गा खोजेर व्यवस्थापन गर्न सक्छ, त्यसैले प्रधानमन्त्रीसँग पुनःनिर्माणको जिम्मा स्थानीय निकायलाई दिनुपर्छ भनेर भनेका छौं ।’प्रधानमन्त्री ओलीले प्राधिकरणसँग छलफल गरेर यसबारेमा निर्णय लिने आश्वासन दिएको बिजुक्छेले जानकारी दिए । लालपुर्जा नभएकालाई पनि राहत दिने व्यवस्था हुनुपर्ने उनको धारणा थियो ।भेटमा प्रधानमान्त्री ओली र उनकी पत्नी राधिका शाक्य, नेमकिपाका अध्यक्ष बिजुक्छे, उनकी पत्नी शोभा र नेमकिपाका विदेश विभाग प्रमुख प्रेम सुवालको उपस्थिति थियो । रासस
