मधेसी मोर्चाको अवरोधकाबीच नेपालगन्जमा एमालेको शक्ति प्रदर्शन

मेची–महाकाली राष्ट्रिय जागरण अभियानअन्तर्गत् मंगलबार नेपालगन्जमा एमालेले प्रदर्शन र आमसभा गरेको हो ।

एमालेलाई महेन्द्र राजमार्गबाट भित्र छिर्न नदिने भन्दै मोर्चाले बन्द र ठाउँठाउँमा गरेको अवरोध छिचोल्दै एमालेले गाउँगाउँबाट जुलुस निकालेको थियो ।

एमाले सभाका लागि बाँकेका गाउँगाउँबाट कार्यकर्ता र सर्वसाधारण सभास्थल पुगेका थिए ।

मुसिलम, थारु र मधेसी समुदायका समर्थकहरु आ–आफ्ना सांस्कृतिक झाँकीसहित नेपालगन्ज पुगेका थिए ।

यात्रीबसमा आगजनी, हवाई फायरमधेसी मोर्चाका कार्यकर्ताले मंगलबार नेपालगन्ज–गुलरिया सडकको बाँके, उढरापुरमा एउटा यात्रीबहाक बसमा आगजनी गरेका छन् ।

राजापुरबाट दाङ जान लागेको भे१ख २०४२ नम्बरको बसमा मोर्चाका कार्यकर्ताले आगो लगाएका हुन् ।

आगजनीबाट मानवीय क्षति नभएपनि बसको भित्री भाग भने जलेर नस्ट भएको प्रहरीले बताएको छ ।

बाँकेको गुनाहामा मधेसी मोर्चाका कार्यकर्ता र प्रहरीबीच केहीबेर झडपसमेत भएको थियो । स्थितिलाई नियन्त्रणमा लिन प्रहरीले दुई राउन्ड हवाई फायरसमेत गरेको थियो । मोर्चा कार्यकर्ताले पनि दिनभर ठाउँठाउँमा प्रदर्शन जारी राखेका थिए ।

मोर्चाको बन्द र एमालेको आमसभामा अप्रिय घटना नहोस् भनेर नेपालगन्जको सुरक्षा व्यवस्था कडा पारिएको थियो । चोकचोकमा सुरक्षाकर्मीहरुको बाक्लो उपस्थिति रहेको थियो ।
