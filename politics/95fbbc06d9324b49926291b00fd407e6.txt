लौ हेर्नोस्, क्षमताविहीन मन्त्रीको तमासा ! (भिडियोसहित)

प्रतीक लामिछाने/उत्तम मानन्धर (इमेज)काठमाडौं, असार १७ । केपी शर्मा ओली नेतृत्वको सरकारमा ६ जना उपप्रधानमन्त्रीसहित मन्त्री, राज्यमन्त्री र सहायकमन्त्रीको संख्या ४१ छ ।सामान्यतया कुनैपनि विषयमा दक्ष व्यक्तिलाईमात्रै सम्बन्धित मन्त्रालयको जिम्मेवारी दिने अन्तर्राष्ट्रिय प्रचलन छ ।तर, नेपालमा त्यस्तो अभ्यास नभएकैले हुनसक्छ शुक्रबार राजधानीमा गरिएको एक कार्यक्रममा सहायकमन्त्री दिनेश श्रेष्ठले आफ्नो विभागीय अक्षमतासँगै राजनीतिक भागबन्डाप्रति कटाक्ष गर्न भ्याए ।राप्रपा नेपालका सांसद दिनेश श्रेष्ठ । हालका भूमि सुधार तथा व्यवस्था सहायकमन्त्री । उनले सहायकमन्त्रीकोरुपमा जिम्मेवारी निर्वाह गरेको करिब ९ महिना भयो ।शुक्रबार राजधानीमा आफ्नै मन्त्रालयअन्तर्गतको नापी विभाग, खगोल तथा भूमापन महाशाखाले गरेको एउटा कार्यशालाका प्रमुख अतिथिकोरुपमा सहभागी भए सहायकमन्त्री श्रेष्ठ ।कार्यक्रमको प्रमुख अतिथि भएपछि उद्घाटन गर्ने जिम्मा उनको नै हुने भयो । मुसुमुसु हाँस्दै सुकुन्दा हातमा लिएर पानसमा बत्ती बाले उनले । अनि वक्ताहरुको भाषण र कार्यपत्र सुनिरहे ।यसबीचमा उनको हाउभाउ र मुहार हेर्दा कताकता उनी कार्यक्रमको विषयवस्तुप्रति अनभिज्ञ छन् वा उनलाई कार्यक्रमप्रति रुची छैन भन्ने स्पस्टै बुझ्न सकिन्थ्यो ।कार्यक्रमको प्रमुख अतिथिको मन्तव्य राख्ने पालो आएपछि श्रेष्ठले सुरुमै अंग्रेजी भाषामा कार्यक्रम गरिएकोमा गुनासो गरे ।अनि आफू र आफ्नो पार्टीले पाएको जिम्मेवारीलाई पूरा गर्न नसकिरहेको भन्दै दुखेसो पोखे ।ठूला राजनीतिक दलहरुबीच भएको झगडाका कारण आफ्नो पार्टीले सोचेभन्दा ठूलो महत्व पाएको र आफूहरुले पनि क्षमताभन्दा ठूलो जिम्मेवारी बहन गर्नुपरेको मन्त्री श्रेष्ठको गुनासो छ ।यतिमात्रै होइन, कार्यक्रममा सहभागी हुनु आफ्नो बाध्यता भएको र विषयवस्तुकोबारेमा आफूलाई जानकारी नभएको भन्दै उनले आयोजकले नै लेखिदिएको भाषण पढ्न थाले । एक रिपोर्ट (विस्तृत भिडियोमा हेर्नुहोस्) ।
