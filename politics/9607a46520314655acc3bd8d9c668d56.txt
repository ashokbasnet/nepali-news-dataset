सुजाताले कार्याकर्तालाई भनिन्–‘स्थानीय निकायको निर्वाचनमा लाग्नोस्’

फाइल फोटो

काठमाडौं, असोज ५ । नेपाली कांग्रेसकी नेत्री सुजाता कोइरालाले मुलुकमा संविधान कार्यान्वयनका लागि चाँडो स्थानीय निर्वाचन गराउनुपर्ने बताएकी छन् ।

नेपाली कांग्रेस पाल्पा–काठमाडौं सम्पर्क समितिले बुधबार राजधानीमा ‘दसैं, तिहार, नेपाल सम्वत् तथा छठपर्वको अवसरमा आयोजना गरेको शुभकामना तथा सम्मान’ कार्यक्रममा नेत्री कोइरालाले छोटो समयमा धेरै निर्वाचन गराउनु चुनौतीपूर्ण रहेको बताइन् ।

पूर्वउपप्रधानमन्त्रीसमेत रहेकी कोइरालाले स्थानीय तहमा संविधानले प्रत्याभूत गरेअनुसारको महिला प्रतिनिधित्व सुनिश्चित हुनेपर्नेमा जोड दिँदै स्थानीय निकायको निर्वाचनमा लाग्न कार्यकर्तालाई आग्रहसमेत गरिन् ।

उनले भनिन्–‘पार्टीभित्रका निर्वाचनमा केही मतभिन्नता भएपनि अरु चुनाव लड्दा एक भएर लागेमात्र जित सुनिश्चित हुन्छ ।’

उनले संविधान कार्यान्वयनमा सबै दलहरु एक हुनु आवश्यक रहेको बताउँदै मुलुकलाई विकासको बाटोमा लैजानुपर्ने बताइन् ।

कांग्रेस पाल्पाका सांसद हरि नेपालले संविधान निर्माणसँगै राजनीतिक क्रान्ति समाप्त भएकाले अब आर्थिक क्रान्ति मुलुकलाई आवश्यक रहेको बताए ।

सम्पर्क समितिका अध्यक्ष गोपाल जोशी, कांग्रेस पूर्वकेन्द्रीय सदस्य राजनप्रसाद पन्त, इन्जिनियर एसोसिएसनका केन्द्रीय सदस्य सुरेन्द्रप्रताप श्रेष्ठ, महिला संघ केन्द्रीय सदस्य रुपा विश्वकर्मा, रमा पन्त, सीता नेपाललगायतले तराई–मधेसमा देखिएको समस्या समाधान गरी संविधान कार्यान्वयन गर्नुपर्नेमा जोड दिएका थिए ।

कार्यक्रममा नेत्री कोइरालाले इन्जिनियर एसोसिएसनमा केही दिनअघि भएको निर्वाचनमा केन्द्रीय सदस्य पदमा विजयी श्रेष्ठ, महिला संघको केन्द्रीय सदस्य विजयी विश्वकर्मा, पन्त र नेपाललाई सम्मान गरिएको थियो । रासस
