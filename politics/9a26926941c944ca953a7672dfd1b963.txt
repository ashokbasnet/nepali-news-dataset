तीन दलले मैले भनेको नमान्दा मुलुकले अर्बौंको क्षति ब्यहोर्नुपर्‍यो : पूर्वराष्ट्रपति

काठमाडौं, वैशाख ७ । पूर्वराष्ट्रपति डा. रामवरण यादवले प्रमुख तीन दलले विगतमा आफूले भनेको नमान्दा मुलुकले अहिलेको अवस्था भोग्नुपरेको तर्क गरेका छन् ।मंगलबार राजधानीमा गरिएको एक कार्यक्रममा उनले केही ढिलो गरेर संविधान जारी गरेको भए अहिले देखिएका समस्या उतिबेलै समाधान भइसक्ने दाबी गरे ।अहिलेको संविधानले सबैको भावनालाई समेट्न नसकेको भन्दै पूर्वराष्ट्रपति यादवले तीन दलले आफ्नो आग्रहलाई स्वीकार नगर्दा मुलुकले अर्बौंको क्षति ब्यहोर्नुपरेको बताए ।पूर्वराष्ट्रपति यादवले ‘विगत सात दशकदेखि मुलुक पद्दतिमा अघि बढ्न नसक्नु र राजनीतिक दलहरु देश र जनताभन्दा सत्ता केन्द्रित राजनीतिमा रमाउनु मुलुकका लागि दुर्भाग्यपूर्ण भएको’ बताए ।
