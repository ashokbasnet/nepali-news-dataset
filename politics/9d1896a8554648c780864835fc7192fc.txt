बन्दले सर्वसाधारणलाई सास्ती, विदेशी पनि निराश (भिडियोसहित)

प्रतीक लामिछाने/भरत केसी (इमेज)काठमाडौं, जेठ २७ । विभिन्न समूह र राजनीतिक दलले गर्ने बन्द, हडताल, चक्काजाम जस्ता गतिविधिले जनता सास्ती ब्यहोर्न बाध्य छन् ।जनताका लागि भन्दै गरिने बन्द, हडताल र चक्काजाम जस्ता गतिविधिले आमजनता नै पीडित हुन्छन् भन्नेतर्फ राजनीतिक दलहरुको पटक्कै ध्यान पुगेको छैन वा पुगेर पनि उनीहरुले त्यसलाई बेवास्ता गरिरहेका छन् ।आमजनता अर्थात् हुँदा खाने समूह । जो समाजमा हुने जस्तोसुकै राजनीतिक गतिविधि तथा अन्य घटनाक्रमबाट सबैभन्दा बढी प्रभावित र पीडित हुने समूह पनि हो ।आफू र आफ्नो परिवार अनि समाजको जीवनस्तरमाथि उठ्ने आशामा जनताको यही समूहले विगत लामो समयदेखि राजनीतिक दलहरुका हरेक गतिविधिमा होस्टेमा हैंसे गरी नै रहे ।तर, दुर्भाग्य राजनीतिक परिवर्तनमा सबैभन्दा बढी भूमिका खेलेको जनतालाई नै सास्ती हुने गरी राजनीतिक दलहरुले बन्द र हडताल गर्ने गरेका छन् ।बिहीबार नेक्रविक्रम चन्द नेतृत्वको नेकपा माओवादीले आह्वान गरेको नेपाल बन्दको चपेटामा पनि विशेष गरेर यही समूह पर्नुपर्‍यो ।अस्पताल, विद्यालय हिँडेका हुन् वा अत्यावश्यक काममा निस्केकादेखि  विदेशको यात्रा तय गरेकाहरु सबैले निक्कै ठूलो सास्ती ब्यहोर्नुपर्‍यो । एक रिपोर्ट (भिडियो हेर्नुहोस्) ।
