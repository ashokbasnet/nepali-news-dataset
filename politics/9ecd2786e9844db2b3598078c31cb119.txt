मुख्यमन्त्री शाहीले पाए विश्वासको मत

उनले कर्णाली प्रदेशका जम्मा ४० सांसदमध्ये ३२ जना सांसदको विश्वासको मत पाएका हुन् ।

मंगलबार दिउँसो १ बजे बसेको प्रदेशसभा प्रथम अधिवेशनको पाँचौं बैठकमा मुख्यमन्त्री शाहीले कर्णाली प्रदेशको विकास, सुशासन, समृद्धिका लागि सबै दलका सांसदसँग विश्वासको मत मागेका थिए ।

मुख्यमन्त्री शाहीले राप्रपा र नेपाली कांग्रेसबाहेक सत्ता साझेदार दलका ३२ जना सांसदबाट विश्वासको मत पाएका हुन् ।

फागुन ३ गते नेकपा एमालेको समर्थनमा माओवादी केन्द्र संसदीय दलका नेता महेन्द्रबहादुर शाही मुख्यमन्त्रीमा विजयी भएका थिए ।

कर्णाली प्रदेशमा मुख्यमन्त्री शाहीले विश्वासको मत पाउन २१ मत ल्याए पुग्ने थियो । यो प्रदेश संसदमा एमालेका २० र माओवादी केन्द्रका १३ गरी ३३ सांसद रहेका छन् ।

संविधानको धारा १६८ को उपधारा ४ मा प्रदेश मुख्यमन्त्री नियुक्त भएको ३० दिनभित्र प्रदेशसभाबाट विश्वासको मत लिनुपर्ने संवैधानिक व्यवस्था छ ।

मुख्यमन्त्रीमा कायम रहनका लागि सांसदबाट एक महिनाभित्र स्पस्ट बहुमतसहितको विश्वासको मत प्राप्त गर्नुपर्ने हुन्छ ।
