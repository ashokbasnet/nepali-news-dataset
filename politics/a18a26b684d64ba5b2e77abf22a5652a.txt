कांग्रेसले चाहँदैमा बहुमत प्राप्त सरकार ढल्दैन : दाहाल

कृष्ण बोहोरा/इमेजजुम्ला, वैशाख ४ । एकीकृत नेकपा माओवादीका अध्यक्ष पुष्पकमल दाहालले तत्काल नेपाली कांग्रेसको नेतृत्वमा सरकार बन्ने आधार नभएको बताएका छन् ।रिपोर्टर्स् क्लब शाखा जुम्लाले शनिबार गरेको साक्षात्कारमा अध्यक्ष दाहालले कांग्रेसले चाहँदैमा बहुमत प्राप्त सरकार नढल्ने बताएका हुन् ।उनले केपी ओली नेतृत्वकै सरकारमा कांग्रेसलाई पनि सहभागी गराउन भने आफूले पहल गरिरहेको जानकारी दिए ।अध्यक्ष दाहालले संविधान घोषणा गर्न एक भएका राजनीतिक शक्तिहरु कार्यान्वयनका लागि पनि एक हुन आवश्यक भएकोमा जोड दिए ।उनले प्रमुख प्रतिपक्षी दल नेपाली कांग्रेससहित मधेसी दलहरु एकै ठाउँमा आएर संविधान कार्यान्वयनमा सहयोग गर्नुपर्ने बताए ।मधेस आन्दोलनले उठाएका केही माग संविधान संशोधनपछि सम्बोधन भएको र अन्य विषय पनि छलफलबाटै टुंगो लगाउनुपर्ने उनको भनाइ थियो ।अध्यक्ष दाहालले सरकारको आगामी नीति तथा कार्यक्रम र बजेटमा कर्णालीका समस्या सम्बोधन गर्न आफू भ्रमणमा आएको जानकारी दिए ।उनले यहाँका समस्यालाई कसरी सम्बोधन गर्न सकिन्छ भनेर बुझ्न आफू आएको र अध्ययन गरिरहेको पनि बताए ।
