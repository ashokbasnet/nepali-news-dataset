कांग्रेसद्धारा फेरि संसद अवरुद्ध, पुनःनिर्माणको काम ‘लाजमर्दो’ भएको महतको आरोप

काठमाडौं, असार १३ । भूकम्पप्रभावितलाई दिने भनिएको २ लाख रुपैयाँको सहयोग एकमुष्ट वितरणको माग गर्दै प्रमुख प्रतिपक्षी नेपाली कांग्रेसले व्यवस्थापिका–संसदको बैठक सोमबार पनि अवरुद्ध पारेको छ ।कांग्रेसका सांसदहरुले संसद अवरुद्ध पारेपछि सभामुख ओनसरी घर्तीले दिउँसो साढे ३ बजेसम्मका लागि बैठक स्थगित गरेकी छन् ।संसद भवन नयाँबानेश्वरमा सोमबार दिउँसो १ बजे बसेको बैठकको सुरुमै कांग्रेस सांसद डा. रामशरण महतले भूकम्पप्रभावितहरुलाई एकमुष्ट २ लाख रुपैयाँ नदिएसम्म संसद चल्न नदिने बताए ।उनले भूकम्पप्रभावितहरुका आँसुले आफूलाई पोलेको भन्दै तत्काल एकमुष्टरुपमा दुई लाख रुपैयाँ दिनुपर्ने माग गरे ।सांसद डा. महतले पुनःनिर्माणको काममा पार्टीगतरुपमा ठेक्कापट्टा भएको भन्दै आपत्ति जनाए ।सांसद डा. महतले पुनःनिर्माणको काम लाजमर्दो र कछुवाको गतिमा भएको आरोप लगाए ।प्रमुख विपक्षी कांग्रेसले भूकम्पप्रभावितलाई एकमुष्ट दुई लाख रुपैयाँ दिनुपर्नेलगायतका माग राख्दै गत शुक्रबारदेखि निरन्तर संसद बैठक अबरुद्ध गर्दै आएको छ ।

फाइल फोटो
