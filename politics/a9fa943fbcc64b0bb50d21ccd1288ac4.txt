प्रदेश–७ का सभामुख थापा के भन्छन् ?

सोमबार बसेको प्रदेश नम्बर–७ को प्रदेशसभा बैठकले थापालाई सर्वसम्मत् निर्वाचित गरेको हो ।

बैठकको सुरुमा बैठकको अध्यक्षता गरेकी प्रदेशसभाकी ज्येष्ठ सदस्य दिव्यश्वरी शाहले सभाको सभामुख बनाउन एकमात्रै प्रस्ताव आएको जानकारी गराएकी थिइन् ।

बैठकमा थापालाई सभामुख बनाउन दीर्घबहादुर सोराडीले प्रस्ताव राखेका थिए भने नेकपा माओवादी केन्द्रका सांसद त्रिलोचन भट्टले समर्थन गरेका थिए ।

प्रस्तावक र समर्थकहरुले सभामा आफ्ना भनाइ राखिसकेपछि अध्यक्षले सभामुखमा थापालाई निार्वाचित गर्न एकमात्रै प्रस्ताव आएकाले प्रदेशसभा सन्चालन कार्यविधि २०७४ को दफा ६ को उपदफा ३ बमोजिम निर्वाचित भएको घोषणा गरिन् ।

उपसभामुख निर्वाचनको मिति आगामी फागुन ६ गते १ बजेका लागि तोकिएको छ ।

प्रदेश–७ प्रदेशसभा एमालेका २५ र माओवादी केन्द्रका १४, नेपाली कांग्रेसका १२ र राजपा नेपालका दुईजना सांसद छन् ।

पदको मर्यादा राखेर काम गर्छु : सभामुख थापाप्रदेश नम्बर–७ का सभामुख अर्जुनबहादुर थापाले आफूले सभामुख पदको मर्यादाभित्र रहेर काम गर्ने बताएका छन् ।

सभामुख पदमा सर्वसम्मत् निर्वाचित भएपछि प्रतिक्रिया दिँदै सभामुख थापाले आफूले सत्तापक्ष र प्रतिपक्ष भनेर काम नगर्ने बताए । उनले पार्टीभन्दा माथि उठेर काम गर्ने बताए ।

उन्ले कानुनी शासन, लोकतन्त्र र प्रेस स्वतन्त्रताको सम्मान गरिनेपनि बताए ।

को हुन सभामुख थापा ?६२ वर्षीय थापा बझाङ क्षेत्र नम्बर–१ ‘क’बाट विजयी सांसद हुन् ।

२०३६ सालमा शिक्षक संगठनबाट राजनीतिमा प्रवेश गरेका थापा एमाले बझाङका अध्यक्षसमेत रहिसकेका छन् । उनी २०५६ को आमनिर्वाचनमा प्रतिनिधिसभा सदस्यमा पराजित भएका थिए ।

त्रिभुवन विश्वविद्यालयबाट शिक्षाशास्त्रमा स्नातक थापा २०५६ सालसम्म शिक्षण पेसामा आवद्ध थिए ।

उनले प्रदेशसभामा योपटक नेपाली कांग्रेसका अर्जुनचन्दा जोशीलाई पराजित गरेका थिए ।
