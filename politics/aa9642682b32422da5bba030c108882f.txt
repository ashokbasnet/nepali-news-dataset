मधेसकेन्द्रित ६ दलबीच पार्टी एकता, बन्यो ‘राष्ट्रिय जनता पार्टी’

तराई मधेस लोकतान्त्रिक पार्टी, सद्भावना पार्टी, राष्ट्रिय मधेस समाजवादी पार्टी, तराई मधेस सद्भावना पार्टी नेपाल, नेपाल सद्भावना पार्टी र मधेसी जनअधिकार फोरम गणतान्त्रिकबीच एकता भएको हो ।

पार्टी एकीकरणसँगै पार्टीको नाम पनि ‘राष्ट्रिय जनता पार्टी’ राखिएको छ ।

पार्टी सन्चालनका लागि अध्यक्षमन्डल बनाइएको छ र अध्यक्षमन्डलको नेतृत्व पालैपालो गर्ने जनाइएको छ । अहिले भने महन्थ ठाकुरले अध्यक्षमन्डलको नेतृत्व गर्नेछन् ।

पार्टी एकता घोषणाकाक्रममा अध्यक्ष ठाकुरले नवनिर्मित पार्टीले हिमाल, पहाड, तराई र मधेसका उत्पीडित जनताको प्रतिनिधित्व गर्ने दाबी गरे ।

नवगठित पार्टीका नेताहरु राजेन्द्र महतो, शरत्सिंह भण्डारी, राजकिशोर यादव र महेन्द्र यादवले नेपाली जनताको अपेक्षा पूरा भएको तर्क गरेका छन् ।

एकीकृत पार्टीको झन्डा र चुनाव चिह्न पनि सार्वजनिक गरिएको छ । जसअनुसार चुनाव चिह्न छाता रहने र रातो, सेतो र हरियो रङ मिश्रित झन्डा रहने जनाइएको छ ।
