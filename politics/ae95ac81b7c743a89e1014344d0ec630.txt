मन्त्रिपरिषदको आजको निर्णय यस्ता छन्

काठमाडौं, असार २ । सरकारले संविधान कार्यान्वयनको कार्यतालिका सार्वजनिक गरेको छ ।मन्त्रिपरिषदको विहीबार सिंहदरबारमा बसेको बैठकले संविधान कार्यान्वयन कार्ययोजना पारित गरेको हो ।जसअनुसार आगामी मंसिरमा स्थानीय निकायको निर्वाचन गरिने छ भने त्यसका लागि आवश्यक ऐन साउनभित्रै बनाइने छ ।यस्तै, २०७४ सालको कात्तिकमा प्रतिनिधिसभा, राष्ट्रियसभा र प्रदेशसभाको निर्वाचन गर्ने र त्यसका लागि आवश्यकपर्ने कानुन २०७४ को जेठभित्र बनाइसक्ने निर्णय पनि सरकारले गरेको छ ।त्यसैगरी, २०७४ सालको फागुन र चैतमा राष्ट्रपति र उपराष्ट्रपतिको निर्वाचन गरिने छ ।बैठकले प्रदेशसभाको राजधानी निर्धारण नभएसम्मका लागि प्रदेशको कार्यसन्चालन गर्न ०७४ चैत मसान्तसम्ममा स्थान तोक्ने निर्णय पनि गरेको सन्चारमन्त्री शेरधन राईले जानकारी दिए ।बैठकले संवैधानिक निकायसम्बन्धी कानुनहरुको निर्माण आगामी असोज मसान्तभित्र गरिसक्ने र मंसिरभित्र ती निकायहरु गठन गरिसक्ने निर्णय पनि गरेको छ ।मन्त्रिपरिषद बैठकले द्रुतगतिबाट राहदानी प्रदान गर्न नयाँ दस्तुर तोकेको छ ।जसअनुसार आवेदन दिएको २४ घन्टाभित्र राहदानी प्राप्त गर्न १५ हजार रुपैयाँ, दुई दिनभित्रका लागि १२ हजार र तीन दिनभित्रका लागि १० हजार रुपैयाँ तोकिएको छ ।१० वर्षभन्दा कम उमेरका नाबालकको हकमा भने तोकिएको दस्तुरको आधामात्र लाग्ने छ ।यसैगरी, राहदानी हराएर नयाँ निवेदन दिएमा तोकिएको दस्तुरमा थप पाँच हजार रुपैयाँ लाग्ने छ ।यस्तै, मन्त्रिपरिषदको विहीबारको बैठकले सशस्त्र प्रहरी अतिरिक्त महानिरीक्षकमा शैलेन्द्र खनाल र जीतबहादु पुनलाई बढुवा गरेको छ ।बैठकले आगामी छ महिनाभित्र कुनै एउटा सरकारी अस्पतालमा रक्तमासी (बोनम्यारो) प्रत्यारोपण गर्न अत्याधुनिक मेसिन जडान गर्ने निर्णय पनि गरेको छ ।
