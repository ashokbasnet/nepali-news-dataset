सानेपामा रामचन्द्र र नारायणकाजीबीच चर्काचर्की

काठमाडौं, कात्तिक २२ – दलहरुबीच सहमति जुटाउनको लागि दौडधूप थालेका एकीकृत नेकपा माओवादीका उपाध्यक्ष नारायणकाजी श्रेष्ठ प्रकाश शनिबार बिहान कांग्रेस पार्टी कार्यालय सानेपा पुग्नुभयो ।
त्यहाँ पार्टी सभापति एवं प्रधानमन्त्री सुशील कोइराला लगायत कांग्रेसका सबै शीर्ष नेताहरु एउटा कार्यक्रममा जमघट भएका थिए । प्रकाशले कांग्रेस उपसभापति रामचन्द्र पौडेललाई भेट्ने कार्यक्रम थियो । बिहान १० बजे भेटघाटको समय मिलाइएको थियो । सार्वजनिक गाडी चढ्ने र समयको ध्यान दिने नेता प्रकाश ठ्याक्कै १० बजे कांग्रेस पार्टी कार्यालय पुग्नुभयो । कांग्रेस उपसभापति पौडेल पार्टी कार्यालयको कोठामा कार्यकर्तासँग भेटवार्तामा व्यस्त हुनुहुन्थ्यो । नेता प्रकाशलाई देख्ने बित्तिकै पौडेलले कार्यकर्तासँग बिदा माग्नुभयो र दुवै नेता अर्को कोठाभित्र पसे ।
केहीबेरसम्म नेताहरुले भित्र छलफल गरेको बाहिर सुनिएन । तर एकछिनपछि दुई नेताबीच चर्काचर्की भएको कोठाबाहिर पनि सुनियो । ‘संवाद समिति अवरुद्ध बनाएर तपाईंहरुले के गर्न खोज्नुभएको, प्रक्रिया त रोक्न भएन नि’ पौडेल कड्किनुभयो ।
‘प्रक्रिया प्रक्रिया भनेर मात्रै रटान लगाउन पनि भएन नि, सहमतिमा जाऔं, मिलेर संविधान बनाऔं’ प्रकाशले जवाफ फर्काउनुभयो । ‘त्यसरी कहाँ हुन्छ, सहमति गर्ने प्रक्रिया पनि नरोक्ने, यसरी अघि बढौं’ पौडेलले प्रस्ताव गर्नुभयो । ‘सहमतिमै जानुपर्छ, तपाईंहरुले आफ्नो अडान मात्र नराख्नुहोस्’ प्रकाशले भन्नुभयो ।
वादविवाद र बहसमै भेटवार्ता सकियो । पौडेलसँग विदा भएर नेता प्रकाश अर्को कोठामा रहेका मन्त्री एवं कांग्रेसका अर्का नेता नरहरि आचार्यसँग भेटवार्ता गर्नुभयो । ‘सहमतिको विकल्प छैन भनेर मैले उहाँहरुको ध्यानाकर्षण गराएँ’ भेटपछि नेता प्रकाशले उज्यालो अनलाइनसँग भन्नुभयो, ‘सहमतिमार्फत नै संविधान बनाउनुपर्छ भन्नेमा सबै दल सहमत छन्, तर अझै वातावरण बनाउन जरुरी छ ।’
नेता प्रकाशले शुक्रबार एमालेका अध्यक्ष केपी शर्मा ओली र नेता माधवकुमार नेपाल, कांग्रेसका वरिष्ठ नेता शेरबहादुर देउवा र महामन्त्री कृष्ण सिटौला तथा संवाद समिति सभापति डा. बाबुराम भट्टराईसँग भेटवार्ता गर्नुभएको थियो । एकीकृत माओवादीका अध्यक्ष पुष्पकमल दाहाल प्रचण्ड र एमाले महासचिव ईश्वर पोखरेलसँग पनि भेटवार्ता गर्ने कार्यक्रम रहेको उहाँले जानकारी दिनुभयो । पछिल्लोपटक दलहरुबीच बढेको असमझदारी घटाएर सहमतिमार्फत नै संविधान बनाउने प्रयास स्वरुप नेता प्रकाशले भेटवार्तालाई तिव्रता दिनुभएको हो ।
