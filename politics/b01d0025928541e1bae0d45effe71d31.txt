सर्वोच्चले संविधान निर्माणको प्रक्रियामा व्यवधान गर्न खोजको एमालेको आरोप

काठमाडौं, असार ५ - अन्तिम चरणमा पुगेको संविधान निर्माणको प्रक्रियामा व्यवधान गर्ने प्रयाश गरेको र अस्थिरता एवं अन्यौललाई बढावा दिन खोजेको निष्कर्ष निकालेको छ ।
कार्यवाहक अध्यक्ष वामदेव गौतमको अध्यक्षतामा बसेकोल १६ बुँदे सहमतिका विपक्षमा सर्वोच्च अदालतबाट गरिएको फैसला सम्बन्धमा चार दलको बैठकबाट निकालिएको निष्कर्षलाई उपयुक्त र सही ठहर्‍याएको छ । 
फैसलाले संविधान निर्माण गर्ने सार्वभौम संविधानसभाको विशेषाधिकारलाई कुण्ठित गर्न खोजेको, ८ बर्ष लामो आरोह–अवरोह पश्चात् अन्तिम चरणमा पुगेको संविधान निर्माणको प्रक्रियामा व्यवधान गर्ने प्रयाश गरेको र अस्थिरता एवं अन्यौललाई बढावा दिन खोजेको निष्कर्ष निकालेको छ । 
संविधान निर्माणको प्रक्रिया संविधानसभाको क्षेत्राधिकारको बिषय भएकाले यसलाई कसैले चुनौती दिन नसक्ने ठहर गर्दै एमाले बैठकले संविधानसभालाई मस्यौदा लेखनको काम पूर्ववत् र अझ तीव्र रफ्तारमा अगाडि बढाउन तथा द्रुत प्रक्रियाबाट संविधान जारी गर्ने दिशामा अगाडि बढ्न आग्रह गरेको छ । 
इतिहासको यस संवेदनशील घडीमा राज्यका सबै अंगहरूले संविधान निर्माण र राष्ट्र पुनर्निर्माणको अभियानमा संयमित, सहयोगी तथा रचनात्मक भूमिका खेल्नुपर्ने एवं शक्ति पृथकीकरणको सिद्धान्त विपरित अरुको क्षेत्राधिकारमा प्रवेश गरेर विवादास्पद भूमिका खेल्न नहुनेतर्फ पनि बैठकले सम्बन्धित सबैको गंभीर ध्यानाकर्षण गराएको छ ।
स्थायी कमिटीले व्यवस्थापिका–संसदको बजेट अधिवेशन सुरु हुने पूर्वसन्ध्यामा भूकम्पबाट भएको क्षतिको पुननिर्माण सम्बन्धमा व्यवस्था गर्न अध्यादेश जारी गर्नु उपयुक्त नहुने निष्कर्ष निकालेको छ । यसका लागि अविलम्ब संसद अधिवेशन आह्वान गरेर सङ्क्षिप्त कार्यविधि अवलम्बन गरी प्राधीकरण लगायतका बिषय टुङ्गो लगाउनु पर्ने बैठकले राय दिएको छ । 
भूकम्पपछिको पुननिर्माण सर्वोच्च प्राथमिकताको राष्ट्रिय एजेण्डा र आम सरोकारको बिषय भएकाले यस बिषयमा सरकारले  सबै पक्षसँग छलफल गरी साझा धारणा बनाउनु आवश्यक भएको तर्फ पनि बैठकले ध्यानाकर्षण गराएको छ । 
बैठकले असार १० गते हुने दातृ सम्मेलनमा नेपालको तयारीलाई अझ चुस्त, प्रभावकारी र गरिमायुक्त बनाउन एवं सम्मेलनमा राष्ट्रिय प्रतिवद्धता झल्किने अवधारणा–पत्र प्रस्तुत गर्न पनि सरकारको ध्यानाकर्षण गराएको छ ।
बैठकले केही समय अगाडि छिमेकी मित्र राष्ट्र चीन र भारतका बीचमा लिपुलेकबाट व्यापारिक नाका खोल्ने भनी गरिएको समझदारीप्रति नेकपा (एमाले) को गम्भीर ध्यानाकर्षण भएको र यस सम्बन्धमा सरकारबाट आवश्यक कागजातहरू प्राप्त गरी गंभीर अध्ययन पश्चात् पार्टीको धारणा यथाशीघ्र सार्वजनिक गर्ने निर्णय गरेको छ ।
