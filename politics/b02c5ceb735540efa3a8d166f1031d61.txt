परीक्षा अबरोध गर्ने शिक्षकलाई बर्खास्त गर्ने शिक्षा मन्त्रीको भनाई

काठमाडौ, बैशाख १६– शिक्षा मन्त्री दीनानाथ शर्माले आइतबारदेखि सुरु हुने कक्षा ११ र १२ को परीक्षा अवरोध गर्ने शिक्षकलाई बर्खास्त गर्ने चेतावनी दिनुभएको छ । नेपाल सामुदायिक उच्च माध्यमिक शिक्षक युनियनले परीक्षाका कार्यक्रम बहिष्कार गर्ने भनेपछि चेतावनी दिँदै शिक्षा मन्त्री शर्माले यस्तो बताउनुभएको हो ।

 

काठमाडौमा भएको कार्यक्रममा शिक्षामन्त्री शर्माले आफैले पढाएका विद्यार्थीलाई फुटबल हान्ने काम गर्ने शिक्षकलाई बर्खास्तसम्मको कारवाही हुने बताउनुभयो । शिक्षक युनियनको बहिष्कार किन र केका लागि हो भनेर आफूले थाहा पाउन नसकेको भन्दै शिक्षा मन्त्रीले आइतबारदेखि परीक्षा संचालन गर्न जिल्ला प्रशासन कार्यालय, जिल्ला शिक्षा अधिकारी र सुरक्षा निकायलाई निर्देशन दिइसकेको बताउनुभयो ।
नेपाल सामुदायिक उच्च माध्यमिक शिक्षक युनियनले भने आइतबार पत्रकार सम्मेलन गरेर परीक्षाका कार्यक्रम बहिष्कार गर्ने चेतावनी दिएको थियो । जिल्लामा पाठ्यपुस्तक पुग्न नसकेको विषयमा शिक्षामन्त्री शर्माले भन्नुभयो ‘सबै ठाउँमा किताब पुगिसकेको छ, यदि कुनै ठाउँमा पुगेको छैन भने अबको २४ घण्टा भित्र पाठ्यपुस्तक पुग्नेछ ।’
