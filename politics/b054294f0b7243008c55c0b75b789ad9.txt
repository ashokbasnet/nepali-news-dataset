गोली लागेर गम्भीर घाइते भएका आलमलाई कस्तो छ ?

काठमाडौं, असोज २० - हतियारधारी समूहको गोली लागेर गम्भीर घाइते भएका एमाले बारा क्षेत्र नम्वर ४ का उम्मेद्वार महमुद आलम गोली लाग्दा जस्तो हालतमा हुनुहुन्थ्यो, अहिले अवस्था त्यो भन्दा नाजुक छ । न आँखा हेर्नुहुन्छ, न चल्नुहुन्छ ।
मुढो लडेजसरी काठमाडौंको शिक्षण अस्पतालको आइसियूमा सुतिरहनुभएको छ । ‘अस्ति जस्तो थियो हालत, अहिले पनि उस्तै छ’ नेपाल मुस्लिम इत्तेहाद संगनठका उपाध्यक्ष बाबुजान अलीले उज्यालो अनलाइनसित भन्नुभयो, ‘स्वास्थ्यमा कुनै सुधार आएको छैन ।’
आफन्त, शुभचिन्तक र पार्टी कार्यकर्ता बाहिर निन्याउरो अनुहारमा छन् । आइसियूबाट बाहिर निस्केका डाक्टरको अनुहारमा केही आशालाग्दो भाव झल्किन्छ भनेर उनीहरु बेलाबेला हेर्ने गर्छन् । तर डाक्टर त्यस्तो आशालाग्दो कुरा गर्दैनन् । ‘उहाँको मस्तिष्कले राम्ररी काम गर्न छाडेको छ’ उपचारमा संलग्न चिकित्सक डा. सुवास आचार्यले भन्नुभयो, ‘पहिलेको भन्दा अवस्था झनै खस्केको छ, बाँच्ने सम्भावना अत्यन्त न्यून छ ।’
स्वास्थ्य स्थिति अत्यन्त नाजुक भएको र शरीरका सबै अंगले काम गर्न छाडेपछि उहाँलाई थप उपचारको लागि सिंगापुर लैजाने कुरा पनि भैरहेको छ । ‘एयर एम्बुलेन्समार्फत सिंगापुर लैजाने हो कि भन्ने सल्लाह पनि भैरहेको छ, हेरौं के हुन्छ’ मुस्लिम इत्तेहाद संगठनका उपाध्यक्ष अलीले भन्नुभयो ।
तर यस्तो अवस्थामा बाहिर उपचारका लागि लैजानु थप जोखिम भन्दै शिक्षण अस्पतालका आईसियु संयोजक समेत रहेका डा. आचार्यले बाहिरबाट डाक्टर बोलाएर उपचार गर्न भने सकिने बताउनुभयो ।
गएको शुक्रबार बाराको लिपनीमालमा कार्यकर्ता भेटघाटका लागि गएका आलममाथि भारतीय नम्बर प्लेटको मोटरसाइकलमा आएका नचिनेका मान्छेको समूहले गोली प्रहार गरेको थियो । टाउकोमा गोली लागेका आलमको वीरगंजमा उपचार हुन नसकेपछि शुक्रबार नै हेलिकोप्टरबाट काठमाडौं ल्याइएको हो । प्रहरीले घटनाको अनुसन्धान भैरहेको बताएपनि हत्यामा संलग्नहरुको बारेमा अझै केही थाहा हुन सकेको छैन ।
