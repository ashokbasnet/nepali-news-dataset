धर्मकृति विहारसँग सु चीको चार दशक अघिको नाता

सिल्भिया राजोपाध्याय/उज्यालो
काठमाडौ, असार ३ – म्यान्मारकी प्रजातन्त्रवादी नेतृ आङ सान सु चीले चार दिनको नेपाल भ्रमणको अन्तिम दिन सोमबार बिहान साढे नौ देखि पौने एघार बजेसम्म काठमाडौं सिंघलमा रहेको धर्मकृति विहारमा बिताउनुभयो ।
राजनेताको हैसियतमा नेपाल आएकी सन् १९९१ को नोबेल शान्ति पुरस्कारबाट विभूषित नेतृ सु चीले किन विहारलाई विशेष महत्व दिनुभयो ? यस प्रश्नको जवाफ चार दशक अघिको सुकीको नेपाल बसाईसँग जोडिएको छ ।
सन् १९६० मा सु चीकी आमा खिनकी नेपाल र भारतका लागि बर्माका राजदूत नियुक्त हुनुभएको थियो । आफ्नी आमाको राजदूतको कार्यकालमा सु ची केही समय नेपाल बस्नुभएको थियो । त्यस बेलाको सु चीको दैनिकीमध्ये एउटा थियो दिनभर धर्मकृति विहार (श्रीघः विहार) मा बिताउनु । त्यस बेला उहँँले धम्मवती गुरुमाबाट तीन महिना बौद्ध शिक्षा लिएर दिक्षित हुनुभएको थियो ।
गुरुमाबाट बौद्ध शिक्षा लिने क्रममा सु चीले गुरुमालाई अंग्रेजी भाषा पनि सिकाउनुभएको गुरुमाकी सहयोगी नवीन चित्रकारले बताउनुभयोे । साथै विहारमा आउने बालबालिकाहरुलाई पनि अंग्रेजी भाषा सिकाउनु हुन्थ्यो । उहाँको प्रिय शिष्य मध्ये एक थिए स्थानीय चीनकाजी महर्जन जसलाई सु चीले बेलायत लैजान पहल पनि गर्नुभएको थियो ।
दिनभर विहारमा बसेर नेवार समुदायमा भिजेर अंग्रेजी सिकाउने दुब्ली पातली सु ची भविष्यमा प्रजातन्त्रवादी नेतृ हुन्छिन् भनेर त्यसबेला स्थानीयबासीले शायद कल्पना पनि गरेका थिएनन् होला ।
चार दिनको नेपाल भ्रमणको क्रममा सु चीले गुरुमालाई भेट्ने इच्छा गर्नुभएकोले धर्मकृति विहारमा उहाँको स्वागतमा विशेष कार्यक्रम आयोजना गरिएको थियो । सु चीको साथ विहारमा उपप्रधान एंवम संघीय मामिला तथा स्थानीय विकास मन्त्री प्रकाशमान सिंह पनि पुग्नु भएको थियो । कार्यक्रममा सु ची सहित धम्मवती गुरुमा, द्रव्यमान सिंह तुलाधर, मीना तुलाधर, चमेली गुरुमाले सम्वोधन गर्नुभएको थियो ।  
त्यस बेला बोलीचालीको नेपाल भाषा सिकेको र अहिले केही मात्र थाहा भएको, धेरै बिर्सिसकेको बताउनु हुदै सु चीले यदि विहारको भ्रमण गर्न नपाएको भए चार दिनको नेपाल भ्रमण अपूरो हुने  बताउनुभयो ।
‘म बुद्धको त्याग, समर्पण र ज्ञानबाट प्रभावित छु, मैले आफ्नो जीवनको संघर्षको यात्रा नेपालमा हुँदै सुरु गरेको थिएँ, म नेपाल र गुरुमालाई सम्झिरहनेछु र मिलेसम्म अर्कोपटक पनि आउनेछु ’ उहाँले भन्नुभयो । नेतृ सु चीलाई सधैं खुशी रहने र प्रजातन्त्रका लागि लडिरहन सक्ने साहस मिलोस् भनेर गुरुमाले आशिर्वचन दिनु भयो । औपचारिक कार्यक्रम पछि सु चीले १५ मिनेट गुरुमासँग अलग्गै अन्तरङ्ग भेट गर्नु भएको थियो । भेटमा संघनायक भिक्षु अश्वघोष महास्थवीर र उपप्रधान मन्त्री सिंहको सहभागीता थियो ।
