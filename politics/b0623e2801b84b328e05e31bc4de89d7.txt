गोइतसँग सहयोग माग्दै जेपी गुप्ता

वैद्यनाथ यादव/उज्यालो । राजबिराज, जेष्ठ २४ - तराई मधेस राष्ट्रिय अभियानका संयोजक जयप्रकाश गुप्ताले तराईमा सशस्त्र संघर्ष गर्दै आएका जयकृष्ण गोइतलाई हतियार छाडेर शान्तिपूर्ण सशक्त आन्दोलनमा आउन आग्रह गरेका छन् ।
भारतको कटिहारस्तिथ एक होटेलमा गएको हप्ता गोइतलाई भेट्दै गुप्ताले तीन वटा प्रस्ताव राखेका छन् । मुलुक बिखण्डनको माग र सशस्त्र आन्दोलन छाडेर सशक्त शान्तिपूर्ण आन्दोलन थाल्नुपर्ने गुप्ताको गोइत समक्ष प्रस्ताव थियो ।
वार्ताको कुनै ठोस निष्कर्ष नभएपनि वार्तालाई निरन्तरता दिने सहमति भएको गुप्ताले शुक्रवार सप्तरीका सञ्चारकर्मीहरुलाई बताए । मधेसमा एक शान्तिपुर्ण सशक्त आन्दोलनको निर्माणका लागि पछिल्लो पटक आफूले गोईतसँग वार्ता शुरु गरेको गुप्ताको भनाई छ ।
गोइतदेखि महन्थ ठाकुरसम्मलाई एकै ठाउँमा ल्याएर मोर्चा बन्दी वा एउटै पार्टी बनाउने प्रयास थालेको गुप्ताले केही अगाडि बताएका थिए । त्यसैका लागि सहयोग माग्नका लागि गुप्ताले गोइतसँग भेटेको श्रोतको दावी छ । 
अखिल तराई मुक्ति मोर्चाका संयोजक गोइतले विभिन्न सन्धी सम्झौत र ऐतिहासिक दस्तावेजहरुका आधारमा तराईक्षेत्रमा नेपाल सरकारको शासन अवैध भएको भन्दै आएका छन् ।
तराई बारे आफूले उठाएको मुद्दामा खुला छलफल हुने ग्यारेन्टी र यसको शान्तिपूर्ण समाधान हुने उपाय भए गोइतले हतियार त्याग्ने बताएको गुप्ताले जानकारी दिए ।
सरकार र अन्तर्राष्टिय संस्थाहरुले गोईतका बिचारहरुलाई गम्भिरताका साथ लिएमा र गोईतसँग सार्थक वार्ता गरेमा शान्तिपूर्ण समाधान निस्किने गुप्ताले बताए ।
सर्वोच्च अदालतबाट भ्रष्टाचारी ठहर हुँदै जेल समेत बसिसकेका गुप्ताबाट राष्ट्रिय सुरक्षामा गम्भीर संकट उत्पन्न हुनसक्ने भन्दै राष्ट्रिय अनुसन्धान बिभागले सुरक्षा परिषदमा प्रतिवेदन दिएको एक महिना पनि बित्न नपाउँदे उनले गोइतसँग भेटेका हुन् ।
