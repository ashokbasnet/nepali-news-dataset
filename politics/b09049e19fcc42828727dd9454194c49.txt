कांग्रेसको नयाँ कार्यसमितिको पहिलो बैठकले के–के निर्णय गर्‍यो ?

काठमाडौं, चैत ५ । नेपाली कांग्रेसको १३औं महाधिवेशनबाट निर्वाचित नयाँ केन्द्रीय कार्यसमितिको पहिलो बैठक शुक्रबार बसेको छ ।पार्टी केन्द्रीय कार्यालय सानेपामा बसेको बैठकले संसदीय दलको नेता चयनका लागि ३ सदस्यीय निर्वाचन समिति गठन गरेको छ ।समितिमा रमेश रिजाल, गुरुराज घिमिरे र सुरेन्द्रराज पाण्डे रहेका छन् ।यस्तै, बैठकले भ्रातृ संगठनहरुको लामो समयदेखि हुन नसकेको अधिवेशनहरु आगामी ९ महिनाभित्र सक्नेगरी कार्यतालिका पनि बनाएको छ ।भूकम्पपछिको पुनःनिमार्णको गति अत्यन्तै सुस्त भएको भन्दै कांग्रेस बैठकले सरकारको आलोचना गरेको छ ।जनतालाई दुःख नहुने गरी गाउँ–गाउँमै राहत रकम पुर्‍याउन पनि माग गरिएको छ ।नाकाबन्दीको बहानामा सुरु भएको कालोबजारीलाई सरकारले नै संरग्क्षण दिएको आरोप लगाउँदै कांग्रेसले तत्काल आपूर्ति व्यवस्था सहज बनाइ कालोबजारी नियन्त्रण गर्न माग गरेको नेता डा. प्रकाशशरण महतले जानकारी दिए ।बैठकले पार्टी सभापति शेरबहादुर देउवापछि दोस्रो वरीयतामा रामचन्द्र पौडल, पदाधिकारीहरु र त्यसपछि निवर्तमान पदाधिकारीहरु रहने गरी मर्यादाक्रम टुंग्याएको छ ।
