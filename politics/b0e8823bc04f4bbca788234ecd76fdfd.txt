असल छिमेकीका नाताले नेपाललाई सघाउनु भारतको कर्तव्य : करण सिंह

काठमाडौं, फागुन ३ - भारतको सत्तारुढ काँग्रेसका आईका नेता डाक्टर करण सिंहले असल छिमेकीका नाताले नेपाललाई सघाउनु भारतको कर्तव्य भएको बताउनुभएको छ ।
ललितपुरमा भएको कार्यक्रममा भारतीय नेता सिंहले नेपालमा हस्तक्षेप गर्ने भारतको नीति नरहेको प्रष्टिकरण दिनुभयो ।
‘नेपालको मामिलामा हस्तक्षेप गर्ने भारतको नीति छैन’ सिंहले भन्नुभयो ‘यहाँको आर्थिक सामाजिक विकासमा असल छिमेकीका नाताले सघाउनु भारतको कर्तव्य हो ।’ भारतीय नेता संहले विश्व बान्धुत्व, भातृत्व, प्रेम, सदभाव र विकासका निम्ति सार्कका सबै मुलुकका नागरिकबीचको सहकार्यमा जोड दिनुभयो ।
दक्षिण एशियामा व्याप्त गरिबी राजनीतिक क्रान्तिले मात्रै सम्भव नरहेको भन्दै आर्थिक क्रान्ति अनिवार्य भएको सिंहले बताउनुभयो । नेपालको आर्थिक विकासका लागि जलशक्तिको उपयोग तथा पशुपतिनाथ र लुम्बिनीका माध्यमबाट धार्मिक पर्यटनलाई बढावा दिन सिंहले सुझाव दिनुभयो ।
