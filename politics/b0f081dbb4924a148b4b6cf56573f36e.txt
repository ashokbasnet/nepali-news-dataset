लेखा समितिको बैठक : रविन्द्र अधिकारी र विकास समितिमाथि शंकैशंका

अर्जुन पोख्रेल/उज्यालो ।
काठमडौं, असार २९ – व्यवस्थापिका संसदको लेखा समितिको बिहीबारको बैठकमा एनसेलले सरकारलाई बुझाउनुपर्ने कर र असारे विकासको भाँडभैलोको विषयमा छलफलको कार्यक्रम थियो । 
जवाफ दिनको लागि पुगेका थिए अर्थ मन्त्रालयका राजश्व सचिव शिशिर ढुंगाना र बजेट महाशाखाका सहसचिव केवल भण्डारी । 
ठूला करदाताको कार्यालयले असार १३ गते शंसोधित कर निर्धारण आदेश जारी गरेको छ । जसअनुसार अब एनसेलले सरकारलाई ६० अर्ब ७१ करोड २४ लाख ९६ हजार ९७ रुपैयाँ बुझाउनुपर्ने छ । पूँजीगत लाभकर, ब्याज र समयमा कर नबुझाएको जरिवानासहित एनसेलले नेपाल सरकारलाई ६० अर्ब ७१ करोड २४ लाख ९६ हजार ९७ रुपैयाँ बुझाउनुपर्ने रकम बुझाउनुपर्छ ।
तर अहिलेसम्म एनसेलले २३ अर्ब  ५७ करोड ४२ लाख ९० हजार ७ सय ५१ रुपैयाँ मात्रै बुझाएको छ । अब एनसेलले ३७ अर्व १३ करोड, ८२ लाख ५ हजार ३ सय ४६ रुपैयाँ सरकारलाई बुझाउन पर्छ । एनसेलले यो रकम बुझाउन जति ढिलो गर्छ व्याज र जरिवाना रकम उति नै बढ्ने अर्थ मन्त्रालयले जनाएको छ । 
संसदको सार्वजनिक लेखा समितिको बैठकले कर नतिरेसम्म एनसेलाई फोर जि सेवाको अनुमती नदिन निर्देशन दिएको थियो । बेला बेलामा प्रधानमन्त्री, अर्थमन्त्री, ठूला करदाताको कार्यालयलगायतसँग भएका छलफलमा पनि एनसेलले पूरै कर नतिरेसम्म फोर जि अनुमति नदिने सहमति भएको थियो । 
विकास समितिका केही बैठकले पनि कर नतिरेसम्म एनसेललाई फोर जि सेवा अनुमति नदिन दुरसञ्चार प्राधिकरणलाई निर्देशन दिएको थियो । तर रविन्द्र अधिकारी सभापति रहेको विकास समिति बैशाखको दोस्रो साता एकाएक मोडियो र एनसेलले कर नतिरेपनि फोर जि सेवा दिन प्राधिकरणलाई निर्देशन दियो । अहिले एनसेलले फोर जि सेवा सञ्चालन गरिरहेको छ । 
बिहीबारको लेखा समितिको बैठकमा पनि एनसेलले कर नतिर्दासम्म फोर जि सेवा अनुमति नदिन लेखा समितिले दिएको निर्देशन विकास समितिले उल्टाएको र कर नतिरे पनि फोर जि सेवा दिन निर्देशन दिएकोमा धेरै सांसदले आपत्ति जनाए । र विकास समिति अनि समितिका सभापति रविन्द्र अधिकारीमाथि शंकैशंका गरे । 
‘एनसेललाई कर तिराउन हामीले दुई दर्जन भन्दा धेरै बैठक ग¥यौं तर  अहिलेसम्म कर तिरेको छैन्, कि यसमा पनि खेला हुँदैछ ? कर नतिरीकन व्यावसाय गर्न मिल्छ ? उल्टै यहाँ कर नतिरीकन फोर जि सेवा ? यो सेवा दिँदा कस्ले के के खेल गरे ? भारतमा फोर जि सेवा दिँदा एक जना मन्त्री अहिलेसम्म छानबिनको घेरामा छन् तर यहाँ  त कुनै समितिमा कुनी सभापतिले फोर जि दिनु भन्दा खुरुक्क दिइयो’ सांसद धनराज गुरुङ्ग निकै आक्रोशित हुनुभयो । यस्तो परम्परा निकै घातक हुने उहाँले चेतावनी दिनुभयो । 
विकास समिति र सभापति रविन्द्र अधिकारीमाथि अर्का सांसद रामहरु खतिवडाले पनि शंका गर्नुभयो । ‘कर नतिरेसम्म एनसेललगायत कुनै पनि सेवा प्रदायकलाई फोर जि सेवा नदिन सार्वजनिक लेखा समितिले पटक पटक निर्देशन दिएको थियो, तर हामीले त्यत्रो निर्देशन दिँदा दिँदै पनि हाम्रो समितिलाई वाइपास गरेर  अन्य समितिमा निवदेन दिएर फोर जि खोल्ने काम गरियो’ सांसद खतिवडाले भन्नुभयो, ‘एउटा समितिले रोक्ने अर्को समितिमा टेवलमुनिबाट फाइल छिराएर फोर जि अनुमती दिने काम प्रति हाम्रो त्यतिखेर पनि आपत्ति थियो र अहिले पनि आपत्ति छ ।’
लेखा समितिको निर्देशन उल्लघंन गर्दै विकास समितिले कर नतिरेको एनसेललाई फोर जि सेवा अनुमति दिएकोमा अर्का सांसद हरि नेपाल पनि कड्किनुभयो ।
‘यो समितिले त अरु केही भनेको थिएन, कर चुक्ता नभएसम्म फोर जि सेवा नदिनु भनेका थियौ, तर हाम्रो निर्णयलाई धोती लगाउने गरी हाम्रै संसदको अर्कों समितिलाई प्रभावमा पारेर त्यहाँबाट स्विकृती लिएर फोर जी चलाइसक्यो, एउटा कम्पनीले संसदको समितिलाई नै गुलाम बनायो’ उहाँले भन्नुभयो ।
