मनोनित २६ जनाभित्र पार्न लैङ्गिक अल्पसंख्यकको माग

काठमाडौ, पुस २४ – लैङ्गिक अल्पसंख्यक समुदायले संविधानसभामा मन्त्रीपरिषद्ले मनोनित गर्ने २६ जनामा आफुहरुको पनि प्रतिनिधित्व गराउन माग गरेका छन् ।
प्रत्यक्ष र समानुपातिक तर्फ एक जना पनि प्रतिनिधित्व नहुनु दुखद भएको भन्दै उनीहरुले मनोनित २६ जनाभित्र कम्तीमा एक जना समलिंगी तेश्रोलिंगीलाई समावेश गर्नुपर्ने माग गरेका हुन् ।
नीलहीरा समाजले बुधबार काठमाडौमा गरेको कार्यक्रममा अध्यक्ष पिंकी गुरुङले संविधान सभामा समलिंगी तेश्रोलिंगीको प्रतिनिधित्वका लागि दबाब दिइने बताउनुभयो । कार्यक्रमका अरु सहभागीले संविधान लेख्ने थलोमा प्रतिनिधित्व नहुँदा आफुहरुको अधिकार सुरक्षित हुनेमा शंका ब्यक्त गरे ।  
विघठित संविधान सभामा यो समुदायबाट सुनिलवावु पन्त सभासद् हुनुहुन्थ्यो । तर यसपटक आफुहरुको आवाज संविधानसभासम्म नपुग्ने अवस्था आएको कार्यक्रमका सहभागी समलिंगी तेश्रोलिंगीले बताए । उनीहरु भन्छन् ‘अब हाम्रो अधिकारको विषय संविधान सभामा कसले उठाउँछ ?’
यौनिक तथा लैगिंक अल्पसंख्यक समुदायको अधिकारका लागि सहयोग गर्दै आएको नेपालमा रहेको नर्बेजियन दुताबासकी प्रतिनिधि कमला बिष्टले संविधानसभामा यौनिक तथा लैगिंक अल्पसंख्यक समुदायको प्रनिधित्व हुनुपर्नेमा जोड दिनुभयो ।
विष्टले मन्त्रीपरिषदले मनोनित गर्ने २६ जनामा यौनिक तथा लैगिंक अल्पसंख्यक समुदायको प्रतिनिधि पनि सहभागी हुनुपर्ने धारणा राख्दै त्यसका लागि पहल गर्न नीलहीरा समाजलाई सुझाव दिनुभयो ।
कार्यक्रममा नील हिरा समाजको मिडिया टोलीले रेडियो कार्यक्रम ‘पहिचान’ मार्फत जनचेतना जगाउने काम गरिरहेको र यो प्रभावकारी बन्दै गएको बताएको छ । मिडिया टोलीले समलिंगी तेश्रोलिंगी माथि हुने हिंसा अन्त्य गरी समान अधिकार प्राप्त गर्न नील हिरा समाजले संचालन गरिरहेको अभियानलाई प्रभावकारी बनाउने प्रयास गरिरहेको बताएको छ ।
