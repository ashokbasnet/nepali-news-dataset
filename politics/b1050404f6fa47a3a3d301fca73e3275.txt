वैद्य पक्षको बिरोधका कारण अवरुद्ध जग्गा फिर्ता प्रक्रिया फेरि सुरु

काठमाडौं, मंसिर ११ — फिर्ता गरिएको जग्गा माओवादीकै एक समूहले कब्जा गर्न थालेपछि प्रभावित जग्गा फिर्ता प्रक्रिया आइतबार देखि फेरी शुरु हुने भएको छ । जिल्ला प्रशासन कार्यालय बर्दियामा सहजीकरण समिति र सम्बन्धित जग्गा धनीबीच भएको छलफलमा फिर्ति प्रक्रियालाई निरन्तरता दिने सहमति भएको सहजिकरण समिती सदस्य तथा माओवादी जिल्ला सेक्रेटरी हिमालले जानकारी दिनुभयो । 

 

सात बुँदे सहमति अनुसार बिना सर्त कब्जा जग्गा फिर्ता गरी जग्गा जग्गाधनीको स्वामीत्वमा रहनुपर्ने विषयको मर्म र भावना अनुसार सहजीकरण समितिले काम गर्ने निष्कर्ष छलफलबाट निकालिएको हिमालले जानकारी दिनुभयो । बर्दिया राजापुरको प्रयागपुरमा फिर्ता गरिएको ४३ बिगाहा जग्गा फेरी माओवादीको मोहन वैद्य पक्षले कब्जा गर्ने भन्दै झण्डा गाड्न थालेपछि जग्गाको स्वामित्व फिर्ता र जिम्मेवारीका बारेमा कुरा नमिल्दा जग्गा फिर्ताको काम रोकिएको थियो । 

 

काँग्रेसले सात बुँदे सहमति अनुसार बिना सर्त कब्जा जग्गा फिर्ता गरी जग्गा जग्गाधनीको स्वामीत्वमा रहनुपर्ने र फिर्ता भएको जग्गा फेरी कब्जा भएमा माओबादी पार्टीले जिम्मा लिनुपर्ने अडान राखेको थियो । पहिला कब्जा भएको जग्गा फिर्ता भईसकेपछि अरु कुनै समूहबाट कब्जा भएपनि त्यसको कुनै अर्थ नरहने निष्कर्ष निकाली फिर्ता प्रक्रिया जारी राख्ने सहमति भएको माओवादी जिल्ला सेक्रेटरी हिमालले बताउनुभयो । 

 

जग्गा फिर्ता प्रक्रियामा अवरोध आउन नदिन सबै पक्षले सहजता कायम गर्ने सहमति पनि छलफलमा भएको छ । सहमति पछि सहजीकरण टोलीले आज राजापुरको मनाउ क्षेत्रको जग्गा फिर्ताका लागि पहल गर्नेछ । 

 

आइतबार बिहान भएको छलफल पछि जारी संयुक्त विज्ञप्तीमा सात बुँदे सहमतिको बुँदा  नम्बर ६ को ‘क’ मा उल्लेख भए अनुसार नीजि तथा सार्वजनिक घर र जग्गा सम्बन्धित व्यक्ति तथा संस्थालाई फिर्ता गर्ने सहमतिको मर्म र भावना अनुसार सहजीकरण कार्यदलका सदस्यहरुले सम्बन्धित पक्षलाई तत्काल फिर्ता गर्न आव्हान गर्ने सहमति भएको छ ।

 

यस्तै कब्जा भएको अवधिको उचित क्षतिपूर्तिका साथै भूमिहीन जोताहा किसानको समस्याको तत्काल दिगो समाधानका लागि आव्हान गर्ने सहमति भएको छ ।
