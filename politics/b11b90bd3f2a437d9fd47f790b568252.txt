प्रदेश र प्रतिनिधिसभा चुनावका लागि मतदाता संख्या कायम (जिल्लागत विवरणसहित)

काठमाडौं, असोज १७ – आउँदो मंसिरमा हुने प्रदेश तथा प्रतिनिधिसभा चुनावका लागि देशभरबाट कुल मतदाता संख्या १ करोड ५४ लाख २७ हजार ७ सय ३१ कायम भएको छ ।
प्रमुख निर्वाचन आयुक्त डा. अयोधीप्रसाद यादवको अध्यक्षतामा मंगलबार बसेको निर्वाचन आयोगको बैठकले आउँदो मङ्सिर १० र २१ गते हुने प्रतिनिधिसभा र प्रदेशसभा सदस्य चुनावका लागि तयार गरिएको सातवटै प्रदेशको निर्वाचन क्षेत्रगत अन्तिम मतदाता संख्या स्वीकृत गरेको हो ।
पुरुष मतदाताको संख्या ७७ लाख ७६ हजार ४ सय ९६, महिला मतदाताको संख्या ७६ लाख ५१ हजार ६५ र तेस्रो लिङ्गी मतदाताको संख्या १ सय ७० जना रहेको छ । आयोगको निर्णय अनुसार डोल्पा जिल्ल्लाका काइके र छार्का ताङसोङ गाउँपालिकाका २ सय ४० मतदाताको स्पष्ट विवरण प्राविधिक कारणले यकिन हुन नसकेकाले सम्बन्धित जिल्लाबाट त्यससम्बन्धी विवरण माग गरी प्राप्त भएपछि यकिन गरी मतदाता नामावलीमा समावेश गरिने छ ।
सरकारले प्रतिनिधिसभा तथा प्रदेशसभा सदस्य चुनावको मिति घोषणा गरेको दिन अर्थात २०७४ भदौ ५ गतेसम्म १८ वर्ष उमेर पुगेका र फोटोसहितको मतदाता नामावलीमा नाम दर्ता गराएका मतदाताको नाम यो मतदाता नामावलीमा समावेश गरिएको छ ।
स्वीकृत मतदाता नामावली अनुसार प्रदेश १ मा २९ लाख ९३ हजार ६ सय ६९, प्रदेश २ मा २७ लाख ६७ हजार ३ सय ६९, प्रदेश ३ मा ३० लाख ७४ हजार ४ सय १२, प्रदेश ४ मा १५ लाख ६८ हजार ८ सय २९, प्रदेश ५ मा २७ लाख ४० हजार ८ सय ४८, प्रदेश ६ मा ८ लाख ४६ हजार ९ सय ३३ र प्रदेश ७ मा १४ लाख ३५ हजार ६ सय ७१ मतदाता रहेका छन् ।
कुन जिल्लामा कति मतदाता ?
