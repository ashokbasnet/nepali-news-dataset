२२ दलीय मोर्चाले कुटनीतिज्ञहरुलाई भन्यो–कांग्रेस र एमालेका कारण संविधान निर्माण प्रक्रिया अवरुद्ध

काठमाडौं, मंसिर ८ – एकीकृत नेकपा माओवादी नेतृत्वको २२ दलीय मोर्चाले सत्तारुढ नेपाली कांग्रेस र नेकपा एमाले जस्तै गरि कुटनीतिज्ञहरुलाई  ब्रिफिङ गरेको छ ।  
मोर्चाले सोमबार काठमाडौंको लाजिम्पाटस्थित शंकर होटलमा विभिन्न मुलुकका कुटनीतिज्ञलाई बोलाएर संविधान निर्माणको प्रक्रिया अवरुद्ध भएको विषयमा ब्रिफिङ गरेको हो । मोर्चाले विभिन्न मुलुकका कुटनीतिज्ञ र दातृ निकायका प्रमुखहरुसामु कांग्रेस र एमालेले विगतमा भएका सम्झौताको भावना विपरित सात प्रदेशसहितको नौ बुँदे प्रस्ताव अघि सारेपछि संविधान निर्माणको प्रक्रिया अवरुद्ध भएको बताएको छ ।
मोर्चाका तर्फबाट एकीकृत नेकपा माओवादीका अध्यक्ष पुष्पकमल दाहाल प्रचण्डले कांग्रेस र एमालेले उत्पीडित वर्ग र जातिलाई अधिकार दिन नमानेका कारण संविधान निर्माणको प्रक्रिया जटिल मोडमा पुगेको बताउनुभयो । एमाओवादी अध्यक्ष प्रचण्डले यस्तो धारणा राखेपछि कुटनीतिज्ञहरुले के अब संविधान बन्दैन त भनेर जिज्ञासा राखेका थिए । जवाफमा एमाओवादी अध्यक्ष दाहालले आफूहरुसहमतिबाट संविधान जारी गर्नुपर्ने पक्षमा रहेको र सहमतिकै आधारमा संविधान बन्ने बताएको एमाओवादी उपाध्यक्ष नारायणकाजी श्रेष्ठले जानकारी दिनुभयो ।
मोर्चाको कार्यक्रममा भारतीय राजदूत रञ्जित रे र चिनीयाँ राजदूत उ चुन्ताई भने अनुपस्थित हुनुहुन्थ्यो । भारतीय राजदूत रे यसअघि सत्तारुढ कांग्रेस र एमालेले गरेको कार्यक्रममा पनि अनुपस्थित हुनुभएको थियो । कांग्रेस र एमालेले १२ दिन पहिले  काठमाडौंको सोल्टी होटलमा कुटनीतिज्ञहरुलाई बोलाएर एमाओवादीका कारण संविधान निर्माण प्रक्रिया अवरुद्ध भएको ब्रिफिङ गरेका थिए ।
