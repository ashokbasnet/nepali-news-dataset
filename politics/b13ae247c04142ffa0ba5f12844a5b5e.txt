सहमतिका नाममा समय खेर फाल्नु हुँदैन : सिंह

काठमाडौं, मंसिर ६ – उपप्रधान तथा स्थानीय विकास मन्त्री प्रकाशमान सिंहले पहिलो संविधानसभामा भएका गल्ती अब नदोहोर्‍याउने बताउनुभएको छ ।
थापा गाउँ टोल सुधार समितिले शनिबार काठमाडौंमा गरेको टोलसुधार सम्बन्धी कार्यक्रमलाई सम्बोधन गर्दै मन्त्री सिंहले पहिलो संविधानसभामा गरेका गल्ती फेरि नगर्ने बताउनुभएको हो ।
उहाँले सहमतिका नाममा पहिलो संविधानसभा विघटन हुँदा मुलुक तथा नागरिकले ठूलो घाटा व्योहोर्नु परेको भन्दै अब सहमतिका नाममा धेरै समय खेर नफाल्ने स्पष्ट पार्नुभयो । सहमति हुन नसके बहुमतीय प्रक्रियाबाटै भएपनि आगामी माघ ८ गतेभित्र संविधान जारी हुने उहाँको भनाइ थियो ।
मन्त्री सिंहले संविधानका विषयमा सहमतिको प्रयास अन्तिम समयसम्मै जारी रहने बताउनुभयो । उहाँले विभिन्न आन्दोलनबाट प्राप्त अधिकार संस्थागत गर्न सबैले साथ दिनुपर्ने बताउनुभयो ।
