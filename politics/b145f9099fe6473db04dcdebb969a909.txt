सरकारको नीति तथा कार्यक्रम : उज्यालो नेपाल र आर्थिक वृद्धिदर मुख्य प्राथमिकता

काठमाडौं, जेठ ११ – सरकारले आगामी आर्थिक वर्ष २०७४/७५ को नीति तथा कार्यक्रम संसदमा प्रस्तुत गरेको छ । सरकारका तर्फबाट राष्ट्रपति विद्यादेवी भण्डारीले व्यवस्थापिका–संसदमा नीति तथा कार्यक्रम प्रस्तुत गर्नुभएको हो ।
निर्वाचन आचारसंहितका कारण नयाँ नीति तथा कार्यक्रम ल्याउन नपाउने भएकाले सरकारले चालु आर्थिक वर्षकै कार्यक्रमलाई निरन्तरता दिएको छ । कार्यक्रममा संविधान कार्यान्वयनका लागि संघ र प्रदेशसभाको चुनाव तथा राष्ट्रिय गौरवका आयोजनालाई विशेष प्राथमिकता दिइने उल्लेख गरिएको छ । 
दिगो आर्थिक वृद्धि, स्वरोजगार, उज्यालो नेपाल अभियान जस्ता विषयलाई नीति तथा कार्यक्रममा प्राथमिकता दिइएको छ । संविधानको स्वामित्वलाई फराकिलो पार्दै असन्तुष्ट दललाई सघन वार्ता गरी अधिकतम सहमति जुटाइ संसदमा पेश भएको संविधान संशोधन प्रस्तावलाई पारिन गर्ने प्रतिबद्धता व्यक्त गरेको छ । 
मन्त्रिपरिषद्को यही जेठ ७ गतेको बैठकले सरकारको नीति तथा कार्यक्रम पारित गरेको थियो । यसपटक करको दर पनि बढाइएको छैन ।
