प्रधानमन्त्री फेरेर मात्र निकास निस्कदैन : पौडेल

बाग्लुङ, पुस १९ – प्रधानमन्त्री डा. बाबुराम भट्टराईका प्रमुख राजनैतिक सल्लाहकार देवेन्द्र पौडेल सुनिलले प्रधानमन्त्री फेरेर मात्र देशले निकास नपाउने बताउनुभएको छ । 

क्रान्तिकारी पत्रकार संघले बिहीबार बागलुङमा गरेको पत्रकार सम्मेलनमा पौडेलले बिपक्षी दलले प्रधानमन्त्री मात्र फेर्ने कुरा गरेर देशलाई अन्यौलतामा राख्न चाहेको आरोप लगाउनुभयो ।  

राजनैतिक सहमति गरेर निर्वाचन तोकेपछि मात्र अर्को व्यक्ति प्रधानमन्त्री हुनसक्ने पौडेलले बताउनुभयो । अहिले बिपक्षीले प्रधानमन्त्रीलाई नमान्ने र माओबादीले कांग्रेस सभापति सुशील कोइरालाको नेतृत्व अस्वीकार गरिरहेकाले स्वतन्त्र व्यक्तिलाई प्रधानमन्त्री बनाएर जानुनै उत्तम बिकल्प हुने उहाँको भनाई छ ।

वैधानिक सरकारलाई हटाएर विना सहमति अर्को व्यक्तिलाई प्रधानमन्त्री बनाउँदा आगामी दिनमा राष्ट्रपतिले चलखेल गर्ने अवसर पाउने भएकाले प्रधानमन्त्री फेर्ने कुरामा मात्र आफुहरुले असहमति जनाएको पौडेलको भनाई छ ।
