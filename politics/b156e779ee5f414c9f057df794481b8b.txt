एमालेमा विवाद मिलाउन तीन सदस्यीय कार्यदल

काठमाडौं, चैत २३ । नेकपा एमालेका केन्द्रीय विभाग, सल्लाहकार र अञ्चल कमिटीका सदस्यको मनोनयनको विवाद टुंगो लगाउन महासचिव ईश्वर पोखरेलको संयोजकत्वमा तीन सदस्यीय कार्यदल गठन गरिएको छ ।प्रधानमन्त्री निवास बालुवाटारमा मंगलबार बिहान बसेको सचिवालय बैठकले पोखरेलको संयोजकत्वमा सचिव पृथ्वी सुब्बा गुरुङ र गोकर्णराज विष्ट सदस्य रहेको कार्यदलले थप गृहकार्य गरी प्रस्ताव ल्याउन जिम्मेवारी दिएको हो । गुरुङ संगठन र विष्ट मोर्चा संगठन विभागको प्रमुख हुन् ।एमाले केन्द्रीय कार्यालयका सचिव कृष्णगोपाल श्रेष्ठका अनुसार स्थायी कमिटीको बैठकमा कार्यदलले विभागमा मनोनयनबारे मापदन्ड बनाइ प्रस्ताव प्रस्तुत गर्नेछ ।कार्यदलले सम्बन्धित विभागका प्रमुख र उपप्रमुखको सिफारिस, वरिष्ठता र सम्बन्धित पक्षसँगको छलफलबाट विवादको किनारा लगाउनेछ ।यसअघि, स्थायी कमिटीको यसअघिको निर्देशन बमोजिम केन्द्रीय सचिवालयले गृहकार्य गरी महासचिव पोखरेलले प्रस्तुत गरेको मनोनयनसम्बन्धी प्रस्तावमा विवादका कारण निर्णय हुन सकेको थिएन ।स्थायी कमिटीको बैठकपछि मंगलबारै पार्टीको पोलिटब्युरोको बैठक केन्द्रीय कार्यालय, धुम्बाराहीमा बसेको छ ।यही चैत २७–३० मा काठमाडौंमा हुने केन्द्रीय कमिटीको बैठकको कार्यसूची पनि आजको बैठकले तय गर्नेछ ।बैठकमा प्रधानमन्त्री केपी शर्मा ओलीको भारत र चीन भ्रमणको समीक्षा, सरकारको प्रभावकारिता, संविधानको कार्यान्वयन, पार्टीका विभाग र अञ्चल कमिटीमा सदस्य मनोनयन लगायत विषयमा छलफल हुने बुझिएको छ ।स्थायी कमिटीको चैत १७ गतेको बैठकमा केन्द्रीय विभाग र सल्लाहकार समितिमा मनोनयनबारे छलफल भएपनि विवादका कारण निर्णय भएको थिएन । रासस
