महेश बस्नेतले झलनाथ खनालको निर्देशन मानेनन्

काठमाडौ, साउन ३१ – एमाले अध्यक्ष झलनाथ खनालको निर्देशनको अवज्ञा गर्दै युवा संघको संस्थापन पक्षले बैठक शुरु गरेको छ ।
विवाद बढ्दै गएपछि पत्र पठाउँदै खनालले सबै कार्यक्रम स्थगित गर्न निर्देशन दिएपनि अध्यक्ष महेश बस्नेत पक्षले मोरङको सुन्दरपुर गोठगाउँमा बिहीबार बैठक शुरु गरेको हो ।
बैठकमा आगामी संविधानसभा, विभिन्न विभागहरुको पुर्णता, आर्थिक विषयमा लगायतका प्रस्तावमा छलफल हुने महासचिव राजीव पहारीले जानकारी दिनुभयो । बैठकमा उपाध्यक्ष झपट रावल पक्ष भने उपस्थित छैन ।
बैठकमा उपस्थित नहुने असन्तुष्ट पक्षलाई कारबाही गर्ने महेश बस्नेत पक्षले चेतावनी दिएको छ । अध्यक्ष झलनाथ खनालले युवा संघका अध्यक्ष महेश बस्नेत, असन्तुष्ट समूहका अगुवा उपाध्यक्ष झपट रावल, युवा फाँटका इन्चार्ज शेरबहादुर तामाङ, कोशी अञ्चल इन्चार्ज राजेन्द्र गौतम लगायलाई पत्र पठाएर सबै कार्यक्रम रोक्न निर्देशन दिनुभएको थियो ।
उपाध्यक्ष रावल पक्षले भने आफुहरुका सवै कार्यक्रम अध्यक्ष खनालको निर्देशनपछि स्थगित गरेको जानकारी दिनुभयो । स्थायी कमिटीको बैठकले काठमाडौमा बिहीबारदेखि कार्यक्रम गर्ने निर्णय गरेको भएपनि अध्यक्षको निर्देशनपछि सवै कार्यक्रम स्थगित गरेको उपाध्यक्ष रावलले जानकारी दिनुभयो ।
आफुहरु पार्टीको अनुशाशित कार्यकर्ता भएकाले अध्यक्ष खनालको निर्देशन पालना गरेको उहाँले बताउनुभयो । बिधान बिचेर र पार्टीको निर्देशन विपरित गरिएको बैठकबाट आफुहरुलाई कारबाही गरे गम्भीर कदम चाल्ने चेतावनी रावलले दिनुभयो । आर्थिक अनियमितता लगायतका विषयमा युवा संघभित्र विवाद चर्किएको हो ।
