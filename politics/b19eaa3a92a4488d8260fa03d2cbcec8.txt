मधेसी मोर्चाले संविधानमा हस्ताक्षर गरेका सांसदलाई धनुषा प्रवेश गर्न नदिने

जनकपुर, कात्तिक २७ – संयुक्त लोकतान्त्रिक मधेसी मोर्चा लगायत आन्दोलनरत दलले संविधानमा हस्ताक्षर गरेका सांसदलाई धनुषा जिल्ला प्रवेश गर्न नदिने भएका छन् ।  
मोर्चाको अगुवाईमा जनकपुरमा बसेको आन्दोलनरत दलको बैठकले सांसदलाई धनुषा जिल्ला प्रवेश गर्न नदिने निर्णय गरेको हो ।  मधेस विरोधी संविधानमा हस्ताक्षर गरेर मधेस र मधेसी नागरिकको अपमान गरेको भन्दै उनीहरुलाई जिल्ला प्रवेश गर्न निषेध गरेको मोर्चाले जनाएको छ ।
केहीदिन यता ठुला दलका नेता तथा सांसद संविधानका बारेमा जानकारी गराउन मधेसका जिल्ला तथा निर्वाचन क्षेत्रमा जान थालेपछि मोर्चाले यस्तो निर्णय गरेको हो ।
त्यस्तै संविधानमा उल्लेखित व्यवस्थाबारे सञ्चारमाध्यममार्फत जानकारी गराउने ठुला दलले तयारी गरेपनि कतिपय जिल्लामा नयाँ संविधानको प्रचारप्रसार गर्न पनि मधेशी मोर्चाले रोक लगाएको छ ।
