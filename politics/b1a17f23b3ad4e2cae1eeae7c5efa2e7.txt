मतदान ‘च्वाइस’ होइन ‘ड्युटी’ हो : प्रमुख निर्वाचन आयुक्त

नवलपरासी, फागुन १६ – निर्वाचन आयोगका प्रमुख निर्वाचन आयुक्त अयोधीप्रसाद यादवले आवधिक निर्वाचनले मात्र लोकतन्त्रलाई सुदृण बनाउने बताउनु भएको छ । 
‘लोकतन्त्रको आधार निर्वाचन हो त्यसमा आवधिक निर्वाचन हुन्छ’ उहाँले भन्नुभयो, ‘विधिको शासन कायम गर्न प्रयास गर्नु परेको छ । अहिले संविधान भएपनि विधिको  शासनको अभाव छ ।’ 
परिवर्तनको आधारशिला युवाहरु नै भएकाले युवाहरुले मतदानलाई आफ्नो अधिकारको रुपमा ग्रहण गर्नुपर्ने प्रमुख आयुक्त यादवले बताउनु भयो । ‘मतदान च्वाइस होइन ड्यूटीको रुपमा (रोजाइको विषय होइन, कर्तव्यको रुपमा) बुझ्नुहोस् यसले नै विधिको शासनलाई सहयोग पुग्छ’ उहाँले भन्नुभयो, ‘दलको अगुवा युवा नै हो, द्वैध चरित्र देखाउन छोड्नु पर्छ ।’  
नेपाल जेसिजले गरेको लोम/लोन लिडर्स कार्यक्रमको उद्घाटन सत्रमा कावासोतीमा उहाँले मतदाता शिक्षामा युवाहरुलाई सहयोग पुर्याउने काम आयोगले गरेकोसमेत जानकारी  गराउनु भयो । ‘वैशाख ३१ गते हुने स्थानीय तहको निर्वाचनमा मतदाता शिक्षाका लागि राजनीतिक दलका भातृ संस्थाका युवाहरुलाई जानकारी गराउने काम भइरहेको छ । जिल्लामा पनि हामी अगाडि बढाउँछौ’ उहाँले भन्नुभयो ।
