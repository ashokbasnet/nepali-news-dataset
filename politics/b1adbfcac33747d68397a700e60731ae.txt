संविधान संशोधन प्रस्ताव केपी ओली र सुुशिल कोइरालाको हो : प्रधानमन्त्री

सिताराम अधिकारी/उज्यालो ।
धादिङ, पुस ७ – संसदमा दर्ता भएको संविधान संशोधन प्रस्ताव नेकपा एमाले अध्यक्ष केपी शर्माओली र पूर्व कांग्रेस सभापति स्वर्गीय शुशिल कोइरालाको प्रस्ताव भएकाले राष्ट्रिय सहमतिका लागि आफूले संसदमा लगेको प्रधानमन्त्री पुष्पकमल दाहाल प्रचण्डले बताउनुभएको छ । 
बिहीबार पाँचौ धादिङ महोत्सवको उद्घाटन गर्दै प्रधानमन्त्री दाहालले राष्ट्रिय सहमति निर्माण गर्न सजिलो होस भनेर संविधान संशोधनको प्रस्ताव दर्ता गरिएको बताउनुभयो । 
कसैलाई पनि विभेद र निषेधको नीति लिँदा राष्ट्रियता खतरामा पर्ने भएकोले संसदबाटै निकास निकाली छलफलको वातावरण बनाउन आग्रह गर्नुभयो । प्रधानमन्त्री दाहालले प्रमुख प्रतिपक्षी दल, मधेसी मोर्चा र राप्रपासँग छलफल गरेर केही दिनमै संविधान संशोधन, महाअभियोग र निर्वाचन घोषणा सम्बधी विषयमा प्याकेजमै निर्णय गर्ने बताउनुभयो । सरकारको अधिकार अन्तर्गत संशोधन प्रस्ताव आएको बताउँदै प्रधानमन्त्री दाहालले संविधान संशोधन प्रस्ताव फेल गराएर देखाउन चुनौती दिनुभयो । 
धादिङको विकासमासमेत चासो राख्दै प्रचण्डले धादिङबेसी, उत्तरी नाका, केरुङ गल्छी ठोरी नाकाका लागि सडक निर्माण । बुढीगण्डकी जलविद्युत आयोजना प्रभावितका लागि मुआब्जा वितरण, मध्यपहाडी लोकमार्ग नयाँ बाटो पहिचान, भूकम्पपीडितलाई तत्काल थप सहयोग, पर्यटन प्रवद्र्धन र जिल्ला अस्पताललाई ५० सैया बनाउन सहयोग गर्ने आस्वासन दिनुभएको छ । हेलीकप्टरबाट धादिङ आउनुभएका प्रधानमन्त्री दाहाल तीन घण्टा बसेर फर्किनु भयो ।
