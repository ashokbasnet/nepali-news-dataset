संघीयतामा लुकेको भारतीय स्वार्थ

पवनराज फुयाँल
‘नेपाल जस्तो सानो र विविधतायुक्त मुलुकले संघीयता धान्दैन । यदि जबर्जस्ती थोपरियो भने मुलुकमा बिखण्डन निम्तिन्छ देश टुक्रिन्छ ’ यो भनाई वर्तमान सरकारका एकजना उपप्रधानमन्त्री तथा जनमोर्चा नेपालका अध्यक्ष चित्रबहादुर केसीको हो ।
उहाँले यो कुरा त्यसबेला नै जोडतोडका साथ अडानका साथ भन्नु भएको थियो जतिबेला नेपालमा नयाँ नेपालको खाका कोर्ने बहस चलेको थियो । २०६२र६३ को जनआन्दोलनको सफलता र तत्कालीन नेकपा माओवादीको उदयसँगसँगै नयाँ नेपाल र आमुल परिवर्तनको चर्चा थियो र पहिलो संविधानसभाको निर्वाचनको बेलासम्म आउँदा माओवादीको एजेन्डाका रुपमा गणतन्त्र, समावेशीता, संघीयता र धर्म निरपेक्षता जस्ता विषयहरु प्रत्येक जनमानसमा पुगेका थिए ।
नागरिक समेत यी एजेण्डाहरु बिना ढिलाई लागु भएको हेर्न चाहन्थे । यस्तो बेलामा ‘संघीयता चाहिँदैन देश टुक्र्याउन पाईदैन’ भन्दै हिँड्ने एक्ला चित्रबहादुरलाई परिवर्तन विरोधीको आरोप नलाग्ने कुरै भएन । 
तर जब यी यावत मुद्दाहरुलाई संविधानमा समेटेर व्यवहारमा लागु गर्ने प्रयास हुँदै गए तब अनेकौं जटिलता र बाधाहरु थपिँदै गएको महसुस हुँदैछ । झनै संघीयताको बिषय त यति गम्भीर भइरहेको छ कि आज यसैका कारण चित्रबहादुरले भनेजस्तै नेपालको राष्ट्रियता कमजोर बन्दैछ, क्षेत्रीयता र जातियताले देशको एकता टुक्रिदैछ । अझ भनौ देशले कतै संघीयता नै धान्दैन कि भन्ने अवस्था आएको छ । 
हुन त संघीयता, धर्म निरपेक्षता र समावेशीकरणका मुद्दाहरू सँगसँगै नयाँ नेपालको सपना बाँडिएको थियो । देशमा ५० औं वर्षदेखिको अस्थिरता, गरिबी, अशिक्षा, जातीय छुवाछुतले आक्रान्त मुलुकमा पछिल्लो समय माओवादी सशस्त्र द्वन्द्वको जर्जर स्थिति तथा निरंकुश र अलोकप्रिय बन्दै गएको राजसंस्थाबाट विक्षिप्त भएका नागरिकलाई लोकतन्त्र, गणतन्त्र, नयाँ नेपाल, देशको सामाजिक आर्थिक रुपान्तरण र क्रान्तिकारी भूमिसुधार जस्ता कुराले आकर्षित गरेको थियो । बरु यो परिवर्तनको चाहना जनस्तरमा अत्यन्त तीब्र हुँदै गयो । 
यतिकैमा यी सबै विषयलाई सिधै संविधानसभामा लगियो । यहि परिवर्तन प्रतिको नागरिकको तिब्रतालाई बुझेर सबै राजनीतिक शक्तिहरु पनि एकठाउँमा आए । जसअनुरुप संविधानसभाको चुनाव भयो र सबै प्रक्रियाहरु सुरु भए त्यतिनै बेलादेखि दलहरूबीचमा मतभिन्नता देखा पर्यो । खासगरी संघीयताको विषय झनझन जटिल बन्दै गयो ।
दलहरू आआफ्ना पद र प्रतिष्ठाको लडाइँ र भागबण्डाको फोहोरी राजनीतिको दलदलमा फस्न पुग्दा पहिलो संविधानसभा विघटन हुनपुगेको थियो । कारण थियो संघीयता १ अन्य सबै विषयमा लगभग टुंगिएको भनिएको संविधानसभाले संघीयताको आधार र सीमांकन लगायतमा सहमति हुन सकेन । आखिर आजसम्मको यो जटिल संविधानसभाको प्रक्रियाको चुरो कुरो संघीयता नै हो तर खास कुरा यो विषय समस्याको रुपमा देखापर्नाको कारण नागरिकलाई प्रष्टसँग नबुझाउनु र दलहरुले आआफ्नो निहित सत्ता र शक्ति स्वार्थका हठको रुपमा प्रयोग गर्नु नै थियो ।
नेपाली नागरिकले जान्दै नजानेको सुन्दै नसुनेको त्यो पनि अनेकतामा एकताको फूलबारीमा मिलेर बसेका नेपालीमाथि जातीय संघीयता र अधिकांस नागरिक हिन्दु र एकमात्र हिन्दुराज्य भनेर चिनिएको मुलुकमा घर्म निरपेक्षताको कुरा किन ल्याईयो ? यस्ता मागहरू माओवादीले देशको संवृद्धीका लागि मात्रै भनेर ल्याएको भए पनि यी जटिल विषयहरु उपर आवश्यक मात्रामा बहस र छलफल हुन नसक्दा यिनको कार्यान्वयनमा थप जटिलता देखा परेको हो । हुनत अहिले आएर विश्लेषण गर्दा माओवादी जनयुद्धको मौन समर्थन गर्ने भारतीय नियति देख्दा कतै नजानिदो तरिकामा नेपाललाई सधैंका लागि कमजोर बनाउनको लागि कुनै न कुनै तवरमा माओवादी आन्दोलनलाई भारतले नै त मलजल गरेको थिएन १ भन्ने आशंका पनि जम्माएको छ । 
यसरी विचार गर्दा अहिलेको विभिन्न जटिलताको विजारोपण माओवादी जनयुद्धले नै गरेको भन्न सकिन्छ । यद्यपि माओवादी जनयुद्धले धेरै सकारात्मक परिवर्तनहरु पनि ल्याएको थियो नेपालीको चेतनाको स्तर बढ्नु, कैयौं राजनीतिक उपलब्धीहरु नेपालले हाँसिल गरेको थियो । तर प्राप्त उपलब्धीलाई सही ढङ्गले स्थापित र संरक्षण गर्ने प्राविधिक पाटो अत्यन्त जटिल र असहज हुँदै देश आजको अवस्थामा आइपुगेको छ ।
हक र अधिकारको लागि लड्न सिक्दै गर्दा आज देश विभिन्न जातजाति र क्षेत्रको बीचमा सद्भाव खलबलिएको छ । एकले अर्कालाई दुस्मन देख्न थालिएको छ । त्यसैको फलस्वरुप आज मधेसी र पहाडी, यो जाति र ऊ जातिको नजरले हेर्दा देशमा हिजोका दिनमा कायम रहेको सद्भाव र एकता टुट्न पुगेको छ । खासगरि संघीयताले यो सबै कुरामा खलबल पुर्याएको छ । यही कमजोरीको फाईदा देशीविदेशी बिखण्डनकारी तत्वहले उठाउन खुलेआम दुष्साहस गरेका छन् ।
हुन त संघीयता आफैमा नराम्रो भन्ने कुरा हैन तर संघीयतालाई जसरी समग्र देशको उन्मुक्ति, समावेशी विकेन्द्रीकृत बिकासको अवधारणा र संबृध्दिको लागि भन्दा जातजातिको अधिकार प्राप्तिको लागि मात्रै हो भन्ने हेतुबाट उठान गरियो त्यहिनिर त्रृटि रहेको थियो । अर्कातिर नेपाल जस्तो सानो त्यसमाथि जटिल भूपरिवेष्ठित मुलुकमा विभिन्न कारणले असान्दर्भिक र अव्यवहारिक पनि हो कि भन्ने चौतर्फि विश्लेषण भइरहेको छ ।
यसर्थ यो विषयलाई सबैले पुनर्विचार गर्नुपर्ने देखिएको छ । यदि हामीले साच्चिकै देशको बिकास चाहने हो भने संघीयता नभएपनि संभव छ । पहिलेकै पाँच विकास क्षेत्रहरुलाई आधार मानेर नयाँ संरचना बनाउन सकिन्छ । यदि अझ जटिल बनेको खण्डमा संघीयतालाई मात्रै नभएर धर्मनिरपेक्षतालाई पनि जनमतसंग्रहमा लगेर टुङ्ग्याउन सकिन्छ । त्यसो गर्न सकियो भने मात्रै यी जटिल विषयहरुको दिगो निकास निस्कने संभावना छ ।
फेरि नेपाललाई आफ्नो माईक्रो म्यानेजमेन्ट मार्फत अर्धऔपनिवेशिक अधिनमा राख्न चाहने परम्परागत भारतीय चलखेलको पछिल्लो निरन्तरता पनि संघीयताकै विषयमा जारी मधेसी आन्दोलनमार्फत छताछुल्ल भएको छ । हिजोका दिनमा जुनसुकै एजेन्डामा पनि आफ्नो सहज प्रभुत्व जमाएर यहाँका नेतालाई आफ्नो मुठीमा राखेको भारतले यसपालीको संघीय संरचनामा पनि सदाझैँ नेपालीको राष्ट्रिय एकतालाई कमजोर बनाएर नेपालमाथि खेल्ने र नेपाल राज्य प्रतिको उसको दीर्घकालिन गिद्धे अभिष्ट पूरा हुने आकांक्षामा ठेस लाग्ने देखेपछि उसले खुलेआम नेपालमाथि अमानवीय नाकाबन्दी गरेर दबाब दिइरहेको छ ।
खासमा भारतले नेपालको राष्ट्रिय एकता बलियो भएको र नेपालमा विकास र सम्बृद्धि देख्न कहिलेकाहीँ पनि नचाहनुको एउटै कारण छ त्यो हो नेपालमा अशान्ति र अस्थिरताको बीउ रोपेर सधैँ यहाँ संकट परेको हेर्न चाहन्छ र यही संकटको फाइदा उठाई नेपाललाई सिक्किमीकरण या काश्मिरिकरण गर्न चाहन्छ । यही नै नेपालमाथिको भारतीय दृष्टिकोण हो । तर भारतले उतिबेलाको सिक्किम र काश्मिरलाई जसरी नेपाललाई एकैपटक विलय गर्नको लागि अहिलेको बिश्व परिस्थिति अनुकुल नभएको यथार्थलाई बुझेर नै ‘माईक्रो म्यानेजमेन्ट र डिभाईड एण्ड प्ले’ को विकल्प रोजेको हो । 
त्यसै अनुरुप अहिले भारतले कम्तिमा मधेसीलाई खुलेआम बिहारी मुलका नेपाली भन्दै नेपालको संविधानले उनीहरुलाई छुट्टै राज्य नदिएर उनीहरुको अधिकार हनन् गरेको भ्रमपूर्ण लालसा देखाई मधेसबाट नेपाली भावना अलग गर्न सफल भएको छ । यसमा भारतले पहिले मधेसीलाई नेपालबाट अलग गर्न चाहेको घाम झैँ छर्लङ्ग छ । यसैलाई योजनाबद्ध तरिकाबाट अघि बढाउन भारतले एक मधेस नदिए स्वतन्त्र मधेसको बीउ पनि रोपिसकेको छ ।
जतिसुकै अधिकारका कुरा गरेपनि वा मधेसी नागरिकका कुरा रटेर आफूलाई नेता वा आजाद मधेसका नायक सम्झेपनि यसको भित्रि रहस्य खास यही हो । यो तितो यथार्थलाई बुझ्ने र सच्चा नेपाली हुन चाहने मधेसी नेता र नागरिकले बेलैमा बुझेर नेपाल भोलिका दिनमा पनि सिंगो रहने र हामी सधैंका लागि नेपाली रहने तर्फ सोचेर निकास निकाल्ने तिर लाग्नुपर्छ । बरु यो संघीयतालाई स्थगन नै गरेर किन नहोस् ।
फेरिपनि नेपाल सरकारसँग वार्ताको कुरा उठ्दैछ, तर नेपालमा आन्दोलनरत पक्षसँग नभएर भारतसँग १ उता यो विषयमा छलफल गर्न भारतले पहिले मधेसी नेतालाई दूताबासमा बोलाउने त्यसपछि दिल्ली मै बोलाउने यसरी भारतले भनेअनुसार गर्नको लागि पूरा तयारी गरेर नेपाल सरकारसँग माग राख्ने । यसरी हेर्दा अहिलेको संकट गहिरिएर जानु र भारतले जस्तोसुकै हत्कण्डा प्रयोग गरेर भएपनि आफ्नो अभिष्ट पूरा गराई छाड्ने संकेत गरेको छ ।
कताकता भारतीय विस्तारवाद विरुद्ध सुरुङ युद्ध नै छेड्ने माओवादी र अन्य राजनितीक दलहको बीचमा १२ बँदे सहमतिको धरातल प्रदान गरेर त्यसपछिका सम्पूर्ण प्रक्रियालाई मौन समर्थन दिने भारतीय नीतिको दीर्घकालीन स्वार्थ पनि प्रष्ट भएको छ । यसअर्थमा पनि संघीयतामाथि नै पुनर्विचार गर्न आवश्यक देखिन्छ ।
