मंसिर भित्रै महाधिवेशन गर्न विप्लवको माग

काठमाडौं, कात्तिक २९ - नेकपा माओवादीका सचिव नेत्र विक्रम चन्द विप्लवले मंसिर महिनाभित्रै पार्टीको महाधिवेशन गर्न माग गर्नुभएको छ । कपिलवस्तुमा २ दिनसम्म चलेको भेलाका निर्णय जानकारी दिन बुटवलमा आयोजित पत्रकार सम्मेलनमा नेता विप्लवले महाधिवेशनको माग गर्नुभएको हो ।
नेता विप्लवले अहिले आफू पार्टी विभाजन गर्ने सोचमा नभएको तर पार्टीलाई अघि बढाउन अध्यक्ष मोहन बैद्य किरणको पहल नपुगेको उल्लेख गर्नुभयो । कपिलबस्तु भेलाका निर्णयहरु पार्टीको पूर्ण बैठकमा छलफल गर्ने र त्यसपछि आफ्नो पक्ष कसरी अघि बढ्छ त्यसबारेमा सोचेर अघि बढ्ने उहाँले बताउनुभयो ।
विप्लवले यसअघिको केन्दीय समितिको बैठकमा समय अभावका कारण सहभागी नभएपनि अर्को पूर्ण बैठकमा सहभागी हुने र त्यसमा आफ्ना कुराहरुबारे छलफल चलाउने जानकारी दिनुभयो । उहाँले माओवादी आन्दोलनमा टुटफुट र खेलाउने प्रयास भएको भन्दै यसलाई असफल पार्न सबै क्रान्तिकारी शक्तिलाई एकताबद्ध गर्नु जरुरी रहेको उल्लेख गर्नुभयो ।
