वैद्यद्वारा माओवादी केन्द्रीय समिति बैठकमा १० बुँदे विरोध पत्र दर्ता

काठमाडौं, कात्तिक १७ — एकीकृत नेकपा माओवादीका वरिष्ठ उपाध्यक्ष मोहन वैद्य ‘किरण’ले पार्टी नेतृत्वले गरेका पछिल्ला निर्णयप्रति असहमति जनाउँदै केन्द्रीय समितिमा १० बूँदे विरोध पत्र दर्ता गर्नुभएको छ । बिहीबारदेखि सुरु भएको केन्द्रीय समिति बैठकमा वैद्यले आफ्नो १० बूँदे विरोध पत्र दर्ता गर्दै केन्द्रीय सदस्यहरुलाई वितरण गर्नुभएको छ ।

 

वैद्यले मधेशी मोर्चासित भएको चार बूँदे सहमति, हतियार राखिएका कन्टेनरको साँचो हस्तान्तरण, जग्गा हस्तान्तरण, भारतसित भएको बीपा सम्झौता र शान्ति प्रक्रिया टुङ्ग्याउने गरी दलहरुबीच भएको पछिल्लो सात बुँदे सहमतिको विरोध गर्नुभएको छ ।

यसैगरी अध्यक्ष प्रचण्डले पार्टीलाई जानकारी नदिई भारतीय गुप्तचर संस्था ‘रअ’सित भेटेको, पार्टीलाई जानकारी नदिई निर्णय गरेको लगायतका विषय पनि बैद्यको विरोध पत्रमा उल्लेख छ । पार्टीको नेतृत्व जनयुद्धको भावना र मर्म विपरित चलेको वैद्यको आरोप छ ।

झण्डै आधा घण्टा चलेर २७ गते बस्ने गरी सकिएको बैठकमा अध्यक्ष पुष्पकमल दाहाल ‘प्रचण्ड’ले राजनीतिक परिस्थिति र पार्टीभित्रको विवादको विषयमा संक्षिप्त रुपमा मौखिक जानकारी गराउनु भएको छ । प्रचण्डले पार्टी भित्रको बहस गंभीर भन्दै उत्कर्षमा पुगेको भन्दै यसबाट पार्टीलाई सही निकास दिएर अघि बढ्नुपर्नेमा जोड दिनुभएको छ ।

पछिल्लो राजनीतिक परिस्थिति र पार्टी भित्रको अन्तर्संघर्षबारे जनवादी वातावरणमा छलफल गरी निष्कर्ष निकाल्नुपर्ने भएकाले बैठक केही लामो समयसम्म चल्ने प्रवक्ता दिनानाथ शर्माले जानकारी दिनुभयो । दश दिन जति बैठक चलाउने माओवादीको तयारी छ ।

बैठकमा पार्टीको अन्तसघर्ष संचालन, भावी कार्यदिशा लगायतका एजेण्डा पेश गरिएको छ । अन्तरसंघर्ष संचालनका विषयमा मतभेद नागरिक समक्ष लैजाने कि नलैजाने भन्ने विषय केन्द्रीय सदस्यहरुको धारणा आएपछि मात्रै तय गरिनेछ ।
