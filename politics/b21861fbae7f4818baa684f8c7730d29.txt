कानूनी जटिलता अन्त्य गरेर मात्रै नयाँ चुनाव घोषणा गर्न आग्रह

बोमलाल गिरी/उज्यालो । काठमाडौं, साउन ७ - निर्वाचन आयोगले मंसिर ७ गते चुनाव नगर्ने हो भने पहिले कानूनी जटिलता अन्त्य गरेर मात्रै नयाँ मिति घोषणा गर्न आग्रह गरेको छ । चुनावका लागि आवश्यक ऐन कानुन बनाउन सरकारलाई दिएको समय भित्र पनि कानूनी जलिटता समाधान नभएपछि आयोगले दलहरुलाई यस्तो आग्रह गरेको हो ।

 

दलका शीर्ष नेताहरुलाई बोलाएर आयोगले सहमति गरी छिटो कानूनी जटिलता समाधान गर्न आग्रह गर्दै सहमति भएमा आयोग मंसिर ७ मा चुनाव गर्न तयार रहेको कार्यवाहक प्रमुख निर्वाचन आयुक्त निलकण्ठ उप्रेतीले बताउनुभयो । उहाँले मंसिर ७ गते चुनाव हुने अवस्था नभए अव कानूनी जटिलता समाधान गरेर मात्र अर्को चुनावको मिति तय गर्नु पर्ने बताउनुभयो । दलहरुले सहमति गरे पाँच देखि नौ दिन समय थप्दा पनि आयोग चुनाव गर्न तयार रहेको आयोगले स्पष्ट पारेको छ ।
छलफलमा सत्तारुढ एकीकृत नेकपा माओवादीका अध्यक्ष पुष्पकमल दाहाल प्रचण्डले सहमति भएमा केही दिन थप मागेर पनि चुनाव गर्न सकिने र त्यसका लागि भोलीदेखि नै सहमतीको प्रयास गर्ने बताउनुभयो ।
तर विपक्षी दलहरुले भने अव मंसिर ७ मा चुनाव हुनै नसक्ने भन्दै म्याद थपको अर्थ नहुने बताएका छन् । छलफलपछि कांग्रेस उपसभापति रामचन्द्र पौडेलले सरकारले तयारी विनानै चुनावको मिति घोषणा गरेको पुष्टि भएको टिप्पणी गर्नुभयो । एमाले अध्यक्ष झलनाथ खनालले पनि अव तोकिएको समयमा चुनाव हुने सम्भावना अन्त्य भएको बताउनुभयो ।
यो पनि पढ्नुहोस : संविधान र चुनाव सम्बन्धी ऐन संसोधनका लागि गृहकार्य पूरा
