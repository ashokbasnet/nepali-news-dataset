सीमामा धर्ना बस्नेलाई प्रहरीले हटायो

बाँके, असोज १२ – नेपालगञ्जस्थित जमुनाह नाकामा धर्नामा बसेका मधेसवादी दलका प्रदर्शनकारीलाई प्रहरीले हटाएको छ । 
मंगलबार बिहानदेखि धर्नामा बसेका उनीहरु नाकामा टेन्ट राखेर बस्न लागेपछि प्रहरीले बल प्रयोग गरेर उनीहरुलाई हटाएको हो । प्रहरीले आन्दोलनको संयोजन गरिरहेका मधेसी जनअधिकार फोरम लोकतान्त्रिक बाँकेका अध्यक्ष हिरालाल लोनियासहित पाँचजनालाई पक्राउ गरेको छ । 
पक्राउ पर्नेमा प्रभादेवी मिश्रा, मिना बुढाक्षेत्री, हरिराम बर्मा र लतिफ खान रहेको प्रहरी नायब उपरीक्षक भिमकिरण बोगटीले जानकारी दिनुभयो । उनीहरुलाई प्रहरीले पक्राउ गरेपछि अन्य आन्दोलनकारी धर्ना छोडेर भागेका थिए ।
