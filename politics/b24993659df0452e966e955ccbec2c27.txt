फेरी सर्‍यो सुनुवाई

काठमाडौं, फागुन ११ – प्रधानन्यायाधीश खिलराज रेग्मीलाई चुनावी सरकारको नेतृत्व दिने मूख्य दलको सहमति विरुद्ध सर्वोच्च अदालतमा परेको रिटमा आइतवार सुनुवाई हुने भएको छ । समय अभावका कारण रिटमा आज हुने भनिएको सुनुवाई आइतवारका लागि सरेको सर्वोच्चका सहप्रवक्ता हेमन्त रावले जानकारी दिनुभयो ।

अधिवक्ता भरतमणी जंगमले प्रधानन्यायाधीश नेतृत्वमा चुनावी सरकार गठन गर्नु अवैधानिक हुने भन्दै फागुन ६ गते सर्वोच्चमा रिट दायर गर्नुभएको थियो । रिटमा फागुन ८ गते सुनुवाई हुने भनिएपनि समय अभावका कारण भन्दै आजका लागि सारिएकोमा आज पनि हेर्न नभ्याइएकाले आइतबारका लागि सारिएको सर्वोच्च अदालतले जनाएको छ ।

रिटमा पूर्व प्रधानन्यायाधीश वा स्वतन्त्र व्यक्तिको अध्यक्षतामा चुनावी सरकार बनाउन परमादेशको माग गरिएको छ । सर्वोच्चले रिटमा परामदेश दिनु पर्ने या नपर्ने सुनुवाई पछि फैसला गर्नेछ ।
