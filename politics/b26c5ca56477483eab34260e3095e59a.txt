म्याद थपप्रति असहमति जनाउँदै सभासद अधिकारीद्वारा राजीनामा

काठमाडौ, जेठ १० – संविधानसभाको समय थप गर्ने प्रस्तावप्रति असहमति जनाउदै कांग्रेस सभासद् राधेश्याम अधिकारीले पदबाट राजीनामा दिनुभएको छ । अधिकारीले बुधवार राजीनामा पत्र  संविधानसभाध्यक्ष सुवासचन्द्र नेम्वाङ्गलाई बुझाउनुभएको छ ।
सर्वोच्च अदालतले संविधानसभाको म्याद थप गर्न नपाइने फैसला गरेपनि दलहरु त्यसको विपरित म्याद थप गर्ने प्रक्रियामा लागेकाले आफु असहमत रहेकाले राजीनामा दिएको अधिकारीले उल्लेख गर्नुभएको छ ।
संविधानसभाको म्याद थप्ने निर्णय शक्ति पृथकीकरणको सिद्धान्त विपरित भएकाले बुधवारदेखि पदमा बसेर काम गर्न नसक्ने अधिकारले सभामुखलाई बुझाएको राजीनामा पत्रमा उल्लेख गरिएको छ ।
मन्त्रीपरिषदले कांग्रेसका तर्फबाट मनोनित गरेका अधिकारीले राजीनामा बुझाएकाले अधिकारीको सभासद् पद स्वत खारेज भएको छ ।
