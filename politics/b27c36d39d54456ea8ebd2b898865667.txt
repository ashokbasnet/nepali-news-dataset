स्पष्टीकरण सोधेकोप्रति एमालेका असन्तुष्ट नेताहरुको विरोध

काठमाडौ, असार २२ – नेकपा एमालेका असन्तुष्ट नेताहरुले अनुशासन आयोगको स्पष्टीकरणका विषयमा छलफल गर्ने भएका छन् । राजनीतिक विषयमा असहमति राख्दा पार्टीले स्पष्टीकरण सोध्ने कुरा गैर प्रजातान्त्रिक  भएकोले छलफलका आधारमा टुंगोमा पुग्ने पोलिटव्यूरो सदस्य रामचन्द्र झाले बताउनुभयो ।

 

उहाँले आफूहरुले मिडिया मार्फत स्पष्टीकरणका बारेमा थाहा पाएको र जसरी माग गरिन्छ त्यसरी नै जवाफ दिने बताउनुभयो । त्यसका लागि शुक्रवार दिउँसो असन्तुष्ट आदिवासी जनजाति र मधेसी नेताहरुले छलफल गर्ने भएका छन् ।

झाले आफूहरुले राजनीतिक विचार राख्दा शीर्ष नेतृत्वले पेलेरै जान खोजेकाले लामो समयको सहकार्य अब दुखपूर्वक ट्ुट्ने चेतावनी दिनुभयो । राजनीतिक माग सम्बोधन हुने सम्भावना नरहेकोले ईमान्दार तथा विवेकशील कार्यकर्ता पार्टीमा बस्ने वातावरण नरहेको भन्ने निष्कर्षमा आफुहरु पुगेको पनि झाले बताउनुभयो ।

शुक्रवार दिउँसो अनौपचारिक छलफल गरेर वैकल्पिक विषयमा छलफल हुने झाको भनाई छ । बिहीबार अनुशासन आयोगले पार्टीका असन्तुष्ट जनजाति र मधेसी नेताहरुलाई विज्ञप्ती निकालेर ७ दिन भित्र स्पष्टिकरण पेश गर्न भनेको थियो  ।
