सात बूँदे सहमति कार्यान्वयन गरेर अघि बढ्ने ३ दलको निर्णय

काठमाण्डौं, कात्तिक २८ - तीन दलका शीर्ष नेताको बैठकले सात बूँदे सहमति कार्यान्वयन गरेर अघि बढ्ने निर्णय गरेको छ । प्रधानमन्त्री कार्यालय सिंहदरबारमा बसेको बैठकले केही दिन दलहरुबीच तीक्तता देखिएपनि साँत बुँदे सहमति कार्यान्वयन गर्ने र अहिले केहीबेरमा सेना समायोजन विशेष समितिको बैठक बसेर शान्ति प्रकृया अघि बढाउने निर्णय गरेको हो ।

 

शिविरमा टोली पठाउने लगायतका विषयमा सेना समायोजन विशेष समितिको बैठकले निर्णय गर्ने नेपाली काँग्रेसका नेता रामचन्द्र पौडेलले जानकारी दिनुभयो । माओवादी उपाध्यक्ष एवं उपप्रधानमन्त्री नारायणकाजी श्रेष्ठ प्रकाशले बैठक दलहरुबीचको तीक्तता हटाउन केन्द्रीत भएको र सहमति कार्यान्वयन गरेर जाने निर्णय भएको बताउनुभयो ।

तर माओवादीको वैद्य पक्षले भने असहमति कायमै राखेको छ । बैठकपछि माओवादी महासचिव राम बहादुर थापा बादलले शान्ति प्रक्रिया अघि बढाउने विषयमा असहमति कायमै रहेको बताउनुभयो ।
