‘राष्ट्रपतिले बैठक बोलाउन लविङ गर्नु अशोभनीय’

काठमाडौ, पुस २२ – नेकपा एमाले र एकीकृत नेकपा माओवादीका नेताले राष्ट्रपतिले बैठक बोलाउन लविङ गरेको भन्दै त्यो अशोभनीय भएको बताएका छन् । 
रिपोर्टर्स क्लबले सोमबार गरेको कार्यक्रममा नेकपा एमालेका प्रचार विभाग प्रमुख प्रदीप ज्ञवालीले संविधानसभाको बैठक बोलाउने विषयमा राष्ट्रपति डा. रामवरण यादवको सक्रियता बढी भएको भन्दै त्यो सोभनीय नभएको टिप्पणी गर्नुभयो ।
राष्ट्रपतिले दलहरु मिलुन, एक वर्षभित्र संविधान बनाउन भनेर सहमतिको प्रयास गर्नु स्वागतयोग्य भएपनि बढी सक्रिय हुनु राम्रो नहुने एमाले नेता ज्ञवालीको भनाई छ ।
‘देशकै गरिमामय पदमा बस्नेले आकांक्षा र दुराकांक्षा राख्नु हुँदैन, राष्ट्रपतिले दलहरु मिलुन, एक वर्षभित्र संविधान बनाउन भनेर सहमतिको प्रयास गर्नु ठिकै हुन्छ’ उहाँले भन्नुभयो ‘तर बैठक बोलाउने विषयमा लविङ गर्नु सोभनीय हुँदैन ।’
अन्तराष्ट्रिय प्रचलन अनुसार राष्ट्रपतिले नै बैठक बोलाउनुपर्ने भएपनि अब सर्वोच्च अदालतको आदेश अनुसार हुने उहाँले बताउनुभयो ।
एकीकृत नेकपा माओवादीका नेता टोपबहादुर रायमाझीले  पनि राष्ट्रपतिले सक्रियता देखाउनु राम्रो नहुने विचार ब्यक्त गर्नुभयो । संविधानसभाको बैठक बोलाउने विषयमा राष्ट्रपतिले चलखेल र सक्रियता बढाउनु आवश्यक नभएको भन्दै यसलाई तत्काल रोक्नुपर्ने उहाँको धारणा छ ।
कांग्रेसलाई पाखा राखेर एमालेसंग मिलेर एकीकृत माओवादीले सरकार नबनाउने स्पष्ट पार्दै  नेता रायमाझीले सरकारमा नजाने र संविधान निर्माणमा ध्यान दिने बताउनुभयो ।
नेपाली काग्रेसका नेता डा. नारायण खड्काले प्रधानमन्त्रीले संविधानसभाको बैठक आह्वान गरे नेपालबाट राष्ट्रपति पद नै खारेज गरिदिए हुने तर्क गर्नुभयो । कुनै पनि दलले घोषणा पत्रमा राष्ट्रपतिको नयाँ निर्वाचनको कुरा उल्लेख नगरेकोले नागरिकले अनुमोदन नगरेको विषय राष्ट्रपतिको निर्वाचन हुन नसक्ने उहाँको भनाई छ ।
 सरकारको नेतृत्व गर्न नपाए नेपाली काग्रेस प्रतिपक्षमा बस्ने बताउनुभयो । आफ्नै नेतृत्वमा पार्टीलाई पहिलो बनाएका सभापति शुशील कोइरालाको नेतृत्वमा पार्टी सरकारमा जाने भन्दै नेता खड्काले कांग्रेसको नेतृत्व हुन नदिने अवस्था आए कांग्रेस प्रतिपक्षमा बस्ने बताउनुभयो ।
