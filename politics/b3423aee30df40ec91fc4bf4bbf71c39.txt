आज ३ हजार ३ सय ३३ मिटरको उचाइमा पुग्दै राष्ट्रपति

शिव ढुंगाना/उज्यालो ।
ओखलढुंगा, वैशाख १ – राष्ट्रपति विद्यादेवी भण्डारी आज शुक्रबार ओखलढुंगा आउनु हुने भएको छ । ओखलढुंगाको ऐतिहासिक पर्यटकीय स्थल देम्बामा हुने महोत्सवको उद्घाटन गर्न राष्ट्रपति ओखलढुंगा आउनु हुने भएको हो । 
राष्ट्रपति भण्डारीसँग नेपाल सरकारका पूर्व उपप्रधान मन्त्री एवं एमाले महासचिव ईश्वर पोखरेल र पूर्व उपप्रधानमन्त्री तथा कांग्रेस नेतृ सुजाता कोइरालासमेत महोत्सवमा सहभागी हुन देम्वा आउनु हुने आयोजकले जनाएको छ । महोत्सव क्षेत्रमा सुरक्षा व्यवस्था कडा पारिएको छ भने तयारी पूरा भएको छ ।  
समुद्रसतहबाट ३ हजार ३ सय ३३ मिटरको उचाइमा रहेको देम्बा डाँडामा हुने महोत्सव उद्घाटनसँगै ओखलढुंगामा संचालित सामुदायिक रेडियो भिजन एफएमको नियमित प्रशारणको शुभारम्भ समेत उहाँले गर्नु हुने महोत्सव आयोजक मूल समारोह समितिका अध्यक्ष देण्डी शेर्पाले बताउनुभयो । 
ओखलढुंगामा पर्यटकीय क्षेत्रको विकास गर्ने उदेश्यले आयोजना गरिएको महोत्सवमा नेपाल सरकारका सञ्चारमन्त्री सुरेन्द्र कार्कीको सांसद कोषबाट ३ लाख, ओखलढुंगा क्षेत्र नं. १ का सांसद यज्ञराज सुनुवारको निर्वाचन क्षेत्र विकास कार्यक्रमबाट १५ लाख, सांसदहरु हर्कबोल राई र सकुन्तला राजभण्डारीको सांसद कोषबाट पाँच पाँच लाख गरी २८ लाख बजेट विनियोजन गरिएको छ । त्यस्तै खिजीदेम्बा गाउँपालिका तथा ओखलढुंगाका पर्यटन व्यवसायी र दाताहरुले आर्थिक सहयोग गरेका छन् । 
महोत्सव तीन दिन सम्म चल्ने छ । महोत्सवले ओखलढुंगालाई खोटाङ र सोलुको पर्यटकीय रुटको ट्रान्जिट बनाउन सहयोग पुग्ने ओखलढुंगा क्षेत्र नं. १ का सांसद यज्ञराज सुनुवारले बताउनुभयो । महोत्सवमा सहभागी हुन सांसदहरु,  जिल्लास्थित सुरक्षा प्रमुख, कार्यालय प्रमुख तथा सहभागीहरु देम्बा पुगिसकेका छन् ।
