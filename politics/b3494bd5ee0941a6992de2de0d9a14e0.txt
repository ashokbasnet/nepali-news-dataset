एमाले–माओवादी एकता: दुईवटै कार्यदलको बैठक बस्न सकेन

काठमाडौं, फागुन ९ – सरकार गठनको लागि नेताहरुको दौडधुप बढेका कारण एमाले र माओवादी केन्द्रले पार्टी एकीकरणको लागि गठन गरेको दुई वटै कार्यदलको बैठक बुधबार बस्न सकेन । 
पार्टी एकीकरणको लागि ७ बुँदे सहमति भएसँगै बनाइएको राजनीतिक कार्यदल तथा विधान र संगठनात्मक कार्यदलले बुधबारदेखि काम गर्ने भनिए पनि नेताहरुको व्यस्तताका कारण  दुवै कार्यदलको बैठक बस्न नसकेको हो । एकीकृत पार्टीको अन्तरिम विधान तयार पार्ने जिम्मा पाएको राजनीतिक कार्यदलका  माधवकुमार नेपाल, भीम रावल, सुवास नेम्वाङ, प्रदीप ज्ञवाली र रघुजी पन्त, नारायणकाजी श्रेष्ठ, देव गुरुङ, शक्ति बस्नेत, फम्फा भुसाल र देवेन्द्र पौडेललगायतका सबै नेता दिनभर आफ्नै काममा व्यस्त रहेकोले बैठक बस्न सकेन । 
मन्त्रीपरिषद् विस्तारको लागि नेताहरु छलफलमा जुटेकाले राजनीतिक कार्यदलको बैठक बस्न नसकेको एमाले उपाध्यक्ष भिम रावलले उज्यालो अनलाइनलाई जानकारी दिनुभयो । 
यस्तै संगठन र पार्टी संचालनका आधारभूत विषय टुंगो लगाउने जिम्मा पाएको  विधान र संगठनात्मक कार्यदलको बैठक पनि बुधबार बसेन । कार्यदलका ईश्वर पोखरेल, विष्णु पौडेल, सुरेन्द्र पाण्डे, बेदुराम भुसाल र रघुवीर महासेठ, रामबहादुर थापा, जनार्दन शर्मा, वर्षमान पुन, गिरिराजमणि पोखरेल र मातृका यादवलगायतका नेताहरुबीच नै बुधबार सम्पर्क भएन । 
सकेसम्म छिटो प्रतिवेदन बुझाउने गरी काम गर्ने भने पनि सरकार विस्तारको विषय टुंग्याउन नेताहरु व्यस्त रहेका कारण विधान र संगठनात्मक कार्यदलको बैठक बुधबार बस्न नसकेको र बिहीबारदेखि भने बैठक नियमित हुने माओवादीका नेता गिरिराजमणि पोख्रेलले जानकारी दिनुभयो । यो महिनाभित्रै पार्टी एकताको घोषणा गर्नेगरी विधान, संगठन लगायतका विषय टुंगो लगाउने पनि नेता पोख्रेलले जानकारी दिनुभयो ।
