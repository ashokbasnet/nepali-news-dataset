असोज ३ गते दीपावली गर्ने एमालेको निर्णय

काठमाडौं, भदौ ३० – नेकपा एमालेले संविधान जारी हुने दिन असोज ३ गते बेलुकी देशभर दीपावली गर्ने निर्णय गरेको छ । सचिवालयको बैठकले त्यस दिन धुमधामसँग दीपावली गर्ने निर्णय गरेको हो ।
संविधान घोषणा हुने दिन राष्ट्रिय एकता र उल्लासको महत्वपूर्ण दिन भएकाले संविधानको घोषणामार्फत नेपाली नागरिकको विजयको सन्देश प्रवाह गर्न नेकपा एमालेले आगामी असोज ३ गते बेलुकी आ–आफ्ना घर, पार्टी कार्यालय र सार्वजनिक स्थलमा दिपावली गर्न सबैलाई आह्वान गरेको छ । 
एमालेले असोज ४ गते  विभिन्न संघ–संस्था, पार्टी र नागरिक समाजसँग सहकार्य गरी संयुक्त रुपमा जुलुस, र्‍याली, छलफल, अन्तर्किया र गोष्ठीजस्ता रचनात्मक कार्यक्रम आयोजना गर्न सबै स्वदेश तथा विदेशमा क्रियाशील संगठनहरुलाई निर्देशन दिएको पार्टी महासचिव ईश्वर पोखरेलले निकालेको विज्ञप्तिमा उल्लेख छ ।  
संविधानको घोषणा तमाम शोषित पीडित जनता, मजदूर तथा पेशाकर्मी, किसान, उद्यमी–व्यवसायी, बुद्धिजीवी, महिला, युवा, विद्यार्थी, विभिन्न जात–जाति, दलित, उत्पीडित, मधेसी, मुस्लिम, थारु तथा सम्पूर्ण अल्पसंख्यक समुदायलगायत विभिन्न धर्म र संस्कृतिमा आस्था राख्ने आम नेपालीहरुको ऐतिहासिक विजयको घोषणा भएको भन्दै एमालेले यस बिन्दुसम्म आइपुग्न भूमिका निर्वाह गर्ने प्रमुख राजनीतिक दलका नेताहरु, संविधान सभाका अध्यक्षसहित सबै माननीय सदस्यहरु र सम्बद्ध सबैलाई धन्यबाद समेत दिएको छ । 
नयाँ संविधानमा समाजका कतिपय पक्षले आफ्ना जायज माग र सरोकारहरु नसमिटिएको भनी असन्तोषसमेत प्रकट गरिरहेका र आफूहरुले अधिकतम सहमतिमा संविधान जारी गर्ने अग्रसरता लिएको विज्ञप्तिमा उल्लेख छ । अधुरा र अपुरा लाग्ने कतिपय विषयलाई वार्ता, संवाद र सहमति गरी संशोधनको वैधानिक माध्यमबाट पनि सुधार गर्न सकिने भन्दै विधान निर्माणको प्रक्रियाबाट बाहिरिएका पक्षहरुलाई संविधान घोषणाको अन्तिम क्षणसम्म पनि जारी प्रक्रियामा आफ्नो संलग्नता जनाउन समेत एमालेले आह्वान गरेको छ ।
