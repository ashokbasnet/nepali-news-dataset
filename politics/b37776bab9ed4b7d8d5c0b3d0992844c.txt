सात सालका योद्धाहरुले भने, 'अहिलेको अवस्था देख्न संघर्ष गरेका होइनौं'

काठमाडौं, फागुन ७ – २००७ सालको प्रजातान्त्रिक आन्दोलनका योद्धाहरुले आफूहरुले अहिलेको अवस्था देख्नका लागि प्रजातन्त्रका लागि संघर्ष नगरेको बताएका छन् ।
नेपाल प्रजातन्त्र सेनानी संघले बिहीबार नेपाली काँग्रेसको मुख्यालय सानेपामा गरेको सम्मान कार्यक्रममा सहभागी प्रजातान्त्रिक आन्दोलनका योद्धाहरुले आफूहरुले मुलुकलाई विकास र प्रगतिको बाटोमा अग्रसर गराउनका लागि राणा शासनविरुद्ध लडेको भन्दै अहिलेको अवस्थाप्रति चिन्ता व्यक्त गरेका छन् ।
उनीहरुले मुलुकको अहिलेको अवस्था देख्दा आफूहरुको मन दुख्ने गरेको भन्दै आपसी कलह बन्द गरी सबै मिलेर चाँडो संविधान जारी गर्न र मुलुकलाई विकासको बाटोमा लैजान नेताहरुसँग आग्रह गरे । उनीहरुले प्रजातन्त्र प्राप्तिका लागि आफूहरुले सबै कुरा त्यागेर संघर्ष गरेपनि राज्य र पार्टीले बेवास्ता गरेको गुनासो समेत गरे ।
नेपाल प्रजातन्त्र सेनानी संघले प्रजातन्त्र दिवसको अवसर पारेर २००७ सालमा प्रजातन्त्र स्थापनाका लागि संघर्ष गरेका ३ सयभन्दा बढी योद्धाहरुलाई सम्मान गरेको छ । प्रधानमन्त्री सुशील कोइराला र नेपाली काँग्रेसका उपसभापति रामचन्द्र पौडेलले दोसल्ला ओढाएर सम्मानपत्र प्रदान गर्नुभयो । प्रजातान्त्रिक आन्दोलनका अधिकांश योद्धाहरु उमेरले ८० वर्ष कटेका भएपनि उनीहरुलाई सम्मानपत्र प्रदानका लागि लाइनमा उभ्याइएको थियो ।
कार्यक्रममा प्रजातान्त्रिक योद्धाहरुले आफूहरुले गरेको संघर्षलाई राजनीतिक दल र तिनका नेताले महत्व नदिएका कारण मुलुक अहिले पनि राजनीतिक विवाद्मा अल्झिएको भन्दै चिन्ता प्रकट गरेकामा प्रधानमन्त्री कोइरालाले प्रजातान्त्रिक योद्धाहरुको योगदानलाई खेर जान नदिने बताउनुभयो । उहाँले आफू सबै दललाई मिलाएर जतिसक्दो चाँडो संविधान जारी गरी मुलुकलाई विकासको बाटोमा लान अग्रसर रहेको भन्दै कुनै किसिमको शंका नगर्न पनि आग्रह गर्नुभयो ।
