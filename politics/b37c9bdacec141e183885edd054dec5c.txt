युवासंघको चक्काजाम खुल्यो

काठमाडौ, साउन २४ – एमाले भ्रातृ संगठन युवा संघ नेपालले बिहान ६ बजेदेखि आह्वान गरेको चक्काजाम खुलेको छ । मंगलवार १० बजेसम्म रहेको चक्काजाम कार्यक्रम बुधवार भने ९ बजेसम्म मात्र रहेको युवा संघले जनाएको छ ।

 

चक्काजाम खुले लगत्तै सडकमा गाडी चल्न थालेका छन् । युवा संघले चक्काजामको अवधिमा स्कूल र कलेजका बस चल्न दिने बताएपनि बिहान पढाई हुने धेरै स्कूल र क्याम्पस बुधवार पनि बन्द रहे । प्रधानमन्त्रीको राजीनामा माग गर्दै युवा संघले लगातार चार दिनसम्म बिहान चक्काजाम आह्वान गरेको हो ।

आइतबार र सोमबार उपत्यकामा चक्काजाम आह्वान गरेको युवा संघले मगलवार र बुधवार भने देशभर चक्काजाम गरेको हो । युवा संघको आन्दोलनलाई विपक्षी दलका अरु युवा विद्यार्थी संगठनले पनि समर्थन गरेका छन् । यसैबीच युवा सङ्घका कार्यकर्ताले जिल्ला बिकास समिति सुनसरीको जीपमा तोडफोड गरेका छन् ।

बिहान ईटहरीमा बा १ झ ८९८९ नम्बरको जीपमा युवासंघका कार्यकर्ताले तोडफोड गरेको प्रहरीले जनाएको छ । तोडफोडमा संलग्न दुईजनालाई प्रहरीले नियन्त्रणमा लिएको छ ।
