अबको संविधानसभा बैठकमा सहभागी हुने एमाओवादीको संकेत

काठमाडौं, वैशाख ६ एकीकृत नेकपा माओवादीले संविधानसभाको वैशाख १० गते बोलाइएको बैठकमा सहभागी हुने संकेत गरेको छ ।
नेपाली कांग्रेस र नेकपा एमालेले सहमति भइसकेका विषय मस्यौदा समितिमा पठाउने र संघीयताको विषयमा सहमतिका लागि छलफल जारी राख्ने निर्णय गरेलगत्तै एकीकृत माओवादीले संविधानसभाको बैठकमा सहभागी हुने संकेत गरेको हो ।
एकीकृत नेकपा माओवादीका शीर्ष नेताहरुको आइतबार दिउँसो पार्टी अध्यक्ष पुष्पकमल दाहालको काठमाडौंको लाजिम्पाटस्थित निवासमा बसेको अनौपचारिक बैठकले संघीयताको विषयमा रहेको विवादमा कांग्रेस र एमालेसँग विभिन्न विकल्पमा छलफल भइरहेको भन्दै संविधानसभाको बैठकमा सहभागी हुने निष्कर्ष निकालेको छ ।
बैठकमा कांग्रेस र  एमाले संघीयताको विषयमा सहमति गर्न तयार देखिएका कारण संविधानसभाको बैठक अवरुद्ध गर्न नहुने विषयमा छलफल भएको बैठकपछि नेता हरिबोल गजुरेलले जानकारी दिनुभयो ।
एकीकृत नेकपा माओवादी शोक प्रस्ताव पारित गर्न बसेका वाहेक गत माघ ११ गते यता बसेका संविधानसभाका बैठकमा सहभागी भएको छैन । माघ ११ गते अगाडि बसेका केही बैठक एमाओवादी लगायतका १८ दलले अवरुद्ध पारेका थिए ।
