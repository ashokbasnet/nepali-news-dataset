पूर्व सहायक मन्त्री मेयरका उम्मेदवार

बैतडी, असार ७ – बैतडीको पाटन नगरपालिका वडा नं ६ का ६० वर्षका केशवबहादुर चन्द अहिले भोट माग्दै घरदैलो गरिरहनु भएको छ । नेपाली कांग्रेसबाट पाटन नगरपालिकामा मेयरको उम्मेदवार बन्नुभएका उहाँ नगरपालिकाका बासिन्दासम्म पुगिरहनु भएको छ ।
२०५४ सालमा महिला तथा समाजकल्याण सहायक मन्त्री बन्नुभएका चन्द मेयरका उम्मेदवार बनेपछि मतदाताले समेत चासोको रुपमा लिएका छन् । पूर्व सहायक मन्त्रीलाई मेयरको टिकट दिएर कांग्रेसले पाटन नगरपालिकालाई प्रतिष्ठाको विषयको रुपमा लिइरहेको छ । 
राजनीतिक जीवनको अनुभवलाई स्थानीयस्तरमा कार्यान्वयन गर्नका लागि आफ्नो उम्मेदवारी रहेको चन्दले बताउनुभयो । उहाँले यसअघि पनि आफूले यसै क्षेत्रबाट नागरिकको प्रतिनिधित्व गरेको र अहिले स्थानीयस्तरमै सेवा गर्नका लागि मैले उम्मेदवारी दिएको बताउनु भयो । पाटन नगरपालिकाको समग्र विकासका लागि आफूसँग स्पष्ट खाका रहेको समेत चन्दले दाबी गर्नुभयो ।
