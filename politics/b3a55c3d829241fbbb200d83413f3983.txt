दबाब थेग्न नसकेपछि एमालेले समानुपातिक उम्मेदवारलाई भन्यो– राजधानी छोड

काठमाडौं, मंसिर २१ - समानुपातिकतर्फ सभासद बन्न चाहनेको दबाब थेग्न एमाले नेतृत्वलाई निकै मुस्किल परेको एमाले आफैंले स्वीकार गरेको छ ।
एमालेले विज्ञप्ति निकालेर राजधानीमा केन्द्रीत भएका उम्मेदवारलाई घर फर्कन निर्देशन दिनुले त्यसलाई पुष्टि गरेको छ ।  सचिव विष्णुप्रसाद पौडेले विज्ञप्ति निकालेर सबै उम्मेदवारलाई काममा फर्किन निर्देशन दिनुभएको छ ।
‘समानुपातिक तर्फको उम्मेदवार बन्नुभएका कमरेडहरु र उहाँहरुका समर्थकको ठूलो पंक्ति राजधानीमा केन्द्रीत भएर पार्टीका नेताहरु समक्ष डेलिगेशन जाने, आग्रह र अनुरोध गर्ने तथा दवाव दिने जस्ता प्रवृतिहरु देखापरेका छन् । पार्टीले निश्चित मापदण्डका आधारमा विवेकपूर्ण एवं औचित्यपूर्ण ढंगले सभासदहरुको नामावली चयन गर्ने र निर्वाचन आयोग समक्ष सिफारिस गर्नेछ ।’ विज्ञप्तिमा भनिएको छ 'तसर्थ, समानुपातिक सूचीका उम्मेदवार र उहाँहरुका समर्थकहरुलाई अविलम्ब आ–आफ्नो कार्यक्षेत्रमा फर्किन र पार्टीको परिभाषित काममा लाग्नका लागि निर्देशित गरिएको छ ।’
एमालेले समानुपातिकतर्फ सभाषद छनौट लगायतका विषयमा निर्णय गर्न मंसिर १४ का लागि केन्द्रीय कमिटी बैठक बोलाएको छ ।
