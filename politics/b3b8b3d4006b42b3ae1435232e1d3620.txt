फेरि कात्तिकको १५ गते आयोगको कार्यविधि संशोधन गर्ने हो ?

काठमाडौं, असोज १८ – स्थानीय निकाय पुनर्संरचना आयोगको कार्यविधि फेरिएको भन्दै सांसदहरुले आपत्ति जनाएका छन् । मंगलबारको संसद बैठकमा आयोगको काम अन्तिम चरणमा पुगेको बेला कार्यविधि संशोधन गरेर अन्योलता थपेको भन्दै सांसदहरुले आपत्ति जनाएका हुन् । 
एमाले सांसद अखिलाल अखेडाले पहिला दिएको कार्यविधिका आधारमा आयोगले काम सक्न लागेको बेला सरकार र तीन दलले कार्यविधि संशोधन गरेर आयोगको काम प्रभाव पारेको बताउनुभयो ।
पटक पटक कार्यविधि फेर्दा आयोगले काम गर्नै नसक्ने र संविधान कार्यान्वयनका लागि गर्नु पर्ने स्थानीय तहको चुनाव नहुने भन्दै गम्भीर बन्न सरकारलाई आग्रह गर्नुभयो । उहाँले भन्नुभयो, ‘आयोगको कार्यविधि किन पटक पटक फेर्नु प¥र्यो ? अब फेरि कात्तिक मसान्तभित्र प्रतिवेदन बुझाउन भनिएको सुनिँदै कात्तिकको १५/२० गते कार्यविधि फेरिने त होइन ? यसरी चुनाव कसरी हुन सक्छ ?’ 
त्यस्तै, फोरम लोकतान्त्रिका प्रमुख सचेतक योगेन्द्र चौधरी र राप्रपा नेपालकी सांसद राज्य लक्ष्मी श्रेष्ठ, थरुहट राष्ट्रिय पार्टीकी रुक्मणी चौधरीले पनि कार्यविधि संशोधन गरिएको प्रति असहमति जनाउनुभयो । तर, कांग्रेस सांसद कमलप्रसाद पंगेनीले भने इलाकाको आधारमा पुनर्संरचना गर्नु उपयुक्त हुने दाबी गर्नुभयो ।
