सहमति भनेकै लेनदेन हो : प्रधानमन्त्री

काठमाडौं, पुस ७ – प्रधानमन्त्री सुशील कोइरालाले सहमति भनेकै लेनदेन भएको भन्दै आपसमा लेनदेन गर्न सबै दल तयार हुनुपर्ने बताउनुभएको छ । प्रधानमन्त्री कोइरालाले सोमबार व्यवस्थापिका संसदको अर्थ, विकास र कृषि तथा जलस्रोत समितिको संयुक्त बैठकमा सहमतिका लागि लेनदेन गर्न आफ्नो दल तयार रहेको बताउनुभयो ।
प्रधानमन्त्री कोइरालाले संविधानका अन्तर्वस्तुमा सहमतिका लागि शीर्ष नेताहरुलाई दबाब दिन सभासदसँग आग्रह गर्नुभयो । उहाँले संविधान जारी गर्ने भनिएको मिति आउन अब एक महिना मात्र बाँकि रहेको तर दलहरुबीच सहमति नभएको अवस्थामा सभासदले आफ्नो भूमिकालाई प्रभावकारी बनाउनुपर्ने बताउनुभयो ।
उहाँले सभासदले दबाबकारी भूमिका निर्वाह गरे दलहरु सहमतिमा पुग्न बाध्य हुने बताउनुभयो । विकास खर्चको अवस्था निराशजनक भएपछि अर्थ, विकास र कृषि तथा जलस्रोत समितिले प्रधानमन्त्री कोइरालाको उपस्थितिमा संयुक्त बैठक बोलाएका हुन् ।
बैठकमा प्रधानमन्त्री कोइरालाले टेण्डर गर्न ढिलाइ गर्ने, लागत अनुमानभन्दा निकै न्युन बजेटको टेण्डरलाई स्वीकृत गर्ने र आर्थिक वर्षको अन्तिममा खर्च गर्ने परिपाटीले विकास निर्माणको काम प्रभावित भएको भन्दै यसतर्फ सम्बन्धित मन्त्री र सचिव जिम्मेवार हुनुपर्ने बताउनुभयो ।
बैठकमा कृषि तथा जलस्रोत समितिका सभापति गगन थापाले खर्चको अख्तियारी समयमै नदिने, कार्यक्रम स्वीकृत गर्न ढिला गर्ने, प्रभावकारी अनुगमन नगर्ने कर्मचारीमाथि कारबाहीको व्यवस्था गरिनुपर्ने बताउनुभयो । उहाँले विकास बजेट प्रभावकारी तवरमा खर्च गर्ने र सुशासन कायम गर्ने मामिलामा मन्त्रीले समितिका निर्देशनलाई अटेर गरेको भन्दै प्रधानमन्त्री कोइरालाको ध्यानाकर्षण गराउनुभयो ।
अर्थ समितिका सभापति प्रकाश ज्वाला र विकास समितिका सभापति रविन्द्र अधिकारीले सरकारको अहिलेको काम गराइले जनताले विकासको अनुभूति गर्न नसक्ने बताउनुभयो । उहाँहरु दुवैले स्थानीयस्तरमा विकासको उच्च माग हुनु तर सरकारी ढुकुटीमा विकास बजेट खर्च नभएर थन्किने अवस्था कायम रहनु लाजमर्दो भएको भन्दै यसको अन्त्यका लागि मन्त्रीहरु गम्भीर हुनुपर्ने बताउनुभयो ।
समितिका सभापतिले यसो भनिरहँदा प्रधानमन्त्री कोइरालासँगै सरकारका अन्य पाँच मन्त्री पनि बैठकमा थिए । तर उपप्रधानमन्त्री तथा स्थानीय विकास मन्त्री प्रकाशमान सिंह  र अर्थमन्त्री डा. रामशरण महत भने निम्तोको बाबजुद बैठकमा अनुपस्थित हुनुभयो ।
सरकारले चालु आर्थिक वर्षका लागि १ खर्ब १६ अर्ब ७५ करोड ५० लाख रुपैयाँ पूँजीगत बजेट छुट्याएकामा पहिलो चौमासिकमा जम्मा साँढे ६ अर्ब रुपैयाँ मात्र खर्च भएको छ ।
