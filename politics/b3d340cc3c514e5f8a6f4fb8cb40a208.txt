परासीमा गोली चल्यो, तीन जना घाइते

नवलपरासी, भदौ ९ – आन्दोलनकारीले निषेधाज्ञा तोड्न खोजेपछि नवलपरासीको परासीमा गोली चलेको छ ।  प्रर्दशनकारीले  भूमही–भैरहवा वाइपास रोडको  बालगोविन्द पेट्रोल पम्पबाट निषेधाज्ञा तोड्न खोज्दा प्रहरीसँग झडप भएको हो । झडपको क्रममा प्रहरीले गोली चलाएको हो ।
झडपमा दुई आन्दोलनकारी र एक प्रहरी घाइते भएका छन् । प्रहरीको गोली लागेर सनही–९ का विहवी धोवी र रामग्राम नगरपालिकाकी मुन्नी कलवार घाइते भएका छन् । घाइते धोवीलाई उपचारका लागि भैरहवा लगिएको छ ।  प्रहरी जवान  रेपबहादुर राना पनि घाइते भएका छन् । उनीहरुको जिल्ला अस्पतालमा उपचार भैरहेको  छ ।
आन्दोलनकारीलाई प्रहरीले निषेधाज्ञा  नतोड्न आग्रह गर्दा नमानेकाले झडप भएको र अश्रुग्यास, हवाइफायर  गर्दा पनि नभएपनि गोली चलाउनु परेको सहायक प्रमुख जिल्ला अधिकारी माधव ढुंगानाले बताउनुभयो ।
प्रहरीको गोली लागेर कोही कसैलाई केही भएको छ वा छैन भन्ने बारेमा थाहा हुन सकेको छैन । अहिले परासी क्षेत्रमा झडप भैरहेको छ ।
