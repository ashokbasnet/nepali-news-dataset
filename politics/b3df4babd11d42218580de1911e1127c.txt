अचेत चक्र बास्तोलालाई प्रचण्डले बोलाए, ‘चक्र जी, ए चक्र जी.., उठ्नुहोस्’

काठमाडौं, फागुन ७ – मस्तिष्कघातले पीडित कांग्रेस नेता चक्रप्रसाद बास्तोला दुई वर्षदेखि ओछ्यानमा हुनुहुन्छ । न बोल्न सक्नुहुन्छ, न हिँडडूल गर्न । घरमा को आयो, को गयो पत्तो पाउनुहुन्न ।
लामो समयदेखि अचेत अवस्थामा रहेका नेता बास्तोलालाई भेट्न एकीकृत नेकपा माओवादीका अध्यक्ष पुष्पकमल दाहाल प्रचण्ड बिहीबार उहाँको निवास ललितपुर खुमलटार पुग्नुभयो । अचेत अवस्थामा सुतिरहेका नेता बास्तोलालाई हेर्दै प्रचण्डले भन्नुभयो, ‘चक्र जी, ए चक्र जी...उठ्नुहोस्, देशमा तपाईंको आवश्यकता छ ।’ प्रचण्डले केहीबेर बास्तोलालाई बोलाउनुभएको भेटमा सँगै रहेकी कांग्रेस सभासद सरिता प्रसाईंले उज्यालो अनलाइनलाई जानकारी दिनुभयो ।
‘प्रचण्ड जीले उहाँको योगदान र आवश्यकताबारे खुलेर प्रशंसा गर्नुभयो’ प्रसाईंले भन्नुभयो, ‘दिल्लीमा गिरिजाबाबुलाई लगेर भेटाएको र शान्ति प्रक्रियामा आएपछि पहिलोपटक चक्र जीकै निवासमा लञ्च गरेर वार्ता गरेको कुरा पनि उहाँले सम्झनुभयो ।’
सभासद प्रसाईंका अनुसार एमाओवादी अध्यक्ष प्रचण्ड झण्डै आधा घण्टा बास्तोला निवासमा बस्नुभयो । उहाँको स्वास्थ्य अवस्थाबारे जानकारी लिनुभयो । बास्तोला बिरामी भएपछि प्रचण्ड पहिलोपटक उहाँलाई भेट्न निवास पुग्नुभएको हो ।
तस्बिर : प्रकाश दाहालको फेसबुकबाट
