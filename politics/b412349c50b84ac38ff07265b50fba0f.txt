एमाओवादीका सभासद यादवले पार्टीको ह्वीप नमान्ने

सप्तरी, साउन २६ – एकीकृत नेकपा माओवादीका एक सभासदले पार्टीको ह्वीप नमान्ने बताएका छन् । एमाओवादीका केन्द्रीय सदस्य एवं सभासद उमेश कुमार यादवले स्वायत्त मधेश प्रदेशका लागि आफूले पार्टीको ह्वीप नमान्ने बताउनुभएको हो ।
मंगलबार सप्तरीमा पत्रकार सम्मेलन गरेर सभासद यादवले दलहरुबीच भएको ६ प्रदेश बनाउने सहमतिमा स्वायत्त मधेस प्रदेशको माग सम्बोलन नभएकाले आफूले यो सहमतिको पक्षमा उभिन पार्टीले ह्वीप जारी गरे आफूले नमान्ने बताउनुभएको हो । सप्तरीदेखि पर्सासम्मको मधेश प्रदेशलाई बिस्तार गरी समग्र मधेस प्रदेश बनाउनुपर्ने सभासद यादवको माग छ ।
उहाँले भन्नुभयो ‘सप्तरीलाई काटेर पूर्वमा मिसाउने षड्यन्त्र सुरु भएको छ, यसका लागि विदेशीको दबाबमा सभासद बनेकाहरु पनि सक्रिय भएर लागेका छन् ।’ झापा, मोरङ र सुनसरीलाई पनि सप्तरी–पर्सामा मिलाउनुपर्ने बताउँदै सभासद यादवले सप्तरीलाई पूर्वमा मिलाए बिद्रोह हुने चेतावनी दिनुभयो ।
