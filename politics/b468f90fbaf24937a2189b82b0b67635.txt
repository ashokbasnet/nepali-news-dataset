नेविसंघका कार्यकर्ता रातभर लाइनमा, अझै सकिएन मतदान

काठमाडौं, भदौ २ – नेपाल विद्यार्थी सङ्घको ११ औँ महाधिवेशन अन्तर्गत नयाँ नेतृत्वको लागि बुधबार दिउँसो सुरु भएको मतदान अझै सकिएको छैन । रातभर मतदान भएको र अहिले पनि झण्डै तीनसय प्रतिनिधि लाइनमा रहेका मतदानस्थलमा रहेका नेविसंघका नेता युपी लामिछानेले जानकारी दिनुभयो ।
उहाँका अनुसार अहिलेसम्म झण्डै २९ सय मत खसेको छ । ३४ सय प्रतिनिधि भएपनि सबै मत खस्ने सम्भावना नरहेको उहाँले बताउनुभयो । उहाँका अनुसार उम्मेदवार धेरै भएकाले मतदानमा ढिलाई भएको हो । आफ्नो उम्मेदवारको नाम कहाँ छ भनेर खोज्नै समय लाग्न गरेको छ ।
बिहीबार बिहान ७ बजेसम्ममा मतदान सकिने र त्यसपछि मतगणना सुरु गर्ने तयारी छ । मतदान कांग्रेस पार्टी कार्यालय सानेपामा भइरहेको छ । एक अध्यक्षका लागि सात जना, २ महामन्त्रीका लागि ६ जना, ११ जना उपाध्यक्षका लािग ७४ जना र १ जना कोषाध्यक्षका लागि ८ जनाले उम्मेदवारी दिएका छन् ।
एक सय २९ पदका लागि झण्डै ७ सय जनाको उम्मेदवारी परेको छ । सहमहामन्त्रीसहित ६ जना भने निर्विरोध भएका छन् । सहमहामन्त्रीमा परमेश्वर साह र सदस्यमा सितारा बनु, कल्पना खड्का, सरोज रेग्मी, सीता गौतम र सुमित्रा शाही निर्विरोध निर्वाचित भएको निर्वाचन समितिले जनाएको छ ।
