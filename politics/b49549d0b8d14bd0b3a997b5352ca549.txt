उद्योग वाणिज्य महासंघद्वारा संविधानको प्रारम्भिक मस्यौदाको स्वागत

काठमाडौं, असार १८ – नेपाल उद्योग वाणिज्य महासंघले संविधानसभाले संविधानको प्रारम्भिक मस्यौदाको स्वागत गरेको छ । महासंघको शुक्रबार भएको साधारणसभाले अब देशमा राजनीतिक स्थायित्व आउने र आर्थिक विकासको ढोेका खुल्ने भन्दै आर्थिक समृद्धिमा लाग्न सरकार तथा राजनीतिक दलसँग आग्रह पनि गरेको छ ।
महासंघले भूकम्पले क्षतविक्षत भएको भौतिक संरचनाको पुनःनिर्माण तथा पुनःस्थापनाका लागि सार्वजनिक—निजी साझेदारी नीतिले काम गर्न सरकारसँग माग गरेको छ । महासंघले पुनःनिर्माण तथा पुनःस्थापना कार्यमा सरकारलाई कसरी सहयोग गर्न सकिन्छ भनेर अध्ययन गरिराखेको उल्लेख गर्दै प्रधानमन्त्रीको अध्यक्षतामा गठन हुने प्राधिकरणमा निजी क्षेत्रको अनिवार्य प्रतिनिधित्व गराउन पनि आग्रह गरेको छ ।
भूकम्पबाट प्रभावित १४ जिल्लामा झण्डै १० करोड बराबरको राहत सामग्री वितरण गरेको भन्दै महासंघले अब घर तथा आवास निर्माण, भौतिक पूर्वाधार, सडक, पर्यटन, कृषि, बिमा, उद्योग व्यवसाय र काठमाडौं उपत्यकाका विश्वसम्पदा पुनःनिर्माणमा सहयोग गर्ने प्रतिबद्धता जनाएको छ ।
त्यस्तै महासंघले करका दरमा वृद्धि नगर्न, पुनःनिर्माणका लागि आवश्यक वस्तु र सामग्री अनिवार्यरुपमा स्वदेशी नै प्रयोग गर्ने व्यवस्था मिलाउन, भूकम्प प्रभावित जिल्लाका उद्योगलाई सहयोग पुर्‍याउन दुई वर्षसम्म ब्याजदर नबढाउन, क्षति भएका उद्योग व्यवसाय, कृषि फर्म, वित्तीय संस्था, विद्यालयलाई पुनःस्थापित गराउन पनि महासंघले सरकारको ध्यानाकर्षण गराएको छ ।
