सहयात्री दलको सहमति विना नेकपा माओवादी वार्तामा नबस्ने

काठमाडौं, असार ३१ - नेकपा माओवादी सहयात्री दलको सहमति विना सरकार र चार दलसँग वार्तामा नबस्ने भएको छ ।
३३ दलसंगको बैठकमा सोमवार वार्ताका लागि पार्टीको टोली गठन भएपनि सहयात्री दलको सहमति विना बार्तामा नबस्ने निर्णय भएको हो ।
बैठकले अहिलेकै अवस्थामा संविधानसभाको चुनाव हुन नदिने र जवरजस्ती चुनाव गर्न खोजे त्यसको सशक्त प्रतिकार गर्ने तथा मोर्चालाई अझै सशक्त र प्रभावकारी बनाउने लगायत निर्णय गरेको हो ।
नेकपा माओवादीले एकलौटी निर्णय गरेर वार्ता टोली गठन गरेको भन्दै सहयात्री दलले आपत्ति जनाउँदै आएका थिए ।
बैठकका निर्णय जस्ताको तस्तै :




३३ दलीय मोर्चाको बैठकको निर्णय
२०७० असार ३१ गते
आज २०७० असार ३१ गते आन्दोलनरत ३३ दलीय मोर्चाको बैठक ने.क.पा.—माओवादीको कार्यालय बुद्धनगर, काठमाण्डौमा बसी देहायका निर्णयहरु पारित गरिएको छ ।
निर्णय नं. १:    आन्दोलनरत ३३ दलीय मोर्चाको बिगतका कार्यक्रमहरु र वर्तमान राजनीतिक घटनक्रमको बारेमा बृहत समीक्षात्मक छलफल भई मोर्चालाई शसक्त र एकताबद्ध बनाई आन्दोलनलाई अझ प्रभावकारी बनाउने निर्णय गरियो । यसै सन्दर्भमा मोर्चा समिति बनाई मोर्चालाई सुदृढ बनउने निर्णय समेत भयो ।
निर्णय नं. २:    ने.क.पा.—माओवादीले गठन गरेको वार्ता टोलीको बिषयमा पनि बैठकमा छलफल भई सो सम्बन्धमा मोर्चामा सम्बद्ध दलहरुलाई स्पस्ट पार्ने काम भयो र ३३ दलीय मोर्चाको सहभागिता बिना ने.क.पा.—माओवादी मात्र वार्तामा नबस्ने निर्णय भयो ।
निर्णय नं.३:    यथास्थितिमा घोषणा भएको संबिधानसभाको निर्वाचनलाई हुन नदिने र जवरजस्ती निर्वाचन गर्न खोजिएमा त्यसको शसक्त प्रतिरोध गर्ने निर्णय भयो ।
निर्णय नं. ४:    बैठकले तत्काललाई निम्न बमोजिमका आन्दोलनको कार्यक्रमहरु पनि घोषणा गरेकोछ ।

आन्दोलनका कार्यक्रमहरु
१.     पत्रकार भेटघाट
    मिति:        २०७०।४।५
    समय:         दिउसो १ बजे
    स्थान:         संवाद डवली अनामनगर काठमाण्डौ
२     जनवर्गीय संगठनहरुको भेला
    मिति:         २०७०।४।६
    समय:         दिउसो ११ बजे
    स्थान:         ने.क.पा.—माओवादी सम्बद्ध कार्यालय,कुपन्डोल ललितपुर
३.    यथास्थितिमा घोषणा गरिएको संबिधानसभाको निर्वाचन हुन नदिने घोषणसभा
    मिति:         २०७०।४।८
    समय:         दिउसो ४ बजे
    स्थान:        नयाँ बानेश्वर चौक काठमाण्डौ ।
