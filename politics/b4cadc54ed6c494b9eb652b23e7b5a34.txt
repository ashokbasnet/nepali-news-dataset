कांग्रेस जिल्ला सभापतिको सुझाव : स्थानीय निकायको संख्या बढाउनुपर्छ

काठमाडौं, भदौ ६ – नेपाली कांग्रेसका जिल्ला सभापतिले स्थानीय निकाय पुनर्संरचना आयोगले प्रस्ताव गरेको स्थानीय निकायको संख्या बढाउनुपर्ने सुझाव दिएका छन् । 
आइतबार र सोमबार भएको भेलाले आयोगले प्रस्ताव गरेको ५ सय ६५ वटा स्थानीय निकाय कम भएको भन्दै थप्नुपर्ने सुझाव दिएको नेपाली कांग्रेस तेह्रथुमका सभापति गोविन्द ढुंगानाले जानकारी दिनुभयो । 
भेलामा सहभागी जिल्ला सभापतिले सिंहदरबारलाई गाउँ तहसम्म पुर्याउन पुनर्संरचना गर्न लागिएको भएपनि अहिलेको प्रस्तावले नागरिकको पहुँच सुगम हुन नसक्ने देखिएकाले स्थानीय निकायको संख्या थप्न सुझाव दिएका हुन् । 
सभापतिहरुले खासगरि हिमाली र पहाडी भेगमा जनसंख्यालाई मात्र आधार मान्दा धेरै नागरिकले स्थानीय निकायको पुनर्संरचनाको अनुभव गर्न नपाउने भएकाले कम्तिमा ९ सयको हाराहारीमा स्थानीय निकाय बनाउन सुझाव दिएका छन् ।
समापन कार्यक्रममा कांग्रेस सभापति शेरबहादुर देउवाले स्थानीय निकायको संख्या बढाउनुपर्छ भन्नेमा नेतृत्व पनि सकारात्मक रहेको तर कति संख्या बनाउने र मापदण्ड के के बनाउने भन्ने विषय केन्द्रिय कार्यसमितिको बैठकले तय गर्ने बताउनुभयो । सरकारले पुनर्संरचना आयोगको कार्यक्षेत्र र पुनर्संरचनाको मापदण्ड फेर्ने बारेमा पनि छलफल भइरहेको पनि सभापति शेरबहादुर देउवाले जानकारी दिनुभयो ।
