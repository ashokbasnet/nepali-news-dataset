जेठ ३ गतेदेखि एमाले महाधिवेशन गर्न प्रस्ताव

काठमाडौं, फागनु ८ नेकपा एमालेको स्थायी कमिटी बैठकले पार्टीको नवौं महाधिवेशन २०७१ साल जेठ ३ मा  गर्न प्रस्ताव गरेको छ ।
एमाले स्थायी कमिटीको बैठकले पार्टीको महाधिवेशन जेठ महिनामा गर्न प्रस्ताव गरेको र त्यो प्रस्ताव केन्द्रीय कमिटीमा लैजाने एमाले अध्यक्ष झलनाथ खनालले जानकारी दिनुभयो ।
‘राष्ट्रिय महाधिवेशनको तयारी गर्ने निर्णय गर्‍यौं । जेठमा महाधिवेश गर्ने प्रस्ताव छ, त्यसलाई हामी केन्द्रीय समितिमा लान्छौं ।’ खनालले भन्नुभयो, ‘कतिपय तयारी गर्नुपर्ने भएकाले हामीले जेठमा लाने उपयुक्त ठान्यौं ।’
यसअघि एमालेको महाधिवेशन बैशाखमा गर्ने निर्णय एमाले केन्द्रीय कमिटीले गरेको थियो । अध्यक्ष खनालले आवश्यकता महसुस गरेर सहमति कार्यान्वयन गरे मात्रै सरकारमा सहभागी हुने बताउनु भयो । सरकारमा सहभागी गराउने नगराउने प्रधानमन्त्री सुशील कोइरालाको हातमा रहेको अध्यक्ष खनालको भनाई छ ।
उहाँले सात बुँदे सहमति अनुसार सरकार प्राथमिकतामा नरहेको भन्दै पार्टीको पूरै ध्यान संविधान निर्माणमा केन्द्रित भएको बताउनुभयो ।
‘सरकारको बारेमा सम्पूर्ण जिम्मेवारी प्रधानमन्त्रीमा छ, उहाँले जे सोच्नुहुन्छ, त्यहि अनुसार अघि बढ्छ,’ खनालले भन्नुभयो, खनालले भन्नुभयो, ‘हामीलाई गृह र अर्थमा मात्रै होइन सरकार नभएपनि केही फरक पर्दैन । हामी सरकार भन्दा पनि संविधान बनाउँछौं ।’
