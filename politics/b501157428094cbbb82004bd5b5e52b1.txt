कानुन बनाएर जग्गामा हदबन्दी लगाउने सहमति

बोमलाल गिरी/ उज्यालो । काठमाडौं, मंसिर २९ – संवैधानिक समिति अन्तर्गतको विवाद समाधान उपसमितिमा कानुन बनाएर जग्गामा हदबन्दी लगाउने सहमति भएको छ । उपसमितिको कार्यालय सिंहदरबारमा बिहीबार बिहान बसेको बैठकमा हदबन्दी भन्दा बढी जग्गा राज्यले अधिग्रहण गर्दा त्यसको मुआब्जा दिनुपर्ने पनि सहमति भएको छ । 

 

जग्गाको हदबन्दी र सम्पत्तिको सीमा संविधानमा राख्ने विषय नभएकाले त्यसलाई कानून बनाएर व्यवस्थित गर्ने सहमति भएको नेपाली कांग्रेसका उपसभापति रामचन्द्र पौडेलले जानकारी दिनुभयो । ‘जग्गाको हदबन्दी र सीमाको बारेमा संविधानमा केही पनि उल्लेख नगर्ने कुरा भएको छ’, बैठक पछि पौडेलले भन्नुभयो, ‘पछि कानुन बनाएर हदबन्दी लगाउन सकिन्छ ।’ हदबन्दी भन्दा माथिको जग्गा अधिग्रहण गरेर क्षतिपूर्ति दिने सहमति भएको पौडेलले जानकारी दिनुभयो । 

 

यसअघि कांग्रेसले हदबन्दी भन्दा बढी जग्गा राज्यले अधिग्रहण गर्दा मुआब्जा दिनु पर्ने अडान राखेको थियो भने माओवादीले हदबन्दी दिन नहुने बताउँदै आएको थियो । सहमति अनुसार पछि बन्ने कानूनमा हदबन्दी लगाएर त्यो भन्दा बढी जग्गा राज्यले अधिग्रहण गर्दा मुआब्जा दिनेछ । 

यस्तै संविधान जारी भएपछि मानवता विरुद्धको अपराध, युद्ध अपराध र आम नरसंहार जस्ता घटना घटेमा त्यसअघिका घटनालाई प्रभाव नपार्ने गरी कानून बनाएर व्यवस्थित गर्ने सहमति पनि भएको छ । 

 

माओवादीको जनयुद्धका घटनालाई नछुने गरि संविधान जारी भएपछि हुन सक्ने मानवता विरुद्धको घटनालाई कानुन बनाएर नियन्त्रण गर्ने र सजायँ दिने सहमति भएको एमाले नेता अग्नि खरेलले जानकारी दिनुभयो । खरेलले भन्नुभयो – ‘संविधान जारी भएपछि हुन सक्ने मानवता विरुद्धको घटनालाई कानुन बनाएर सजायँ दिने सहमति भएको छ ।’

 

यसअघि माओवादीले जनयुद्धका क्रममा घटेका घटनालाई प्रभाव पार्ने भन्दै आपत्ति जनाउँदै आए पछि संविधान जारी हुनु अघिका घटनालाई प्रभाव नपर्ने गरी कानून बनाउने सहमती भएको हो 

 

सहमतिसँगै संविधान निर्माणका विवादित विषयको संख्या १६ वटामा झरेको छ ।
