कञ्चनपुरमा स्थानीय तह पुनर्संरचनाको खाका बन्यो, विस्तृत जानकारी सार्वजनिक भएन

दुर्गा उपाध्याय/उज्यालो ।
कञ्चनपुर, कात्तिक २१ – स्थानीय तह पुनर्संरचना प्राविधिक सहयोग समिति कञ्चनपुरले तयार पारेको स्थानीय तह पुनर्संरचना प्रस्ताव बारे विस्तृत जानकारी दिइएको छैन । 
समितिले शनिबार  जिल्लास्थित राजनीतिक दलका प्रतिनिधिको समन्वयमा पुनर्संरचनाको प्रस्ताव तयार पारेपनि नागरिक भड्किने भन्दै जानकारी नदिइएको हो । समितिले कञ्चनपुरमा ९ वटा स्थानीय तह हुने गरी प्रस्ताव तयार गरेको भएपनि सिमाङ्कनबारे विस्तृत जानकारी दिइएको छैन । 
राजनीतिक दलको सुझाव अनुसार ९ वटा स्थानीय तह रहने गरी प्रस्ताव तयार गरिएको समितिका संयोजक तथा कञ्चनपुरका स्थानीय विकास अधिकारी राजेश पौडेलले जानकारी दिनुभयो । उहाँले नागरिकमा नकारात्मक सन्देश जान सक्ने भएकाले पूरै खाका तत्काल सार्वजनिक गर्न नसकिने बताउनुभयो ।
राजनीतिक दलका जिल्ला स्थित नेताको सुझाव अनुसार स्थानीय तहको सिमाङ्कन गरिएकाले त्यसमा नागरिकको भावना समेटिएको स्थानीय विकास अधिकारी पौडेलले बताउनुभयो । 
स्थानीय तह पुनर्संरचनाको प्रस्तावमा समितिका पदाधिकारी र नेताको व्यक्तिगत चाहना हाबी भएकाले खाका लुकाउन खोजिएको आशंका गरिएको छ । आयोगले कञ्चनपुरमा ४ देखि ९ वटासम्म स्थानीय तह बनाउन सकिने मापदण्ड तोकेको थियो ।
गाउँपालिका, नगरपालिका तथा विशेष, संरक्षित वा स्वायत्त क्षेत्रको संख्या तथा सिमाना निर्धारण आयोगले शनिबारसम्म प्रस्ताव पठाइसक्न निर्देशन दिएको थियो । आयोगको सिफारिस अनुसार कञ्चनपुरमा शनिबार नै पुनर्संरचना प्रस्तावको खाकालाई अन्तिम रुप दिइएको भएपनि सार्वजनिक भने गरिएको छैन ।
