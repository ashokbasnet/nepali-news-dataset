सभासदले ५ करोड माग्नुको रहस्य

पी.टी.लोप्चन/उज्यालो 
काठमाडौं, असार २५ - निर्वाचन क्षेत्रमा आफूखुसी खर्च गर्न पाउने रकमको सीमा १ करोडबाट बढाएर ५ करोड पुर्याउन सभासदले संसद बाहिर र भित्र चर्को दबाब दिन थालेका छन् । सभासदले निर्वाचन क्षेत्र विकास कार्यक्रम अन्तर्गतको रकम ५ करोड पुर्याउन अघिल्लो आर्थिक बर्षमै दबाब दिएपछि १० लाखबाट बढाएर १ करोड पुर्याएको थियो । यसबर्ष पनि सत्तारुढ दल नेपाली काँग्रेस र एमालेका सभासदले निर्वाचन क्षेत्रविकास कार्यक्रमको रकमको सीमा पाँच गुणा बढाउन हस्ताक्षर संकलन गरी अर्थमन्त्रीलाई बुझाइ सकेका छन् ।
सभासदको दबाब थेग्न नसकेपछि सरकारले पनि हरेक निर्वाचन क्षेत्रलाई ५ करोड रुपैयाँ विनियोजन गर्ने गृहकार्य थालेको छ । २ सय ४० वटै निर्वाचन क्षेत्रमा क्रमागत सडकको बहुवर्षीय ठेक्का लगाउने गरी बजेट विनियोजन गर्न लागिएको अर्थ मन्त्रालय स्रोतले बतायो । १ करोड रुपैयाँ बजेट नै सदुपयोग हुन नसकेका बेला सभासदलाई ५ करोड नै किन आवश्यक पर्यो त ? एमाले धादिङका सभासद राजेन्द्र पाण्डे भन्नुहुन्छ, ‘राष्ट्रिय योजना आयोग र मन्त्रालयका सामान्य कर्मचारीले भनेको योजना पर्ने, हामी चाहिं हरेक मन्त्रालय मन्त्रालय धाएर योजना पारिदिन आग्रह गर्दै एक रिम कागज सिध्याउँदा पनि योजना नपर्ने, त्यसैले जनताको आवश्यकता पूरा हरेक निर्वाचन क्षेत्रमा ५ करोड रकम चाहियो ।’ स्थानीय निकायमा निर्वाचित जनप्रतिनिधि नभएकाले स्थानीय तहको आवश्यकता परिपूर्ति गर्नका लागि पनि निर्वाचन क्षेत्र विकास कार्यक्रमको रकम बढाउनुपर्ने सभासद पाण्डे बताउनुहुन्छ । ‘स्थानीय निकायको निर्वाचन भएर जनप्रतिनिधि चयन भएपछि त्यो रकम कटौती गरेपनि हामी सहमत छौं, तर अहिलेलाई चाहियो’ पाण्डेले भन्नुभयो । 
अघिल्लो वर्षसम्म सांसद विकास कोष अन्तर्गत १० लाख रुपैयाँ खर्च गर्दै आएका सभासदले यसबर्ष १ करोडको काम गर्न पाएका छन् । आफूहरुले गरेको काम अति पारदर्शी भएको जनआकांक्षा पूरा गर्न सफल भएको नेपाल काँग्रेस ओखलढुंगाका सभासद रामहरि खतिवडाको दावी छ । विकासका जानकारहरु भने जत्ति धेरै रकम खर्च गर्न पायो उत्ति धेरै कार्यकर्ताको मन थुम्थुम्याउन सजिलो हुने, प्रशासनिक खर्च बापतको रकम आफ्नै पोल्टामा पर्ने र भोट बैंकको रुपमा परिचित क्षेत्रमा विकास बढी गर्न पाइने भएकाले सभासद निर्वाचन क्षेत्र विकास कार्यक्रमको रकम बढी भन्दा बढी बढाउन उद्दत रहेको बताउँछन् । तर सभासदहरु भने यो मान्न तयार छैनन् । नेपाली काँग्रेस ओखलढुंगाका सभासद रामहरि खतिवडा भन्नुहुन्छ ‘यो आमालाई नाना, बाबालाई छाना अनि कार्यकर्ताको मोटरसाइकलमा तेल हाल्नका लागि होइन, यो विकास निर्माणकै लागि हो, यो रकम हामी छुन पनि छुँदैनौं जिल्ला विकास समितिले नै चयन गरेका योजनाहरुमा लगानी हुन्छ र नियम पूर्वक गठित उपभोक्ता समितिले नै काम गर्छन् ।’
सभासदले माग गरेबमोजिम प्रतिनिर्वाचन क्षेत्रमा ५ करोड रुपैयाँ सभासदलाई खर्च गर्न दिइने हो भने हरेक वर्ष १२ अर्ब रुपैयाँ बजेट विनियोजन गर्नुपर्ने हुन्छ । यत्ति ठूलो रकम सभासदको तजबीजमा खर्च गर्न दिनुभन्दा राज्यको बार्षिक बजेट प्रणालीमै समावेश गरी योजनाबद्ध ढंगले विकास गर्नुपर्ने तर्क छ प्रतिपक्षी दल एमाओवादीका सभासदको । उसले एमाले र काँग्रेसले चलाएको यो अभियानलाई न समर्थन गरेको छ, न विरोध नै, एमाओवादी सभासद टोपबहादुर रायमाझी भन्नुहुन्छ ‘आफू खुसी खर्च गर्न दिईंदा भ्रष्टाचार मौलाउने, अधिकारमुखी विकासबाट बञ्चित हुने, विकासको नाममा विभेद बढ्न सक्ने सम्भावना बढ्दै जान्छ ।’ सभासदले १० लाख रुपैयाँ मात्र खर्च गर्न पाउँदा टुक्रे योजनामा खर्च गर्नुपर्ने बाध्यताले खर्चको दायरा बढाउनुपर्ने मागलाई केहीहदसम्म जायज मान्न सकिन्थ्यो ।
सभासदले १ करोडबाट पाँच करोड पुर्याउनुपर्ने मागलाई त्यसरी लिन नसकिने अर्थ मन्त्रालय स्रोतले बतायो । जिल्लाको विकासका लागि बजेट खर्च गर्ने जिल्ला विकास समिति, नगरपालिका र गाउँ विकास समिति लगायत निकाय हुन्छन् । सभासदले विकासका लागि बढी बजेट खर्च गर्न पाउनुपर्ने माग गर्दैगर्दा त्यसको सदुपयोग भन्दा पनि दुरुपयोग हुने आशंका गर्नेहरु धेरै छन् । हरेक निर्वाचन क्षेत्रमा एकमुष्ट रकम खर्च गर्ने अवधारणाले विकासमा असन्तुलन ल्याउने प्रति अर्थविदहरुले चिन्ता व्यक्त गरेका छन् ।
