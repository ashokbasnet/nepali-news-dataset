विवादित विषयमा कांग्रेस र एमालेले साझा धारणा बनाउने

काठमाडौं, कात्तिक १२ – संविधानका विवादित विषयमा नेपाली कांग्रेस र नेकपा एमाले साझा धारणा तय गर्ने भएका छन् । सिंहदरबारमा बुधबार बसेको कांग्रेस र एमालेका शीर्ष नेताहरुको बैठकले दुई पार्टीले संघीयता, शासकीय स्वरुप, न्याय प्रणाली र निर्वाचन प्रणालीलगायतका विषयमा साझा धारणा तय गर्ने सहमति गरेका हुन् ।
बैठकपछि कांग्रेसका उपसभापति रामचन्द्र पौडेलले कांग्रेस र एमालेबीच संविधानका अधिकांश विवादित विषयमा समान धारणा रहेकाले बिहीबार बिहान फेरि बैठक गरेर त्यसलाई औपचारिकता दिने बताउनुभयो । उहा“ले बिहीबार दिउसो एकीकृत नेकपा माओवादीसहितको तीन दलको बैठकमा आफूहरु साझा धारणासहित प्रस्तुत हुने जानकारी दिनुभयो ।
नेकपा एमालेले त चार प्रदेशको मात्र प्रस्ताव गरेको छ नि भन्ने सञ्चारकर्मीको जवाफमा कांग्रेस उपसभापति पौडेलले त्यो एमालेको आधिकारिक धारणा नभएको भन्दै ६ वा ७ प्रदेशमा सहमति हुने बताउनुभयो । कांग्रेस र एमालेका शीर्ष नेताहरुको बैठक बिहीबार बिहान बस्ने भएको छ । त्यसैगरी कांग्रेस, एमाले र एकीकृत नेकपा माओवादीका शीर्ष नेताहरुको बैठक दिउसो बस्ने बताइएको छ ।
