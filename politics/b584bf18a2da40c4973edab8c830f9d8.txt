तीन नम्बर प्रदेशको राजधानी हेटौंडाबाट सर्दैन–प्रचण्ड

हरि हुमागाई/उज्यालो ।
मकवानपुर चैत ७ – नेकपा माओवादी केन्द्रका अध्यक्ष पुष्पकमल दाहाल प्रचण्डले तीन नम्बर प्रदेशको राजधानी हेटौंडाबाट नसर्ने बताउनुभएको छ ।
प्रेस सेन्टर मकवानपुरले बुधबार बिहान हेटौंडामा गरेको पत्रकार समेलनमा बोल्दै उहाँले हेटौंडाबाट प्रदेश राजधानी अन्यत्र नसर्ने बताउनुभएको हो । ‘प्रदेशको राजधानी सर्छ भनेर प्रचारबाजी गर्नु गलत कुरा हो’, अध्यक्ष प्रचण्डले भन्नुभयो, ‘यसको औपचारीक निर्णय भने तीन नम्बर प्रदेशसभाले गर्ने छ ।’ 
पार्टी स्थापना दिवसका दिन एमाले–माओवादीको पार्टी एकता गर्नका लागि दुवै पार्टीका कार्यदलले सुझाव दिए पनि दुई पार्टीका अध्यक्षको त्यो भन्दा छिटो पार्टी एकता गर्ने चाहना रहेको पार्टी एकता गर्ने चाहना रहेको प्रचण्डले बताउनुभयो ।
अहिले सरकारका काममा जनताले परिणाम खोजेको बताउँदै अध्यक्ष प्रचण्डले भन्नुभयो–‘जनताले काम एक्सनमा हेर्न चाहेका छन् । अहिले जनताको विश्वासबाट नै हामीहरु यहाँसम्म आइपुगेकाले जनविश्वासका आधारमा पनि काम गरेर देखाउने बेला आएको छ ।’ 
प्रचण्डले सरकारले प्रदेश सरकारलाई गतिशिल बनाउने बताउनुभयो । ‘ऐन कानुनको अभावमा काम गर्नका लागि समस्या भएकाले अब प्रदेश सरकारलाई काम गर्नका लागि सहज हुने गरी ऐन कानुन तयार गरेर काम गर्ने वातावरण तयार पारिदिनेछौं ।’, प्रचण्डले भन्नुभयो, ‘अहिलेको सरकारलाई मधेशवादी दलहरुले समेत विश्वासको मत भएकाले काम गर्नका लागि थप सजिलो भएको छ । काम प्रभावकारी हुन्छ ।’
