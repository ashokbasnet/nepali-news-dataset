आयोडिन नपाइने ढिके नुनसँग भिटामिन साट्दै डोटीका किसान

बिमल बिष्ट/उज्यालो । डोटी, कात्तिक २२ – दिपायल सिलगढी नगरपालिका लेकठाँटाकी भावना भण्डारी बारीमा फुलाएको बेथेसँग ढिके नुन साट्न एकाबिहानै घरबाट निस्कनुभयो । आठ किलोमिटरको दुरीमा रहेको पिपल्ला बजारको घटाल सप्लायर्समा पालो कुरेपछि उहाँले बल्लतल्ल नुन पाउनुभयो । त्यही गाउँका तीर्थ भण्डारीले पनि घण्टौं पर्खेपछि मात्र ढिके नुन पाउनुभयो ।
ढिके नुनका लागि यसरी हानथाप गर्ने अरु पनि छन् । बागठाटा, पाकरी, कलेना, धामीगाउ, पुन्नाका सयौं किसानलाई कोदोसँगै छरेको बेथे फुलेपछि त्यससँग ढिके नुन साट्ने चटारो भएको हो । सटही गर्ने व्यापारीहरु बजारमा सीमित रहेकाले किसानले लाइनमा घण्टौं पर्खेर नुन लिने गरेका छन् । बेथेको पातलाई सागको रुपमा खाइन्छ । हरियो पातमा भिटामिन ए पाइन्छ । भिटामिन पाइने बेथेसँग आयोडिन नपाइने ढिके नुन साट्न यहाँका किसान बाध्य छन् । साल्ट ट्रेडिङ्ग कार्यालय दिपायलकै अगाडि रहेका पसलहरुबाट ढिके नुन प्रयोग गर्न आउने उपभोक्ताको हानथाप हुँदा पनि सम्बन्धित निकाय भने मौन छ । सरकारले वर्षेनी साल्ट टे«डिङ्ग कर्पोरेसन मार्फत ढिके नुनका प्रयोगकर्ता घटाउन जनचेतनामुलक कार्यक्रम गर्दै आएको छ । ढिके नुनको साटो आयोडिनयुक्त नुनको प्रचारप्रसारका लागि बिभिन्न जनचेतनामुलक कार्यक्रम भैरहेका छन् । तर यहाँका किसानलाई ढिके नुन नै मन पर्छ । उनीहरुलाई आयोडिनयुक्त नुन खानुपर्छ भन्नेहरु कोही पनि छैनन् ।
‘हामी त पहिला पनि यस्तै नुन खाएको, यही राम्रो लाग्छ’ बागठाँटाकी सरस्वती भण्डारीले भन्नुभयो, ‘वस्तुभाउ र आफ्ना लागि यही नुन प्रयोग गर्छौं, फेरि प्याकेटवाला आयोडिनयुक्त नुन महङ्गो पनि छ ।’ किसानले एककिलो बेथेसँग पाँच किलो ढिके नुन साट्ने गरेका छन् । बेथेसंग साटेर किसानले वर्षभरीका लागि एकैचोटी ढिके नुन किन्ने चलन यहाँ छ । नुन साट्ने किसानको घुईंचो बढ्न थालेपछि ब्यापारीहरुबीच मुल्य बढाउने प्रतिस्पर्धा भइरहेको छ ।  सुरुका दिनमा एककिलो बेथेसँग चारकिलो ढिकेनुन दिइरहेका व्यापारीहरुले दोस्रो दिन पाँच किलो दिइरहेका थिए । तेस्रो दिन बढेर साढे पाँच किलो सम्ममा ढिके नुन साटिएको छ ।
दिपायल पिपल्लामा मात्र नभएर तिखात्तर, बासुदेवी, वायल, मौवा, गोपघाट लगायतका बजारमा पनि ढिके नुन किन्ने तथा ससटही गर्ने किसानको घुईंचो लाग्ने गरेको स्थानीयबासिन्दा बताउँछन् । साल्ट ट्रेडिङ्ग कर्पोरेशन दिपायलका प्रमुख दिपक भट्टले ढिके नुन प्रयोग गर्नेको वास्तविक तथ्यांक आफुहरुसँग नरहेको बताउनुभयो । उहाँले भन्नुभयो ‘ढिके नुनको प्रयोग घटाउन चेतनामुलक कार्यक्रम भइरहेपनि ढिके नुन किन्न आएका ग्राहकलाई त्यसका विषयमा सम्झाउने बुझाउने गरेका छौं ।’
