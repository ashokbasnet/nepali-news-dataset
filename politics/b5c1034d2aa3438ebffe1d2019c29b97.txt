कता अल्झियो संघीयताको बहस ?

हिम विष्ट/उज्यालो
काठमाडौ, वैशाख २७ – अघिल्लो संविधानसभाको पहिलो बैठकमा हरेक जाति, क्षेत्र र समुदायका सभासद आफ्नै मौलिक भेषभुषा र पहिरनमा थिए ।
कुनै पनि दलले दौरा सुरुवाल लगाउन भन्दै आफ्ना सभासदलाई ह्वीप जारी गर्न सकेनन् । अवस्था यस्तो थियो कि दौरा सुरुवाल लगाउन भन्ने बित्तिकै ‘प्रतिगामी’को बिल्ला लाग्ने अवस्था थियो । भर्खरै युद्धबाट आएको माओवादीले त चासो दिने कुरै भएन, कांग्रेस एमाले समेत यसबारे चूँ गर्ने अवस्थामा थिएनन् ।
तर ठीक पाँच बर्षपछि दोस्रो संविधानसभाको पहिलो बैठकको दृश्य भने उल्टो थियो । कांग्रेस र एमालेले आफ्ना सभासदलाई ‘डे«स कोड’ तोक्दै दौरा सुरुवाल तथा सारी चोलो लगाउन भने ।  आफ्नो भेषभूषा लगाउनेलाई पनि छुट दिए । तर अघिल्लो संविधानसभा जस्तो मौलिक भेषभूषाप्रति कसैको मोह देखिएन ।
पहिचानको मुद्दा उठाएर एमालेबाट अलग भएर गएका संघीय समाजवादीका अशोक राई समेत संविधानसभाको बैठकमा सामान्य अनौपचारिक पोशाक कोट र सर्ट पाइन्टमा हुनुहुन्थ्यो । पोशाकलाई मात्रै मान्ने हो भने पहिलो संविधानसभाबाट दोस्रो संविधानसभामा आइपुग्दा संघीयता, पहिचान र विविधताको पाटोमा आकाश जमिनको फरक देखिएको छ ।
संघीयताको गलत बहस र निराशाको सुरुवात
मधेश आन्दोलनपछि संघीयताको बहस जबर्जस्त छिर्‍यो नेपाली राजनीतिमा । त्यसो त माओवादीले युद्धकालमै राज्यको अवधारणा अगाडि सारेर एक किसिमको अभ्यास गरिसकेको थियो । तैपनि मधेश आन्दोलनपछि मधेशवादी दलसँग सरकारले गरेको सहमतिले संघीयताको बहसलाई औपचारिक मोडमा पुर्यायो । नेपालको अन्तरिम संविधान २०६३ मै नेपाललाई संघीय मुलुक भनेर उल्लेख गरियो  ।
पहिलोपटक संविधानसभा गठन भैसकेपछि संघीयताको बहस हुँदै गर्दा यसले गलत मोड लियो । संघीयताको बहस अधिकार र सम्पन्नताको खोजी गर्ने भन्दा यसप्रति नकारात्मक दृष्टिकोण बढाउनेगरी अघि बढ्यो । यसले यतिसम्म गलत बाटो लियो कि अन्तिममा संविधानसभा भंगको अपजस नै संघीयताको मुद्दामाथि थोपारियो ।
संविधानसभाभित्र संघीयताका विषयमा नकारात्मक किसिमले मात्रै बहस केन्द्रित गरियो । संघीयतामा दुईवटा पक्ष दुई किनारामा थिए । यी दुई पक्ष पहिचान सहितको संघीयतालाई बीचमा राखेर यो हुने कि नहुनेमा मात्रै पिङ खेली रह्यो । पहिचान सहितको संघीयतालाई पुरै जातीय राज्यको रुपमा ब्याख्या गरियो । अनि त्यसपछि यस्तो संघीयता हुने की नहुने भन्ने विषयमा मात्रै जुहारी चल्यो ।
एउटा जातीय राज्य नै चाहिन्छ भन्ने, अर्को कुनै हालतमा हुँदैन भन्ने । संविधानसभा भित्र जातीय राज्यको बहस चर्काइएपछि सडकमा समेत जातीय द्वन्द्व बढ्ने खतरा देखियो । संविधानसभाले आफ्नो आधा काम पनि गर्दा नगर्दै सडकमा जातीय, क्षेत्रीय, भाषिक आन्दोलनहरु जबर्जस्त अगाडि आए । सुरुमा चुपचाप रहेका बाहुन, क्षेत्री, दशनामी सन्यासी समेत संघ संगठन बनाएर आन्दोलनमा होमिए ।
सुदूरपश्चिमा क्षेत्रीय आन्दोलन चर्कियो । जिल्ला र अञ्चललाई टुक्रन नहुने भन्दै देशव्यापी स्थानीय तथा क्षेत्रीय रुपमा आन्दोलन बढ्न थाल्यो । ठाउँठाउँमा जाति क्षेत्रका आन्दालन उठ्न थालेपछि राजनीतिक पार्टी र नेतृत्व कमजोर भएको आँकलन गर्न थालियो । जातीय राज्यको बढी नै प्रचार अनि यो हुने र नहुने भन्दै दुवै पक्ष अतिवादी ढंगले अगाडि आएपछि संघीयताप्रति गलत धारणा बढ्न थाल्यो । मानिसहरु कति निराश भइसकेका थिए भने चार वर्षसम्म संघीयताका लागि ठूलठूला आन्दोलन र बहस गर्नेहरु संविधानसभा भंग हुने दिन दलहरुलाई दवाव दिन संविधानसभा भवन बाहिर समेत गएनन् ।
यसपटक बहस नै छैन
दोस्रो संविधानसभाले आफ्नो काम सुरु गरिसकेको छ । संविधानसभाको अभिलेख अध्ययन तथा निक्र्यौल समितिले अघिल्लो संविधानसभाको विवादित र सहमति भएका विषयको निक्र्यौल गरिरहेको छ । अन्य समितिका सभापति चयन भएर काम सुरु भईसकेको छ । तर अहिलेसम्म संघीयताको विषयमा कतै दरिलो बहस सुनिदैन ।
अघिल्लो संविधानसभा गठन भए लगत्तै हरेक दिनजसो कतै न कतै संविधान र संघीयताको बहस भएकै हुन्थ्यो । तर यसपटक ६ महिना भैसक्दा समेत यसबारे कसैले केही बोल्दैन । मुुलुक संघीयतामा जान्छ भनेर दलहरुले भन्न छोडेका छैनन् । तर यो आमचासोको विषय बन्न छोडेको जस्तो भैसकेको छ । त्यसो त संघीयताको विवादित विषयमा संविधानसभा भित्र बहस हुन बाँकी छ । तर अघिल्लो संविधानसभाको रौनक हेर्दा अहिले संघीयताको बहस कमजोर छ ।
संघीयता बहस सुस्ताउनुको कारण
पहिलो संविधानसभा भित्र पहिचान सहितको संघीयता हुनुपर्छ भन्ने दलको संख्या दुई तिहाई थियो र संघीयताकै मुद्दा उठाएर आएकाहरुको दबदबा थियो । तर दोस्रो संविधानसभापछि परिस्थिति फेरिएको छ । संघीयतालाई अनिवार्य ठान्नेहरु अल्पमत छन् । पहिचानसहितको राज्य नमान्नेको बहुमत छ  ।
संघीयताको बहस किन अघि बढ्न सकेन त ? एकीकृत माओवादीका नेता गोपाल किराँती भन्नहुन्छ, ‘संघीयता चाहने दुईवटा समूह थिए । पहिलो सचेत र जिम्मेबार ढंगले पहिचान सहितको संघीयता खोज्ने र अर्को उत्पीडन विरोधी भावनाले संघीयताको माग गर्ने । शायद भावनामा संघीयता खोज्नेसँग दीर्घकालीन योजना थिएन । दीर्घकालीन नीति र रणनीति नभएकाले उनीहरु अलमलमा परेर निराश भएका होलान् ।’
किराँतीकै भनाईलाई आधार मान्ने हो भने पनि उहाँकै भाषामा सचेत र जिम्मेवर अर्थात एकीकृत माओवादी र मधेसवादी दल अहिले निर्णायक छैनन् । अनि भावनामा संघीयता माग्ने अर्थात विभिन्न क्षेत्रीय, जातीय समूह अहिले अलमलमा छन् । गणतन्त्रपछिको परिवर्तन र यसले आमनागरिकको जीवनमा कुनै परिवर्तन नआउनुलाई पनि संघीयताको बहसमा धक्का लागेको तर्क छ ।
आदिवासी जनजाति महासंघका पूर्व अध्यक्ष राजकुमार लेखी भन्नुहुन्छ, ‘आन्दोलनपछिको परिवर्तनको उपलब्धी संस्थागत हुन सकेन । गणतन्त्र आएपछि पनि आम नागरिकले यसको महसुस गर्न पाएनन र केही नेताले मात्रै उपभोग गरेको देखियो । त्यसैले जे आएपनि केही हुने रहेनछ भनेर संघीयतामा चासो नदिएका हुन सक्छन् ।’
अघिल्लो संविधानसभामा राजनीतिक दल, अधिकारकर्मी, मिडियाले स्थानीय तहसम्म पुगेर संघीयताको बहस चलाएका थिए । यसपटक त्यस्तो छैन । मावनशास्त्री डम्बर चेम्जोङ भन्नुहुन्छ, ‘मिडिया र बजारमा संघीयताको बहस देखिएको छैन । तर यो यसै मरेरै गयो भनेर संघीयता पहिचान विरोधी ढुक्क छैनन् । अर्को कुरा यो मान्छेको हंशमा पसिसक्यो हत्तपत्त निस्कदैन ।’
दोस्रो संविधानको नतिजाले पनि संघीयता पक्षधरलाई निराश बनाएको हुनसक्छ । मानवशास्त्री चेम्जोङ भन्नुहुन्छ, ‘संविधानसभा चुनावको परिणाम र त्यसको प्रचारले पनि पहिचान सहितको संघीयता पक्षधरलाई पछाडि पारेको होला । किनभने पहिचान सहितको संघीयता पक्षधरलाई जनताले हराए भनेर प्रचार भयो जुन गलत हो ।’
संविधानसभामा यसपटक प्राज्ञिक क्षेत्र, राजनीतिक दल तथा सहयोगी संस्था पनि संघीयताको बहसका लागि चासो दिईसकेका छैनन् । समाजशास्त्री चेम्जोङ भन्नुहुन्छ, ‘सायद यो संविधानको खाका लेख्ने क्रममा होला । संघीयतावादी र पक्षधरहरु, संघीयता पहिचान हुनुपर्छ भन्नेहरु अहिले बोलिरहेका छैनन् भन्दैमा एजेण्डा समाप्त भयो भन्ने होइन ।’
गलत प्रभाव
संघीयताबाट दलहरु पछाडि हट्ने सम्भावना छैन । तर बहस अघि नबढ्दा र आम नागरिकको चासो नहुँदा संघीयताको स्वरुप कस्तो हुन्छ भन्नेमा सीमित दललाई मात्र मेसो छ । स्थानीय तहसम्म अधिकार पुग्ने परिकल्पना गरिएको संघीयता देखाउनका लागि मात्रै हुनसक्ने खतरा उत्तिकै छ । आदिवासी जनजाति महासंघका पूर्व अध्यक्ष लेखी भन्नुहुन्छ, ‘यसले के देखाउँछ भने अब नाम मात्रैको संघीयता आउने भयो ।’
समाजशास्त्री चेम्जोङ भने संघीयताबारे अझै राम्रोसंग छलफल हुने आशामा हुनुहुन्छ । उहाँको भनाई छ, ‘केही कारणवश आफू भित्र पनि (संघीयता पक्षधर) एकबद्ध हुन नसकेर बहस नभएको होला । अब त्यो छलफल होला ।’
