प्रधानमन्त्री ओलीलाई राजकीय सम्मान

काठमाडौं, फागुन ८ – भारत भ्रमण रहनुभएका प्रधानमन्त्री केपी शर्मा ओलीलाई भारतले राजकीय सम्मान प्रदान गरेको छ । राष्ट्रपति भवन हैदरावाद हाउसमा समकक्षी नरेन्द्र मोदीको उपस्थिपितमा राजकीय सम्मान प्रदान गरिएको हो । ओलीको स्वागतका लागि मोदी गाडीको ढोकासम्मै पुग्नुभएको थियो । त्यस लगत्तै भारतीय सेनाले ओलीको सम्मानमा विशेष सलामी दिएको थियो । प्रधानमन्त्री ओली र उहाँका समकक्षी नरेन्द्र मोदीबीच केहीबेरमा भेटवार्ता हुँदैछ । उहाँहरुबिच अहिले केहीबेरमा हैदरावाद हाउसमा भेट हुन लागेको हो । स्वागत र सम्मान समारोहमा भाग लिएपछि ओली राजघाट पुगेर महात्मा गान्धीको समाधीस्थलमा पुष्पगुच्छा अर्पण गर्नुभएको छ । त्यसपछि प्रधानमन्त्री ओलीले भारतीय विदेशमन्त्री सुष्मा स्वराजसँग भेट गर्नुएको छ । ६ दिने राजकीय भ्रमणका लागि भारत पुगेका प्रधानमन्त्री ओलीले दिउँसो ४ बजे भारतीय गृहमन्त्री राजनाथ सिंह र त्यसपछि वित्तमन्त्री अरुण जेट्लीसँग भेटवार्ता गर्ने कार्यक्रम छ । यस्तै बेलुका भारतीय राष्ट्रपति प्रणव मुखर्जीसँग प्रधानमन्त्री ओलीले भेट गर्नुहुनेछ । भेटवार्तामा आपसी सम्बन्ध सुधारसँगै द्विपक्षीय हित र चासोका विषयमा कुरा हुनेछ । हुलाकी सडक, भूकम्प पुनर्निर्माण परियोजना, सहुलियत ऋण कार्यान्वयनका विषयमा दुईपक्षबीच छलफल हुने कार्यक्रम छ । प्रधानमन्त्री ओली नेपाली प्रतिनिधिमण्डलको नेतृत्व गर्दै हिजो भारत भ्रमणमा जानुभएको हो । 
- तस्बिर : भारतीय विदेश मन्त्रालयका प्रवक्ता विकास स्वरुपको ट्वीटरबाट
