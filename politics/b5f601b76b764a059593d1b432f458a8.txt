मोर्चालाई प्रधानमन्त्रीको प्रश्न-संशोधन पास हुँदैन, यसलाई रोकौं कि संसदमा लैजाउँ ? के भयो भने चुनावमा जान्छौ ?

काठमाडौं, फागुन १७ –  प्रधानमन्त्री पुष्पकमल दाहाल प्रचण्डले संसदमा दर्ता भएको संविधान संशोधन प्रस्ताव पारित हुने संभावना नरहेको भन्दै अब के गर्ने भनेर मधेसी दलको धारणा माग्नु भएको छ । 
प्रधानमन्त्री निवास बालुवाटारमा नेपाली कांग्रेसका नेतासहितको उपस्थितिमा बसेको बैठकमा प्रधानमन्त्रीले पारित नहुने संशोधन प्रस्तावलाई संसदमा लैजाउँ कि यथास्थितिमै राखौं भनेर मधेस केन्द्रित दलका नेतालाई सोध्नुभएको छ ।
‘यथास्थितिमा गणितीय हिसाबले संशोधन पास हुँदैन, यसलाई रोकौं कि संसदमा लैजाउँ ?’ प्रधानमन्त्रीले बैठकमा भन्नुभयो ‘के भयो भने तपाईहरु चुनावमा जानुहुन्छ ।’ संशोधनलाई यथास्थितिमै राखेर मधेसी मोर्चा चुनावमा गए हुन्थ्यो भन्ने प्रधानमन्त्रीका चाहना छ ।
प्रधानमन्त्रीको प्रश्नमा मधेसी दलका नेताले कुनै जवाफ नदिएको माओवादी केन्द्रकी नेतृ पम्फा भुषालले जानकारी दिनुभयो । मोर्चाका नेता राजकिशोर यादवले यसबारेमा आफूहरुले बैठक बसेर निर्णय गर्ने जानकारी पत्रकारहरुलाई दिनुभयो ।
प्रधानमन्त्रीले संशोधन प्रस्ताव पारित गर्नका लागि राप्रपा र मधेसी जनअधिकार फोरम लोकतान्त्रिकसँग पनि छलफल गर्ने जानकारी बैठकमा दिनुभयो ।
