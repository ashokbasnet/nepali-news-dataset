नयाँ शक्तिको बन्दसत्रमा तीन प्रतिवेदन पेस

काठमाडौं, जेठ ३१ । नयाँ शक्ति नेपालको पार्टी घोषणा भेलाअन्तर्गत् जारी बन्दसत्रमा तीन प्रतिवेदन पेस भएको छ ।सोमबार प्रज्ञाभवन कमलादीमा सुरु बन्दसत्रमा संयोजक डा. बाबुराम भट्टराईले ‘नयाँ शक्तिका आधार तत्वहरु’, सचिवालय सदस्य देवेन्द्र पौडेलले ‘सांगठनिक सिद्धान्त र विधान’ र अर्का सचिवालय सदस्य रामेश्वर खनालले ‘विकास र समृद्धिको खाका’ विषयक प्रतिवेदन पेस गरेको पार्टीका प्रवक्ता खिमलाल देवकोटाले राससलाई जानकारी दिए ।प्रतिवेदन पेस गरिएपछि तीनओटै विषयमा छलफलका लागि प्रतिनिधिलाई १२ समूहमा विभाजन गरिएको छ ।सोमबार प्रतिनिधिले छलफल गरी प्राप्त भएका सुझावका आधारमा मंगलबार प्रतिवेदनलाई अन्तिमरुप दिने कार्यक्रम छ ।शनिबार संघीय जनमुक्ति पार्टी छोडी नयाँ शक्तिमा प्रवेश गरेका परशुराम तामाङले पनि सोमबारको बन्दसत्रमा आफ्नो विचार राखे ।बन्दसत्रमा ७५ जिल्ला संयोजक, ६३ जिल्ला काठमाडौं सम्पर्क समितिका संयोजक, २४० निर्वाचन क्षेत्र संयोजक, ५०० सदस्य बराबर एक, एक हजार सदस्य बराबर दुई र एक हजारभन्दा बढी सदस्यबाट तीन प्रतिनिधिकोदरले सहभागिता रहेको पार्टीनिकटको नेपाल प्रेस सोसाइटीका संयोजक रुद्र भट्टले बताए ।सातै प्रदेश सचिवालयका सदस्य, पार्टीको आंगिक संगठन र पेसागत संगठन एवं भारत, कोरिया, अस्ट्रेलिया, दुबई, अमेरिका, मलेसिया, पोर्चुगल, बेलायत, फ्रान्सलगायत २४ देशका प्रवास समितिका गरी एक हजार ५०० भन्दा बढी प्रतिनिधि एवं पर्यवेक्षकको बन्दसत्रमा सहभागिता छ ।आइतबारदेखि राजधानीमा जारी भेला मंगलबार सकिने सो पार्टीले जनाएको छ । रासस
