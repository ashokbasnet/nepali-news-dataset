रामेछाप : मतदाता रिझाउन गाउँगाउँमा उम्मेदवार

दीपक भट्ट/उल्यालो । 
रामेछाप, कात्तिक १८ – आउँदो मंसिर १० गते हुने प्रतिनिधिसभा तथा प्रदेशसभा चुनावमा आफ्नो जीत सुनिश्चत भन्दै चुनावी अभियानमा लागेका विभिन्न राजनितिक दल र तिनका उम्मेदवारहरु यतिबेला मतदाता रिझाउन गाउँगाउँ पुगेका छन् ।
यसअघिका चुनावमा गाउँमा घरदैलोको तुलनामा जनसभाहरुलाई पहिलो प्राथमिकता दिने गरेका उम्मेदवारले यसपटक भने घरदैलो अभियानलाई बढी प्राथमिकता दिँदै आएका छन् । विभिन्न पार्टी र स्वतन्त्र गरी १२ भन्दा दल र तिनका उम्मेदवार चुनावी मैदानमा छन् । त्यसमध्ये पनि रामेछापमा लोकतान्त्रिक र वाम गठबन्धनबिच नै प्रतिस्पर्धा हुने देखिएको छ । चुनाव प्रचारप्रसारको अभियानमा सबैले आफ्ना एजेन्डासहित घरदैलो अभियानलाई नै प्राथमिकता दिएका हुन् । 
घरदैलो अभियान सवैभन्दा बढी प्रभावकारी हुने ठहरसहित आफ्नो पार्टीले जनसभाको तुलनामा यसपटक घरदैलो अभियानलाई तीव्र बनाएको नेपाली कांग्रेस रामेछापका सभापति लवश्री न्यौपानले जानकारी दिनुभयो ।
एउटा प्रतिनिधिसभा र दुईवटा प्रदेशसभा गरी तीनवटै सिटमा आफ्ना पार्टीका उम्मेदवाहरुले जित्ने दाबी गर्दै उहाँले यसका लागि घरदैलो अभियान आफ्नो पार्टीका लागि सहज वातावरण बनेको बताउनुभयो । एकहप्तादेखि क्षेत्र नं १ को मावि बावियाखर्क र क्षेत्र नं २ को चिसापानीबाट प्रचारप्रसार अभियान संचालन गरेको नेपाली कांग्रेसले शुक्रबारसम्म पहिलोचरणमा साबिकका गेलु, चनखु, फुलासी, डडुवा, दोरम्वा, टोकरपुर, गौश्वारा, लखनपुर गाविसहरुमा जनसभा र भेटघाटको कार्यक्रम सम्पन्न गरिसकेको छ । 
त्यसैगरी क्षेत्र नं १ को साबिकका रामेछाप, सुकाजोर, ओख्रेनी,रामपुर, हिमगंगा, देउराली, साँघुटार र गोठगाउँ गाविसहरुमा पहिलो चरणको चुनावी प्रचारप्रसार कार्यक्रम सम्पन्न गरिसकेको नेपाली कांग्रेसले प्रचार प्रसार अभियानलाई फेरि गाउँगाउँमा पु¥याउनेसहितको कार्यतलिका बनाएको छ । 
यसपटक नेपाली कांग्रेसले सिङ्गो लोकतान्त्रिक गठबन्धनको समर्थनमा प्रतिनिधिसभा तर्फ युवा नेता पूर्णबहादुर तामाङ (कान्छाराम) र प्रदेशसभा तर्फ युवाद्धय रत्नबहादुर कार्की र जितबहादुर थापामगरको उम्मेदवारी दिएकाले पनि आफ्नो पार्टीका लागि जित सहज भएको दाबी गरेको छ ।
वाम गठबन्धनका नाममा आफ्नो अभियान लिएर गाउँमा पुगेका नेकपा एमाले र माओवादी केन्द्रका उम्मेदवाहरुले पनि पहिलो चरणमा क्षेत्र नं १ को साबिक गुम्देल, वाम्ती, चुचुरे, प्रिती, भुजी, ठोसे, कुवुकास्थली, रस्नालु लगाएतका गाविसहरुमा जनसभा र घरदैलो अभियान पुरा गरेका छन् । त्यसैगरी क्षेत्र नं २ तर्फ साविकको चिसापानी, पुरानागाउँ, गेलु, फुलासी, डडुवा, दोरम्बा, गौश्वारा, टोकरपुर लगाएतका गाविसहरुमा घरदैलो र जनसभा कार्यक्रम सम्पन्न भएको नेकपा एमाले जिल्ला सचिव आनन्द श्रेष्ठले जानकारी दिनुभयो ।
गठबन्धनले प्रतिनिधिसभा तर्फ एमाओवादीका नेता एवं बिना विभागीय राज्य मन्त्री श्यामकुमार श्रेष्ठ, प्रदेशसभाको (क) तर्फ एमाले पार्टीका जिल्ला अध्यक्ष शान्तिप्रसाद पौडेल र (ख) मा पूर्व जिविस सभापति कैलाशप्रसाद ढुंगेललाई साझा उम्मेदवार बनाएर चुनावमा होमिएको छ ।
