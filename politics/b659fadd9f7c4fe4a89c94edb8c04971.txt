भक्तपुरमा वाम सहमति, माओवादी केन्द्रका उम्मेदवारको उम्मेदवारी फिर्ता

भक्तपुर, कात्तिक २९ – भक्तपुरमा उम्मेदवारी दर्ताका क्रममा नेकपा एमाले र माओवादी केन्द्रबीचमा भएको विवादमा सहमति भएपछि माओवादी केन्द्रका उम्मेदवारले उम्मेदवारी फिर्ता लिएको घोषणा गरेका छन् । 
प्रतिनिधि र प्रदेशसभा चुनावमा मुलुकभर वाम गठबन्धन भए पनि भक्तपुरमा माओवादीको भागमा परेको निर्वाचन क्षेत्र नं. १ प्रदेश १ (क) चाँगुनारायणमा एमाले र माओवादी केन्द्र दुवैका उम्मेदवारले उम्मेदवारी दर्ता गरेपछि गठबन्धनबीच विवाद बढेको थियो । 
भक्तपुरमा विवाद बढ्दै गएपछि दुवै पार्टीको केन्द्रिय नेतृत्वले विवाद मिलाएर सहमति गर्न निर्देशन दिएपछि बुधबार दुवै पार्टीको संयुक्त बैठकले ४ बुँदे सहमति गर्दै संयुक्त पत्रकार सम्मेलन गरेर यसको जानकारी गराएको हो । 
सहमति अनुसार निर्वाचन क्षेत्र नं. १ प्रदेश १ (क) चाँगुनारायणमा नेकपा एमालेलाई समर्थन गर्दै माओवादी केन्द्रका उम्मेदवार डिपि ढकालले उम्मेदवारी फिर्ताको घोषणा गर्ने निर्णय गरिएको माओवादी केन्द्रका पोल्युटव्युरो सदस्य देवेन्द्र श्रेष्ठले जानकारी दिनुभयो । 
संयुक्त बैठकले नेकपा एमालेका केन्द्रिय सदस्य एवं भक्तपुर इन्चार्ज सोम मिश्र र माओवादी केन्द्रको पोल्युटव्युरो सदस्य देवेन्द्र श्रेष्ठको संयोजकत्वमा एमालेको तर्फबाट १० र केन्द्रको तर्फबाट ७ गरि १७ सदस्यीय पार्टी एकता संयोजन समितिसमेत गठन गरेको छ ।
दुवै पार्टीबीच भएको सहमतिले जिल्लामा देखिएको विवाद अन्त्य गर्नुका साथै भक्तपुरका दुवै निर्वाचन क्षेत्र र दुई क्षेत्रका ४ प्रदेशमा वाम गठबन्धनका उम्मेदवार बलियो बनेको एमाले नेता एवं निर्वाचन क्षेत्र नम्बर २ का उम्मेदवार महेश बस्नेतले बताउनुभयो ।
