अनिश्चितकालीन कपिलवस्तु बन्द फिर्ता, शान्तिपूर्ण आन्दोलन गर्ने निर्णय

कपिलवस्तु, मंसिर २१ – संविधान संशोधन प्रस्तावको विरुद्धमा आन्दोलनमा उत्रिएको नेकपा एमाले लगायतका राजनीतिक दलले आह्वान गरेको आनिश्चितकालीन कपिलवस्तु बन्द फिर्ता भएको छ । मंगलबार वाणगंगामा बसेको संघर्ष समितिको वैठकले बन्द हड्तालाई छोडेर आन्दोलनको स्वरुप परिवर्तन गरी शान्तिपूर्वक आन्दोलन गर्ने निर्णय गरेको हो । 
अब आन्दोलनका क्रममा शैक्षिक संस्था, कलकारखाना, व्यापार व्यवसाय, यातायातलाई बन्दले कुनै असर नपार्ने तर राज्यलाई भने असर पार्ने गरि विभिन्न कार्यक्रम गरिने निर्णय गरिएको छ । आन्दोलनको स्वरुप मात्रै परिवर्तन भएको तर आन्दोलन भने नरोकिएको नेकपा एमालेका जिल्ला अध्यक्ष एवं संघर्ष समितिका संयोजक झविलाल पोख्रेलले बताउनुभयो । आफ्ना माग पूरा नहुँदासम्म आन्दोलन जारी रहने बताउँदै यथास्थितिभन्दा माथि उठेर वैज्ञानिक तवरले बन्दलाई सशक्त बनाउने निर्णय गरेको संयोजक पोख्रलले बताउनुभयो ।
भोलि बुधबार कपिलवस्तु महोत्सवको उद्घाटन गर्न जिल्ला आउने रक्षा मन्त्री वाणकृष्ण खाणलाई संसदमा दर्ता भएको संविधान संसोधन प्रस्ताव फिर्ता लिनका लागि आन्दोलनकारीले ज्ञापन पत्र बुझाउने निर्णय भएको छ । संघर्ष समितिले आगामी ३० गते सदरमुकाम तौलिहवामा जनप्रर्दशन सहित सभा गरिने बताएको छ ।
