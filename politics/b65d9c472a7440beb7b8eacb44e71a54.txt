संविधान जारी गर्ने सर्तमा कालकुट विष पिउन पनि तयार छु : नेम्वाङ

काठमाडौं, पुस १७ – संविधानसभाका अध्यक्ष सुवासचन्द्र नेम्वाङले आगामी माघ ८ गते संविधान जारी गर्ने सर्तमा आफू कालकुट विष पिउन पनि तयार रहेको बताउनुभएको छ ।
संविधानसभाको कार्यव्यवस्था परामर्श समितिको बिहीबार बसेको बैठकमा उहाँले माघ ८ गते आउनै लाग्दा पनि दलबीच संविधानका अन्तर्वस्तु र संविधान जारी गर्ने विधिको विषयमा विवाद कायमै रहेकोप्रति चरम असन्तुष्टि जनाउँदै संविधान जारी गर्ने सर्तमा आफू कालकुट विष पिउन समेत तयार रहेको बताउनुभएको हो ।
दलका नेताले भित्रै देखि चाहेमा सहमति जुट्ने भन्दै संविधान जारी हुन्छ भने आफू विष पिउन पनि तयार रहेको बताउनुभयो । संविधानसभाका अध्यक्ष नेम्वाङले प्रमुख पाँच दलका शीर्ष नेतालाई संविधानसभाको कार्यव्यवस्था परामर्श समितिको बैठकमा बोलाइ माघ ८ गते संविधान जारी गर्नका लागि दुई वटा विकल्प अगाडि सार्नुभएको छ ।
उहाँले संविधानका विवादित विषयमा आगामी सोमबारसम्म सहमति गर्न या संविधानको मस्यौदा बनाउने जिम्मेवारी आफूलाई दिन दलसँग आग्रह गर्नुभएको छ । उहाँले प्रधानन्यायाधीशलाई प्रधानमन्त्री बनाउने निर्णय गरेको प्रसंग स्मरण गराउँदै दलहरुले माघ ८ गते संविधान जारी गर्न भित्रैदेखि चाहे विवादित विषयमा दुई घण्टामा नै सहमति हुन सक्ने बताउनुभयो ।
उहाँले संवैधानिक राजनीतिक सम्वाद तथा सहमति समितिका सभापति डा. बाबुराम भट्टराईलाई नै जसरी स्वविवेकीय अधिकार दिइए आफूले संविधानको मस्यौदा विधेयक पेश गर्ने र चित्त नबुझे दलले त्यसमा संशोधन गर्न सक्ने बताउनुभयो ।
संविधानसभाका अध्यक्ष नेम्वाङले निकै गम्भीर मुद्रामा माघ ८ गते संविधान जारी गर्नुको विकल्प नरहेको भन्दै दुई वटा विकल्प प्रस्ताव गरेपछि बैठकमा प्रमुख दलका शीर्ष नेताले सोमबारसम्म विवादित विषयमा सहमति गर्ने वाचा गरेका छन् । बैठकपछि संविधानसभाका अध्यक्ष नेम्वाङले आफ्नो प्रस्तावलाई दलहरुले सकारात्मक रुपमा लिएको सञ्चारकर्मीलाई बताउनुभयो ।
नेपाली कांग्रेस र नेकपा एमालेकै कतिपय युवा सभासदले दुई तिहाइ बहुमतको प्रक्रिया अगाडि नबढाएको भनेर आफ्नो आलोचना गर्न थालेपछि तथा धर्नाको चेतावनी दिएपछि संविधानसभाका अध्यक्ष नेम्वाङले प्रमुख दलका शीर्ष नेताको उपस्थितिमा कार्यव्यवस्था परामर्श समितिको बैठक बोलाउनुभएको हो ।
