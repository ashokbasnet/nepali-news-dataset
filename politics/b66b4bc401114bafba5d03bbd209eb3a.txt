मधेस आन्दोलनको गाँठो फुक्नै लागेको हो त ?

प्रकाश ढकाल/उज्यालो । काठमाडौं, मंसिर १५– साउन ३१ गतेदेखि तराई मधेसमा सुरु भएको आन्दोलनको निकास निकाल्न ठूला दल र सरकार सोमबार पहिलोपटक केही गम्भीर देखिए । लगातारको आन्दोलनले जनजीवन कष्टकर भइसक्दा समेत समाधानका लागि ठोस पहल नगरेको भन्दै आलोचित प्रधानमन्त्री केपी शर्मा ओलीले त्रिपक्षीय वार्ताको आह्वान गरेर दूरी घटाउन पहल थाल्नुभएको हो । नयाँ संविधानमा असन्तुष्टि राख्दै मध्य वर्षामा सुरु भएको आन्दोलन मध्य जाडोसम्म आइपुग्दा बल्लबल्ल शीर्ष तहमा छलफल सुरु भएको हो । वार्ता र छलफल नै हुन नसकेका बेला सोमबार भएको सत्तारुढ दल, प्रमुख प्रतिपक्षी नेपाली कांग्रेस र आन्दोलनरत मधेसी मोर्चाबीचको वार्ताले आमनागरिकलाई आशावादी बनाएको छ ।
मधेसको मागप्रति अनुदार भनेर आलोचित प्रधानमन्त्री ओलीले आन्दोलनका कारण देशले धेरै दुःख पाइसकेकाले अब समाधानका लागि सबै पक्ष गम्भीर हुनुपर्ने बताउँदै ११ बुँदे मागबारे हरेक बुँदामा आजै छलफल गरौं भन्ने प्रस्तावसमेत राख्नुभयो । तर, कांग्रेस सभापति सुशील कोइरालाले मोर्चाका मागबारे आफूलाई थाहा नभएको बताएपछि राजनीतिक विषयमा प्रवेश नै हुन सकेन । कोइरालाले माग थाहा नभएको बताएपछि मोर्चाका नेताले आफ्ना ११ बुँदे माग सबै नेतालाई भित्रै फोटोकपी गरेर बाँडिएको एक नेताले जानकारी दिए । मोर्चाका तर्फबाट वार्ताको नेतृत्व गर्नुभएका तराई मधेस लोकतान्त्रिक पार्टीका अध्यक्ष महन्थ ठाकुरले सरकार तीन ठूला दलले आन्दोलनप्रति गरेको व्यवहार ठीक नभएको भन्दै भावनात्मक धारणा राख्नुभएको थियो ।
उहाँले अधिकार माग्दा युपी र विहार जा भन्ने भन्दै असन्तुष्टि राख्नुभएको थियो । वार्तामा सहभागी तमलोपाका नेता समिम अन्सारीले प्रधानमन्त्रीले आन्दोलनलाई वार्ताबाट समाधान गर्न त्रिपक्षीय वार्तामा राखेको प्रस्ताव सकारात्मक र समस्या समाधान उन्मुख भएको प्रतिक्रिया दिनुभयो ।
प्रधानमन्त्री ओलीले पनि बैठक लगत्तै ट्वीटरमार्फत छलफल सकारात्मक भएको उल्लेख गर्नुभएको छ । सोमबारको वार्ता राजनीतिक मुद्दामा प्रवेश नगरे पनि अन्योल र संवादहिनताको क्रमलाई तोडेको छ । ११ बुँदे मागबारे धारणा दिन ठुला दल र सरकारलाई पटक पटक आग्रह गरे पनि सोमबार पनि साझा धारणा पेश गर्न सकेनन् । मोर्चाले राखेको सीमाङ्कन परिमार्जनबारे दलहरुका आआफ्नै अडान छन् । कांग्रेस र एमाले सात प्रदेशको सीमाङ्कनलाई चलाउन नै नहुने पक्षमा छन् भने एकीकृत माओवादी लचिलो छ । त्यसबारे साझा धारणा बनाउन मंगलबार तीन ठूला दलले छलफल गर्ने तयारी गरेको एकीकृत माओवादीका उपाध्यक्ष नारायणकाजी श्रेष्ठ जानकारी दिनुभयो । 
ढिलै भए पनि मधेस आन्दोलनलाई सम्बोधन गर्न सरकार र ठूला दलले थालेको प्रयास सराहनीय छ । देशलाई थप संकटबाट जोगाउन तीनवटै पक्ष आफ्ना हठ त्याग्दै गम्भीरता पूर्वक लागे निकास टाढा छैन ।
