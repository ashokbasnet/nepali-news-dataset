गृहमन्त्रीले यसकारण रत्नपार्कमा डोरी नाघेछन्

काठमाडौ, जेठ १३ – बेलाबेला विवादमा आइरहने उपप्रधान एवं गृहमन्त्री बामदेव गौतम अहिले फेरि चर्चामा आउनुभएको छ ।
सोमबार काठमाडौंबाट प्रकाशित हुने नयाँ पत्रिका दैनिकले रत्नपार्कमा डोरी नाघेर सडक पार गरिरहेको फोटो प्रकाशित गरेपछि उहाँबारे टिकाटिप्पणी बढेको हो । बामदेवले ट्राफिक नियम उल्लंघन गरेकाले उहाँमाथि कारबाही हुनुपर्छ, सार्वजनिक रुपमा माफी माग्नुपर्छ भन्नेहरु पनि धेरै छन् । तर गृहमन्त्री गौतमले रत्नपार्कमा किन बाटो काटे भन्ने चाहीँ कसैले भन्न भ्याएका छैनन् ।
चिल्लो गाडीमा झण्डा हल्लाउँदै भनेको ठाउँमा सररर गुड्न पाउने प्रधानमन्त्री, मन्त्री र बिशिष्ट व्यक्ति सडकमा लखरलखर हिंड्दैनन् । गृहमन्त्री गौतम पनि लखरलखर हिंड्न नपर्ने यस्तै खालका विशिष्ट व्यक्ति । सडकमा नहिंडेपछि बाटो काट्ने कुरो पनि भएन । कहिलेकाहीँ कार्यक्रमको लागि सडकमा ओर्लेर नजिकको कुनै ठाउँमा जानुपर्यो भने बाटो पार गर्नुपर्छ । यस्तोबेला जहाँ ओर्लिएको छ, विशिष्ट व्यक्तिलाई सुरक्षाकर्मीले त्यहीँबाट गन्तव्यतर्फ पुग्न सहयोग गर्छन् ।
आकाशे पूल र ज्रेबा क्रसिङ छ कि छैन वास्ता गर्दैनन् । तर डोरी र सडकमा राखिएका अरु डिभाइडरको भने ख्याल गरिन्छ । त्यस्तो ठाउँबाट कमैले मात्र बाटो पार गर्छन् । त्यसो भए गृहमन्त्रीले चाहीँ बल्लतल्ल खुट्टा उचालेर अप्ठेरो गरीगरी डोरी नै नाघेर किन सडक पार गरे त ?
रत्नपार्कमा ट्राफिक व्यवस्थापनमा खटिएका एक प्रहरी अधिकृतका अनुसार त्यो दिन गृहमन्त्रीलाई डोरी नाघेर बाटो पार गर्नुको अर्को विकल्पै थिएन । ‘पत्रिकामा आएको फोटो देख्दा ट्राफिक नियम उल्लंघन गरेजस्तो देखियो, वास्तवमा त्यहाँको अवस्था अर्कै थियो’ उनले उज्यालो अनलाइनसित भने ‘पूर्व निर्धारित कार्यक्रम अनुसार रत्नपार्क ओर्लनुभएको होइन, अकस्मात ओर्लेर बाटो पार गर्नुपर्यो, अनि डोरी नाघेको भनेर परिबन्दमा पर्नुभयो ।’
यसरी आइलाग्यो परिबन्द
आइतबार उपनिर्वाचनको लागि उम्मेद्वार मनोनयन गर्ने दिन थियो । काठमाडौं क्षेत्र नम्बर २ मा एमालेका कृष्णगोपाल श्रेष्ठले पनि उम्मेद्वारी दर्ता गर्नुपर्ने । उम्मेद्वारी दर्ता गर्दा नेता कार्यकर्ताको जुलुस सहित जाने चलन नै छ । राष्ट्रिय सभागृहमा उम्मेद्वारी दर्ता गर्ने कार्यक्रम भएकाले एमालेका एकथरी नेता कार्यकर्ता रत्नपार्क शान्तिबाटिकामा भेला भए ।
पार्टी अध्यक्ष झलनाथ खनाल, वरिष्ठ नेता माधवकुमार नेपाल सहितका शीर्ष नेताहरुलाई अघि लगाएर जुलुस सहित राष्ट्रिय सभागृह पुग्ने कार्यक्रम थियो । पार्टी उपाध्यक्ष समेत रहेका गृहमन्त्री गौतम चाहीँ सिधै सभागृह जान लाग्नुभएको थियो । तर उहाँ गाडीमा रत्नपार्क पुग्दा एमाले कार्यकर्ताहरुको जुलुसले बाटो जाम भयो । गाडी सबै रोकिए । सबै नेता, कार्यकर्ता यतै भएपछि गृहमन्त्रीलाई पनि एक्लै अगाडि पुगेर काम थिएन । त्यसैले जाम भएको बेला बीच सडकमै ओर्लनुभयो ।
‘बीच सडकमा ओर्लिएर जुलुसमा मिसिन डोरी नाघ्नुको अर्को विकल्पै थिएन’ प्रत्यक्षदर्शी ट्राफिक प्रहरीले भने ‘सडक लेन छुट्याउन भोटाहिटी चोकदेखि बागबजार चोकसम्म लमतन्न डोरी टाँगिएको छ । अलि पर डोरी नभएको खाली ठाउँमा पुग्न पनि गाडीको जामले गर्दा सम्भव थिएन ।’
ती ट्राफिक प्रहरीका अनुसार गृहमन्त्री गौतमले नियम अटेर गरेर डोरी नाघ्नुभएको होइन । उनले अझ प्रष्ट्याउँदै भने ‘जुलुसले गर्दा सडक जाम भयो । सबै गाडी रोकिए । उहाँको गाडी पनि रोकियो । गाडी रोकिएपछि उहाँ झर्नुभयो । अनि नजिक रहेका पार्टीका नेता कार्यकर्ता भएको ठाउँमा पुग्नुभयो । कि डोरी काटेर जानुपर्थ्यो, कि नाघ्नुपर्थ्यो । यो त ठूलो कुरा नै होइन । मान्छेलाई नियमित आइपर्ने एउटा बाध्यता जस्तै हो । ढोका बन्द हुँदा जसरी झ्यालबाट निस्कुनपर्थ्यो, गृहमन्त्रीले त्यसै गरेका हुन् ।’
