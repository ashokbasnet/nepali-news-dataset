संविधानको सुनिश्चितता नभएसम्म सरकार नछाड्ने : मन्त्री शर्मा

नेपालगञ्ज, कात्तिक १९ - शिक्षामन्त्री एवं एकीकृत नेकपा माओवादीका स्थायी समिति सदस्य दिनानाथ शर्माले संविधानसभाबाट संविधान बन्ने सुनिश्चितता नभएसम्म माओवादीले सरकारको नेतृत्व नछोड्ने बताउनुभएको छ ।

क्रान्तिकारी पत्रकार सङ्घ बाँकेले आइतवार बिहान  नेपालगञ्जमा   गरेको पत्रकार भेटघाटमा मन्त्री शर्माले राष्ट्रलाई अलपत्र र अनिश्चयको भूमरीमा नछोड्ने बताउनुभयो ।

 

सहमतिका बुँदालाई संविधानको रुपमा घोषणा गर्ने र विवादित विषयमा सहमति भएपछि मात्र सरकार छाड्ने शर्माको भनाई छ ।

नेपाली काँग्रेस र नेकपा एमालेले संविधान निर्माणलाई छोडेर सत्ता परिवर्तनको विषयलाई मात्रै जोड दिएकोले माओवादीले सररकार नछाड्ने उहाँले बताउनु भयो ।

विपक्षी पार्टीहरुले भनेझै संसदको चुनावमा कुनैपनि हालतमा एकीकृत नेकपा माओवादी नजाने शर्माले स्पष्ट पार्नु भयो ।

उहाँले राष्ट्रपति डाक्टर  रामवरण यादवले प्रतिगमनकारी शक्तिलाई बोलाएर प्रतिगमनको षड्यन्त्र गरिरहेको आरोप लगाउनु भयो ।
