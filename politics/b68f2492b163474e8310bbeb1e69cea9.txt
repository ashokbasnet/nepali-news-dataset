अर्को आङकाजी बन्न तयार छुः एमाले नेता राजेन्द्र श्रेष्ठ

काठमाडौं, असार ९ – नेकपा एमालेका केन्द्रीय सदस्य राजेन्द्र श्रेष्ठले एमालेको सात प्रदेशको प्रस्ताव आदिवासी जनजातिको भावना विपरित भएकोले त्यसलाई तत्काल नसच्याए नयाँ पार्टी खोल्ने चेतावनी दिनुभएको छ । शनिबार रिपोर्टर्स क्लबको कार्यक्रममा श्रेष्ठले पार्टी नसच्चिए पार्टीमा बसिरहनुपर्छ भन्ने नभएको बताउनुभयो ।

 

‘बहुपहिचानमा आधारित एमालेको सात प्रदेशको संघीयता हामीलाई मान्य छैन’, नेता श्रेष्ठले भन्नुभयो, ‘म एमालेको लागि मानै जन्मेको होईन । एमालेले निष्कासन गरे म पनि आङकाजी बन्न तयार छु । हात खुट्टा बाधेर सिस्नोले हान्दा पनि एमालेभित्र बसिरहनु पर्छ भन्ने छैन ।’

उहाँले नेकपा एमाले काँग्रेसले अगाडि सारेको संघीयतामा गएको भन्दै अब पार्टीको नाम नेकपा नेपाली काँग्रेस राख्न सुझाव दिनुभयो । एमाले खस र आर्यको पार्टी बन्न खोजेको उहाँको आरोप छ ।
