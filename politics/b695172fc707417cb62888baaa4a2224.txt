एभिन्युजको लाइसेन्स खारेज गर्ने निर्णय उल्ट्याउँ छु : सञ्चार मन्त्री

काठमाडौं, जेठ १३ – सूचना तथा सञ्चारमन्त्री डा. मिनेन्द्र रिजालले एभिन्युज टेलिभिजनको अनुमतिपत्र खारेज गर्ने मन्त्रालयको निर्णय उल्ट्याउने बताउनुभएको छ ।
नेपाल प्रेस युनियनले आफ्नो २४ औं स्थापना दिवसको अवसरमा बुधबार काठमाडौंमा गरेको कार्यक्रममा सूचना तथा सञ्चारमन्त्री डा. रिजालले आफू कुनै पनि सञ्चारमाध्यमको प्रकाशन तथा प्रसारण बन्द गर्ने पक्षमा नरहेको बताउनुभयो ।
मन्त्रालयले गएको आइतबारदेखि लागु हुने गरी एभिन्युज टेलिभिजनको अनुमति पत्र खारेज गर्ने निर्णय गरेकामा मन्त्री डा. रिजालले ऐन कानुनमा जे व्यवस्था भएपनि आफूले प्रसारण बन्द नगर्ने गरी निर्णय गर्ने बताउनुभयो । उहाँले प्रसारण रोक्ने निर्णय उल्ट्याउने विषयमा आफूले एभिन्युज टेलिभिजनका सञ्चालक भारष्करराज राजकर्णिकारलाई जानकारी गराइसकेको पनि बताउनुभयो ।
सूचना तथा सञ्चार मन्त्रालयले नविकरण दस्तुर नतिरेको तथा रोयल्टी नबुझाएको भन्दै सहसचिव स्तरीय निर्णय अनुसार एभिन्युज टेलिभिजनको अनुमतिपत्र खारेज गर्ने निर्णय गरेको हो । टेलिभिजन सञ्चालकको संस्था टेलिभिजन बोर्डकास्टर्स नेपालले एभिन्युज टेलिभिजनको अनुमतीपत्र खारेज गर्ने सञ्चार मन्त्रालयको निर्णयको यसअघि नै विरोध गरिसकेको छ ।
