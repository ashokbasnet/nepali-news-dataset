​एमालेले अभिनय गर्दैन, अभिनय गरेर देश बन्दैन : ओली

भक्तपुर, पुस १० - माघ ८ गतेभित्र संविधान निर्माण गरि संविधान जारी गर्न माग गर्दै शान्ति र लोकतान्त्रका लागि पेशागत सञ्जाल (पापड) ले बिहीबार नेकपा एमालेका अध्यक्ष केपी शर्मा ओलीलाई अवधारणा पत्र बुझाएको छ ।
पापडका अध्यक्ष डा. अन्जनी कुमार झा, नेपाल पत्रकार महासंघका अध्यक्ष डा. महेन्द्र विष्ट, नेपाल बार एशोसियसनका अध्यक्ष हरिकृष्ण कार्की लगायतका टोलीले एमाले अध्यक्ष ओलीलाई अवधारणा पत्र बुझाएको हो ।
अवधारणा पत्र बुझेपछि एमाले अध्यक्ष ओलीले सहमति गर्ने नाममा देशलाई अनिष्ट हुने कुरामा कुनै हालतमा सहमति हुन नसक्ने बताउनुभयो । 
उहाँले नेपाललाई रुवाण्डा बन्न दिन नसक्ने बताउँदै देशलाई हिंसामा धकेल्ने, कुनै तानाशाह जन्मने गरि सहमति नहुने बताउनुभयो । अब बन्ने संविधानले असमानता र विभेदको अन्त्य गर्नुपर्नेमा जोड दिँदै ओलीले माघ ८ भित्रै संविधान बन्ने दाबी गर्नुभयो ।
संविधान बनाउन नचाहने शक्तिकै कारण समस्या आएको टिप्पणी गर्दै ओलीले भन्नुभयो, ‘संविधान बनाउन नचाहने शक्ति नै अहिले बाहिर संविधान बनाउन हुरुक्क भए जस्तो गर्छन्, भित्र भने उनीहरु नै संविधान बन्न नदिने षडयन्त्र गर्छन्, त्यसैले सहमतिमा समस्या पारेको छ ।’
जात, पहिचान र भूगोलको नाममा राष्ट्रिय एकता र अखण्डतालाई खल्बल्याउन नपाईने भन्दै उहाँले स्थिरता र स्थायित्वको लागि नै संविधान निर्माण हुनुपर्ने बताउनुभयो । आफू र आफ्नो पार्टी शान्ति, समानता, एकता र समृद्धिका लागि लडेको भन्दै उहाँले लचिलो भएर सहमति गर्न सकिने बताउनभयो । 
एमाओवादीप्रति लक्षित गर्दै ओलीले भन्नुभयो, ‘एमालेले अभिनय गर्दैन, त्यसैले भित्र र बाहिर एउटै कुरा गर्ने गरेको छ र तर अभिनय गर्न जान्नेहरुले फरक फरक कुरा ओकल्ने गरेका छन्, अभिनय गरेर देश बन्दैन ।’
अब नागरिकलाई अल्मल्याउने नभई सचेत बनाएर समय मै संविधान दिनुपर्ने उहाँले छलफल र वार्ता जारी रहेकाले माघ ८ मै संविधान आउने दावी गर्नुभयो । संविधानसभाको पहिलो बैठकमा माघ ८ भन्दा केही दिन यताउती हुनसक्छ भन्दा विरोध गरे माघ ८ नै भन्नेहरु नै अहिले माघ ८ मा संविधान जारी गर्न नदिई बाधा पुर्याईरहेको ओलीले बताउनुभयो ।
