बाबुराम भट्टराईलाई बरिष्ठ नेता बनाउने प्रचण्डको प्रस्ताव

काठमाडौं, साउन १ –एकीकृत नेकपा माओवादीका अध्यक्ष पुष्पकमल दाहाल प्रचण्डले बावुराम भट्टराईको पदत्यागलाई अस्विकार गर्दै वरिष्ठ नेता बनाएर जाने प्रस्ताव गर्नुभएको छ ।
मंगलबार भएको पदाधिकारी, विभिन्न विभाग र राज्य समिति ईन्चार्जसँगको छलफलमाम प्रचण्डले भट्टराईको पदत्याग अस्विकार गर्दै वरिष्ठ नेता बनाएर जाने प्रस्ताव गर्नुभएको हो ।
अध्यक्ष प्रचण्डको प्रस्तावमा धेरैजसोले सहमति जनाएको नेता गोपाल किराँतीले जानकारी दिनुभयो । यसअघि अध्यक्ष मात्रै राखेर जाने प्रस्तावको चर्चा चले पनि त्यस्तो प्रस्ताव नआएको किराँतीको दावी छ ।
उहाँले संगठनात्मक संरचनाको प्रस्ताव र कार्य विभाजन नटुंगिएको भन्दै थप छलफल गर्ने बताउनुभयो । उहाँले विवाद छिटो टुंग्याएर चुनावको तयारीमा लाग्ने गरी छलफल भइरहेको दावी गर्नुभयो ।
प्रचण्डको प्रस्तावमा नेता बाबुराम भट्टराई पनि सकारात्मक हुनुभएको छ । वरिष्ठ नेताको पद कार्यकारी नभएको र स्वीकार्न पार्टीमा दवाव आएकाले त्यसमा सोच्न सकिने भट्टराईले प्रतिक्रिया दिनुभएको छ । यसबारे छलफल भइरहेको भट्टराईको निजी सचिवालयले जनाएको छ ।
