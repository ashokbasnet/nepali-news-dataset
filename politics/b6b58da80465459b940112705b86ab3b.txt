एमालेमा भुवन केसी र रामकुमारी झाँक्रीको उम्मेद्वारी चर्चा

काठमाडौं, भदौ १३ - एकीकृत नेकपा माओवादीमा प्रवेश गर्नु अगाडि नै प्रचण्डसँग नाचेर चर्चामा आएकी रेखा थापा जस्तै भुवन केसी पनि चुनावमा उम्मेद्वार बन्ने तयारी हुनुहुन्छ ।
रेखा एमाओवादीमा गएजसरी केसी पनि टीका लगाएर एमालेमा प्रवेश गर्नुभएको हो । उहाँ अहिले काठमाडौंबाट प्रत्यक्षमा चुनाव लड्ने भन्दै अध्यक्ष झलनाथ खनाल लगायतका नेताहरुसँग दिनहुँजसो भेटघाटमा व्यस्त हुनुहुन्छ ।
‘उहाँलाई समानुपातिक उम्मेद्वार बनाउने तयारी भएपनि प्रत्यक्षको लागि लविङ गरिरहनुभएको छ, काठमाडौंको कुनै एक क्षेत्रबाट टिकट पाउने सम्भावना छ’ खनाल निकट स्रोतले उज्यालो अनलाइनलाई जानकारी दियो ।
लोकप्रिय कलाकार भएकाले आफूले चुनाव जित्ने दावी केसीको छ । त्यसैले पहिलो संविधानसभा चुनावमा गिरेको शाख फिर्ता ल्याउन पनि एमालेले केसीलाई कुनै एक क्षेत्रमा अघि सार्ने सम्भावना देखिन्छ ।
गुल्मीमा झाँक्री
विद्यार्थी राजनीतिबाट एकाएक चर्चित भएर पछि निष्कृय रहेकी रामकुमारी झाँक्रीलाई पनि एमालेले उम्मेद्वार बनाउने तयारी गरेको छ । आफ्नो योगदानलाई पार्टीले मूल्याँकन नगरेको भन्दै गुनासो गरिरहेकी झाँक्रीलाई एमालेले गुल्मीबाट उम्मेद्वार बनाउने चर्चा छ । ‘फिक्स नै त भैसकेको छैन, तर उहाँलाई यसपटक प्रत्यक्षबाट उम्मेद्वार बनाउने तयारी छ’ स्रोतले भन्यो । यस्तै युवासंघका नेता निरज आचार्य जाजरकोटबाट उठ्ने चर्चा छ ।
ओली, पोखरेल नलड्ने मनस्थितिमा
पहिलो संविधानसभा चुनावमा जस्तै यसपटक पनि अध्यक्ष झलनाथ खनाल आफ्नो पुरानै क्षेत्र इलाम १ बाट चुनाव लड्ने तयारीमा हुनुहुन्छ । एमालेले उहाँलाई काठमाडौंबाट पनि उम्मेद्वार बनाउने तयारी गरेको छ ।
पहिले दुवै क्षेत्रबाट पराजित बरिष्ठ नेता माधवकुमार नेपाल एसपटक पनि काठमाडौं २ र रौतहट १ बाट उम्मेद्वार बन्ने चर्चा छ । उपाध्यक्ष बामदेव गौतमलाई प्युठानबाट उम्मेद्वार बन्न त्यहाँका नेता कार्यकर्ताले प्रस्ताव गरेका छन् । तर उहाँ बर्दियाको आफ्नै पुरानो क्षेत्रबाट उठ्ने मनस्थितिमा हुनुहुन्छ ।
पहिलो संविधानसभा चुनावमा पराजितमध्ये नेता केपी शर्मा ओली र महासचिव ईश्वर पोखरेल यसपटक प्रत्यक्ष उम्मेद्वार नबन्ने हुनुभएको छ । उहाँहरुले इच्छा नगरेपछि समानुपातिकतर्फबाट उम्मेद्वार बनाउने तयारी भएको एमाले स्रोतले जनाएको छ ।
यस्तै भरतमोहन अधिकारी र युवराज ज्ञवाली पनि चुनाव नलड्ने मनस्थितिमा हुनुहुन्छ । यसअघि समानुपातिकतर्फबाट सभासद भएका सुरेन्द्र पाण्डे र शंकर पोखरेल यसपटक प्रत्यक्षबाट उम्मेद्वार बन्ने तयारी छ । पाण्डे चितवन ५ र पोखरेल दाङ ४ बाट उठ्ने चर्चा छ ।
