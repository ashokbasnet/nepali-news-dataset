सर्वदलीय बैठक बोलाउन राप्रपा नेपालको माग

काठमाडौं, फागुन १९ – राप्रपा नेपालले संविधान निर्माणमा अहिले देखिएको गतिरोध अन्त्यका लागि सर्वदलीय बैठक बोलाउन माग गरेको छ । राप्रपा नेपालले मंगलबार आफ्नो कार्यसम्पादन समितिको बैठक बोलाएर सर्वदलीय बैठक बोलाउन माग गरेको हो । राप्रपा नेपालका अध्यक्ष कमल थापाले दुई वा तीन दलबीच वार्ता गरेर संविधान निर्माणमा देखिएको तगारो नहट्ने बताउनुभयो ।
रिपोर्टस क्लबले मंगलबार काठमाडौंमा गरेको साक्षात्कारमा राप्रपा नेपालका अध्यक्ष थापाले सत्तारुढ नेपाली कांग्रेस र नेकपा एमाले तथा एकीकृत नेकपा माओवादी र मधेसवादी दलबीचको वार्ताभन्दा संविधानसभामा रहेका ३१ दलको सर्वदलीय बैठक अहिलेको गतिरोध अन्त्यका लागि प्रभावकारी हुने बताउनुभयो ।
संविधानसभाले संविधानका विवादित विषयमा प्रश्नावली प्रस्ताव समिति गठन गरेको विरोधमा एकीकृत नेकपा माओवादी नेतृत्वको ३० दलीय गठबन्धनले आन्दोलन गर्दै आएकामा राप्रपा नेपालले पनि समितिले बनाएको प्रश्नावलीप्रति असन्तुष्टि जनाउँदै आएको छ ।
विपक्षी दलको विरोध र असन्तुष्टिपछि अर्को सूचना जारी नभएसम्मका लागि माघ २९ गते स्थगित गरिएको संविधानसभाको बैठक कहिले बस्छ भन्ने अन्योल छ । राप्रपा नेपालका अध्यक्ष थापाले संविधानसभालाई स्थगित अवस्थामै राखेर तत्काल सर्वदलीय बैठक बोलाइ संविधान निर्माणको नयाँ कार्यतालिका र अन्तर्वस्तुमा रहेका विवाद टुंग्याउने नयाँ विधि र प्रक्रिया तय गरिनुपर्ने बताउनुभयो ।
राप्रपा नेपालका अध्यक्ष थापाले सैद्धान्तिक मतभेदभन्दा प्रमुख दलको सत्ता स्वार्थका कारण संविधान निर्माणको प्रक्रिया अवरुद्ध भएको बताउनुभयो । उहाँले एकीकृत नेकपा माओवादी लगायतको ३० दलीय मोर्चालाई आन्दोलन गर्न भारतले उक्साएको आरोप समेत लगाउनुभयो ।
