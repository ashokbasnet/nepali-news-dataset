यो संविधानसभाको हत्या हुन दिँदैनौं : गौतम

मकवानपुर, चैत ७ – उपप्रधान तथा गृहमन्त्री बामदेव गौतमले दोस्रो संविधानसभाको  कुनैपनि हालतमा हत्या हुन नदीने बताउनुभएको छ । पहीलो संविधानसभाको जन्म माओवादीले दिएको र उसैले हत्या गरेको बताउँदै उहाँले दोस्रो संविधानसभाको चुनाव नेकपा एमाले र नेपाली कांग्रेसले गराएकाले यसको कुनैपनि हालतमा हत्या हुन नदिने बताउनुभयो ।
युवा संघ नेपालको संस्थापन पक्षको बिस्तारित बैठकको हेटौंडामा उद्घाटन गर्दै उहाँले दोस्रो संविधानसभाबाट संविधान जारी गरेरै छाड्ने बताउनुभयो । अबको चार पाँच महिनामा संविधान निर्माण गर्ने दाबी गर्दै एमालेका उपाध्यक्ष समेत रहुनभएका उपप्रधानमन्त्री गौतमले अहिले माओवादीका कारण संविधान निर्मााण हुन नसकेको बताउनुभयो ।
नेपाललाई टुक्राउने खालको संविधान बन्न नदीने बताउँदै उहाँले भन्नुभयो ‘नेपाललाई प्रकृतिले दिएको तराई, पहाड, हिमाललाई फरक फरक ढंगले यसलाई टुक्राउन मिल्दैन ।’ वर्षौं अघिदेखि सामाजिक सदभाव कायम रहेको मुलुकमा यसलाई खल्बल्याउने काम कतैबाट पनि हुने नदीने उहाँको भनाई छ ।
संविधान निर्माणका लागि अन्तिम समयसम्म पनि सहमतिका लागि आफूहरु पर्खिन तयार रहेको बताउँदै उहाँले आन्दोलनको धम्किले भने नतर्सिने बताउनुभयो । कार्यक्रममा नेकपा एमालेका अर्का उपाध्यक्ष विद्यादेवी भण्डारीले एमाले संविधान निर्माण गर्ने कामबाट पछि नहट्ने बताउनुभयो ।
संविधान निर्माण गर्ने भनेर माओवादीले आफ्ना कुरा लाद्न खोजेकाले सहमती जुट्न नसकेको उहाँले बताउनुभयो । कार्यक्रममा बोल्दै एमालेका महासचिव ईश्वर पोख्रेलले सहमतिको नाममा मुलुकलाई अनिश्चित कालसम्मका लागि बन्दक बनाउन नमील्ने बताउनुभयो ।
अहिले नेपालले चाहेको संघीयता भारत, चीन तथा अमेरीकाको अनुहार जस्तोे नभइ नेपाली अनुहारको संघीयता रहेको उहाँको भनाई छ । एमाले संघीयताको पक्षमा भएपनि जातीय आधारमा मुलुक टुक्राउने पक्षमा भने नरहेको उहाँले बताउनुभयो ।
