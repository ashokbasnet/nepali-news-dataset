​पिपल्लामा निर्णायक ३५० मत, बदर हुने चिन्ता

विमल विष्ट/उज्यालो ।
डोटी, जेठ ३१ – डोटीमा दिपायलसँग जोडिएको पिपल्ला गाउँमा चुनावी चहलपहल बढेको छ । झुपडीमा पार्टीका झण्डा फरफराइरहेका छन् । भोट माग्न राजनीतिक दलका उम्मेदवार दैनिक आइरहेका छन् । 
बस्तीमा आउने उम्मेदवारसँग मतदाताले सिँचाइ कुलो, पिउने पानी, रोजगारीका माग राख्दै आएका छन् । नजिकै भएकाले बजारमा नेता कार्यकर्ताका चलहपहल, तडकभडक र प्रचारप्रसारले दलित बस्तीमा पनि उत्साह थपिँदै गएको छ । तर, उनीहरूमा उत्साह सँगसँगै मतदान कसरी गर्ने भन्ने अन्यौल पनि छ ।
मत हाल्न नजानेर कतै मत बदर नै हुने हो कि भन्ने डर छ । ‘भोट हाल्नु धर्म हो, मनले चाहेको व्यक्तिलाई चुन्नुपर्छ, करकाप कसैको हुन्न’ २४ वर्ष भारतमा काम गरी चुनावका लागि घर फर्किएका ७८ वर्षका गोरे कामीले भन्नुभयो ‘एकै पार्टीका सबै उम्मेदवार मन पर्छन् भन्ने छैन, छुट्टाछुट्टै मत हाल्न सक्छु तर, बदर हुन्छ कि भन्ने डर छ ।’ बेग्लाबेग्लै उम्मेदवारलाई मत दिँदा भुलेर या नजानेर एकै पदमा दुई जनालाई छाप लाग्न सक्ने उहाँले शंका गर्नुभयो । 
गाउँका धामी भनेर चिनिने बाजी नगरी अघिल्ला चुनावमा गाउँका महिलाले भोट दिएको कुरा सम्झिरहनु भएको छ । २०७० सालको चुनावमा महिलाले मतपत्रमा स्वस्तिक चिन्ह लगाउनुपर्नेमा भकाभक औठा छाप लगाएर मत बदर भएको सम्झनुहुन्छ ।
‘अहिले झन् जटिल छ, अहिले त ७÷७ जनालाई भोट हाल्नुपर्ने रे ?’ कान कम सुन्ने बाजीले भन्नु भयो, ‘चराले बनाएको गुडमा बसेसरी बसेका हामी सबै दलितले चाहेको उम्मेदवारलाई छानीछानी भोट हाल्न सक्दैनौँ जस्तो छ, त्यसो गर्दा भोटै बदर होला कि ?’ पिपल्लामा दलितका ६० भन्दा बढी घर छन् ।
अधिकांश घरधुरीमा अंशबण्डा भएर डेढ सयभन्दा बढी परिवार बसेका छन् । झण्डै ३ सय ५० मतदाता पिपल्ला दलित बस्तीमा रहेको स्थानीय बासिन्दा कृष्ण कामीले बताउनुभयो । वडाको चुनावका लागि पिपल्ला निर्णायक मत पनि हो । दलित बस्ती भएकाले वर्षौदेखि पिपल्लाका बासिन्दा खानेपानी, सिँचाइ कुलो, रोजगारी, विकास निर्माणजस्ता पूर्वाधारबाट वञ्चित रहेका छन् । 
‘सिंगो बस्ती अहिले पनि पिउने पानीका लागि सेती नदीको भर पर्छ,’ स्थानीय बासिन्दा सारु विकले भन्नुभयो ‘बजारको ढल हाम्रै बस्ती अगाडिबाट छिराएर सेतीमा फालिएको छ, त्यही नदीमा ढलबाट बगेका किरा बगेको पानी खानुपर्ने बाध्य छ ।’
पिपल्लामा खानेपानीका दुई वटा सार्वजनिक धारा छन् । सबैले पालैपालो भाँडा थापे पनि पानी सुक्ने गरेको स्थानीय बसिन्दाले दुःखेसो गरे । ‘चुनावका बेला त नेताहरू दिसा पनि खान तयार हुन्छन्’ २९ वर्षका शंकर नागरीले असन्तुष्टि पोख्दै भन्नु भयो ‘त्यसैले आश्वासन बाँड्ने र काम गर्ने नेताबिचको भिन्नता छुट्याउन सके पनि चाहेको उम्मेदवारलाई हालेको मत सदर हुने कि नहुने भन्ने बढी चिन्ता छ ।’ अब हुने दोस्रो चरण्को चुनावमा आफ्ना माग कडा रुपमा अघि सार्ने योजनामा उनीहरू छन् । गाउँमा रहेका वृद्धवृद्धा, महिला र अशिक्षित मतदाताले पार्टीभन्दा उम्मेदवारलाई भोट हाल्ने सोच बनाउँदा मत बदर हुन सक्नेमा बढी त्रसित छन् पिपल्लाका बासिन्दा । ‘दलित बस्तीले एक छापे भोट जसलाई हाल्छन्, जित त्यसैको हुने निश्चित छ,’ कृष्ण कामी भन्नु हुन्छ ‘उम्मेदवारलाई छानेर हाल्दा मत बदर हुने डर छ, कुनै एक पार्टीमा नै हालौंभन्दा बस्तीका सबैको एकमत हुन नसक्ने डर छ ।’ 
६४ वर्षकी तारा नागरीले चुनावका बेला हुने हतार, उम्मेदवारको दवाबले गर्दा भोट बिग्रने चिन्ता भने रहेको बताउनुभयो । ‘अलग–अलग पार्टीका उम्मेदवारलाई भोट दिन थाले यहाँका अधिकांश मत बिग्रने सम्भावना छ,’ कृष्ण कामीले उपाय सुल्झाउनुभयो ‘बरु जसलाई दिन चाहेको हो ७ वटैमा लहरै छाप लगाउने उपायले मत सदर हुन सक्छन् ।’ 
जिल्ला निर्वाचन कार्यालयका प्रमुख नवराज ओझाले मतदाता शिक्षाबारे गाउँगाउँमा सचेतना गर्ने काम तीव्र पारिएको बताउनुभयो । अघिल्लो चुनावको तुलनामा मतदाताले केही सजग भने हुनुपर्ने उहाँले बताउनुभयो । ‘हाम्रो तर्फबाट प्रचारप्रसार र मत हाल्ने तरिकाबारे सिकाउनमा कमी गरेका छैनौँ’ ओझाले भन्नु भयो ‘तर पनि त्यस्तो अवस्था छ भने हामी मतदाता शिक्षा दोहो¥याएर सिकाउन लगाउँछौं ।’ 
थोरै समय र बढी कामको चटारो भएकाले मतदाता शिक्षामा सहयोग गर्न सबैले सहयोग गर्नुपर्ने उहाँले बताउनु भयो ।
