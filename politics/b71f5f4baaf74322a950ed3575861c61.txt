​गुल्मीको रुरु गाउँपालिकामा कांग्रेस र माओवादीबिच तालमेल

गुल्मी, जेठ २४ – दोस्रो चरणमा हुन गइरहेको स्थानीय तहको चुनावको लागि गुल्मीको रुरु गाउँपालिकामा नेपाली कांग्रेस र नेकपा माओवादी केन्द्रले चुनावी तालमेल गरेका छन् । 
गुल्मीमा रहेका दुई नगरपालिका र १० गाउँपालीकामध्ये कांग्रेस र माओवादी केन्द्रले स्थानीय स्तरवाट रुरु गाउँपालीकामा चुनावी तालमेल गरेका हुन् । तालमेल अनुसार माओवादी केन्द्रलाई रुरु गाउँपालीका प्रमुखसहित २ वडा अध्यक्षमा उम्मेद्वारी दिने छन् भने नेपाली कांग्रेसले उपप्रमुखसहित ४ वडा अध्यक्ष पाउने सहमति भएको छ । 
स्थानीय स्तरमा तालमेल गरिएको नेपाली कांग्रेसका जिल्ला सचिव खिलध्वज पन्थीले बताउनु भएको छ । 
दुई पार्टीबिचको तालमेल अनुसार रुरु गाउँपालीकाको प्रमुखमा माओवादी केन्द्रबाट यदु ज्ञवाली उम्मेद्वार बन्नु भएको छ भने नेपाली कांग्रेसको तर्फवाट उपप्रमुखमा देबेन्द्र मल्ल उम्मेदवार बन्नु भएको छ ।  तालमेल अनुसार गाउँपालिकामा रहेका ६ वटा वडाहरु मध्य बंम्घा र बलेटक्सार वडा अध्यक्ष माओवादी केन्द्रलाई र थानपती, रुरु, रिमुवा र ग्वादी गरि ४ वडा अध्यक्ष कांग्रेसलाई दिने माओवादी केन्द्रका केन्द्रीय सदस्य बुद्धि जिसीले बताउनु भएको छ ।
एमालेले भने उक्त गाउँपालीकामा निलकण्ठ गौतमलाई प्रमुख र लक्ष्मीदेवी पन्थलाई उपप्रमुखमा उम्मेदवार बनाएको छ ।
