नेविसंघको चुनावी रौनक, सारंगी र मादलको तालमा भोट

काठमाडौं, भाद्र १ – नेपाल विद्यार्थी सघंको नयाँ नेतृत्व चयनका लागि अहिले मतदान भइरहेको छ । विवादका कारण लम्बिदै गएको नेविसंघको ११ औं महाधिवेशन उदघाटन भएको ११ दिन पछि बुधवार मात्र मतदान प्रक्रिया सुरु भएको हो । भित्र मतदान चलिरहँदा बाहिर भने उमेद्वारले भोट माग्ने क्रम पनि चलिरहेको छ । भोट माग्न उम्मेद्वारहरुले विभिन्न शैली अपनाएका छन् । कुनै उमेद्वारले सारङ्गी र मादलको तालमा गित गाउँदै भोट मागेका छन् भने कुनै उमेद्वारले स्पीकरमा गीत बजाएर भोट मागेका छन् । विभिन्न सांगीतिक तरिका अपनाएर भोट माग्दा पार्टी कार्यालय वरीपरिको वातावरण सङ्गीतमय बनेको छ । प्रायजसो उमेद्वारले पर्चापम्प्लेट मार्फत आफ्नो परिचय खुलाउँदै भोट मागेका छन् । कडा सुरक्षाका बिच चलिरहेको मतदान कार्य राति अबेर मात्र सकिने भएको छ । वर्षाको मौसम र बेलुका हुँदै गएकाले प्रतिनीधिहरु भोट राख्न हतारीएका छन् । यसपटक नेविसंघको निर्वाचनमा विद्युतीय मेसिनको प्रयोग भएको छ । विद्यार्थी सगंठनको नेतृत्व चयनका लागि विद्युतिय मेसिनको प्रयोग पहिलो पटक भएको हो ।
विद्युतीय मेसिनबाट मतदान गर्न सजिलो भएको महाधिवेशन प्रतिनिधीहरुले बताएका छन् । झापाबाट आएकी महाधिवेशन प्रतिनिधि शोभा आचार्यले भन्नुभयो, ‘भोट हाल्न सजिलो भयो । सरसरती नाम आउँदोरहेछ । मैले त पहिलो पटक यसरी भोट गरेकी ।’
विद्युतीय मेशिन मार्फत मतदान गर्दा धेरै समय लागे पनि मत परिणाम भने मतदान सकिएको दुई घण्टामा नै आउने निर्वाचन समितिले जनाएको छ ।
