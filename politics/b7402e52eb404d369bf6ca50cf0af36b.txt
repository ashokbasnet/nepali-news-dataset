‘प्रचण्ड नेतृत्वको सरकारको आयु जेठसम्म, चुनाव गरे मात्र उपलब्धी’

भक्तपुर, माघ २१ – नेकपा एमाले नेता एवं पूर्वपर्यटन मन्त्री आनन्दप्रसाद पोखरेलले वर्तमान सरकारको आयु जेठसम्म मात्रै रहेको बताउनु भएको छ । 
रफत सञ्चार क्लबले शुक्रबार भक्तपुरमा आयोजना गरेको साक्षात्कार कार्यक्रममा उहाँले सरकारको आयु सकिनु अघि स्थानीय तहको निर्वाचन सम्पन्न गर्नसके मात्रै वर्तमान सरकारको उपलब्धी मानिन सकिने बताउनुभयो ।
ब्यवस्थापिका संसदले निर्वाचनसम्बन्धी विधेयक पारित गरेर स्थानीय निकायको निर्वाचन घोषणाको बाटो खुला गर्दा पनि निर्वाचनको निश्चित मिति नतोकी उधारो भाका राख्ने गरेको बताउनुभयो । उहाँले भन्नुभयो ‘निर्वाचनको मिति तोक्न नसकि सरकार अझै जेठको १० गतेभित्र निर्वाचन गरिसक्ने भनेर निर्वाचनको उधारो अवधि तोकेर अरुलाई रिजाउन खोजेको छ, निर्वाचन नभए वर्तमान सरकारको आयु जेठसम्म पनि पुग्दैन ।’
सरकारले निर्वाचनको प्रतिबद्धता गरेअनुसार इमान्दारिता कायम राखेर निर्वाचनको मिति घोषणा गरे त्यसको स्वागत गर्दै निर्वाचन सफल पार्न सबै दलले सहयोग पुर्याउन सक्ने उहाँको भनाई थियो । 
सरकारको आयु लम्याउने र सत्ताको सैदाबाजी गरेर वा मधेसवादी दलको निउँमा निर्वाचन नगर्ने षडयन्त्र अब गर्न नहुनेमा उहाँले जोड दिनुभयो । 
उहाँले निर्वाचन अयाोगलाई निर्वाचन घोषणा गर्ने अधिकार पनि नदिने र आफू पनि घोषणा नगर्ने दोहोरो चरित्र सरकारले देखाइरहेकामा आशंका व्यक्त गर्दै उहाँले निर्वाचन हुन नदिने षडयन्त्रकारीसँग सरकारले साथ छाड्नु पर्नेमा जोड दिनुभयो । 
उहाँले भारतीय एयर मार्सल सम्बन्धी मस्यौदा आफ्नो पालामा गरिएको भन्ने गलत प्रचार भएको भन्दै खण्डल गर्नुभयो । उहाँले भन्नुभयो, ‘तत्कालीन प्रधानमन्त्री बाबुराम भट्टराईको समयमा ०६९ साल त्यसबेलाका पर्यटन मन्त्री पोष्टबहादुर बोगटीले नागरिक उड्डयन सुरक्षा परिषद्बाट सिफासिर गरेर मन्त्रालयमा पठाइएको हो, मेरो पालामा सो ड्राफ्टको विषयमा कानुन सल्लाह लिँदा हुँदैन भनेर मैले फर्कादिएँ ।’
यो मस्यौदा अहिलेका पर्यटन मन्त्री जीवन बहादुर शाहीले असोज ११ गते मन्त्रीपरिषद्मा लगेर १३ गते मन्त्रीपरिषद्ले छलफल गर्दै मन्त्रीपरिषद्ले १७ गते पारित गरेको उहाँले जानकारी दिनुभयो ।
केही मिडियाले आफू र तत्कालीन प्रधानमन्त्री केपी शर्मा ओलीलाई जोडेर गलत प्रचार गरेकोमा आपत्ति जनाउँदै मुलुकलाई हानी नोक्सानी र राष्ट्रियतालाई आँच ल्याउने कुनै काम नगरेको बताउनुभयो ।
