हिन्दी चलचित्रको बिरोध भित्र लुकेको राजनीति

सूर्यकुमार क्षेत्री/ उज्यालो । काठमाडौं – नेकपा–माओवादीले भारतीय नम्बर प्लेटका गाडीको सञ्चालन र हिन्दी चलचित्रको प्रदर्शनमा अवरोध गरेर २०५२ सालमा सशस्त्र बिद्रोह थाल्दा तत्कालीन माओवादीले उठाएको विषयलाई दोहोर्‍याएको छ । त्यही पुरानो नारालाई किन निरन्तरता दियो बैद्य नेतृत्वको माओवादीले ?

 

माओवादी प्रवक्ता पम्फा भुषाल भन्नुहुन्छ, ‘निर्वाध ढंगले भारतीय नम्बर प्लेटका ढुवानी र यातायातका साधनहरु चल्ने, हाम्रो एम्बुलेन्स १० किलोमिटर पनि उता (भारततिर) जान नपाउने, समानताको व्यबहार नहुने कुरा राम्रो होइन, त्यसैले भू राजनीतिक स्थिति, आर्थिक विकासको स्तर आदिका कारणले आफ्नो आफ्नो देशमा चलाउने कुरा राम्रो हो ।’

कुरा भारतीय नम्बर प्लेटका गाडीमा मात्रै सिमित छैन । अहिले हिन्दी चलचित्र देखाउन र हिन्दी गीत बजाउन पनि माओवादीले अवरोध गरेको छ । सरकार बाहिर हुँदा अथवा तत्कालै सरकारमा जाने सम्भावना नभएको बेलामा यस्ता मुद्दा निक्कै जोडतोडले उठार्ईन्छन् । किन यस्ता कुरा कम्युनिष्टहरुले बारम्वार उठाईरहन्छन् त ?

‘म त ४०/ ४५ वर्षदेखि यस्ता कुरा हेर्दै आइरहेको छ, २७ सालमा शैलेन्द्रकुमार उपाध्याय गृहमन्त्री हुँदा पनि यस्तै गरेका थिए’ भारतका लागि नेपाली पूर्व राजदूत लोकराज बराल भन्नुहुन्छ ‘अरु एजेण्डा छैन त्यसैले हो,  यसले राष्ट्रियता वृद्धि गर्ने पनि होइन केही पनि होइन ।’

सरकार बाहिर गरिएका यस्ता कुरा सरकारमा गएपछि ति कुरा त्यसै सेलाउँछन् । बैद्य नेतृत्वको माओवादीले अहिले आफुलाई सवैभन्दा ठूलो राष्ट्रवादी सावित गर्न यो मुद्दा उठाएको हो । तर यो अभियानपछि बिपक्षी गठबन्धन बनाउन खोजेका दलहरुबीच मात्रै असमझदारी उत्पन्न भएको छैन, सरकार पनि यसलाई निस्तेज पार्न कडा हुने चेतावनी दिंदैछ ।

सत्तारुढ दलका शीर्ष नेता, प्रधानमन्त्री र मन्त्रीसहितको संयुक्त बैठकले यस्तो गतिविधि गर्नेलाई कडाइका साथ कारबाही गर्ने निर्णय गरेको छ । प्रधानमन्त्री डा. बाबुराम भट्टराइले कारबाहीका लागि गृहमन्त्री विजयकुमार गच्छेदारलाइ निर्देशन समेत दिइसक्नुभएको छ ।

१२ बर्षमा खोलो पनि फर्किन्छ भने झै २०५२ सालमा यस्तै राष्ट्रवादी ४० बुँदे माग प्रस्तुत गर्ने तत्कालिन जनमोर्चाका संयोजक भट्टराई प्रधानमन्त्री भएका बेला बैद्य नेतृत्वको माओवादी झण्डै उस्तै माग अघि सारेर उहाँलाई पदच्यूत गर्न लागि परेको छ ।

नेपालमा यसअघि देखि नै राष्ट्रवाद, जनमत बटुल्ने एउटा गतिलो अस्त्र बन्दै आएको छ । सरकारको चेतावनीबाट नेकपा माओवादी, भारतीय नम्बर प्लेटका गाडी र हिन्दी चलचित्र अनि गीत संगितको बिरोधबाट पछि हट्ने सुरमा छैन ।

‘विदेशीलाई रिझाउन त्यसो भन्नु उहाँको बाध्यता हो, त्यसैले भन्नुभो’, माओवादी प्रवक्ता भुषाल भन्नुहुन्छ, ‘तर केही गर्न सक्नुहुन्न ।’
