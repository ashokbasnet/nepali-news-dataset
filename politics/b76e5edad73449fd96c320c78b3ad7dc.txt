समलिंगीलाई बजेट विनियोजन गर्ने मन्त्री परिषदका अध्यक्ष रेग्मीको प्रतिवद्धता

काठमाडौं, साउन २७ - मन्त्रीपरिषद्का अध्यक्ष खिलराज रेग्मीले यौनिक तथा लैगिंक अल्पसंख्यकलाई बजेट विनियोजन गर्ने प्रतिवद्धता जनाउनु भएको छ ।
समलिंगी तेश्रोलिंगी अधिकारकर्मीको ज्ञापनपत्र बुझ्दै रेग्मीले बजेट विनियोजन गर्ने प्रतिवद्धता जनाउनु भएको हो ।
रेग्मीले चालु आर्थिक बर्षमा के कारणले बजेट विनियोजन नभएको बारे अर्थमन्त्रालयसँग छलफल गर्ने र बजेट विनियोजन गर्ने बताउनुभयो ।
उहाँले संविधानसभा चुनावमा स्वतन्त्र, भयरहित महिला र पुरुषको जस्तै समलिंगी तेश्रोलिंगीको छुट्टै लाइन राखेर मतदान गर्न सकिने व्यवस्थाका लागि निर्वाचन आयोगलाई आग्रह गर्ने बताउनुभयो ।
पहिचान अनुसारको नागरिकता पाउन वञ्चित समलिंगी तेश्रोलिंगीका लागि गृहमन्त्रालसँग छलफल गर्ने मन्त्रीपरिषद अध्यक्ष रेग्मीको भनाई छ ।
जिल्ला प्रशासन कार्यालयले समलिंगी तेश्रोलिंगीलाई नागरिकता दिन डाक्टरको प्रमाणपत्र मागेको बताउँदै समलिंगी तेश्रोलिंगी अधिकारकर्मी सुनीलबाबु पन्तले यौनिक पहिचान  दिने डाक्टर विश्वमै नभएकाले यस्तो विभेद अन्त्य गर्न माग गर्नुभयो ।
उहाँले सरकारी संचार माध्यममा समलिंगी तेश्रोलिंगीविरुद्ध हुने विभेद अन्त्य सम्वन्धी सन्देश प्रसारणको व्यवस्था मिलाउन आग्रह गर्नुभयो ।
यौनिक तथा लैगिंक अल्पसंख्यकले बुझाएको ज्ञापन पत्र जस्ताको तस्तै :

सम्माननीय मन्त्रीपरिषद्का अध्यक्ष खिलराज रेग्मी ज्यू
यौनिक तथा लैगिंक अल्पसंख्यक समूदायको हक अधिकारका लागि हामी संगठित भएको १३ बर्ष पुगेको छ । आजसम्म समाजमा विभेदमा परेका हामी राज्यमा बस्ने सबै नागरिक सरह अधिकार प्राप्त गर्न चाहन्छौ । हाम्रा अधिकारका लागि भनौ पहिचान अनुसारको नागरिकता पाउने नैसर्गिक अधिकारका लागि सर्वोच्च अदालतले २०६४ साल पुष ६ गते सरकारका नाममा निर्देशनात्मक आदेश दिएको यहाँलाई विदितै छ । सर्वोच्चको आदेश र हाम्रो आग्रह अनुसार गृहमन्त्रालयले २०६९ साल पुष १६ गते पहिचान अनुसारको नागरिकता दिन परिपत्र जारी गरिसकेको छ । तर पछिल्लो पटक मात्रै रुपन्देहीका प्रमूख जिल्ला अधिकारीले पहिचान अनुसारको नागरिकता लिन जाँदा डाक्टरको प्रमाणपत्र माग्नु भएको छ । तेश्रोलिंगी आनिक राना मगरलाई नागरिकता दिने विषयमा प्रमूख जिल्ला अधिकारीले डाक्टरको प्रमाणपत्र मागेकोमा हामी देशभरका यौनिक तथा लैगिंक अल्पसंख्यक समूदाय अचम्ममा परेका छौ । डाक्टरले प्रमाणपत्र दिन सक्ने वा दिनुपर्ने विषय नै होइन यो । गृहमन्त्रालयबाट जारी निर्देशिकामा पनि डाक्टरको प्रमाणपत्र चाहिने कुरा उल्लेख छैन । यौनिक तथा लैगिंक अल्पसंख्यक समूदायहरुले आफ्नो पहिचान आफै घोषणा गरेको आधारमा ‘‘अन्य” उल्लेख गरी नागरिकता दिने व्यवस्था मिलाएको हो । यसै अनुरुप सहज रुपमा पहिचान अनुसारको नागरिकता पाउने वातावरण बनाउन सम्माननिय मन्त्रीपरिषदका अध्यक्ष ज्यूबाटबाट अविलम्व आवश्यक निर्देशन हुनेमा हामीलाई पूर्ण विश्वास छ ।
यहाँ समक्ष हाम्रा मागहरु यस प्रकार रहेका छन् ;
१. सम्पूर्ण उमेर पुगेका यौनिक तथा लैगिंक अल्पसंख्यक समूदायका नागरिकले आफ्नो पहिचान सहितको नागरिकता (अन्य) उल्लेख गरी सहज रुपमा पाउने व्यवस्था गर्न अविलम्व निर्देशन जारी होस् ।

२. आगामी हुने संविधानसभा निर्वाचनमा यौनिक तथा लैगिंक अल्पसंख्यक समूदायका नागरिकले पनि आफ्नो पहिचान अनुसार मतदान गर्न पाउने र उम्मेदवार दिन पाउने गरी उचित कानुनी तथा व्यवहारिक व्यवस्था मिलाइयोस् ।

३. शिक्षा, स्वास्थ्य, रोजगारी तथा सार्वजनिक सेवामा हामीलाई हुने गरेको विभेद अन्त्य गरियोस् ।

४. राज्यका हरेक निकायमा यौनिक तथा लैगिंक अल्पसंख्यक समूदायलाई योग्यता अनुसार समावेश गरियोस् ।

५. हाम्रो मुद्धा हेर्ने कुनै मन्त्रालय नछुट्ट्याइएको हुँदा महिला वालवालिका तथा समाज कल्याण मन्त्रालयको कार्य विभाजनमा यौनिक तथा लैगिंक अल्पसंख्यक समूदायको मुद्धालाई पनि समेटियोस् ।

६. शिक्षा र रोजगारीको अभावमा यौनिक तथा लैगिंक अल्पसंख्यक समूदाय थप मारमा परेका हुँदा सीप मुलक तालिम, स्वरोजगार हुने अवसर लगायतका विशेष कार्यक्रम लागू गरियोस् ।

७. सरकारी संचार माध्यमले सार्वजनिक हितको सूचना प्रवाह गर्दा यौनिक तथा लैगिंक अल्पसंख्यक समूदायको विरुद्धमा हुने विभेद, दुरव्यवहार अन्त्य हुने खालका सन्देश प्रवाह गर्ने व्यवस्था मिलाइयोस् ।

८. यौनिक तथा लैगिंक अल्पसंख्यकका लागि बजेट विनियोजन गर्ने व्यवस्था मिलाइयोस ।
