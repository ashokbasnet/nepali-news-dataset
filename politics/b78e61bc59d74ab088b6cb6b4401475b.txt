भरतपुरका जनप्रतिनिधिले खाए शपथ, एमालेको तर्फबाट विजयी प्रतिनिधि गएनन्

राधेश्याम खतिवडा/उज्यालो ।
चितवन, साउन २२ – भरतपुर महानगरपालिका–४ र ७ का दुई वडाध्यक्षबाहेक अन्यलाई आइतबार शपथ गराइएको छ ।  महानगरको मेयरमा विजयी रेणु दाहाल, उपमेयर पार्वती शाह, २७ वडाका वडाध्यक्ष र २९ वडाका वडा सदस्यलाई आइतबार शपथ दिलाइएको सहायक निर्वाचन अधिकृत गम्भीर घिमिरे बताउनुभयो । निर्वाचित १४७ जनामध्ये आइतबार १४५ जनाले शपथ लिएका छन् । 
दुईवटा वडाका पराजीत वडाध्यक्षका उम्मेदवारले मतगणनाको नतिजामा आफ्नो चित्त नबुझेको भन्दै उच्च अदालत पाटनको हेटौडा इजलासमा निवेदन दिएका थिए । त्यसपछि जेठ २१ गते उच्च अदालतले हालका लागि अध्यक्षको हैसियतमा शपथ नगराउन र सो हैसियतमा कुनै काम कारबाही नगर्नु नगराउनु भनि विपक्षीका नाममा आदेश दिएको थियो । 
त्यसको फैसला भइनसकेकाले वडा नं ४ मा वडाध्यक्षमा निर्वाचित हरि आचार्य र वडा नं ७ मा निर्वाचित राजेन्द्रमणि काफ्लेको शपथ आइतबारका लागि रोकिएको हो ।  ती दुवै मुद्दामा अदालतका न्यायाधीश बाबुराम रेग्मीको एकल इजलासले उच्च अदालत नियमावली २०७३ को नियम ६१ बमोजिम अन्तरकालीन आदेश जारी गरेको छ । आदेशमा विपक्षीबाट प्रतिउत्तरसरहको लिखित जवाफ परेपछि पुनःविचार हुने उल्लेख छ । 
भरतपुर महानगरमा पहिलो चरणमा वैशाख ३१ गते चुनाव भएको थियो । वडा नं १९ को मतपत्र च्यातिएपछि यस वडाको साउन २० गते पुनःमतदान गरिएपछि निर्वाचित भएको जनप्रतिनिधिको लागि लामो समयपछि शपथ भएको हो । 
सपथमा एमालेको तर्फवाट विजयी गएनन्
भरतपुर महानगरको नवनिर्वाचित स्थानीय जनप्रतिनिधिको सपथ गराउने कार्यक्रमा नेकपा एमालेका जनप्रतिनिधिले गएनन् । 
मतपत्र च्यात्नेहरूसँगै उपस्थित भएर सपथ लिदा जनमतको अमुल्यन हुने भन्दै नेकपा एमाले चितवनले आफ्ना निर्वाचित सबै प्रतिनिधिलाई आइतवार भएको सपथमा नपठाउने निर्णय गरेको एमाले चितवनका प्रचार विभाग प्रमुख खोमकान्त रेग्मीले बताउनुभयो । 
‘आइतवार सपथका लागि तोकिएको समय अनुकल भएन त्यसैले गएनौं’ रेग्मीले भन्नुभयो ‘सोमवार विहान पत्रकार सम्मेलन गर्छौं त्यसपछि सपथ लिन्छांै ।’ 
नेकपा एमालेले भरतपुरमा ११ वडामा प्यानलसहित १४ वडाध्यक्ष र समग्रमा ६९ जनप्रतिनिधि जितेको छ । निर्वाचित भएको ३ दिनभित्र सपथ लिइसक्नुपर्ने कानूनी प्रावधान छ ।
