अधिकारी दम्पत्तीको माग पुरा गर्न पहल गर्छुः महान्यायधिवक्ता

गोरखा, फागुन १० – नवनियुक्त महान्यायधिवक्ता बाबुराम कुँवरले गोरखा फुजेलका अधिकारी परिवारको माग प्रचलति कानुन बमोजिम नै किनारा लगाउने बताउनुभएको छ ।
कानुन ब्यवसायी हुँदा पनि आफूले उनीहरुको मागका बारेमा चासो दिएको बताउँदै उहाँले महान्याधिवक्ताको रुपमा त्यसको प्रचलित कानुन बमोजिम किनारा लगाउन पहल गर्ने बताउनुभयो ।
पारिवारिक भ्रमणमा शनिबार गोरखा आएका कुँवरले पत्रकारहरुसँगको कुराकानीमा कानुन कार्यान्वयन गर्ने सरकारी अधिकारीहरुको ढिलासुस्तीका कारण कृष्णप्रसाद अधिकारी हत्याबारे सत्यतथ्य बाहिर आउन नसकेको बताउनुभयो ।
२०६१ सालमा चितवनमा तत्कालीन विद्रोही नेकपा माओवादी कार्यकर्ताद्वारा हत्या गरिएका कृष्णप्रसाद अधिकारीका बाबुआमा छोराको हत्याका दोषीमाथि कारबाहीको माग गर्दै एक सय दिनदेखि अनशन बसेको बेलामा सरकारका कानुनी सल्लाहकारको यस्तो भनाई आएको हो ।
महान्यायधिवक्ता कुँवरले राजनीतिक सहमति, १२ बुँदे सम्झौता वा अन्य कुनै बहानामा अधिकारी दम्पत्तीलाई न्यायप्राप्तिको लडाईबाट पछि हट्न बाध्य पार्न नहुने बताउनुभयो । उहाँले फौजदारी न्यायप्रणालीलाई चुस्त बनाउन आफूले कार्यकालभरि पहल गर्ने पनि बताउनुभयो ।
सर्वोच्च अदालतमा वर्षौदेखि थन्किएका मुद्दाको छिटो किनारा लगाउनेतर्फ ध्यान दिने भन्दै कुँवरले पेशी तोकेर पनि पटक पटक मुद्दाको सुनुवाई सार्ने प्रवृत्तिमा कमी ल्याउनुपर्नेमा  जोड दिनुभयो ।
