कांग्रेस उम्मेदवारलाई कारवाहीको सिफारिस

भीमकुमार बाँस्कोटा/उज्यालो । पाँचथर, मंसिर २० - संविधान सभा सदस्यको निर्वाचनमा नेपाली कांग्रेसबाट समानुपातिकतर्फ  उम्मेदवार भएकी कृष्णकुमारी खतिवडालाई कारवाही गर्न फलैँचा गाउँ कार्य समितिले सिफारिस गरेको छ ।
खतिवडाले व्यक्तिगत रुपमा भोट मागेकाले प्रत्यक्षतर्फका उम्मेदवार नरेन्द्रकुमार केरुङ पराजित हुनपरेको भन्दै गाउँ कार्य समितिले कारवाहीको सिफारिस गरेको हो ।
गाउँ समितिले खतिवडालाई कारवाही गर्न क्षेत्रीय समितिमा सिफारिस गरेको छ । क्षेत्रीय सभापति समरबहादुर अधिकारीका अनुसार क्षेत्रले विना प्रमाण कसैलाई पनि कारबाही नगर्ने भन्दै कारवाही प्रक्रियामा चासो दिएको छैन् । बिना प्रमाण पार्टीका नेतालाई कारबाहि गर्दा संगठनलाई घाटा हुने ठहर गर्दै क्षेत्रले कारवाहीमा चासो नदिएको अधिकारीको भनाई छ ।
पार्टीका नेता कार्यकर्ताको असहयोगका कारण आफू पराजित हुनुपरेको भन्दै सभापति केरुङले एक पछि अर्को नेतालाई पार्टीबाट निकाल्ने तयारी गरिरहेको उहाँ निकटका एक स्थानीय नेताले बताएका छन् ।
जिल्ला सभापति केरुङको दवावका कारण विना प्रमाण गाउँ समितिले विभिन्न नेताको नाम कारबाहीका लागि  सिफारिस  गरिरहेको र फलैँचा गाउँ कमिटिले पनि दवावमा कारावहीको सिफारिस गरेको ती नेताले बताए । जिल्ला सचिव हरिराज आङ्देम्बेले भने गाउँ समितिले सिफारिस गरेका सबै अन्तरघाती नेतालाई प्रक्रिया मिलाएर पार्टीले कारबाही गर्ने छ ।
यसअघि अन्तरघात गरेको आरोपमा जिल्ला सदस्य जयप्रसाद रिजाललाई जिल्ला समितिबाट निष्कासन गरिएको छ भने महासमिति सदस्य सुरेन्द्र तिमिल्सेना र आमन्त्रित जिल्ला सदस्य लक्ष्मी तावालाई गाउँ समितिले कारबाहिको सिफारिस गरेको छ । केहीले भने केरुङले पराजयको पीडा सहन गर्न नसकेर पार्टीभित्र फरक मत राख्नेहरुलाई सिध्याउन खोजेको आरोप लगाएका छन् ।
