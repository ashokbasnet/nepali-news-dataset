​उम्मेदवारमाथिका आक्रमण रोक्न विप्लवलाई ओलीको आग्रह

काठमाडौं, मंसिर १ – नेकपा एमालेका अध्यक्ष केपी शर्मा ओलीले उम्मेदवारमाथि भइरहेको आक्रमण रोक्न आग्रह गर्नुभएको छ । नेत्र विक्रम चन्द विप्लवले आक्रमण गरेको भन्ने आफूले सुनेको तर यो आक्रमणमा विप्लवको संलग्नता रहे नरहेको आफूलाई थाहा नभएको भन्दै ओलीले जो सुकैका संलग्नता भए पनि आक्रमण रोकिनु पर्ने बताउनुभयो । 
सम्पादकहरुसँग शुक्रबार काठमाडौंमा गरेको छलफलमा ओलीले उम्मेदवारमाथि आक्रमण भइरहँदा पनि सरकारले त्यसबारेमा कसैसँग संवाद नै नगरेकोमा असन्तुष्टि जनाउनुभयो । चुनावपछि आउने चुनौतिका बारेमा कसैले नसोचेकोमा उहाँले गुनासो पनि गर्नुभयो । 
प्रदेशसभा र प्रदेश सरकारका लागि आवश्यक पूर्वाधार नबनेको व्यंग्य गर्दै ओलीले चौतारोमा सपथ ग्रहण गराउने र मुख्य मन्त्री र प्रदेशका मन्त्रीले चित्राको छाप्रोमा बस्नु पर्ने स्थिति रहेको बताउनुभयो ।
