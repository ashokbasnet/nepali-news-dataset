प्यूठानमा माओवादीको कार्यालय बेबारिसे

एलबी थापा/उज्यालो । प्यूठान, साउन ९ – पार्टी फुटेपछि कार्यालय र सम्पत्तिको विषयमा बिभिन्न जिल्लामा दुई माओवादीवीच झडपका घटना भएपनि प्युठानमा भने दुबै पार्टीले पार्टी कार्यालय आफ्नो नभएको दावी गरेका छन् ।

 

२ वर्षदेखि भाडा तिर्न बाँकी भएपछि एकीकृत नेकपा माओवादी र मोहन बैद्य अध्यक्ष रहेको नेकपा–माओवादीले कार्यालय आफ्नो नभएको बताएका हुन् । एकीकृत नेकपा माओवादीले फुटेर गएकाहरुको पहलमा कार्यालय खोलिएको र साँचो पनि उनीहरुसंगै रहेको बताएको छ भने नेकपा–माओवादीले पार्टी नफुट्दै कार्यालय स्थापना गरिएकाले त्यसको जिम्मा संस्थापनकै हुनुपर्ने र भाडा पनि उसैले तिर्नुपर्ने अडान लिएका छन् ।

दुबै पार्टीले कार्यालय आफ्नो नभएको भन्दै खोल्नै छोडेपछि भाडामा कार्यालय दिएका घरधनी सञ्जयकुमार श्रेष्ठ अन्योलमा परेका छन् । नेताहरुलाई बारम्बार भाडा माग्दा पनि नपाएको श्रेष्ठले गुनासो गर्नुभएको छ ।

एकीकृत नेकपा माओवादीका कृष्ण घिमिरेका अनुसार संविधान सभामा दुबै निर्वाचन क्षेत्रका तत्कालीन सभासदहरुको संसद विकास कोषको प्रशासनिक खर्चबाट भाडा तिर्ने गरी कार्यालय संचालन गरिएको थियो । ती दुबै पूर्व सभासद् वैद्य नेतृत्वको नेकपा–माओवादीमा छन् ।

पार्टी नफु्ट्दै एकीकृत नेकपा माओवादीले मासिक ४ हजार दिने गरी कार्यालय स्थापना गरेको थियो । पार्टी फुटेपछि वैद्य नेतृत्वको नेकपा–माओवादीले विजुवारमा आफ्नो पार्टी कार्यालय छुट्टै खोलेको छ ।
