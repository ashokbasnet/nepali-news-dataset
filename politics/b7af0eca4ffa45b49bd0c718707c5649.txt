पूर्व माओवादी लडाकू महासेनानीमा बढुवा

काठमाडौं, माघ २३ - सरकारले  नेपाली सेनाका उपसेनानी एवं पूर्व माओवादी लडाकू यामबहादुर अधिकारीलाई महासेनानीमा बढुवा गरेको छ । मन्त्रिपरिषद बैठकले अधिकारीलाई बढुवा गरेको हो ।
पूर्व सहमति अनुसार अधिकारीको बढुवा गरिएको सूचना तथा संचार मन्त्री माधवप्रसाद पौडेलले जानकारी दिनुभयो ।
माओवादीका पूर्व डिभिजन कमाण्डर अधिकारीकै नेतृत्वमा लडाकू समायोजन गरिएको थियो र अधिकारीलाई कर्णेल बनाउने सहमति भएको थियो । अधिकारी अहिले राष्ट्रिय विकास तथा सुरक्षा निर्देशनालयमा कार्यरत हुनुहुन्छ  ।
बैठकले नेपाली सेनाका सहायक रथी रमिन्द्र क्षेत्रीलाई मानार्थ उपरथीमा बढुवा गरेको छ । मन्त्रीपरिषदको बैठकले २०७१ सालको विदा पारित गरेको छ । बैठकले महिला मन्त्रालयको दरवन्दी हेरफेर गर्ने निर्णय गरेको छ ।
यस्तै पाल्पाको जिल्ला प्रशासन कार्यालय वरपरी नेपाली सेनाको नाममा रहेको जग्गा प्रशासन कार्यालयलाई दिने र नेपाल र तिव्वतका पदाधिकारीको सीमा सुरक्षा बैठकमा गृहमन्त्रालयका सहसचिव शंकरप्रसाद कोइराला नेतृत्वको टोली सहभागी हुने निर्णय मन्त्रीपरिषद बैठकले गरेको छ ।
