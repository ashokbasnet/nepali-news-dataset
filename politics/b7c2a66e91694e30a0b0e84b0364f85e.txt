भातृ संगठनको नेतृत्व विघटन गर्ने निर्णय उल्टाउने देउवाको तयारी

काठमाडौं, असोज २७ — नेपाली काँग्रेसका नेता शेरबहादुर देउवा पक्षले भातृ संगठनको नेतृत्व विघटन गर्ने केन्द्रीय समितिको निर्णय उल्टाउने तयारी गरेको छ । यसबारे छलफल गर्न शनिबार नेता देउवाले आफ्नै निवास बुढानीलकण्ठमा आफू निकटका केन्द्रीय सदस्यलाई परामर्शका लागि डाक्नुभएको छ ।

 

निर्णय उल्टाउन देउवापक्षले जिल्ला सभापतिको भेला गर्ने अन्तिम तयारी गरेको स्रोतले जनाएको छ ।  देउवा निकटका केही सदस्यले भने जिल्ला सभापतिसंगै क्षेत्रीय सभापतिलाई पनि भेलामा सहभागी गराउन सुझाव दिएका छन् ।

पार्टीभित्रको सहमति सभापतिले बिथोलेकाले त्यसका लागि पहल पनि सभापति सुशील कोइरालाले नै गर्नुपर्ने अडान देउवाको छ । केन्द्रीय सदस्यबाट राजिनामा गरेपछि देउवालाई सभापति कोइरालाले पटक पटक सम्पर्क गरेपनि देउवाले वेवास्ता गर्दै आएको संस्थापन पक्षको आरोप छ ।

पार्टीभित्र मध्यमार्गी भूमिकामा देखिएका महामन्त्री कृष्ण सिटौला अर्जुननरसिंह केसीलगायतले देउवासंग छलफल गरेपनि देउवाले उनीहरुको प्रस्ताव स्वीकार नगरेको स्रोतको दावी छ । ‘

भातृ संस्थाको बारेमा तपाईहरुले भनेको मैले मानेको थिए’, देउवाको भनाई उद्दृत गर्दै श्रोतले भन्यो, ‘तर सभापतिलाई मनाउन सक्नुभएन त्यसैले छलफलको प्रयास नगरे हुन्छ ।’
