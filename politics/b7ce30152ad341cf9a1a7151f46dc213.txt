सेनाको आन्तरिक पुनर्सरचनाको प्रस्ताव तत्काल अघि नबढाउन निर्देशन

काठमाडौं, बैशाख २६ – संसदको राज्य ब्यवस्था समितिले सेनाको आन्तरिक पुनर्सरचनाको प्रस्ताव तत्काल अघि नबढाउन निर्देशन दिएको छ । समितिले अन्तरिम संविधान र वृहत शान्ति सम्झौता अनुसार राष्ट्रिय सुरक्षानीति र लोकतान्त्रिकरणको प्रकृयालाई अलग गरेर हेर्न नमिल्ने ठहर गर्दै आन्तरिक पुनर्सरचनाको  प्रकृया अगाडी नबढाउन निर्देशन दिएको हो ।

 

माओवादी लडाकुको समायोजन अघि नै रथीसम्मका अधिकृतको दरबन्दि बढाउनुपर्ने सेनाको प्रस्तावलाई राष्ट्रिय सुरक्षा नीतिसंग अलग गरेर हेर्न नमिल्ने  निष्कर्ष निकालेपछि सेनाको आन्तरिक पुनर्सरचनाको प्रस्ताव तत्काल अघि नबढ्ने भएको हो । प्रधानसेनापति छत्रमान सिंह गुरुङ्गले सेनाको आन्तरिक संरचना तत्काल सुधार गर्नुपर्ने भन्दै पेश गर्नुभएको प्रस्तावप्रति समितिको सोमबारको बैठकमा प्रधानमन्त्री बाबुराम भट्टराईले पनि समर्थन जनाउनुभएको थियो ।

वैठकमा प्रधानमन्त्री र प्रधानसेनापतिको हतारोप्रति पनि केही सभासदले आशंका ब्यक्त गरेका थिए । निर्णयसंगै नेपाली सेनाले प्रस्ताव गरेको संगठनात्मक आन्तरिक पुनर्संरचनाको काममा ढिलाई हुने भएको छ । नेपाली सेनाले माओवादी लडाकू समायोजन अघि नै संगठनात्मक आन्तरिक पुर्नसंरचना गर्नुपर्ने भन्दै अधिकृत थप गरेर आन्तरिक पुनर्संरचनाको प्रस्ताव गर्नुपर्ने गरेको थियो ।

बैठकले सेनाको आन्तरिक पुनर्संरचना गर्नुअघि संविधान अनुसार राजनीतिक सहमति गरेर लोकतान्त्रिकरणको प्रस्ताव, राष्ट्रिय सुरक्षा नीति र राष्ट्रिय सुरक्षा परिषदले गृहकार्य गरेको भए त्यसको दस्तावेज र रक्षा मन्त्रालयलेले तयार गरेकोे संगठनात्मक तथा व्यवस्थापन सर्भे, समितिमा पेश गर्न भनेको समिति सदस्य राजबहादुर बुढाले जानकारी दिनुभयो ।
