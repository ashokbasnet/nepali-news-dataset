‘राष्ट्रिय परिचयपत्रमा आमाकोमात्र होइन, हजुरआमाको नाम पनि राखिएको छ’

सोमबार व्यवस्थापिका–संसदमा समय माग गरेर बौल्दै उनले बर्खाको समयमा बाढी–पहिरोमा परेका पीडित र देशका विभिन्न स्थानमा महिलामाथि भएका हिंसाप्रति सरकारको गम्भीर ध्यानाकर्षण भएको बताए ।

गृहमन्त्री शर्माले मुलुकका विभिन्न स्थानमा बाढी–पहिरोका कारण भयावह स्थिति सिर्जना भएको र बाढीले क्षति पुर्‍याएका पीडितलाई सहयोग गर्न विपद् व्यवस्थापनको बैठक बसी काम गरिरहेको जानकारी गराए ।

राष्ट्रिय परिचयपत्रमा आमाको नाम छुटाइएको भन्ने विषयमा गृह मन्त्रालयको गम्भीर ध्यानाकर्षण भएको उल्लेख गर्दै उनले भने–‘राष्ट्रिय परिचयपत्रमा आमाकोमात्र होइन, हजुरआमाको नाम पनि राखिएको छ ।’

परिचयपत्र नेपाली र अंग्रेजी दुबै भाषामा बनाएको उनले जानकारी दिए ।

गृहमन्त्री शर्माले देशका विभिन्न जिल्लामा महिला हिंसाका घटना भइरहेकोप्रति निकै मर्माहत भएको उल्लेख गर्दै भने–‘महिलामाथिको हिंसा भर्त्सना गर्नेखालकोमात्र नभइ मानव सभ्यताको कलंककारुपमा रहेको छ, यस्ता मानवताविरोधी अपराध अनुसन्धान गरी कारबाही हुन्छ ।’

महिलामाथि हुने हिंसा रोक्नका लागि अपराध अनुसन्धान र सजाय हुँदाहुँदै पनि यस्ता घटना नरोकिएको भन्दै उनले भोजपुर, खोटाड बाँकेलगायत जिल्लामा घटेका घटनाका दोषीलाई सरकारले कारबाही गर्ने प्रतिबद्धता व्यक्त गरे ।

मन्त्री शर्माले महिलामाथि हुने हिंसा रोक्नका लागि थप कार्यक्रम सन्चालन गर्ने प्रतिबद्धता व्यक्त गर्दै स्थानीय सरकारमासमेत छुट्टै महिला डेस्क स्थापना गर्न जरुरी देखिएको हुनाले त्यो काम गर्ने तयारी भइरहेको बताए ।

दाइजोका नाममा जिउँदै जलाइनु, आफ्नै पतिबाट श्रीमतीको हत्या हुनु, बालिका बलात्कारजस्ता जघन्य अपराधका घटना बढ्दै गएकाले त्यसलाई रोक्न कडाभन्दा कडा कानुन बनाउन व्यवस्थापिका–संसदअन्तर्गत्का समितिलाईसमेत उनले आग्रह गरे । रासस
