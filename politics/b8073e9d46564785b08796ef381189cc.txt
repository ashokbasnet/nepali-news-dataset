संविधान कार्यान्वयनका लागि तीन दल मिल्नुको विकल्प छैन : नेम्वाङ

इलाम, पुस १६ – नेकपा एमाले संसदीय दलका उपनेता सुवासचन्द्र नेम्वाङले संविधान कार्यान्वयनका लागि मुख्य तीन दल मिल्नुको कुनै विकल्प नरहेको बताउनुभएको छ । 
शनिबार इलामको महमाई गाविसको गाउँ परिषदको उद्घाटन गर्दै नेता नेम्वाङले संविधान जारी गर्दा जसरी तीन दल मिलेर हस्ताक्षर गरेका थिए त्यसरी नै अहिले मिल्नुको विकल्प नभएको बताउनुभयो । 
‘काङ्ग्रेस, एमाले र माओवादी केन्द्र जसरी संविधान जारी गर्दा एक थिए, त्यसरीनै अहिले पनि मिल्ने परिस्थिति आएको छ, अब एकताबद्ध भएर अघि बढ्नुपर्छ’ नेता नेम्वाङले भन्नुभयो । मुख्य दल मिलेर स्थानीय निकाय, प्रदेश र राज्यको निर्वाचन सम्पन्न गर्न जनताले दबाब श्रृजना गर्नुपर्नेमा उहाँले जोड दिनुभयो । 
उहाँले माईखोलाको चण्डालघाटमा निर्माणाधीन पक्की पुल यसै चालु आवमा सम्पन्न हुने र गरूवा र स्थानीय खोलामा यसैवर्षदेखि दुई वटा पक्की पुलको निर्माण कार्य सुरू गरिने समेत बताउनुभयो । महमाईको विकास निर्माणमा आफू कटिबद्ध रहेको बताउँदै उहाँले सबै वडामा विद्युतीकरण हुने बताउनुभयो । 
कार्यक्रममा सांसद नगेन्द्र कुमाल, प्रेम गिरीले विकास निर्माणमा अतिनै पछाडी परेको महमाईलाई केन्द्र र जिल्लाबाट समेत यथेष्ट बजेट विनियोजन गर्न आफूहरू कटिबद्ध भएर लाग्ने बताउनुभयो । महमाई गाविसका सचिव चन्द्र पौडेलले आर्थिक वर्ष २०७४/०७५ का लागि दुई करोड ७० लाखको अनुमानित बजेट प्रस्तुत गर्नुभयो ।
