छाता नबिर्सनुस् तर मोबाइल र क्यामरा घरमै छोड्नुस्

मदन पौड्याल/उज्यालो ।
काठमाडौं, असार १३ – कामको व्यस्त समय हुँदा हुँदै पनि धेरै मतदाता भोट खसाल्न आतुर हुनुहुन्छ । खेतबालीको काम मिलाएर भोट खसाल्न जाँदै हुनुहुन्छ । चुनावका दिन पानी पर्ने पूर्वानुमान जल तथा मौसम विज्ञान विभागले गरेको छ । 
छाता वा रेनकोट बोक्नुस् । असारमा कुनै दिन बढी वर्षा र कुनै दिन कम वर्षा हुन्छ । बर्खाको समय त्यसमाथी मौसम परिवर्तन भइरहने हुँदा चर्को घाम लागे पनि पानी परे पनि छाता सबैलाई काम लाग्छ । बृद्धबृद्धालाई पनि घामपानीले थप सास्ती दिन्छ । मतदाताले मध्य असारमा भोट खसाल्न लागेको नेपालमा यो पहिलो घटना हो । पानी पर्ने र मतपत्र भिज्न सक्ने भएकाले सर्तकता अपनाउन मौमविदले सुझाव दिएका छन् ।  
घरबाट समयमै निस्कनुहोस्
बुधबार मतदान हुने ३५ जिल्लामा गाडी चल्दैनन् । त्यसैले बेलैमा घरबाट निस्कनुहोस् । पालो पर्खिदा लाइनमा धेरै बेर उभिनुपर्ने हुनसक्छ । पानी र केही खानेकुरा पनि साथमा राख्नुहोस् । घरबाट निस्कनुअघि नै मतदाता परिचयपत्र साथमै राख्नुहोस् । 
मोबाइल र क्यामरा नबोक्नुस् 
मोबाइल र क्यामरा नबोक्नुहोस् । मोबाइल, क्यामरा लिएर मत दिन जाँदै हुनुहुन्छ भने पनि सुरक्षाकर्मी वा कर्मचारीले लिनेछन् । मत दिँदै गर्दा मोबाइलबाट सेल्फी र क्यामराबाट फोटो खिच्न पाईंदैन । फोटो खिच्न खोज्नुभयो भने कारबाहीमा पर्न सक्नुहुन्छ । अनि कुनै पनि प्रकारका हातहतियार पनि मतदान स्थल र मतदान केन्द्रमा निषेध गरिएको छ । आफ्नो पालो आएपछि निर्वाचन अधिकृतको छाप भएको मत्रपत्र लिएर बदर नहुने गरी सही तरीकाले स्वस्तिक छाप लगाउनुहोस् र राम्रोसँग पट्टयाएर मतपेटिकामा खसाल्नुहोस् । अनि मतदान गरिसकेपछि मतपत्र देखाउनुभयो भने पनि कारबाहीमा पर्नुहुन्छ ।
