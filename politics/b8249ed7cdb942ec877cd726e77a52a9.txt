तीन हप्ता भित्र लडाकु शिविर खाली गरिने

काठमाडौं, फागुन १४ – मुख्य तीन राजनीतिक दलबीच तीन हप्ता भित्र माओवादी सेनाका लडाकुका  १४ वटा शिविर खाली गर्ने सहमति भएको छ । आइतबार बिहान बसेको एकीकृत नेकपा माओवादी, नेपाली काँग्रेस र नेकपा एमालेका शिर्ष नेताहरुको बैठकमा माओवादी अध्यक्ष पुष्पकमल दाहाल प्रचण्डले पेश गरेको शान्ति प्रक्रियामा अहिलेसम्म देखिएका समस्या पहिचान गरी सेना समायोजनका लागि मिल्न सक्ने बिन्दुको प्रस्ताव अनुसार सहमति भएको हो । 

 

संख्या थोरै भएकाले २८ वटा मध्ये १४ शिविरलाई तीन हप्ता खाली गर्ने सहमति भएको एमाले अध्यक्ष झलनाथ खनालले बताउनु भयो ।  सहमति अनुसार सेना समायोजन विशेष समिति मातहतको सचिवालयले खाली गर्ने काम अगाडी बढाउने भएको छ ।  कार्ययोजनालाई थप परिमार्जन गर्नुपर्ने भएकोले आउँदो १८ गते फेरि मुख्य तीन दलको बैठक बसेर सहमति खोजिने नेताहरुले बताएका छन । 

 

कांग्रेस सभापति सुशील कोइरालाको निवास महाराजगंजमा बिहान बसेको बैठकमा अस्ति बसेको तीन दलका शीर्ष नेताको बैठकले शान्ति र संविधान निर्माण प्रकृयामा सहमति जुटाउन जिम्मेवारी बाँडफाँड अनुसारका प्रस्तावका विषयमा छलफल भएको थियो । एमालेले संविधान निर्माणमा देखिएका विवाद र सहमतिको मिलनबिन्दु पहिचान गर्ने प्रस्ताव पेश गरेको छ भने काँग्रेस सभापति कोईरालाले सत्य निरुपण तथा मेलमिलाप आयोग, बेपत्ता खोजबीन आयोग लगायतका आयोग गठन हुन नसक्नुको कारण र सहमतिका लागि हुन सक्ने मध्यमार्गी प्रस्ताव पेश गर्नु भएको एमाले नेता भिम रावलले बताउनु भयो । 

 

विवादका कारण कार्ययोजना बनाउने जिम्मा पाएका  एमाले वरिष्ठ नेता माधवकुमार नेपाल नगएर बैठकमा अध्यक्ष झलनाथ खनाल जानु भएको थियो ।
