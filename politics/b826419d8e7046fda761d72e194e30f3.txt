पक्राउ परेका गुन्डा नाइके दीपक मनाङ्गे चुनावभर थुनामा

काठमाडौं, वैशाख २५ –  गुन्डा नाइके दीपक मनाङ्गे पक्राउ परेका छन् । महानगरीय प्रहरी परिसर काठमाडौंले आइतबार राति ठमेलबाट मनाङ्गेलाई पक्राउ गरेको हो ।
चुनावमा सुरक्षा खतरा हुने भन्दै एकसय २२ गुण्डाको सूचि बनाएको परिसरले त्यही अनुसार मनाङ्गेलाई पक्राउ गरिएको महानगरीय प्रहरी परिसर काठमाडौंका एसएसपी छविलाल जोशीले जानकारी दिनुभयो । मनाङ्गे प्रहरीले तयार पारेको गुण्डाको सूचिमा ए ग्रेडमा थिए ।
प्रहरीले गुण्डाहरुको गतिविधि हेर्दै ए, बी, सी भनेर छुट्याएको थियो । पक्राउ परेका मनाङ्गेलाई चुनाव अवधिभर थुनामै राख्ने एसएसपी जोशीले बताउनुभयो । ‘चुनावमा अप्रिय घटना नहोस् भनेर हामीले सुरक्षा सतर्कता र निगरानी बढाएका छौं, चुनाव अवधिभर मनाङ्गे हिरासतमै बस्छन्’ एसएसपी जोशीले भन्नुभयो । मनाङ्गे राप्रपाका नेता हुन् ।
प्रहरीले पटक पटक पक्राउ गर्न थालेपछि उनी गएको पुसमा राप्रपामा प्रवेश गरेका थिए । पुसमा मनाङ्गेसहित उनको ग्याङका तीनसय जनालाई राप्रपा अध्यक्ष कमल थापाले गत पुसमा पार्टीमा प्रवेश गराएका थिए । प्रहरीको तथ्याङक अनसार उनी आपराधिक क्रियाकलापमा लाग्दै आएका छन् ।
गएको वर्षको असारमा प्रहरीले उनलाई व्यापारीलाई धम्काएको र चन्दा आतंक मच्चाएको भन्दै पक्राउ गरी संगठित अपराधमा कारबाही अगाडि बढाएको थियो ।
उनी पहुचको आधारमा एक महिनामै छुटेका थिए । त्यस्तै उनीमाथि आपराधिक गतिविधिबाट अकुत सम्पत्ति कमाएको आरोप लागेको छ । यस विरुद्ध विशेष अदालतमा सम्पत्ती शुद्धिकरणको मुद्दासमेत चलिरहेको छ ।
