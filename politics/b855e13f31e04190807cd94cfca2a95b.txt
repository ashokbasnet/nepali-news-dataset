राजपालाई चुनावमा आउन मनाउने प्रयासमा सत्तारुढ दल

काठमाडौं, जेठ २७ – सत्तारुढ ठुला दुई दलले राष्ट्रिय जनता पार्टीलाई चुनावमा सहभागी हुन मनाउने प्रयास गरिरहेका छन् । संविधान संशोधन नभएसम्म चुनावमा सहभागी हुँदै नहुने बताइरहेको राजपाका शीर्ष नेतालाई प्रधानमन्त्री शेरबहादुर देउवासहित कांग्रेस र माओवादी केन्द्रका नेताले चुनावपछि संविधान संशोधन गर्र्ने शर्तमा चुनावमा भाग लिन आग्रह गरिरहेका हुन् ।
सिंहदरबारमा रहेको प्रधानमन्त्री तथा मन्त्री परिषदको कार्यलयमा भइरहेको छलफलमा प्रधानमन्त्री शेरबहादुर देउवासहित कांग्रेस वरिष्ठ नेता रामचन्द्र पौडेल, महामन्त्री शशांक कोइराला, नेताहरु कृष्ण सिटौला र विमलेन्द्र निधि, माओवादी केन्द्रका अध्यक्ष पुष्पकमल दाहाल, नेता नारायणकाजी श्रेष्ठ तथा राजपाको अध्यक्ष मण्डलका संयोजक महन्थ ठाकुर तथा नेता शरतसिंह भण्डारी लगायत सहभागी छन् ।
छलफलमा सत्तारुढ दलका नेताहरुले राजपाले भनेजस्तो तत्कालै संविधान संशोधन गर्ने पक्षमा दुई तिहाई बहुमत नपुग्ने भएकाले चुनावपछि एमालेसँग पनि छलफल गरी संविधान संशोधन विधेयक पारित गर्ने शर्तमा दोश्रो चरणको चुनावमा सहभागी हुन आग्रह गरिने बताएका छन् ।
