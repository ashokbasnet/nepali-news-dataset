सबैभन्दा नजिकको पार्टी एमाले नै हो : सीपी मैनाली

काठमाण्डौ, माघ १५ नेकपा मालेका महासचिव सीपी मैनालीले सबैभन्दा नजिकको पार्टी एमाले नै भएको बताउनुभएको छ । ‘कतिपय असहमतिका बाबजुद एमाले सबैभन्दा नजिकको पार्टी हो ।’ एमालेसितको एकता प्रसंग र निकटताबारे उज्यालो अनलाईनसित कुरा गर्दै माले महासचिव मैनालीले भन्नुभयो ‘मैले पनि हाम्रो पार्टीसित एमालेले एकता गर्न चाहेको सुनेको छु ।

 

औपचारिक कुरा अझै भएको छैन् । तर मैले एमालेको चाहनालाई सकारात्मक रुपमा लिएको छु ।’  पहिले मिल्न सकिने कुरामा सहकार्य गर्दै जाने र पछि छलफल गरी एकता हुन सक्ने गरी कम्यूनिष्ट पार्टीहरुबीच छलफल गर्नुपर्नेमा मैनालीले जोड दिनुभयो । ‘आज कसरी अघि बढ्ने भन्ने विषयमा एक हुने हो भने नेपालमा कम्यूनिष्टहरुबीच एकता हुन सक्छ ।’ मैनालीले भन्नुभयो । एमालेसित एकताको संभावना भएपनि केही विषयमा भने असहमति रहेको मैनालीले बताउनुभयो ।

बहुदलीय जनवादलाई अहिलेसम्म आफूले स्वीकार नगरेको र ०५४ सालमा वामदेव गौतमसित मिलेर माले बनाउँदा गुटबन्दी नगर्ने र स्वस्थ बनाउने शर्तमा मात्रै त्यतिबेला केही कालका लागि स्वीकार गरेकोले बहुदलीय जनवादका विषयमा छलफल गर्नुपर्नेमा मैनालीले जोड दिनुभयो ।  ‘एमालेसित बहुदलीय जनवादका विषयमा फरक रहेको र एमाले सामाजिक जनवादी पार्टी हुँदै गएको’ भन्दै मैनालीले भन्नुभयो ‘केही विषयमा सुधार गरी बहुदलीय जनवादलाई आजको माक्र्सवादी कार्यक्रम बनाएर जान सकिने छ ।’

नेपालका ठूला कम्यूनिष्ट पार्टीहरु निकै संकुचित धारणा भएका र उनीहरुसँग कुरा गर्न जाँदा मिसिन नै आएको भन्ने दम्भले गर्दा कम्यूनिष्टहरुबीच सहकार्य र एकताको वातावरण नबनेको माले महासचिव मैनालीको भनाई छ । माओवादीले जातीय राज्यको कुरा गरेर समाजलाइ गलत दिशातिर लगेको भन्दै मैनालीले आपत्ति जनाउनुभयो ।
