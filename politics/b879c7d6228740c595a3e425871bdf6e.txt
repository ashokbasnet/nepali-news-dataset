३ दलले संघीयता बिनाको संविधान जारी गर्ने षडयन्त्र गरे : यादव

धर्बेन्द्र झा/उज्यालो । जनकपुरधाम,  चैत २३ - मधेशी जनअधिकार फोरम नेपालका अध्यक्ष उपेन्द्र यादवले प्रमुख तीन दलले बिभिन्न बखेडा गरी संघीयता बिनाको संबिधान जारी गर्ने षडयन्त्र गरिरहेको आरोप लगाउनु भएको छ । शुक्रबारदेखि जनकपुरमा सुरु हुने पार्टीको राष्ट्रिय सम्मेलनमा सहभागि हुन जनकपुर आएका अध्यक्ष यादवले विहीवार भएको पत्रकार सम्मेलनमा माओवादी, कांग्रेस र एमालेले संघीयता नचाहेको दावी गर्नुभयो ।

 

ती दलले त्यतिकै समय खेर फालेर संबिधानसभा बिघटन गर्ने षडयन्त्र गरिरहेको आरोप समेत उहाँले लगाउनु भयो । अध्यक्ष यादवले संघीयता बिनाको संबिधानको कुनै औचित्य नभएको भन्दै नेपाली नागरिकले त्यसलाई स्विकार्य नगर्ने समेत बताउनुभयो ।
स्वायत्त मधेश प्रदेश सहितको संघीयता सहित संबिधान जारी गर्नु पर्ने र त्यसो नभए फोरम नेपाल संघर्षमा जाने चेतावनी समेत नेता यादवले दिनुभयो । उहाँले प्रमुख तीन दल संविधान निर्माणलाई प्रमुख एजेन्डा नबनाई सत्ता र सरकारमा मात्रै केन्द्रित भएकोले शान्ति प्रक्रियाको काम लम्बिएको र संविधान समेत ओझेलमा परेको बताउनुभयो । उहाँले बर्तमान सरकार भ्रष्टाचार र कमिशन तन्त्रमा अग्रसर भई शान्ति सुरक्षा र सुशासन कायम गर्न असफलभएको भन्दै यथासिघ्र  राष्ट्रिय सहमतिको सरकार गठन हुनु पर्नेमा जोड दिनुभयो ।
शुक्रवारबाट सुरु हुने फोरम नेपालको राष्ट्रिय सम्मेलनको सम्पुर्ण तयारी पुराभएको पत्रकार सम्मेलनमा जानकारी दिइएको छ । तीन दिन सम्म चल्ने  सम्मेलनमा सहभगि हुन देशभरिबाट १ हजार  प्रतिनिधीहरु जनकपुर आउने फोरम नेपालका सचिव रत्नेशवरलाला कायस्थले जानकारी दिनुभयो ।
