आगामी चुनावमा बहुमत ल्याउन एमालेले स्पष्ट योजना बनाउने

काठमाडौं, भदौ १ – प्रमुख प्रतिपक्षी दल एमालेले आगामी चुनावमा बहुमत ल्याउन स्पष्ट नीति र योजनाका साथ अघि बढ्ने निर्णय गरेको छ । बुधबार पार्टी कार्यालय धुम्बाराईमा बसेको स्थायी समिति बैठकले आगामी चुनावमा बहुमत हासिल गर्न स्पष्ट नीति र योजना बनाएर चुनावका लागि दबाब दिने निर्णय गरेको हो । 
बैठकले एमाले अध्यक्ष केपी ओली नेतृत्वको सरकारले घोषणा गरेको मंसिरमा स्थानीय तहको चुनावमा गराउन दबाब दिने निर्णय पनि गरेको छ । चुनाव नगराउने र संविधान कार्यान्वायन बिथोल्ने उद्देश्यले सरकार परिवर्तन गरिएको निष्कर्ष निकाल्दै एमालेले चुनावका लागि जोड दिने निर्णय गरेको प्रवक्ता योगेश भट्टराईले जानकारी दिनुभयो । 
बैठकमा वरिष्ठ नेता झलनाथ खनालले संविधान कार्यान्वयनका लागि पार्टीको ध्यान केन्द्रित गर्नुपर्ने उल्लेख गर्नुभयो । उहाँले पार्टीभित्र भएका मतभेदलाई अन्त्य गर्दै संसदमा सशक्त र प्रभावकारी प्रतिपक्षको भूमिका खेल्नुपर्ने बताउनुभयो । त्यस्तै बैठकमा अष्टलक्ष्मी शाक्य, गोकर्ण विष्ट, शंकर पोखरेल, मुकुन्द न्यौपाने लगायतले बोल्नुभएको थियो ।
