पानामा पेपर्स काण्डमा मुछिएका नेपालीबारे अनुसन्धान

काठमाडौं, चैत २५ – खोज पत्रकारको संस्था इन्टरनेसनल कन्सोर्टियम अफ इन्भेस्टिगेटिभ जर्नालिज्म (आइसीआइजे) ले सार्वजनिक गरेको पनामा पेपर्समा नेपालका केही कम्पनी र व्यक्तिको नाम समेत परेपछि यो विषयले ठूलै हल्लीखल्ली मच्चाएकोे छ । मध्य अमेरिकी देश पानामाको मोसाक फोन्सेका नामक ल फर्मबाट लिक भएका ११ करोड भन्दा बढी कागजातलाई ‘पानामा पेपर्सको नाम दिइएको हो । विश्वमा कतिपय यस्ता देश छन् जहाँ, आफूले कमाएको रकमको कुनै कर तिर्नुपदैन । ती देशमा कमाएको रकमको स्रोत पनि खुलाउनु पर्दैन । कर छुट पनि पाइने र स्रोत पनि खुलाउनु नपर्ने भएपछि गैरकानुनी ढंगले कमाएको रकम त्यस्ता देशमा कम्पनी खोलेर लगानी गर्ने गरिन्छ ।
नेपालको हकमा त्यस्तो धन भ्रष्टाचार, लागु औषध कारोबार, आतंकवादी क्रियाकलापबाट प्राप्त भएको रकम हुन सक्ने अनुमान गरिन्छ । अवैध तरिकाले कमाएको धनलाई वैध बनाउन विदेशमा खोलिएका ती कम्पनीले लगानी पनि गर्छन् । 
भरसक आफ्नो कमाईबाट राज्यलाई कर तिर्न नचाहने र रातारात अर्बपति बन्ने मोहका कारण गैरकानूनी धन्दा फस्टाइरहेको छ । कर छुट पाइने विश्वका विभिन्न देशमा कम्पनी खोलेर लगानी गर्नु वैधानिक भएपनि नेपालको हकमा ती देशमा लगेको रकम, भ्रष्टाचार र कर छलेर लुकाएको तथ्य हो । कर छलीबाट राजश्व कम संकलन हुने हुँदा सरकार सामाजिक सुरक्षा दिन सक्षम हुँदैन भने अन्तर्राष्ट्रिय लगानीकर्ता सामु नेपालको विश्वसनीय पनि कम हुँदै जान्छ । ‘यसले नेपालले सहुलियत दरमा पाउँदै आएको ऋण सहयोग र अनुदान समेत कटौती हुन सक्छ’ अर्थविद विश्वम्भर प्याकुरेलले भन्नुभयो । 
जुन देशले कर कम लगाउँछ, पैसाको वहाव उतै बग्छ । धेरै ठूला लगानीकर्ताले आफूले कमाएको पैसा कर नलाग्ने र सम्पत्तिको स्रोत खुलाउनु नपर्ने देशमा लगेर जम्मा गर्छन् र कमाएर पनि उतै लगेर राख्छन् । नेपाल जस्तो देशमा यसले भ्रष्टाचारलाई प्रोत्साहित गर्ने, लगानीलाई खुम्च्याउने तथा आर्थिक असमानता बढाउने अर्का अर्थविद डिल्लीराज खनालले बताउनुभयो । नेपाल प्रहरीको केन्द्रीय अनुसन्धान व्यूरो, नेपाल राष्ट्र बैंक र सम्पत्ति शुद्धीकरण अनुसन्धान विभागले काम विभाजन गरेर त्यस्ता व्यक्तिमाथि सुक्ष्म अनुसन्धान शुरु गरिसकेको सम्पत्ति शुद्धीकरण अनुसन्धान विभागका महानिर्देशक दामोदर रेग्मीले बताउनुभयो । नेपालमा भ्रष्टाचार र कर छलेर कमाएको सम्पत्ति विदेशमा लुकाएको आशंकामा त्यस्ता व्यक्ति पहिचान गर्न राज्यका निकाय तातिन थालेका हुन् ।
नेपाल राष्ट्र बैंकले शंकास्पद व्यक्ति तथा कम्पनीको खाता निगरानीमा राखेर कारोबारको स्थितिबारे नेपाल राष्ट्र बैंकमा जानकारी गराउन बैंक तथा वित्तिय संस्थालाई परिपत्र समेत गरिसकेको राष्ट्र बैंकका निर्देशक एवं सह– प्रवक्ता राजेन्द्र पण्डितले बताउनुभयो । 
गएको वर्ष पनि स्विट्जरल्यान्डको एउटा निजी बैंकमा ८ जना नेपालीको ५ अर्ब ४० करोड रुपैयाँ रहेको खुलासा भएको थियो । त्यसपछि सरकार र संसद्को अर्थ समितिले सम्पत्ति शुद्धीकरण अनुसन्धान विभागलाई छानबिन गर्न निर्देशन पनि दिएको थियो । तर त्यो विषय अहिले लगभग सेलाईसकेको छ । तर यसपटक भने अन्तराष्ट्रिय समुदायको सहयोग समेत लिएर प्रमाण संकलन गर्ने बताउनुहुन्छ, सम्पत्ति शुद्धीकरण अनुसन्धान विभागका महानिर्देशक दामोदर रेग्मी ।
राजनीतिक हस्तक्षेपका कारण सम्पत्ति शुद्धीकरण अनुसन्धान विभागले स्वायत्त ढंगले काम गर्न नसकेको बेलाबखत चर्चा हुने गरेको छ । जसका कारण कर छली र आर्थिक अनियमितता गरेर कमाएको रकममा समेत विभागले आँखा चिम्लेर बस्नुपर्ने अवस्था छ । आशा गरौं विभागले, पनामा पेपर्स लिक’ प्रकरणमा मुछिएका कम्पनी र त्यसमा संलग्न व्यक्तिको नाम छिटै प्रमाणसहित सार्वजनिक गर्नेछ ।
