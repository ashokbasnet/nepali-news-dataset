हाम्रो भविष्य सिंहदरबारले होइन, प्रचण्डले लुटे : लेनिन बिष्ट

काठमाडौं, कात्तिक २७ – बहिर्गमित सेना नेपालका अध्यक्ष लेनिन बिष्टले आफूहरूको भविष्य माओवादी नेतृत्व र पुष्पकमल दाहाल प्रचण्डले लुटेको आरोप लगाउनुभएको छ । 
शनिबार रिपोर्टर्स क्लब नेपालमा भएको पत्रकार सम्मेलनमा बिष्टले बाल्यकालमा आफूहरूलाई बन्दुक बोक्न लगाउने सिंहदरबार र बालुवाटार नभएको भन्दै पार्टी नेतृत्व भएको आरोप लगाउनुभएको छ ।
अध्यक्ष बिष्टले गएको सात वर्षदेखि उठाउँदै आएका आफूहरूका मागलाई मुर्त रुप दिनको लागि माउ पार्टीको केन्द्रिय कार्यालय अघि शान्तिपूर्ण तरिकाले धर्ना बस्दा प्रशासन लगाएर धरपकड गर्न लगाउनुजस्तो अप्रिय काम गर्नु पार्टीको लागि फाइदा नहुने बताउनुभयो । 
‘हाम्रा हरेक गतिविध र कामहरू आज राज्यको प्रशासनले नियालिरहेको छ, के हामीले आफ्ना मागहरू राज्य सामु उठाउने नपाउने हौँ ? यहाँ मानव अधिकारकर्मीहरु र पत्रकारहरु कता छन् ? 
हिजोका दिनमा आफूहरुलाई युद्धमा सहभागी गराउने तर आज आएर घर न घाटको बनाउने काम  माउ पार्टीले गर्न खोजेको आरोप लगाउँदै उहाँले भन्नुभयो, ‘हाम्रो आग्रह छ, राज्य र माओवादी केन्द्र हाम्रा माग प्रति संवेदनशिल भएनभने अप्रिय स्थितिको सामना गर्नुपर्ने छ, हिजो हामीलाई बालक र अयोग्यताको विल्ला लगाएर हटाइएको थियो तर आज हामी ठूला भैसक्यौँ, केटाकेटी त हुन् भनेर हेप्न नखोजियोस् ।’
त्यस्तै कार्यक्रममा बहिर्गमित सेना नेपालका सल्लाहकार सुनिल लिम्बुले देशमा आएको परिर्वतनमा आफूहरूले ठूलो योगदान रहेको बताउँदै भन्नुभयो, ‘गणतन्त्र, धर्मनिरपेक्षता, समावेशिता लगायत उपलब्धिहरू योग्य हुने तर हामी चाँहि अयोग्य हुने ? हामी वार्ता र सहमति अनुसार माग सम्बोधन भएको देख्न चाँहन्छौ, यदि मागहरू सम्बोधन नभए आइएसआईको उदाहरण यहाँ नदेखिएलान् भन्न सकिँदैन ।’
त्यस्तै केन्द्रिय सदस्य भीम तामाङले पनि माग सम्बोधनको लागि आफूहरु निर्णायक आन्दोलनको तयारीमा जुटेको उल्लेख गर्दै भने,‘अरुका लागि पटक पटक लड्याैँ, अब आफ्नोलागि लडौं एकपटक भन्ने मुलनाराका साथ आन्दोलन सुरु भएको छ, जबसम्म माग सम्बोधन हुँदैन, तबसम्म हामी कुनैपनि हालतमा पछि हट्दैनौंं ।
पत्रकार सम्मेलनमा राज्य सामु उनीहरुले विभिन्न सात बुँदे मागहरु समेत अघि सारेका छन् । 

तत्काल आफूमाथि लगाइएको “अयोग्य” पदावली फिर्ता गरोस् र हामीलाई गणतन्त्रका योद्दा घोषणा गर्नुपर्ने, 
बिहिर्गमनमा परेका ४ हजार ९ जनालाई जनसेनाको सरह ब्यबहार गर्नुपर्ने, 
सरकार, तत्कालिन माओवादी नेतृत्व र सरोकार वाला पक्षले बाल सैन्य भर्तिबाट भएको अधिकारको उल्लंघनको जिम्मेवारी लिनुपर्ने, 
युद्धमा बाल अधिकारको उल्लंघन गर्ने राज्य र बिद्रोही पक्षलाइ घरेलु तथा अन्तर्रास्ट्रिय सिद्दान्तका आधारमा न्याय स्थापना गर्नुपर्ने, 
बाल सैन्यहरुका लागि शिक्षा पाउने बिशेष अधिकार खोसिएकोले नेपाल सरकारले उनीहरुको ब्यबहारिक चासो सम्बोधन गर्ने गरि सामाजिक न्यायको आधारित भएर सामाजिक र आर्थिक कार्यक्रम बनाएर लागु गर्नुपर्ने लगायत छन् ।
