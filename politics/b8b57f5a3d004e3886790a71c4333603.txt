किन गरिन्छ ‘वान टु वान’ वार्ता ?

काठमाडौं, चैत २५ – प्रधानमन्त्री केपी शर्मा ओलीको भारत भ्रमणका क्रममा 'वान टु वान' वार्ता शब्दले निक्कै चर्चा पायो । औपचारिक भ्रमणमा गएपछि वार्ता त हुन्छ नै । आखिर औपचारिक वार्ता र वान टु वान वार्तामा भिन्नता चाहिँ के छ त ?
नेपाल भारत प्रबुद्ध व्यक्ति समूहका एक सदस्य निलाम्बर आचार्यको भनाईमा, 'औपचारिक छलफल सुरु हुनुअगावै निवास वा अन्य ठाउँमा दुईपक्षका प्रतिनिधि मात्र बसेर हल्का वार्ता गरेर मात्र डेलिगेसनसहित औपचारिक वार्तामा बस्ने चलन छ । त्यसबाहेक औपचारिक छलफल गर्ने स्थानमै पनि औपचारिक छलफल सुरु हुनुअघि केही मिनेट वान टु वान वार्ता गरेर त्यसलगत्तै औपचारिक वार्तामा जाने पनि गरिएको छ ।'

वास्तवमा कुटनैतिक भ्रमण वा अन्य राष्ट्रस्तरको भेटघाट वा सम्मेलनमा कुनै दुई राष्ट्रका प्रतिनिधिहरुबीच पहिले तय भएको औपचारिक तालिकामा समावेश नभएको र अचानक हुने वार्तालाई वान टु वान तथा साईडलाईन वार्ता भन्ने गरिन्छ । यस्तो वार्तामा दुई राष्ट्रका एक एक प्रतिनिधिबाहेक अन्य कुनै तेस्रो पक्ष वा अधिकारीको उपस्थिति रहँदैन र वार्ताका क्रममा के के कुरामा छलफल भयो भन्ने पनि सार्वजनिक गरिंदैैन । दुई पक्षका प्रतिनिधि एक्लाएक्लै बसेर गरिने भएकोले यसलाई एक्लाएक्लै वार्ता पनि भन्ने गरिन्छ ।
‘कुनै विशेष एजेण्डा वा विषयमा अर्को पक्षलाई कन्भिन्स गराउनु पर्दा वान टु वान वार्ता गरिन्छ । यसमा लिखित नभएपनि कुनै ठोस विषयमा मौखिक रुपमा आपसी सहमति हुनपनि सक्छ तर त्यो बाहिर आउँदैन,’ परराष्ट्रविद् तथा पूर्वराजदूत हिरण्यलाल श्रेष्ठले उज्यालोलाई बताउनुभयो ।
वान टु वान वार्तामा दुईपक्षबीच घनिष्ठता देखाईने तथा सौहार्द्रताको साटासाट हुने हुनाले दुई राष्ट्रबीच रहेको असमझदारी मेटिई नयाँ र हार्दिक सम्बन्ध स्थापना हुने विश्वास गरिन्छ ।
अर्कोतर्फ, वान टु वान वार्तामा एक पक्षले अर्को पक्षलाई कुनै विषयमा सहमत वा राजी गराउने प्रयास गर्ने भएकोले व्यक्तिगत स्वार्थ वा दबाबमा परेर राष्ट्रहित विपरीत निर्णय हुनसक्ने खतरा पनि त्यत्तिकै रहन्छ ।
वान टु वान वार्तापछि कुनै राजनैतिक घटनाक्रमले लोकहित विपरित वा विवादास्पद मोड लियो भने त्यसको दोष सबैभन्दा पहिले त्यही वान टु वान वार्तातर्फ जान्छ । किनकि त्यहाँको विषयवस्तु सार्वजनिक भएको हुँदैन ।
 
केही समयअघि नयाँ सरकार गठनका क्रममा भारतीय विदेश मन्त्री सुष्मा स्वराज बिना निमन्त्रणा नेपाल आएर प्रधानमन्त्री ओलीसँग वान टु वान वार्ता गर्नुभएको थियो । यसलाई कूटनैतिक हिसाबले पहिले रहेको दुई देशबीचको तिक्तता हटाउन र नेपालको हितलाई भारतले प्राथमिकतामा राखेको छ भन्ने दर्शाउन भारतकातर्फबाट पहल भन्ने बुझिएता पनि त्यसको एजेण्डा र निष्कर्ष सार्वजनिक नहुने भएकाले स्वराजले ओलीलाई संविधान संशोधन गर्न राजी गराईन् भन्ने टिका टिप्पणी बाक्लै रुपमा सुनिएको थियो ।
प्रधानमन्त्री ओलीको भारत भ्रमणका क्रममा मोदीसँग भएको भनिएको वार्तालाई भारतीय पक्षले एजेण्डामै उल्लिखित वार्ता भनेपनि नेपाललाई भ्रमणपूर्व जानकारी नभएकोले वान टु वान वार्ता नै हो । दुई राष्ट्रका प्रतिनिधिबीच वान टु वान वार्ताको चलन अन्तरर्राष्ट्रिय वृत्तमा पनि बाक्लै रहँदै आएको छ ।
उदाहरणका लागि तत्कालीन अमेरिकी राष्ट्रपति बाराक ओबामा र चिनियाँ राष्ट्रपति सि जिनपिङका बीच सन् २०१४को एपेक बैठकका क्रममा बेईजिङमा साईडलाईन वा वान टु वान वार्ता भएको थियो ।
परराष्ट्रविद् हिरण्यलाल श्रेष्ठका अनुसार कूटनैतिक भेटघाटमा वान टु वान वार्ता सामान्य कुरा भएकाले दोस्रो जन आन्दोलनपछि प्रधानमन्त्री बनेका नेपालका शेरबहादुर देउवा, पुष्पकमल दाहाल, सुशील कोइराला, बाबुराम भट्टराई, माधवकुमार नेपाल, झलानाथ खनाल लगायतका अधिकांशले भारतमा वान टु वान वार्ता गरेका थिए ।
