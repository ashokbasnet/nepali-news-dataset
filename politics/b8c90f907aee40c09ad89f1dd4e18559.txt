संविधानका लागि अप्रिय निर्णय गर्नुपर्छः मन्त्री पुन

आश गुरुङ/उज्यालो ।  लमजुङ फागुन २८ - अर्थमन्त्री वर्षामान पुनले नयाँ संविधान निर्माणका लागि राजनीतिक दलका शीर्ष नेताहरुलाई अप्रिय निर्णय गर्न समेत पछि नपर्न आग्रह गर्नुभएको छ । आगामी जेठ १४ गते संविधान जारी गर्न शीर्ष नेताहरुले नयाँ उच्चस्तरीय सम्झौता गरेर अघि बढ्नुको विकल्प नरहेको उहाँको भनाई छ ।

 

गणतन्त्र स्थापनापछिको चौथो लमजुङ जिल्ला परिषद्को सदरमुकाम वेसीशहरमा उद्घाटन गर्दै अर्थमन्त्री पुनले तोकिएको समयमा संविधान जारी हुन नदिने षडयन्त्र भईरहेको आरोप लगाउनुभयो । शान्ति प्रक्रिया र संविधान निर्माणको काम अव एक साताभित्रै ठोस रुपमा अघि बढने वताउँदै मन्त्री पुनले लडाकु समायोजन, राज्यको पुनर्सँरचना, शासकीय स्वरुपमा दलहरु सहमतिका लागि अन्तिम चरणमा पुगेको दावी गर्नुभयो । ‘राजनीतिक दलका नेताहरुले आ–आफ्नो स्वार्थअनुसार ब्याख्य गरेका कारण संविधान निर्माण प्रक्रियामा ढिलाई भएको हो’ मन्त्री पुनले भन्नुभयो, ‘राजनीतिक दलका शीर्ष नेताहरुले आ–आफ्नो हाठ त्यागेर नयाँ उच्चस्तरीय सम्झौता र अप्रिय निर्णय गरेर भएपनि संविधान जारी गर्नुपर्छ ।’ उहाँले संविधानलाई तेरो र मेरो भन्नुको सट्टा राजनीतिक शक्ति सन्तुलनको दस्तावेज बनाउनु तर्फ सबै लाग्नु पर्ने वताउनुभयो । कार्यक्रममा पूर्व मन्त्री एवं संविधान सभा सदस्य पृथ्वीसुब्बा गुरुङले माओवादीको उग्रपन्थी र कांगँ्रेसको यथास्थितिवादका कारण संविधान निर्माण प्रक्रिया अघि बढ्न नसकेको आरोप लगाउनुभयो । नेकपा एमाले पोलिटब्यूरो सदस्य समेत रहेका गुरुङले  वर्तमान सरकारले राजीनामा दिएर राष्ट्रिय सहमतिको सरकार निर्माणका लागि बाटो प्रसस्त गर्न आग्रह गर्नुभयो ।

कार्यक्रममा सभाषद् बुद्धिराम गुरुङ, पूर्वमन्त्री रामबहादुर गुरुङ, पूर्व सहयाक मन्त्री रामचन्द्र अधिकारी, नेपाली कांग्रेस केन्द्रीय सदस्य दिलबहादुर घर्ती, राप्रपा केन्द्रीय सहमहामन्त्री हेमजंग गुरुङ, नेकपा एमाले केन्द्रीय सदस्य टुका हमाल, जिल्लास्थित राजनीतिक दलका नेताहरु, प्रमुख जिल्ला अधिकारी बाबुराम लामिछाने लगायतले मन्तब्य राखेका थिए । कार्यक्रममा स्थानीय विकास अधिकारी पेशलकुमार पोखरेलले आर्थिक वर्ष ०६९/७० का लागि कूल १ अर्ब ८२ करोड ११ लाख ४९ हजार ५ सय १० रुपैँयाको बजेट प्रस्तुत गर्नुभएको थियो ।
