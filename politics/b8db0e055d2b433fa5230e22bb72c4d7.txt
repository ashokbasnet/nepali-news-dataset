संविधान बनेको १ वर्षमा चुनाव गर्नुपर्ने माओवादीको प्रस्ताब

काठमाडौ, पुस ८ – एकीकृत नेकपा माओवादीले संविधान जारी भएको एक बर्षमा आम चुनाव गर्नुपर्ने प्रस्ताव गरेको छ ।
उच्चस्तरिय राजनीतिक समितिको बैठकमा एकीकृत माओवादीले संविधान जारी भएको एक बर्षभित्र आम चुनाव गर्नुपर्ने प्रस्ताव गरेको हो । एकीकृत माओवादीले उच्चस्तरिय राजनीतिक समितिको संयोजक स्थायी रुपमा आफ्नो पार्टीलाई दिनुपर्ने प्रस्ताव पनि गरेको छ ।
नेपाली कांग्रेस र नेकपा एमालेले भने समितिको संयोजक स्थायी रुपमा एकीकृत माओवादीलाई दिन नसकिने बताएका छन् । एक बर्षभित्र संविधान जारी गर्ने र चार बर्ष सरकार चलाउने यसअघिको सहमतिबाट एकीकृत माओवादी भाग्न खोजेको भन्दै दुई दलले आपत्ती जनाएका छन् ।
संविधान सभा चुनावमा धाँधली भएको भन्दै स्वतन्त्र छानविन आयोग गठन गर्नुपर्ने माग गर्दै आएको एकीकृत माओवादीले समितिको बैठकमा नयाँ प्रस्ताव गरेको हो । एकीकृत माओवादीले आफ्नो प्रस्तावमा कांग्रेस एमाले सहमत भए छानबिन आयोगको मागमा लचिलो हुने बताएको छ भने कांग्रेस एमालेले चुनावमा जानुअघि एउटा र चुनावको परीणाम पछि अर्को सहमति गर्ने एकीकृत माओवादीको प्रस्तावमा सहमति जनाइरहन नसकिने प्रतिक्रिया दिएका छन् ।
दुई दलले एकीकृत माओवादी अड्को थाप्ने काममा लागेको भन्दै कांग्रेस एमालेले पहिलेका सहमतिबाट नभाग्न सुझाव दिएका छन् । बैठकपछि एकीकृत माओवादीका नेता पोष्टबहादुर बोगटीले संविधान जारी भएको एक बर्षमा आमचुनाव गर्नुपर्ने प्रस्ताव, चुनावमा भएको भनिएको धाँधलीबारे स्वतन्त्र छानविन आयोग गठन गर्ने लिखित प्रतिवद्धता नजनाएसम्म संविधानसभामा नजाने बताउनुभयो ।
बोगटीले यही अवस्थामा पर्सीसम्म समानुपातिक तर्फका सभासद्को नाम निर्वाचन आयोगमा नबुझाउने बताउनुभयो । एमाले नेता रघुजी पन्तले माओवादीले भनेजस्तो छानबिन आयोग गठन गर्न नसकिने बताउनुभयो । कांग्रेस उपसभापति रामचन्द्र पौडेलले सहमति गरेर विवादका कुरा टुंग्याउने विषयमा थप छलफल आवश्यक रहेको प्रतिक्रिया दिनुभयो ।
