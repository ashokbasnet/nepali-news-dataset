वरिष्ठ अधिवक्ता कार्की प्रेस काउन्सिलको अध्यक्ष नियुक्त

काठमाडौं, फागुन १७ - प्रेस काउन्सिल नेपालको अध्यक्षमा वरिष्ठ अधिवक्ता बोर्णबहादुर कार्की नियुक्त हुनुभएको छ । मन्त्रीपरिषदको बिहीबार बसेको बैठकले कार्कीलाई काउन्सिलको अध्यक्षमा नियुक्त गरेको हो । यसअघि नियुक्त गरिएका पूर्व न्यायाधीश अवधेश कुमार यादवका विषयमा विवाद भएपछि सरकारले काउन्सिलमा नयाँ नियुक्ति गरेको हो । 
बैठकले बुढीगण्डकी जलविद्युत आयोजनाको अध्यक्षमा लक्ष्मीप्रसाद गौतमलाई चार बर्षका लागि नियुक्त गरेको छ । बैठकले जापानले दिन लागेको १४ अर्ब ७ करोड रुपैयाँ बराबरको अनुदान रकम लिन स्वीकृती दिएको छ । तनहुँ जलविद्युत आयोजनाका लागि जापानले दिन लागेको सहयोग रकम लिन स्वीकृती दिएको हो । 
 
बैठकले महालेखा परीक्षकको कार्यालयका कर्मचारीलाई कार्यदक्षताका आधारमा प्रोत्साहन भत्ता दिने पनि निर्णय गरेको छ । 
 
बैठकले पश्चिम उच्च पहाडी गरिबी निवारण आयोजनालाइ हुम्लाबाट हटाइ जुम्लामा समावेश गर्ने निर्णय गरेको सहकारी तथा गरीबी निवारण मन्त्री एकनाथ ढकालले जानकारी दिनुभयो ।
