राष्ट्रपति र प्रधानमन्त्रीबीच भेटवार्ता

काठमाडौं, भदौ ३१ — राष्ट्रपति डा. रामवरण यादव र प्रधानमन्त्री डा. बाबुराम भट्टराईबीच शनिवार बिहान भेटवार्ता भएको छ ।

 

राष्ट्रपति भवन शितल निवासमा भएको भेटमा शान्ति प्रकृया, संविधान निर्माण तथा सरकारले घोषणा गरेको राहत प्याकेजका बारेमा छलफल भएको प्रधानमन्त्रीका प्रेस सल्लाहकार रामरिझन यादवले जानकारी दिनुभयो । आगामी सोमवार देखि हुने आफ्नो अमेरिका भ्रमणबारे समेत प्रधानमन्त्रीले राष्ट्रपतिलाई जानकारी गराउनुभएको थियो । अमेरिकाको न्यूयोर्कमा हुने ६६ औँ राष्ट्रसंघीय महासभामा सहभागी हुन प्रधानमन्त्री भट्टराई सोमवार त्यसतर्फ जाँदै हुनुहुन्छ ।

भेटमा राष्ट्रपतिले शान्ति र संविधान निर्माण प्रकृयामा भैरहेको ढिलाईप्रति चिन्ता प्रकट गर्दै विपक्षी दलहरुलाई समेत सहमतिमा लिएर काम गर्न प्रधानमन्त्रीलाई सुझाव दिनुभएको बुझिएको छ ।
