ठगी आरोपमा पक्राउ अशोक थापा नयाँ शक्तिबाट निलम्बित

काठमाडौं, वैशाख १३ - डाक्टर बाबुराम भट्टराई नेतृत्वको नयाँ शक्ति नेपालले केन्द्रीय पार्षद सदस्य अशोक थापालाई निलम्बन गरेको छ । 
थापा ५ लाख पाउण्डको चिठ्ठा परेको र त्यो चिठ्ठा लिनका लागि खर्च लाग्ने भन्दै पोखराकी एक महिलासँगबाट ७ लाख २५ हजार रुपैयाँ ठगेको आरोपमा आइतबार पक्राउ परेका थिए । नयाँ शक्ति नेपालले सोमबार विज्ञप्ती मार्फत थापालाई निलम्बित गरेको जनाएको छ । पार्टी प्रवक्ता खिमलाल देवकोटाद्वारा जारी विज्ञप्तीमा आफ्ना नेता तथा कार्यकर्ताले गल्ती गरेमा कानुनी कारवाहीको लागि प्रशासनलाई सघाउने उल्लेख छ ।
विज्ञप्तीमा भनिएको छ, ‘थापालाई चिट्ठाको नाममा ठगी गरेको भन्दै प्रहरीले पक्राउ गरेको समाचारप्रति हाम्रो ध्यानाकर्षण भएको छ, नयाँ शक्ति नेपालको अन्तरिम व्यवस्थापन तथा प्रशासन निर्देशिका, २०७२ अनुसार भ्रष्टाचार एवं ठगीजस्ता गम्भीर अपराधमा संलग्न भएको आरोपमा प्रहरीले पक्राउ गरी थुनामा राखेमा पार्टी सदस्यलगायत सम्पूर्ण जिम्मेवारीबाट स्वतः निलम्बन हुने र अदालतबाट दोषी ठहर गरी अन्तिम फैसला भएमा पार्टी सदस्यता स्वतः खारेज हुने व्यवस्था भएको स्पष्ट पार्न चाहन्छौं ।’
