काम गर्न नसके आजै सरकार छाडे हुन्छ : कोइराला

बाग्लुङ, वैशाख ११ । नेपाली कांग्रेसका नेता डा. शेखर कोइरालाले वर्तमान सरकारले लोकतन्त्र दिवससमेत नमनाएर मुलुकलाई सर्वसत्तावादतर्फ उन्मुख गराउन खोजेको आरोप लगाएका छन् ।भूपू सैनिक संघ बाग्लुङको जिल्ला अधिवेशनलाई शनिबार बाग्लुङको बरेंगमा सम्बोधन गर्दै उनले लोकतन्त्र दिवसलाई बेवास्ता गरेर वर्तमान सरकारले ०६२/६३ को जनआन्दोलनलाई उपेक्षा गरेको बताए ।उनले यसको मूल्य सरकारले चुकाउनुपर्ने चेतावनी पनि दिए ।अर्को एक प्रसंगमा डा. कोइरालाले यो सरकार इतिहासकै असफल भएको बताए ।‘हाम्रा प्रधानमन्त्री लाजै नमानी महंगी र कालोबजारी रोक्न सकिएन भन्नुहुन्छ । मन्त्रीहरूले काम गरेनन् भन्नुहुन्छ । यदि प्रधानमन्त्रीले काम गर्न नसकेको हो भने आजै सरकार छाडिदिए हुन्छ । सक्नेले सरकार चलाउँछ, मुलुकलाई बर्बादीतिर लैजाने अधिकार कसैलाई छैन’–उनले भने ।उग्रराष्ट्रवाद र उग्रमधेसवादले मुलुकलाई ध्वस्तपार्ने खतरा रहेको भन्दै उनले भारतीय चस्माले तराई–मधेसलाई नहेर्न सरकारलाई आग्रह पनि गरे ।
