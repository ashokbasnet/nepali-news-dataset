मधेसीसँग वार्ता गर्ने भन्दै उपप्रधानमन्त्री थापाको जेनेभा भ्रमण रद्द

काठमाडौं, कात्तिक १४ - उपप्रधानमन्त्री तथा परराष्ट्र मन्त्री कमल थापाले स्वीट्जरल्यान्डको जेनेभामा हुने मानवअधिकारसम्बन्धी समीक्षा बैठकमा जाने भ्रमण रद्द गर्नुभएको छ । 
आन्दोलनरत मधेसी मोर्चासँगको वार्ता जारी रहेका कारण उहाँले भ्रमण रद्द गरेको थापाका प्रेस सहयोगी मोहन श्रेष्ठले जानकारी दिनुभयो । उपप्रधानमन्त्री थापा सरकारी वार्ता टोलीका संयोजक समेत हुनुहुन्छ । 
कात्तिक १६ गतेदेखि २० गतेसम्म हुन लागेको बैठकमा मानवाधिकारको अद्यावधिक समीक्षा गरिने छ । विश्वका विभिन्न १ सय ९३ राष्ट्रको सहभागिता रहने बैठकमा परराष्ट्रमन्त्री सहभागी हुने प्रचलन छ । 
यो बैठकमा अब परराष्ट्र मन्त्रीको सट्टा नेपालको प्रतिनिधित्व गर्दै कानुन, न्याय तथा संसदीय मामिलामन्त्री अग्निप्रसाद खरेल जाने तयारी छ ।
