एमाओवादी नेतृत्व चयनका लागि आइतबार चुनाव, भट्टराई पक्षले बहिस्कार गर्ने

दीपेन्द्र कुँवर/उज्यालो । काठमाडौं जेठ १० –  एकीकृत नेकपा माओवादीको नेतृत्व चयनका लागि आइतबार हुने चुनाव बाबुराम भट्टराई पक्षले बहिस्कार गर्ने भएको छ ।
पदाधिकारी, स्थायी समिती र पोलिटब्युरो चयनका लागि हुने चुनाव बाबुराम भट्टराई पक्षले बहिस्कार गर्ने केन्द्रीय समिति बैठकमा जानकारी गराएको हो ।
भट्टराईले पक्षले भोट पनि नहाल्ने र बैठक पनि नछोड्ने घोषणा गरेको छ । शनिबारको बैठकमा नेता बाबुराम भट्टराईले आफ्नो समूहले आइतबार हुने चुनावमा भाग पनि नलिने र बैठक नछोड्ने जानकारी गराउनुभएको छ ।
आफ्नो समूहले पेश गरेको मापदण्ड अनुसार केन्द्रीय समिति नबनाएकाले पदाधिकारी, स्थायी समिति र पोलिटब्यूरोमा नबस्ने भट्टराई पक्षीय नेताले उज्यालोलाई जानकारी दिए । ‘मापदण्ड अनुसार नभएकोले हामीले चुनावमा भाग लिने कुरा भएन ।’ ती नेताले भने, ‘हामी केन्द्रीय सदस्य भएर बस्छौं ।’
१३ जनाको नोट अफ डिसेन्ट
चुनावप्रति असहमति जनाउँदै बाबुराम भट्टराई, टोपबहादुर रायमाझी, देवेन्द्र पौडेल, हिसिला यमी, नवराज सुवेदी, लीलबहादुर थापामगर, हेमराज भण्डारी, खगराज भट्ट, गंगा श्रेष्ठ, सुशील श्रीपाली, प्रभु साह, खिमलाल देवकोटा र देवी खड्काले नोट अफ डिसेन्ट लेखेको स्रोतले जनाएको छ ।
अध्यक्षसहित नौ सदस्यीय पदाधिकारी, १७ सदस्यीय स्थायी समिती र ५१ सदस्यीय पोलिटब्युरोको चयन निर्वाचित गर्न तयारी छ । १ सय ४९ जनाले नै उम्मेदवारी दिन पाउने प्रवक्ता दीनानाथ शर्माले जानकारी दिनुभयो ।
भट्टराई पक्षले बहिस्कार गरेपनि आईतवारसम्ममा नारायणकाजी श्रेष्ठ प्रकाश र पोष्टबहादुर बोगटीलाई उपाध्यक्ष, कृष्णबहादुर महरालाई महासचिव, टोपबहादुर रायमाझी, वर्षमान पुन र गिरिराजमणि पोखरेललाई सचिव तथा हिसिला यमीलाई कोषाध्यक्ष बनाएर सहमति गर्ने प्रयास पनि चलिरहेको छ ।
चुनाबको लागि नन्दकुमार प्रसाईंको संयोजकत्वमा रामनाथ मैनाली र रामनारायण बिडारी रहेको निर्वाचन समिती बनाइएको छ ।
