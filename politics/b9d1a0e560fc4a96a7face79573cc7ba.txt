माओवादीले अरु दलसंग छुट्टाछुट्टै छलफल गर्दै

काठमाडौ, बैशाख २०– संविधान लेखनका क्रममा देखिएका विवादित विषय र सहमतिको सरकार गठनबारे माओवादीले अरु मुख्य राजनीतिक दलसंग छलफल गर्ने भएको छ । बुधवार एकबजेपछि नेपाली कांग्रेस, एमाले र संयुक्त लोकतान्त्रिक मधेशी मोर्चाका शीर्ष नेतासंग माओवादीले छलफल गर्ने भएको हो ।

 

कांग्रेस र एमालेले प्रधानमन्त्रीले राजीनामा नदिएसम्म संविधान लेखन प्रकृया अगाडी बढ्न नसक्ने अडान राखेपछि माओवादीले बुधवार छुट्टाछुट्टै छलफल गर्न लागेको हो । त्यसपछि मात्रै मुख्य राजनीतिक दलका शीर्ष नेताहरुको बैठक  बस्ने माओवादी अध्यक्ष प्रचण्डको नीजि सचिवालयले जनाएको छ ।
नेपाली कांग्रेस र नेकपा एमालेले सरकार परिवर्तनको कुरा चर्काएपछि संविधान निर्माणका विवादित विषयमा सहमति जुटाउने पहल अन्यौलमा परेको छ । माओवादी र मोर्चाले भने संविधान जारी गरेपछि मात्र सरकार परिवर्तन हुनुपर्ने बताएका छन् ।  दलहरुबीच राज्यको शासकीय स्वरुप, राज्यपुनर्संंरचना लगायतका विषयमा विवाद छ ।
