माओवादीलाई अत्याउने कार्य गरेर शान्ति प्रक्रिया सफल हुँदैन : नेता नेपाल

धनकुटा, वैशाख १८ – पूर्व प्रधानमन्त्री एवं नेकपा एमालेका नेता माधवकुमार नेपालले माओवादीलाई अत्याउने कार्य गरेर शान्ति प्रक्रिया सफल नहुने बताउनुभएको छ । 
संखुवासभाको कार्यक्रममा सहभागी भएर काठमाडौं फर्किने क्रममा धनकुटाका पत्रकारसँग बिहान कुरा गर्दै उहाँले खाटा बसिसेकेको द्वन्द्वको घाउलाई कोट्याएर माओवादी अत्याउने कार्य सुरु भएकाले व्यक्तिगत रिसिईवीको आधारमा उजुरी सुन्ने काम गर्न नहुने बताउनुभयो । 
बेपत्ता छानविन आयोगले देशभरीबाटै उजुरी लिने कार्य सुरु गरेपछि माओवादीहरु अत्तालिएको बताउदै नेता नेपालले जघन्य अपराध बाहेकका घटनालाई मेलमिलापबाट टुंगो लगाउनुपर्ने बताउनुभयो । 
कांग्रेस र मधेसवादी दलका फरकफरक स्वार्थ भएकाले  राष्ट्रिय सहमतिको सरकार बनाउने हल्ला गरेपनि सजिलो नभएको नेता नेपालले बताउनुभयो । प्रदेशको राजधानीको टुंगो निर्वाचनपछि मात्रै हुने भएकाले कहाँ बनाउने भन्ने विषयमा पार्टीमा छलफल नभएको उहाँले जानकारी दिनुभयो ।
