राष्ट्रपति यादवद्वारा सार्क राष्ट्रका राष्ट्राध्यक्ष र सरकार प्रमुखको सम्मानमा रात्रिभोज

काठमाडौं, मंसिर ११ – राष्ट्रपति डा रामवरण यादवले अठारौँ सार्क शिखर सम्मेलनमा सहभागी हुन आउनुभएका सार्क सदस्य राष्ट्रका राष्ट्राध्यक्ष/सरकार प्रमुखको सम्मानमा बिहीबार रात्रिभोजको आयोजना गर्नुभयो ।
राष्ट्रपति भवन शीतल निवासमा आयोजित रात्रिभोजमा सार्कका अध्यक्ष एवं प्रधानमन्त्री सुशील कोइराला, अफगानिस्तानका राष्ट्रपति असरफ घानी, माल्दिभ्सका राष्ट्रपति अब्दुल्ला यामिन अब्दुल गैयुम, श्रीलङ्काका राष्ट्रपति महिन्द राजपक्ष, भारतका प्रधानमन्त्री नरेन्द्र मोदी, पाकिस्तानका प्रधानमन्त्री नवाज सरिफ, बङ्गलादेशका प्रधानमन्त्री शेख हसिना र भुटानका प्रधानमन्त्री छिरिङ तोब्गे सहभागी हुनुहुन्थ्यो ।
यसअघि सार्क सदस्य राष्ट्रका राष्ट्राध्यक्ष÷सरकारप्रमुख राष्ट्रपति भवन पुगेलगत्तै राष्ट्रपति डा यादवले उहाँहरूसँग सामूहिक भेटघाट गर्नाका साथै सामूहिक तस्बिर खिंचाउनुभएको थियो । सो अवसरमा सार्कलाई गतिशील तुल्याउने विषयमा केन्द्रित रहेर उहाँहरूबीच विचारविमर्श भएको राष्ट्रपति कार्यालयले जनाएको छ ।
समारोहमा शिखर सम्मेलनमा भाग लिन आउनुभएका विदेशमन्त्रीलगायत अन्य पाहुना पनि सहभागी हुनुहुन्थ्यो । सो अवसरमा उपप्रधानमन्त्रीद्वय वामदेव गौतम र प्रकाशमान सिंह, प्रथम महिला सुजाता कोइराला, राष्ट्रपतिकी छोरी अनिता, अर्थमन्त्री डा रामशरण महत, परराष्ट्रमन्त्री महेन्द्रबहादुर पाण्डे, वाणिज्य तथा आपूर्तिमन्त्री सुनिलबहादुर थापा पनि उपस्थित हुनुहुन्थ्यो ।
साथै राष्ट्रपति कार्यालयका सचिव अनुप उपाध्याय र परराष्ट्र मन्त्रालयका कामु सचिव शङ्करदास वैरागीलगायत पनि सहभागी हुनुहुन्थ्यो ।
