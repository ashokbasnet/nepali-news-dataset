‘संसदीय र कम्युनिष्ट दुबैखाले संविधान बन्न सक्दैनन्’

काठमाडौं, चैत १७ – प्रधानमन्त्री डा. बाबुराम भट्टराईले जेठ १४ भित्र नयाँ संविधान जारी गर्ने प्रतिवद्धता दोहोर्‍याउनु भएको छ । रिपोर्टस क्लबको बार्षिकोत्सवको अवसरमा शुक्रबार काठमाडौंमा भएको कार्यक्रममा भट्टराईले जेठ १४ गते भित्रै नयाँ संविधान जारी गर्ने प्रतिवद्धता दोहोर्‍याउनुभएको हो ।  

 

कार्यक्रममा प्रधानमन्त्री डा. बाबुराम भट्टराईले जेठ १४ मा सबिधान बन्ने कुरामा शंका नगर्न आग्रह गर्नुभयो । ‘संसदीय संविधान या कम्युनिष्ट संविधान दुबै बन्न सक्दैनन्’, प्रधानमन्त्रीले भन्नुभयो, ‘अब मध्यमार्गी बाटो रोज्नुको विकल्प छैन ।’ भट्टराईले संसदवादी दल र माओवादी दुबैले भनेको जस्तो संविधान बन्न सक्ने अबस्था नभएकोले अब बीचको बाटोबाट संविधान निर्माण कार्य अघि बढाउनुपर्ने बताउनुभयो ।

चैत्र मसान्त भित्र शान्ति प्रकृया टुङ्गोमा पुग्ने कुरामा शंका गर्नुको अब कुनै अर्थ नरहेको प्रधानमन्त्रीको भनाई छ । अहिले सहमती र सहकार्यको बाटो रहेको भन्दै उहाँले सहमतीकै बाटोबाट शान्ति र सबिधान टुङ्गोमा पुर्‍याउने प्रतिबद्धता जनाउनु भयो । आर्थिक सम्बृद्धि बिना लोकतन्त्र र शान्ति नरहने भन्दै प्रधानमन्त्री भट्टराईले अब आर्थिक सम्बृद्धिको बाटोमा समेत अघि बढ्नुपर्ने बताउनुभयो ।

दुई छिमेकी तिब्र आर्थिक बिकासको बाटोमा अघि बढेको भएपनि नेपालले त्यसबाट लिन सक्ने फाईदा लिन नसकेको प्रधानमन्त्री भट्टराईको भनाई छ । दुबै छिमेकी मुलुकसंग सम्तुलित सम्बन्ध राख्नुपर्ने भन्दै उहाँले नेपाल भारत र चीनकोबीचमा पर्खाल नभएर पुल बन्नुपर्ने बताउनुभयो ।
