लमजुङका गाउँपालिकाको अध्यक्ष को बन्ला ? यी हुन् सम्भावित उम्मेद्वार

श्यामशितल परियार/उज्यालो ।     
लमजुङ, चैत २४ – लमजुङमा स्थानीय तहको चुनावी सरगर्मी बढेको छ । चार नगरपालिका र चार गाउँपालिका रहेको लमजुङमा नगरपालिकाको मेयर तथा गाउँपालिकाको अध्यक्षका लागि नेताहरुले दौडधुप गरेका छन् ।
टिकटका लागि माथिल्लो नेतृत्व तहमा लविङ गरिरहेका छन् । कतिपय दलका नेता तथा कार्यकर्ताहरु चुनाव केन्द्रीत कार्यक्रममा व्यस्त हुन थालेका छन् । आफ्नो पक्षमा मत पार्न उनीहरु गाउँघर धाउन थालेका छन् । लमजुङमा रहेका विभिन्न गाउँपालिकाका अध्यक्षका आकांक्षीहरु यी हुन् । 
कोल्हो सोथार गाउँपालिका
पर्यटकीय गाउँहरुलाई समेटी निर्माण गरिएको गाउँपालिका हो, कोल्हो सोथार गाउँपालिका । गुरुङ समुदायको बाहुल्यता रहेको कोल्हो सोथार गाउँपालिकाको अध्यक्षका लागि प्रमुख तीन दल (कांग्रेस, एमाले र माओवादी केन्द्र) का नेताहरु कम्मर कसेर लागि परेका छन् ।
कोल्हो सोथार गाउँपालिकाको अध्यक्षको लागि नेपाली कांग्रेसबाट गमप्रसाद गुरुङ, खजेन्द्र गुरुङ, रघुनाथ गुरुङ, र मखनबहादुर गुरुङ लगायतको नाम चर्चामा छ । एमालेबाट प्रेम घले, नारायणबहादुर गुरुङ, मनलाल गुरुङ, सूर्य गुरुङ, जीतबहादुर गुरुङ, नन्दजंग गुरुङ, काशाीजंग गुरुङ लगायतको नाम चर्चामा छ । यस्तै, नेकपा माओवादी केन्द्रबाट डम्बर गुरुङ, सन्तोष गुरुङ, ममता गुरुङ, मोहनजंग गुरुङ लगायतको नाम चर्चामा छ । 
दूधपोखरी गाउँपालिका 
प्रायः दुर्गम गाविसहरु समेटेर बनाइएको गाउँपालिका हो, दूधपोखरी गाउँपालिका । जडीबुटीको प्रचुर सम्भावना बोकेको गाउँपालिकाको रुपमा परिचित यस गाउँपालिकामा नेतृत्वका लागि नेपाली कांग्रेसबाट छुपीमाया गुरुङ, खुशीमाया गुरुङ लगायतको नाम बढि चर्चामा छ । एमालेबाट रामहरि दवाडी, खड्गबहादुर गुरुङ, ओमबहादुर न्यौपाने, तीलकबहादुर गुरुङ, धनबहादुर गुरुङ, डिल्लीराज गुरुङ लगायतको नाम चर्चामा रहेको छ । यस्तै, माओवादी केन्द्रबाट मधु अधिकारी (गुरुङ), सतिमाया तामाङ, खेमबहादुर गुरुङ (केबी), श्रीमान गुरुङ लगायतको नाम चर्चामा छ ।  
मस्र्याङ्दी गाउँपालिका 
लमजुङमा रहेका अन्य गाउँपालिकाको तुलनामा सबैभन्दा बढी विकासको सम्भावना बोकेको गाउँपालिका हो, मस्र्याङ्दी गाउँपालिका । यहाँ अध्यक्ष पदका लागि कांग्रेस, एमाले र माओवादी केन्द्रले प्रतिस्पर्धा गर्नेछन् । नेपाली कांग्रेसबाट नरबहादुर गुरुङ, लोकनाथ घिमिरेको नाम चर्चामा छ । एमालेबाट प्रेम बस्नेत, जीतबहादुर गुरुङ, अर्जुन गुरुङ, बमबहादुर थापा, महेन्द्र थापा, नन्दराम बिक लगायतको नाम चर्चामा रहेको छ । माओवादी केन्द्रबाट अजय तामाङ, होमबहादुर बिक र कृष्ण बिकको नाम बढी चर्चामा छ । 
दोर्दी गाउँपालिका    
दोर्दी गाउँपालिका जिल्लाको पूर्वी भेगमा पर्दछ । यहाँ नेतृत्वका लागि नेपाली कांग्रेसबाट बिच्छबहादुर घले, शंकरप्रसाद अधिकारी, बुधमान गुरुङ, पशुपति अधिकारी र हरिप्रसाद अधिकारी चर्चामा छन् । एमालेबाट युवराज अधिकारी, लोका अधिकारी, रामशाली घिमिरेको चर्चा छ । यस्तै, माओवादी केन्द्रबाट चिनबहादुर गुरुङ, रामप्रसाद पौडेल, ओमबहादुर गुरुङ, रविन्द्र अधिकारी, नलुकुमारी गुरुङको नाम चर्चामा छ । 
जिल्लामा नगरपालिका र गाउँपालिका प्रमुखको लागि आकांक्षीको ओइरो नै लागेतापनि कुनै पनि पार्टीले उम्मेदवारको टुङ्गो लगाई सकेका छैनन् । यसपालीको चुनावमा जिल्लाका धेरै नागरिकले पार्टी नहेरी विकासप्रेमी, जनस्तरमा भिजेको, असल उम्मेदवारलाई मत दिने धारणा राख्दै आएका छन् ।
