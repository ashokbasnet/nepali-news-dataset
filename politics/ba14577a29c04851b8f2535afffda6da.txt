काम चलाउ सरकारका रक्षा, गृह तथा उपप्रधानमन्त्री भीम रावलको १५ निर्देशन

काठमाडौं, साउन १२ – बुधबार बसेको केन्द्रीय दैवीप्रकोप उद्दार समितिको बैठकमा गृहमन्त्रीको हैसियतले भीम रावलले सरकारका विभिन्न निकायलाई १५ वटा निर्देशन दिनुभएको छ । बाढी, पहिरो, डुबान जस्ता राष्ट्रिय समस्या सिर्जना भएको बेला सरकार फेरबदलको कुराले कुनै पनि प्रभाव नपर्ने भन्दै उहाँले सुरक्षा निकाय तथा कर्मचारीले उच्च मनोबलका साथ काम गर्न आग्रह गर्नुभयो । मन्त्री रावलले दिएका १५ निर्देशन यस्ता छन् । 
निर्देशन नं. १. 
उद्दारका लागि आवश्यक पर्ने रकम प्रधानमन्त्री दैवी प्रकोप उद्धार कोषमा माग गरौं । यसका लागि ७५ करोड जत्ति लाग्ने अनुमान गरेको छु (जो आजै निकाशा गर्ने  निर्णय गरिसकेको छ ।) उद्दारका लागि हेलिकप्टर पठाउनु पर्ने ठाउँमा पठाउने, मध्य बर्षाको समय भएकाले फेरि पनि बाढीपहिरो र डुबान हुन सक्छ । त्यसका लागि समेत मध्यनजर राखी रकम निकाशा गर्न लगाउने, उद्दार र राहत वितरणको काममा कुनै कमी हुन नदिने । 
निर्देशन नं. २. 
जहाँ जहाँ बाढी पहिरो र डुबानबाट विस्थापित भएका छन् उनीहरुलाई तत्काल कुनै न कुनै ठाउँमा सार्वजनिक आश्रय स्थल भए त्यहाँ र नभए पालको व्यवस्था गरेर भएपनि आश्रय दिने व्यवस्था मिलाउने । 
निर्देशन नं. ३.
उद्दारमा बृद्धबृद्धा, बालबालिका, गभर्वती र सुत्केरीलाई पहिलो प्राथमिकता दिने, विस्थापितमा रोग व्याधि आउन सक्ने, स्वच्छ पानीको अभावमा झाडापखाला, हैजा जस्ता महामारीजन्य रोगहरु हुनसक्ने तर्फ ध्यान दिई खाद्यन्न, सुरक्षित खानेपानी, नुन, तेलको व्यवस्था गरी अभावग्रस्त क्षेत्रमा सडक यातायातबाट वा सम्भव नभएमा हवाई यातायातबाट भए पनि पठाउने ।  
निर्देशन नं. ४ 
प्राकृतिक प्रकोपपछि रोगको महामारी फैलने सक्ने भएकाले स्वास्थ्य मन्त्रालय र स्वास्थ्य विभाग तथा मातहतका निकायहरुलाई तयारी अवस्थामा राख्ने र कहीं केही हुने वित्तिकै जिल्ला तथा क्षेत्रीय स्तरबाट स्वास्थ्य टोली परिचालन गर्ने । 
निर्देशन नं. ५ 
उद्दार र राहत वितरणको कामलाई सुव्यवस्थित बनाउनका लागि मुख्य राजमार्गमा कहीं कतै व्यवधान आएमा खुलाउने, सदरमुकाम जोड्ने र बाढीपहिरो गएको ठाउँसम्म सडक खनिसकेको र विग्रे भत्किएको भएमा स्रोत साधन परिचालन गरेर खुलाउने । हवाई यातायातमा पनि कुनै समस्या भएमा एयरपोर्टको सुधार गर्ने तथा इन्धन आपूर्ति व्यवस्थापनमा ध्यान दिने । 
निर्देशन नं. ६.
सरकारी तथा निजी क्षेत्रबाट सञ्चालित सन्चार माध्यमसँग समन्वय गरी यथार्थपरक सूचना र जानकारी सम्प्रेषण गर्ने । संकटको बेलामा यथार्थ सुचनाबाट पीडितले समयमै उद्धार र राहत प्राप्त गर्ने सम्भावना रहन्छ । 
निर्देशन नं. ७. 
यस्तै बेला कहिलेकाँही सुरक्षा प्रणालीमा संकट खडा हुन्छ । नागरिक आक्रोशित हुन्छन् भने कतिपय मानिसहरु भय सिर्जना गर्न तल्लीन हुन्छन् । आन्तरिक परिस्थिति धमिलिएको बेला अवान्छित गतिविधि हुन सक्ने भएकाले बाढी पहिरो र डुबान क्षेत्रमा सुरक्षा निकायले विशेष सचेत र सतर्क रहने । 
निर्देशन नं. ८. 
राहत र उद्दारका लागि कहाँ कसरी सम्पर्क गर्न सक्छन् भनेर केन्द्रमा टोल फ्रि नम्बरको व्यवस्था गर्ने । यस्तो नम्बरबाट कहाँबाट कसरी राहत, उद्दार पाउन सकिन्छ भनेर पीडितले सोधेमा जानकारी प्रदान गर्ने । 
निर्देशन नं. ९.
जल तथा मौसम विज्ञान विभागले आज यस क्षेत्रमा यस्तो हुदैछ भनेर त भनेको हुन्छ तर बृहत्तर क्षेत्रमा नभई विशिष्टीकृत रुपमा यही जिल्ला वा ठाउँमा यस्तो हुनसक्छ भनेर एकीन गरेर भन्न सके सम्भावित क्षति न्यूनीकरण गर्न सकिन्छ । 
निर्देशन नं.१०. 
सीमानामा बनाएका संरचनाका कारण डुबान भएका कुराहरु पनि आईरहेका छन् । यही बेला हो छिमेकी सँग कुरा गर्ने । यस्तो बेला ध्यानाकर्षण पनि हुन सक्छ । यसका लागि मन्त्रालय वा विभागले छिमेकी देश भारतको विभिन्न निकायसँग कुरा गर्दा हुन्छ । उनीहरुले खडा गरेको संरचनाले कहाँ कहाँ व्यवधान खडा गरेको छ ? भारतसँग पनि कुरा गर्ने द्धिपक्षीय प्रणाली पनि छ । 
निर्देशन नं.११. 
बाढी, डुबान र भीषण बर्षासँग सम्बन्धित विपदमा एकीकृत ढंगबाट काम गर्ने । प्रकोपग्रस्त क्षेत्रमा शिक्षा र स्वास्थ्यको सवालमा कतै अवरुद्ध भएको छ भने अस्थायी तरिकाले भए पनि वैकल्पिक व्यवस्था गर्ने । 
निर्देशन नं. १२. 
भू –उपयोग नीतिलाई प्रभावकारी ढंगबाट व्यवहारमा रुपान्तरण गर्ने । भूउपयोग नीति कार्यान्वयन गर्ने हो भने बाढी पहिरोको चपेटामा परेको, खोलाले घर बगाएको खबर त्यत्ति धेरै सुन्नुपर्दैन । धनजनको क्षति कम हुन्छ । हाम्रो देशमा यो ठूलै समस्या छ  । 
निर्देशन नं. १३. 
यो समयमा एक ठाउँबाट अर्को ठाउँमा कर्मचारी स्थानान्तर गर्ने काम गर्दै नगरुँ । कर्मचारी जो जो जिम्मेवारीमा खटिएका छन् । जहाँ जहाँ छन् त्यही रहन दिउँ ।  यदि कसैलाई स्थानान्तर नगरी नहुने छ भने त्यस्ता ठाउँमा माथिल्ला निकायबाट अनुमति लिएर मात्र गरौं, नगरी नहुने ठाउँमा बाहेक काज सरुवा गर्ने एक ठाउँबाट अर्को ठाउँमा पठाउने काम गर्दै नगरुँ । किनभने एक ठाउँमा परिचित भईसकेका व्यक्ति, समस्या आएको बेला झट्ट जाँदा उसलाई त्यहाँ जाँदा गाह्रो पनि हुन्छ । 
निर्देशन नं. १४. 
बाढीपहिरो र डुबानबाट धानखेती, माछापोखरी, पशुपंक्षीको क्षति भयो भन्दै क्षतिपूर्ति माग गर्ने समस्या आउँछ । हामीले समयमा नीतिगत निर्देशन दिन नसक्दा यसले शान्ति सुरक्षामा समेत खलल ल्याउँछ । त्यसैले अहिले नै भनौं, प्रहरीको सर्जमिन मुचुल्का उठाएर र सनाखत गरेर जिल्ला प्रशासनमा जानकारी गराई अभिलेख राख्ने र राहतका लागि जिल्ला प्रशासन कार्यालयले मूल्यांकन गरेर पठाउन निर्देशन दिने । 
निर्देशन नं.१५. 
अन्त्यमा सरकारमा चाहे म हुँ चाहे अरु कोही ? देशलाई अप्ठ्यारो परेको बेला जानेवाला मन्त्रीले पनि एक मिनेट अगाडिसम्म काम गर्नुपर्छ । आउनेले पनि आउने वित्तिकै काम गर्छ । त्यसमा हाम्रो प्रशासनले चौबीसै घण्टा काम गर्नुपर्छ । त्यसकारण प्रशासन, सुरक्षा निकाय सबैले अब को मन्त्री आउँछ ? प्रधानमन्त्री कहिले आउँछ ? भनेर काममा सुस्तता नल्याउनुहोला । यो प्रक्रियागत कुरा हो आउँदै गर्छ । सरकार परिवर्तनको कुराले कुनै पनि काम प्रभावित नहोस्। 
बैठकमा नेपाली सेना, सशस्त्र प्रहरी बल, नेपाल प्रहरीका प्रमुख, मुख्य सचिव, विभिन्न मन्त्रालयका सचिव तथा सहसचिव, विभिन्न विभागका महानिर्देशक तथा उप महानिर्देशकको उपस्थिति थियो ।
