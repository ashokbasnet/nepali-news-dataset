मन्त्रिपरिषद विस्तारको तयारी, एमालेबाट को को बन्दैछन् मन्त्री ?

काठमाडौं, कात्तिक १५ – प्रधानमन्त्री केपी शर्मा ओलीले आइतबार मन्त्रिपरिषद विस्तार गर्दै हुनुहुन्छ । आफ्नो नेतृत्वको सरकार गठन भएको २१ दिनपछि प्रधानमन्त्री ओलीले मन्त्रिपरिषदलाई विस्तार गर्न लाग्नुभएको हो । 
गएको असोज २४ गते प्रधानमन्त्री बन्नु भएका ओलीले सत्तासाझेदार एकीकृत माओवादी, राप्रपा नेपाल तथा फोरम लोकतान्त्रिकका तर्फबाट केहीलाई जिम्मेवारी सहित त केहीलाई बिना विभागीय मन्त्रीको रुपमा सरकारमा मन्त्रिपरिषद्मा सामेल गराउनु भएको थियो । आफ्नै पाटी एमालेका तर्फबाट भने मन्त्री छान्न उहाँलाई कठिन भएको थियो । 
तर आइतबार एमालेका तर्फबाट उपप्रधानमन्त्री सहितका विभिन्न मन्त्रालयको जिम्मेवारी सहित नेताहरु मन्त्रिपरिषद्मा सामेल गराउने तयारीमा प्रधानमन्त्री ओली रहनुभएको छ । राष्ट्रपति र उपराष्ट्रपतिको निर्वाचन सकिएपछि प्रधानमन्त्री ओलीले सरकार विस्तार गर्न लाग्नुभएको हो । 
पार्टीको समग्र पक्षलाई मिलाएर मन्त्रिपरिषद विस्तार हुने एमाले नेताहरुले बताएका छन् । मन्त्रिपरिषद्मा पठाउने नेताहरुको नाम टुंगो लगाउन शनिबार बेलुका प्रधानमन्त्री निवास बालुवाटरमा एमालेका शीर्ष नेताहरुको बैठक बसेको थियो । 
बैठकमा सरकारमा सहभागी हुने नेताको नामबारे ठोस सहमति नजुटेपनि मोटामोटी सहमति भएको शीर्ष नेताले बताएका छन् । यस विषयमा आइतबार शीर्ष नेताबीच फेरि छलफल हुने र आइतबार नै मन्त्रिपरिषद् विस्तार गर्ने तयारी छ । 
को को हुँदैछन् एमालेबाट मन्त्री ? 
एमालेले आफ्नो भागमा परेका १० वटा मन्त्रालयमा कसकसलाई कुन कुन मन्त्रालयमा जिम्मेवारी दिने भन्नेमा छलफल गरेको छ । अहिलेसम्मको छलफल अनुसार उपाध्यक्ष भीम रावलले उपप्रधानमन्त्री सहित रक्षामन्त्रीको जिम्मेवारी पाउने लगभग पक्का जस्तै भएको स्रोतले जनाएको छ । यस्तै उपमहासचिव विष्णु पौडेललाई अर्थ मन्त्रालयको जिम्मेवारी दिने तयारी छ । 
एमालेका तर्फबाट श्रीमाया थकाली, पशुपति चौलागाईं, रविन्द्र अधिकारी, भानुभक्त ढकाल, आनन्द पोखरेल, प्रेम आले, शत्रुघन महतो, यज्ञराज सुनुवार, बैजनाथ चौधरीसहितका नेतालाई मन्त्री हुने चर्चा छ । तर उनीहरुलाई कुन कुन मन्त्रालयको जिम्मेवारी दिने भन्नेमा भने अझै सहमति नजुटेको नेताहरुले बताएका छन् ।
एमालेको भागमा रक्षा र अर्थसहित सूचना तथा सञ्चार, संघीय मामिला एवं स्थानीय विकास, स्वास्थ्य, सहरी विकास र संस्कृती, पर्यटन तथा नागरिक उड्डयन मन्त्रालय परेको छ ।
