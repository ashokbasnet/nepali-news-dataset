११ प्रदेश बनाउने सहमतिको औचित्य समाप्तः प्रचण्ड

काठमाडौं, जेठ ६ – एकीकृत नेकपा माओवादीका अध्यक्ष पुष्पकमल दाहाल प्रचण्डले ११ प्रदेश बनाउने सहमतिको औचित्य सकिएको बताउनुभएको छ । शनिबार काठमाडौंमा  भएको एक कार्यक्रममा उहाँले सरकारमै सहभागी दलले बिरोध गरेको अवस्थामा नयाँ सहमति जरुरी रहेको बताउनुभएको हो ।

 

‘११ प्रदेश बनाउने सहमतिको औचित्य सकिएको छ’, प्रचण्डले भन्नुभयो, ‘अब ६ देखि १४ प्रदेशको बीचमा पहिचान सहितको संघीयतामा सहमति खोज्नुपर्छ ।’ आफू संयोजक रहेको विवाद समाधान उपसमितिको बैठकमा नयाँ सहमतिको प्रस्ताव लैजाने प्रचण्डले जानकारी दिनुभयो । नयाँ प्रस्तावमा दलहरुबीच सहमति हुने पनि उहाँले दावी गर्नुभयो ।

एकीकृत नेकपा माओवादी, नेपाली काँग्रेस र नेकपा एमालेबीच ११ प्रदेशमा भएको सहमतिको मधेसी मोर्चा लगायतले बिरोध गरिरहेको बेला प्रचण्डको यो भनाई बाहिर आएको हो ।

यसअघि मोर्चा र अरु मधेसी घटकसित प्रधानमन्त्री डाक्टर बाबुराम भट्टराई र माओवादी अध्यक्ष प्रचण्डले ११ प्रदेशको सहमतिमा सोच्न सकिने बताएपनि प्रष्ट कुरा बाहिर आएको थिएन । कांग्रेस र एमालेले भने ११ प्रदेशको सहमति बिपरीत जान नसकिने बताइरहेका छन् ।
