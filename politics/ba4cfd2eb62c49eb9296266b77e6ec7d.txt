माग पूरा गराउन मोर्चाको एकपछि अर्को शर्त

प्रकाश ढकाल/उज्यालो । 
काठमाडौं, भदौ १३ – मधेस आन्दोलनप्रति तुलनात्मक रुपमा लचक देखिएका पुष्पकमल दाहालको नेतृत्वमा सरकार बनेपछि मधेसी मोर्चाको आन्दोलन औपचारिक रुपमै टुंगिने धेरैको अनुमान थियो । 
कांग्रेस माओवादीसँग तीन बुँदे सहमति गर्दै प्रधानमन्त्रीमा दाहाललाई मतदान गरेका आन्दोलनरत दलले औपचारिक रुपमै आन्दोलन छाडेर सरकारमा समेत सहभागी हुने अपेक्षा गरिएको थियो । तर, मोर्चा सरकारमा सहभागी हुने सम्भावना सकिएको छ । आन्दोलनकारीको शर्तमाथिको शर्तले तत्काल समस्या समाधान नहुने संकेत देखिन थालेको छ । सरकार गठन भएदेखि तीन बुँदे सहमतिअनुसार सरकारले मोर्चाका माग पूरा गर्ने कोसिस गरे पनि मोर्चाले एकपछि अर्को शर्त राख्दा समस्याको समाधान जटिल बन्दै गएको छ । अघिल्लो सरकारले नै मृतकका परिवारलाई १० लाख दिने निर्णय गरे पनि मोर्चाको माग बमोजिम दाहाल प्रधानमन्त्री भएपछि फेरि दलमार्फत १० लाख दिने निर्णय सरकारले गर्‍यो । सरकारले पैसा पठाइसके पनि नपाएको भन्दै मोर्चाले सरकारलाई दबाब दिएको छ । आन्दोलनमा मारिएका थप ११ जनालाई सहिद घोषणा गर्दै ५२ जना पुर्‍याइएको छ ।
तर, पनि मोर्चाले भारतीय नागरिकसहित अझ थप १६ जनालाई सहिद घोषणा गर्न दबाब दिइरहेको छ । सुरुमा आन्दोलनका क्रममा पक्राउ परेका तीन सय ९५ जनालाई रिहा गर्न सूची बुझाएको मोर्चाले अहिले फेरि विभिन्न अपराधमा संलग्नसमेत को नाम थपेर एक हजार जनालाई छुटाउन माग गरेको छ । त्यस्तै घाइतेको उपचारका लागि अघिल्लो सरकारले नै ३० लाख दिइसके पनि मोर्चाले उपचार खर्च अपुग भएको भन्दै थप २ करोड माग गरेको छ । तीन बुँदे सहमति हुँदा भएको अनऔपचारिक सहमतिअनुसार आफूहरुले माग राखेको संघीय समाजावादी फोरम नेपालका नेता शिवजी यादवको दाबी छ । 
सामान्य काममै अल्झिएका सरकार र आन्दोलनरत पक्ष मुख्य विषय संविधान संशोधन बारे छलफलनै गर्न भ्याएका छैनन् । संविधान संशोधन जस्तो राजनीतिक र प्राविधि रुपले जटिल विषयमा कुनै तयारी नहुनु आश्चर्य जनक छ । अझ मुख्य कुरा त संविधान संशोधनका लागि प्रमुख प्रतिपक्षी दल एमालेलाई विश्वासमा लिनुपर्ने हुन्छ । जसका लागि आफू तयार नभएको एमालेले पटकपटक दोहोर्‍याउँदै आएको छ । कांग्रेस सभापति शेरबहादुर देउवा र विपक्षी एमालेका अध्यक्ष केपी ओली देश बाहिर भएकाले संविधान संशोधनको विषयमा छलफल हुन नसकेको माओवादी नेता अग्नि सापकोटाको दाबी छ । 
ओली र देउवा फर्के लगत्तै संविधान संशोधनका लागि ठोस पहल हुने सापकोटाले बताउनुभयो । तीन बुँदे सहमतिअनुसार मोर्चामा आबद्ध दल दाहाल नेतृत्वको सरकारमै सहभागी हुने बताइएको थियो । तर, अब त्यो सम्भावना सकिएको छ । माग पूरा गर्न सरकारले गम्भिरता देखाए पनि मोर्चाले सानातिना विषयमा किचलो गर्दै संविधान संशोधनको विषय ओझेलमा पर्दै गएको छ । जसका कारण मधेसी मोर्चाले तत्काल समस्याको पूर्ण समाधान नचाहेको हो कि भन्ने चर्चा सत्ता रुढ दलभित्र चल्न थालेको छ ।
