पोखराको पृथ्बीनारायण क्याम्पसमा भाँडियो स्ववियु निर्वाचन, अरु ५ क्यापसमा हुँदै

पोखरा, फागुन १८ – पोखराको पृथ्बीनारायण क्याम्पसमा तोकिएको समयमा स्वतन्त्र विद्यार्थी युनियन (स्ववियु) निर्वाचन नहुने भएको छ । मनोनयन दर्तापछि अन्तिम समयमा आएर निर्वाचन भाँडिएको हो । 
फागुन १४ गते राति अज्ञात समूहले क्याम्पसको विज्ञान संकायको प्रशासनिक भवन तोडफोड गरी विद्यार्थी परिचय पत्र चोरी गरेपछि निर्वाचन विथोलिएको हो । माओवादी केन्द्र निकट अखिल क्रान्तिकारीले झण्डै साढे चार सय परिचयपत्र चोरी गरेको आरोप लगाउँदै निर्वाचन समितिको सचिवालयमा ताला लगाएपछि निर्वाचन सम्बन्धि अन्य कुनै प्रक्रिया अघि बढ्न सकेको छैन ।
पोखराको अन्य ५ वटा क्याम्पसमा भने स्ववियु निर्वाचन हुँदैछ । पोखरामा ६ वटा क्याम्पसमा निर्वाचन तयारी भए पनि तालाबन्दीका कारण धेरै विद्यार्थी भएको पृथ्वीनारायण क्याम्पसमा भने चुनाव रोकिएको हो । पोखराको पश्चिमाञ्चल ईन्जिनियरिङ क्याम्पस, नर्सिङ क्याम्पस, वनविज्ञान अध्ययन संस्थान, जनप्रिय क्याम्पस र विन्दवासिनी संस्कृत विद्यापीठमा निर्वाचन हुँदैछ । निर्वाचनको सुरक्षार्थ ठाउँठाउँमा सुरक्षाकर्मी परिचालित छन् ।
