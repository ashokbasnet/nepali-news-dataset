एमाओवादीका राम कार्कीले कांग्रेसका प्रदीप गिरीलाई दिवंगतको सूचीमा राखेपछि

काठमाडौं, पुस १४ – सोमबार पनि संविधानसभाको बैठकमा संवैधानिक राजनीतिक संवाद तथा सहमति समितिको प्रतिवेदनमाथि छलफल भयो । अघिल्ला दिनको बैठकमा भन्दा सोमबार माहोल केही रमाइलो बन्यो ।
एकीकृत नेकपा माओवादीका सभासद सुरेन्द्रकुमार कार्की (राम कार्की)ले संघीयताको बारेमा कांग्रेसले संकिर्ण धारणा राखेको भन्दै बोल्न सुरु गर्नुभयो ।
‘संघीयतामा विश्वास गर्ने बीपी कोइराला, भीमबहादुर तामाङ लगायतका नेताहरु हुनुहुन्न, दिवंगत भैसक्नुभयो’ भन्दै कार्कीले अगाडि भन्नुभयो, ‘प्रदीप गिरी जी पनि हुनुहुन्न क्यारे, ढुण्डीराज शास्त्री पनि हुनुहुन्न ।’ एमाओवादी सभासद कार्कीले दिवंगत नेताहरुको सूचीमा गिरी र शास्त्रीको नाम समेत समावेश गरेपछि अरु सभासद एकछिन जिल्ल परे ।
नेता गिरी पनि त्यहीँ हुनुहुन्थ्यो । एमाओवादी सभासद कार्कीले बोलेपछि गिरीले नियमापत्ती जनाउनुभयो । ‘पूर्ववक्ता माननीय जीले मलाई पनि दिवंगत नेताको सूचीमा राख्नुभयो, म संविधानसभालाई जानकारी गराउन चाहन्छु कि म जिउँदै छु’ गिरीले यसो भनेपछि एकछिन हाँसो गुञ्जियो ।
तर सभासद कार्कीले भने आफ्नो अभिव्यक्ति त्यस्तो नभएको जिकिर गर्नुभयो । ‘गिरी जी प्रायः बैठकमा आउनुहुन्नथियो, मैले आज पनि उहाँ आउनुभएको छैन होला भनेर प्रदिप गिरी जी पनि हुनुहुन्न भनेको थिएँ’ उज्यालो अनलाइनको जिज्ञासामा सभासद कार्कीले भन्नुभयो, ‘विपी कोइराला र भीमबहादुर तामाङ दिवंगत भैसक्नुभयो ।
ढुण्डीराज शास्त्री पनि अहिले कांग्रेसमा हुनुहुन्न, अनि प्रदिप गिरी पनि अहिले यहाँ हुनुहुन्न भनेको थिएँ ।’ तर कार्कीले जे भनेपनि नेता गिरी र अरु सभासदले सुन्दा भने गिरीको अभिव्यक्तिमा सबै नेतालाई दिवंगतको सूचीमा राखेजस्तो बुझिन्थ्यो ।
