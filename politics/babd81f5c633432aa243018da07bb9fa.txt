सीमामा बस्ने नेपालीले सीमाको रक्षा गरेका छन् : मन्त्री खाँण

कैलाली, माघ ८ – रक्षामन्त्री बालकृष्ण खाँणले उत्तरी र दक्षिणी सीमा क्षेत्रमा नेपालीले सीमाको रक्षा गरेर बसेको बताउनुभएको छ । धनगढीको एक कार्यक्रममा बोल्दै भन्नुभयो ‘रक्षामन्त्री खाँणले सबै नेपाली राष्ट्रवादी हुन्, कसैले कसैलाई होच्याउने काम गर्नु हुँदैन ।’ 
उहाँले भन्नुभयो – ‘नेपालमा चीन र भारत विरोधी गतिविधि हुन दिनुहुँदैन, त्यसैमा नेपालको सुरक्षा र राष्ट्रहित छ ।’ 
राज्यशक्तिको स्रोत नेपाली जनता भएकाले कुनै निरंकुुशता वा तानाशाही व्यवस्था फर्किएर आउन नसक्ने सुनिश्चितता नेपालको संविधानले गरेको उहाँले उल्लेख गर्नुभयो । 
जनतामा निहीत सार्वभौमसत्ता, राष्ट्रिय स्वाधीनता, भू–अखण्डता, राष्ट्रिय स्वतन्त्रता र राष्ट्रिय एकतालाई कसैले बदल्न नसक्ने संविधानको अपरिवर्तनीय व्यवस्था रहेको उल्लेख गर्दै उहाँले यी बाहेकका अरु धेरै कुरा बदल्न सकिने बताउनुभयो । – रासस
