कांग्रेस नेता बम मृत अबस्थामा फेला

डोटी, कात्तिक २५ – नेपाली कांग्रेसका नेता उपेन्द्र बम जिल्लाको सिमचौर गाविसको दानेछहरामा आइतवार साँझ मृत अबस्थामा भेटिनुभएको छ । कात्तिक १९ गते भाइटीका लगाउन सिमचौरको खुल्लेमारा गएका बम ६ दिनपछि मृत अवस्थामा भेटिनुभएको हो ।
६ दिनसम्म नफर्किएपछि उहाँको खोजी सुरु भएको थियो । उहाँको शब दानेछहराको बाटो भन्दा  करिब १ सय ५० मिटर तल भेटिएको खोजीमा संलग्न भेष बमले जानकारी दिनुभयो ।
सिमचौर गाबिस ६ छिडिखानका वासिन्दा ६० वर्षका बम लामो समयदेखि कैलालीमा बस्दै आउनुभएको थियो । नेपाली कांग्रेस डोटी क्षेत्र नंम्बर २ को चुनाबी अभियानमा सहभागी हुँदै आएका बम तिहार मान्न जाने भन्दै अभियान टोलीबाट छुट्टिनुभएको कांग्रेसको प्रचार प्रसार समितिले जानकारी दिएको छ ।
मृतकका आफन्तले राजनैतिक प्रतिसोधका कारण बिपक्षीहरुले हत्या गरेको आरोप लगाएका छन् । घटनाको छानवीनका लागी इलाका प्रहरी कार्यालय चवराचौतारको प्रहरी टोली घटनास्थल तर्फ गएको छ ।
कांग्रेसका जिल्ला सभापति वीरबहादुर बलायरले घटना रहस्यमय र शंकास्पद भएकाले छानवीन गर्न माग गर्नुभएको छ । कांग्रेस क्षेत्र नंम्बर २ का उम्मेदवार योगेन्द्र शाहीले सत्य तथ्य छानवीन गरी दोषीलाई कारवाही गर्न माग गर्न माग गर्नुभएको छ ।
