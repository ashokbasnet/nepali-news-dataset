वैद्य दरबारीयासित मिले : मन्त्री रायमाझी

काठमाडौं, २७ चैत - स्थानीय विकासमन्त्री एवं एकीकृत नेकपा माओवादी स्थायी समिति सदस्य टोपबहादुर रायामाझीले मोहन वैद्य किरण दरबारीयासँग मिलेको आरोप लगाउनुभएको छ । संघीयता बिरोधी कित्तामा उभिएका मोहनबिक्रम सिंह, चित्रबहादुर केसी, कमल थापा र वैद्यहरुको धार दरबारियासंग मिलिरहेको रायमाझीको दावी छ ।

 

रिपोर्टर्स क्लवले काठमाडौंमा गरेको साक्षात्कारमा रायमाझीले भन्नुभयो ‘संघीयताका बिरोधीहरु अहिले जातीय आधारमा राज्य पुनसंरचना गर्नुपर्छ भन्दैछन्, त्यो कदापी पुरा हुँदैन ।’ पछिल्लो समय वैद्यको सम्बन्ध दरबारियाहरुसंग मेल खाएको दलिल प्रस्तुत गर्दै रायमाझीले भन्नुभयो ‘किरणजीहरुले बाहिर जे देखाएपनि भित्री रुपमा भने संघीयता बिरोधी हुन ।’ सिंह, केसी, थापा र बैद्यजीहरुको जनआन्दोलन, संघियता र शान्ति प्रक्रियामा कुनैं भूमिका र योगदान नैं नरहेको उहाँले बताउनुभयो । ‘उनीहरुको कदम दरबारिया,प्रतिक्रान्तिकारी, प्रतिक्रियाबादी र घातक छ ।’ उहाँले भन्नुभयो ।
‘एक साता भित्र शिबिर खाली हुन्छ, लडाकु सेना मातहत आउँछन र हतियार राज्यले लिन्छ र शान्ति प्रकृया निष्कर्षमा पुग्छ’ उहाँले भन्नुभयो ‘त्यसपछि डा. बाबुराम भट्टराईकै नेतृत्वमा बन्ने राष्ट्रिय सहमतिको सरकारमा कांग्रेस र एमाले पनि आउछन् ।’
