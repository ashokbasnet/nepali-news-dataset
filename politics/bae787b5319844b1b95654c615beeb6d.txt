एमाओवादी संविधान निर्माणमा बाधक बन्यो : पौडेल

भक्तपुर, कात्तिक ६ – नेपाली कांग्रेसका उपसभापति रामचन्द्र पौडेलले एकीकृत नेकपा माओवादीले संविधान निर्माण गर्न अप्ठ्यारो पारेको बताउनु भएको छ ।
भक्तपुरको सानोठिमी खेल मैदानमा बिहीबार मध्यपुर युथ एशोसियसनले आयोजना गरेको मैत्रीपूर्ण फुटबल तथा सानोथिमी खेल मैदानको उद्घाटन गर्दै उहाँले एमाओवादी संविधान निर्माणको बाधक भएको बताउनुभयो ।
उहाँले भन्नुभयो ‘सहमतीबाट संविधान निर्माण गर्नुपर्छ भन्छन्, हुन्छ सहमती गरेर संविधान निर्माण गरौ न त भन्दा पनि सहमती गर्दैनन्, सहमति वा बहुमतबाट अगाडी बढौन त भन्दा पनि दुबैमा सहमति गर्दैनन्, अहिले पनि उनीहरुले नै संविधान बन्न गाह्रो पारिदिएका छन् ।’
जातजाति, पहिचानका नाममा नागरिक बिचको अहिलेसम्मको एकता र सद्भाव भड्काएर देश टुक्र्याउने प्रयास गरेको बताउँदै उहाँले भन्नुभयो ‘नेपाल विभिन्न जातका फूलहरुबाट बनेको एउटै माला हो, अहिले यो मालालाई चुडाल्ने प्रयास भैरहेको छ ।’ उहाँले कांग्रेसको लडाई लोकतन्त्रका लागि भएकाले लोकतन्त्र संस्थागत नभएसम्म लडिरहने  बताउनुभयो ।
