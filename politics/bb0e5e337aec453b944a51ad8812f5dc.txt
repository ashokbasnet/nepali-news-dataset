कांग्रेस–एमाले पहिचान सहितको संविधान बनाउने पक्षमा नरहेको एमाओवादीको निष्कर्ष

काठमाडौं, पुस १४ – एकीकृत नेकपा माओवादीले नेपाली कांग्रेस र नेकपा एमाले सहमतिका आधारमा संविधान बनाउने पक्षमा नरहेको निष्कर्ष निकाल्दै पहिचानसहितको संविधान बनाउनका लागि आन्दोलन गर्ने निर्णय गरेको छ ।
एमाओवादीको सोमबार पार्टी मुख्यालयमा बसेको केन्द्रीय समितिको बैठकले नागरिकको बीचमा जानुको विकल्प नभएको ठहर गरि आन्दोलनलाई व्यवस्थित बनाउन केन्द्र र जिल्लास्तरमा आन्दोलन परिचालन समिति गठन गर्ने निर्णय गरेको छ । बैठकले दुई तिहाइको धम्की दिए पनि कांग्रेस र एमाले आफ्नो दललाई दोषी देखाएर संविधान नबनाइ सत्ता लम्ब्याउने षड्यन्त्रमा लागेको निष्कर्ष निकालेको छ ।
संविधानका विवादित विषयमा सहमति नहोस् भनेरै कांग्रेसले राज्यको शासकीय स्वरुप र एमालेले संघीयताको विषयमा लचकता नअपनाएको ठहर गरि बैठकले केन्द्रमा केन्द्रीय आन्दोलन परिचालन समिति र जिल्लामा जिल्ला आन्दोलन परिचालन तथा समन्य समिति गठन गर्ने निर्णय गरेको पार्टी प्रवत्ता दिनानाथ शर्माले जानकारी दिनुभयो ।
बैठकमा पार्टी अध्यक्ष पुष्पकमल दाहालले कांग्रेस र एमाले संविधानका विवादित विषयमा सहमति होस भन्ने पक्षमा नरहेको बताएपछि केन्द्रीय सदस्यले सहमति नहुने अवस्थामा आफ्ना कुरा अब नागरिकको बीचमा लिएर जानुपर्ने धारणा राखेका थिए ।
बैठकमा सोमबार २० जना सदस्यले आआफ्नो धारणा राखेकामा सबैले राज्यको शासकीय स्वरुपमा कार्यकारी राष्ट्रपतिको अडान नछाड्न नेतृत्वलाई सुझाव दिएका छन् । केन्द्रीय सदस्यले संसदीय प्रणालीले शासन व्यवस्था अस्थीर हुने भन्दै कार्यकारी राष्ट्रपति र १० प्रदेशको अडान नछोड्न नेतृत्वलाई सुझाव दिएको  प्रवक्ता शर्माले जानकारी दिनुभयो ।
केन्द्रीय सदस्यले बोल्ने पालो नसकिए पनि बैठक भने एक महिनाका लागि स्थगित गरिएको छ । संविधानसभाभित्र र बाहिर रहेका अन्य २९ दलसँग मिलेर आमहड्तालसहितका आन्दोलनका कार्यक्रम सार्वजनिक गरिएका कारण आन्दोलनलाई सफल तुल्याउनका लागि बैठक माघ १५ गतेसम्मका लागि स्थगित गरिएको एमाओवादीले बताएको छ ।
