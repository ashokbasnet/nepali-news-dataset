​ललितपुर महानगरमा अब मेयर पनि चुनिए, यस्तो छ मतदाताको अपेक्षा

मुना श्रेष्ठ/उज्यालो
काठमाडौं, जेठ १० – ललितपुर महानगरपालिकाको मतगणना सकिएको छ । एमालेलाई झिनो मतले हराउँदै मेयरमा कांग्रेसका चिरिबाबु महर्जन विजयी हुनुभएको छ । अब जनप्रतिनिधि चयन भैसकेपछि यहाँका मतदाताले धेरै अपेक्षा गरेका छन् । ‘२० वर्षसम्म स्थानीय तहमा जनप्रतिनिधि विना नै काम भयो, सानो कामका लागि पनि जिल्ला धाउनुको विकल्प थिएन अब त आफैंले चुनेको जनप्रतिनिधि आएका छन् अब त त्यसरी धाउनु नपर्ला, टोलको विकास पनि हुन्छ होला’ मतगणनास्थल बाहिर भेटिएका ललितपुर बुङमतीका भाजुरत्न शाक्यले भन्नुभयो । उहाँलाई आफ्नै वडामा पनि त्यति धेरै विकास भएको छ भन्ने लाग्दैन । न खानेपानीको व्यवस्था, न सफा र चिटिक्क परेका फराकिलो बाटो । न त व्यवस्थित आवस न त सार्वजनिक शौचालयको व्यवस्था । तर पनि सरकारले उपमहानगरपालिकाबाट महानगरपालिका बनाएको छ । शाक्यलाई पनि लाग्छ, बुङमतीका भौतिक संरचना र विकास हेर्ने हो भने यो कसरी महानगर भयो भनेर । ‘बुङमतीलाई हेर्ने हो भने यो महानगर बनाउन लायक त छैन तर सरकारले महानगर घोषणा नै गरिसकेको अवस्थामा अब आउने प्रतिनिधिले विकास निर्माणमा विशेष योगदान दिए हुन्थ्यो’ उहाँले भन्नुभयो । जनप्रतिनिधिले महानगरलाई महानगर बनाउनका लागि हरेक टोल, वडाको विकास निर्माणका कामलाई विशेष प्राथमिकता दिनुपर्ने र शिक्षा स्वास्थय जस्ता आधारभूत आवश्यकतामा जोड दिनुपर्ने उहाँको बुझाई छ । उहाँलाई पानी पर्दा हिलो हुने र घाम लाग्दा धुलो उड्ने बाटोमा पिच भएर सफा राख्न सके पनि महानगर जस्तो देखिन्छ कि भन्ने लाग्छ । जावलाखेल एकान्तकुनाका रत्नबहादुर श्रेष्ठलाई नयाँ जनप्रतिनिधिले आफ्नो भलो भन्दा पनि नागरिकको भलो गर्दिए हुन्थ्यो भन्ने लाग्छ । नागरिकका बारेमा सोचिदिए पुग्छ जस्तो लाग्छ । ‘भूकम्पले भत्किएका घर र पीडितलाई राहतको उचित व्यवस्था गर्नुपर्छ’ उहाँले भन्नुभयो ‘कमसेकम भूकम्पले भत्किएका घर बनाएर बस्न मिल्ने बनाएदिए पीडित जस्ताको टहरा र पालमा बस्नुपर्ने थिएन ।’ ‘यो २० वर्षको अवधीमा स्थानीय तहबाट पाईने सुविधा लगभग अवरुद्ध जस्तै भयो’ ललितपुरका पुरुषोत्तम श्रेष्ठले भन्नुभयो ‘अब यस्तो समस्या नआए हुन्थ्यो ।’ उहाँका अनुसार यो अवधीमा स्थानीय तह एउटा कार्यालय संचालनको हिसाबले मात्र चल्यो । न विकास निर्माणको काम भयो न त नागरिकलाई आवश्यक परेको सिफारिश दिन नै सक्यो । ‘तर अब जसले जितेपनि शिक्षा स्वास्थ्य जस्ता ठाउँ अनुसारको आधारभूत आवश्यकतामा पारदर्शी हिसाबले अबको जनप्रतिनिधिले काम गरोस भन्ने चाहाना छ’ श्रेष्ठले भन्नुभयो । वडा नम्बर १९ की सरिता ताम्राकारलाई आफ्नो वडामा एउटा सामुदायिक अस्पताल खोलिदिए हुन्थ्यो भन्ने लाग्छ । सुविधा सम्पन्न सामुदायिक अस्पतालमा राम्रो डाक्टर पनि होस जसले गर्दा विरामी पर्दा धाएर ठूला अस्पताल आउन नपरोस् भन्ने लाग्छ । ‘त्यसका लागि अब चुनिने जनप्रतिनिधिले पहल गर्नुपर्छ’ उहाँले भन्नुभयो । उहाँलाई अस्पताल मात्र होईन अबको जनप्रतिनिधिले विकासको निर्माणका सम्पूर्ण काम पनि गर्नुपर्छ भन्ने लाग्छ । ‘घरघरमा पानीको धारा छ तर पानी छैन पानीको लागि पनि जनप्रतिनिधिले पहल गर्नुपर्छ’ उहाँले भन्नुभयो । वडा नम्बर १५ का राम मानन्धर वैचारिक रुपमा एउटा पार्टीलाई समर्थन गर्नुहुन्छ । तर उहाँले समर्थन गर्ने पार्टी यो पटक वडामा सफल भएन । तर पनि चुनिएका प्रतिनिधि भने राम्रो भएको उहाँको बुझाई छ । चुनिएका प्रतिनिधिले सबैलाई समेट्न सक्नुपर्ने उहाँको धारणा छ । ‘सडक, खानेपानी, बत्ती लगायतको सुविधा उपलब्ध गाराउनु पर्छ’ मानन्धरले भन्नुभयो ‘महानगरको अर्को समस्या भनेको फोहोर हो, कर लिने काम नगर्ने प्रवृत्तिको अन्त्य हुनु पर्छ ।’पहिलो चरणमा भएको स्थानीय तहको चुनावबाट चुनिएर आउने जनप्रतिनिधिले आफ्नो गाउँ तथा टोलको विकास गरोस् भन्ने आशा मतदाताहरुमा देखिन्छ । मतदातालाई पनि आफूले चुनेर पठाएका प्रतिनिधि जुनसुकै पार्टीको भएपनि ठीक छ भन्ने विश्वास छ । त्यसैले चुनिएका जनप्रतिनिधिले आफ्नो टोलको विकास गर्नेमा मतदाता विश्वस्त छन् ।
