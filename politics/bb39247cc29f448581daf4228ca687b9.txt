कांग्रेस सत्तामा पुग्ने प्रयास भइरहेको छ : महत

भक्तपुर, जेठ १५ । नेपाली कांग्रेसका केन्द्रीय सदस्य डा. प्रकाशशरण महतले सरकारले ल्याउन लागेको लोकप्रिय भनेर चर्चा गरिएको बजेटदेखि कांग्रेसले तर्सनु नपर्ने बताएका छन् ।कांग्रेस मध्यपुर थिमिनगर समितिले शनिबार भक्तपुरमा आयोजना गरेको नगरस्तरीय अगुवा कार्यकर्ता भेला तथा प्रशिक्षण कार्यक्रममा उनले ‘सरकारको लोकप्रिय भनिएको बजेटदेखि तर्सनु पर्दैन, यो बजेट आउँछ तर कार्यान्वयन हुँदैन’–भने ।कांग्रेस सत्तामा जाने अवसरको प्रतीक्षामा रहेको बताउँदै नेता डा. महतले भने–‘कांग्रेस सधैं प्रतिपक्षमा बस्छ भन्ने छैन, गणपूरक संख्या पुगेको दिन सत्तामा जान्छ, त्यसको प्रयास भइरहेको छ ।’कार्यक्रममा कांग्रेसका अर्का केन्द्रीय सदस्य मीन विश्वकर्माले संविधान कार्यान्वयनमा चुनौती रहेकाले यसतर्फ सबै केन्द्रित हुनुपर्नेमा जोड दिए ।त्यस अवसरमा कांग्रेस भक्तपुरका जिल्ला सभापति दुर्लभ थापा, पूर्वजिल्ला सभापति गणेशमान चक्रधर र महेश श्रेष्ठ, महासमिति सदस्य मदनकृष्ण श्रेष्ठ, कांग्रेस क्षेत्र नम्बर–१ का सभापति जीवन खत्री, क्षेत्र नम्बर–२ का सभापति नारायण खायमलीलगायतले कांग्रेसलाई एकढिक्का बनाएर लैजानुपर्नेमा जोड दिए ।कार्यक्रममा सहभागीलाई पार्टीका केन्द्रीय सदस्य विश्वकर्मा र उत्तरकमार चापागाइँले प्रशिक्षण दिएका थिए । रासस

फाइल फोटो
