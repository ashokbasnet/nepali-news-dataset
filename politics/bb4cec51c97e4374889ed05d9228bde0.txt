महान्यायाधिवक्ताको दबाबमा सरकारी वकिलले आन्दोलन गरेको मन्त्रीको आरोप

काठमाडौं, माघ १० – कानून, न्याय तथा संसदीय मामिला मन्त्री अजयशंकर नायकले महान्यायाधिवक्ता रमणकुमार श्रेष्ठले दबाबमा परेर सरकारी वकिललाई आन्दोलन गर्न लगाएको आरोप लगाउनुभएको छ । 
काठमाडौं रिपोटर्स क्लबमा भएको कार्यक्रममा मन्त्री नायकले सरकारले देशभरका उच्च अदालतमा गरेको न्यायाधीश नियुक्ति सकेसम्म समावेशी बनाउने कोशिस गरेको भन्दै सरकारी वकिलको अहिले क्रियाकलाप शोभनीय नभएको टिप्पणी गर्नुभयो । 
नेपाल बार एशोसियसनले ५० प्रतिशत मागेकोमा आफूहरुले ४० प्रतिशतसम्म पुर्‍याएको उहाँको भनाई छ । नेपाल बार एशोसियसनका पूर्व उपाध्यक्ष टिकाराम भट्टराईले सरकारी वकिलहरुको हड्ताल उनीहरुको नभएर महान्यायधिवक्ताको नेतृत्वमा भैरहेको आरोप लगाउनुभयो ।
तर सरकारी वकिल समाजका कार्यावाहक अध्यक्ष नारायण पौडेलले उच्च अदालतमा गरिएको ८० न्यायाधीशको नियुक्ती समानुपातिक नभएका कारण आफूहरुले बाध्य भएर अवज्ञा गरेको बताउनुभयो । न्यायाधीश नियुक्तीप्रति असन्तुष्ट रहँदै सरकारी वकिलहरुले आइतबारदेखि इजलास बहिस्कार गरेका छन् ।
