राष्ट्रपतिसँग शीर्ष नेताको भेटः दलहरुले दोहोर्‍याए आ-आफ्नै अडान

काठमाडौं, साउन २१ – राजनीतिक गतिरोध अन्त्यका लागि राष्ट्रपति डा. रामवरण यादवले परामर्शका लागि बोलाएको सर्वदलीय बैठकमा दलहरुले आ–आफ्नो अडान अनुसारका विकल्प प्रस्तुत गरेका छन् । शीतल निवासमा विघटित संविधानसभामा प्रतिनिधित्व गर्ने सत्तापक्ष, प्रतिपक्ष र सानादलहरुले निकासका लागि आआफ्नो अडान दोहोर्‍याएका हुन् ।

 

सरकारमा सहभागी मधेसवादी दलका नेताहरुले विवादीत विषयमा सहमति गरेर मात्र राष्ट्रिय सहमतिको सरकार बनाउनुपर्ने बताएका छन् । त्यस्तै सानादलका प्रतिनिधिले भने ठूला दल संविधान निर्माणमा जिम्मेवार हुनुपर्ने र सहमति कायम गर्नुपर्ने विकल्प प्रस्तुत गरेका छन् । बैठकमा सहभागी विपक्षी दलले भने सरकार तत्काल बर्खास्त गर्नुपर्ने र नयाँ सरकार गठन हुनुपर्ने बताएका छन् ।

बैठकबाट बाहिरिएका काँग्रेस नेता रामशरण महतका अनुसार बैठकमा राष्ट्रपतिले अहिलेको अवस्था धेरै दिन रहन नहुने भन्दै सहमतिका लागि सबै दललाई आग्रह गर्नु भएको थियो । संविधानसभा विघटन भएको दुई महिना बितिसक्दा समेत राजनीतिक गतिरोध कायमै रहेपछि राष्ट्रपतिले सहमतिका लागि परामर्श गर्नु भएको हो ।

परामर्श बैठक अहिले पनि चलिरहेको छ ।
