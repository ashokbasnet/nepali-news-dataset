एमाओवादी माघ ८ गते संविधान जारी हुन नदिने षडयन्त्रमा : ओली

काठमाडौं, कात्तिक ३० - नेकपा एमालेका अध्यक्ष केपी शर्मा ओलीले एकीकृत नेकपा माओवादी आगामी माघ ८ गतेभित्र संविधान जारी हुन नदिने षड्यन्त्रमा लागेको आरोप लगाउनुभएको छ ।
एमाले अध्यक्ष ओलीले आइतबार पार्टी मुख्यालय बल्खुमा काठमाडौ महानगरपालिकाका पूर्वमेयर केशव स्थापितलाई पार्टीमा प्रवेश गराउँदै जातीय प्रदेशको माग गरेर एमाओवादी संविधान जारी हुन नदिने षडयन्त्रमा लागेको आरोप लगाउनुभयो ।
उहाँले आगामी माघ ८ गतेभित्र संविधान जारी गर्नका लागि नै आफूहरुले सात प्रदेशको प्रस्ताव अगाडि सारेको भन्दै एमाओवादीले संविधान बन्न नदिनका लागि संविधानसभाभित्र र वाहिर रहेका दलहरुसँग मोर्चाबन्दी गरेको बताउनुभयो ।  उहाँले एमाओवादी लगायतका दलहरुको मोर्चाबन्दीबाट संविधान निर्माणको काम नरोकिने दाबी पनि गर्नुभयो ।
एमाले अध्यक्ष ओलीले पार्टीमा कुनै पनि नेता तथा कार्यकर्तामाथि कुनै किसिमको विभेद नगरिने बताउनुभयो । ओलीले यसो भनिरहँदा कार्यक्रममा पार्टी नेता माधवकुमार नेपाल पक्षधर नेता तथा कार्यकर्ता भने कोही पनि उपस्थित थिएनन् ।
कार्यक्रममा काठमाडौं महानगरपालिकाका पूर्वमेयर तथा संघीय समाजवादी पार्टीका नेता केशव स्थापित, चिकित्सक डा. मधुसुदन शर्मा लगायतका १ सय भन्दा बढीलाई एमालेमा प्रवेश गराइएको थियो ।
स्थापित संघीय समाजवादीमा जानुअघि एमालेमै हुनुहुन्थ्यो । स्थापितले एमालेको विगतको नेतृत्वले आफ्नो क्षमतालाई बुझ्न नसकेका कारण पार्टी छोडेर हिंडेको भन्दै अब एमालेमै रहेर राजनीतिमा सक्रिय हुने बताउनुभयो ।
