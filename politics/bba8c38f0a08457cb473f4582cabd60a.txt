स्वच्छ चुनावका लागि निर्वाचन अधिकृतको भूमिका महत्वपूर्ण

विराटनगर, चैत ३० – निर्वाचन आयोगका आयुक्त नरेन्द्र दाहालले चुनावलाई स्वच्छ र निष्पक्ष ढङ्गले सम्पन्न गराउनमा निर्वाचन अधिकृतको महत्वपूर्ण भूमिका हुने गरेको बताउनुभएको छ ।
निर्वाचन आयोग पूर्वाञ्चल क्षेत्रीय कार्यालयद्वारा बुधबार आयोजित निर्वाचन व्यवस्थापन तथा सञ्चालन क्षेत्रीय प्रशिक्षण कार्यक्रममा उहाँले यस्तो बताउनुभएको हो । आसन्न स्थानीय तहको चुनावका लागि मतपत्र र मतदाता परिचयपत्र छपाइका कार्य अन्तिम चरणमा रहेको जानकारी गराउँदै उहाँले चुनाव सम्पन्न गराउन पर्याप्त समय नभएपनि काम तीव्र गतिमा भइरहेको बताउनुभयो । 
विराटनगर उच्च अदालतका कामु मुख्यन्यायाधीश विदुरविक्रम थापाले चुनावलाई स्वच्छ, निष्पक्ष र भयररहित वातावरणमा निर्वाचन सम्पन्न गराउने जिम्मेवारी सबै पक्ष रहेको बताउनुभयो । 
उच्चस्तरीय प्रशासन सुधार सुझाव समितिका अध्यक्ष काशीराज दाहालले कानुनको अधीनमा बसेर आचारसंहिताको पालना गर्दै चुनाव सम्पन्न गर्नुपर्नेमा जोड दिनुभयो । दुईदिने प्रशिक्षणमा झापा, सुनसरी, धनकुटा, भोजपुर र सप्तरी जिल्लाका मुख्य निर्वाचन अधिकृत र निर्वाचन अधिकृत गरी ६० जनाको सहभागिता छ । रासस
