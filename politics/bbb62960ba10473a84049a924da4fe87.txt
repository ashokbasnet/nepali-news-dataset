गोल भयो, रेफ्रिले घोषणा गर्न बाँकी : ओली

काठमाडौं, भदौ ५ - नेकपा एमालेका अध्यक्ष केपी शर्मा ओलीले संविधान बन्न नदिन विभिन्न खेल भइरहेको भन्दै त्यसबाट सचेत हुनुपर्ने बताउनुभएको छ । 
तेह्रथुम सरोकार समाजले काठमाडौमा गरेको अभिनन्दन कार्यक्रममा एमाले अध्यक्ष ओलीले दलहरुबिचको मतभिन्नतालाई प्रयोग गरेर झगडाको विउ रोप्ने र संविधान बन्न नदिन विभिन्न शक्ति लागिपरेको भन्दै यसबाट सवै सचेत रहनुपर्ने बताउनुभयो । 
संघीयता सहितको संविधान आउनेमा कसैले शंका गर्न नहुने भन्दै उहाँले अहिलेको अवस्था भनेको खेलाडीले गोल गरिसकेको तर रेफ्रिले गोल भयो भनेर घोषणा गर्न मात्र बाँकी रहेको अवस्था जस्तो भएको टिप्पणी गर्नुभयो । अव छिट्टै संविधानसभाका अध्यक्ष सुवासचन्द्र नेम्वाङ्गले त्यो घोषणा गर्ने अध्यक्ष ओलीको भनाई छ । 
कार्यक्रममा नेपाली कांग्रेसका महामन्त्री कृष्णप्रसाद सिटौलाले संविधानसभामा पेश भएको संविधानको पहिलो विधेयक पनि अन्तिम नभएको भन्दै अझै छुटेका विषय संशोधननमार्फत सुधार गर्न सकिने बताउनुभयो । 
साउनभित्रै संविधान ल्याउने गरि काम गरेपनि प्राविधिक रुपमा नसकिएको भन्दै कांग्रेस महामन्त्री सिटौलाले भदौभित्र संघीयता सहितको संविधान आउने बताउनुभयो । 
कार्यक्रममा तेह्रथुम सरोकार समाजले तेह्रथुममा जन्मेर राष्ट्रिय राजनीतिमा स्थापित भएका नेताहरु केपी शर्मा ओली कृष्णप्रसाद सिटौला र सिपी मैनालीलाई अभिनन्दन गरेको थियो ।
