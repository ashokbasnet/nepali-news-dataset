दलका नेताले भने, वार्ताबाटै विवादित विषय मिलाउँछौं

काठमाडौं, पुस ७ – नेपाली कांग्रेसका उपसभापति रामचन्द्र पौडेलले संविधानका अन्तर्वस्तुमा रहेको विवाद वार्ताबाट हल गर्ने बताउनुभएको छ ।
नेपाल उद्योग वाणिज्य महासंघले सोमबार काठमाडौंमा गरेको कार्यक्रममा कांग्रेस उपसभापति पौडेलले एकीकृत नेकपा माओवादीले बैठक बहिष्कार गरेपनि कांग्रेसले एमाओवादीलाई वार्तामा ल्याउने बताउनुभयो ।
उहाँले कांगे्रस वार्ताबाटै विवाद निरुपणको पक्षमा रहेकाले एमाओवादीलाई वार्तामा ल्याउने पहल गरिरहेको बताउनुभयो । उहाँले संविधानका अन्तर्वस्तुमा खासै ठूलो मतभेद नरहेको भन्दै प्रमुख दलका शीर्ष नेताले गम्भीरतापूर्वक  छलफल गरे सहमति हुने बताउनुभयो । उहाँले एकीकृत नेकपा माओवादीले सहमति गर्दा निर्वाचनमा प्राप्त जनमतलाई नजरअन्दाज गर्न नहुने बताउनुभयो ।
कार्यक्रममा नेकपा एमालेका उपाध्यक्ष भीम रावलले पनि आफ्नो दल सहमतिको विपक्षमा नरहेको बताउनुभयो । उहाँले सहमतिका लागि एकीकृत नेकपा माओवादी लचिलो हुनुपर्ने बताउनुभयो ।
उहाँले एमाले अध्यक्ष केपी शर्मा ओलीका बारेमा एमाओवादी अध्यक्ष पुष्पकमल दाहाल प्रचण्डले दिएको अभिव्यक्ति आपत्तिजनक भएको भन्दै त्यस्ता अभिव्यक्तिले सहमतिको वातावरण बिगार्ने बताउनुभयो ।
एमाओवादी अध्यक्ष प्रचण्डले आइतबार एमाले अध्यक्ष ओलीलाई महाराजधिराज बन्न खोजेको आरोप लगाउनुभएको थियो । कार्यक्रममा एमाओवादी उपाध्यक्ष नारायणकाजी श्रेष्ठले प्रदेशको संख्या र नामका विषयमा लचकता अपनाउन आफ्नो पार्टी तयार रहेको बताउनुभयो । उहाँले दलबीच सहमति नहुनुपर्ने कुनै कारण नरहेको भन्दै सहमतिका लागि कांग्रेस र एमाले इमान्दार हुनुपर्ने बताउनुभयो ।
कार्यक्रममा मधेसी जनअधिकार फोरम लोकतान्त्रिकका अध्यक्ष विजयकुमार गच्छदार र मधेसी जनअधिकार फोरमका अध्यक्ष उपेन्द्र यादवले ठूलो दलका नाताले सहमतिका लागि कांग्रेस र एमालेले छाती फराकिलो बनाउनुपर्ने बताउनुभयो ।
