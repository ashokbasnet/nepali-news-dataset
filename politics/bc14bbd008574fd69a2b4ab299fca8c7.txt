हाजिर गर्दै कहाँ भाग्छन् सभासद ?

बोमलाल गिरी/उज्यालो
काठमाडौ, जेठ २७ – गाउँठाउँका कतिपय सरकारी स्कुलमा हाफछुट्टि पछिको कक्षा झण्डै खाली जस्तै हुन्छ ।
चौथो घण्टीसम्म पढ्दा धेरै विद्यार्थी कापीकिताब बोकेर टाप कसिसकेका हुन्छन् । तर शिक्षकले कडाई गर्ने स्कुलमा अन्तिम घण्टीसम्मै विद्यार्थी कक्षाकोठामा उपस्थित हुन्छन् । सजायँको डरले पनि पढाई हुने बेलासम्मै बस्नुपर्छ । हाजिर गरेर टाप कस्ने विद्यार्थीको बानीमा परिवर्तन भैसक्दा देशको नीतिनियम बनाउने सभासदहरु भने दिनहुँजसो संविधानसभामा गयल भैरहेका छन् ।
सोमबार दिउँसो एक बजेतिर संविधानसभामा राज्य पुनर्संरचनाको गम्भीर विषयमा छलफल भइरहँदा झण्डै ४ सय सभाससद्ले हाजिर गर्न भ्याइसकेका थिए । तर उनीहरु बस्ने कुर्सी सबै खाली जस्तै थिए । बल्ल तल्ल ६०/७० जना उपस्थित थिए बैठकमा । हाजिर गरेर सभासद् कहाँ जान्छन् त ? खोज्दै जाँदा केही सभासदलाई सिंहदरबारमा भेटियो । ‘विपी चिन्तन प्रतिष्ठानले आयोजना गर्न लागेको विशेष कार्यक्रमबारे छलफल भएकाले यहाँ आएको हो । यो पनि जरुरी नै काम थियो’ सिंहदरबारमा भेटिएका कांग्रेस सभासद दीर्घराज भाटले भन्नुभयो ।
संविधानसभामा संघीयता र राज्य पुनर्संरचना संबन्धी बहस चलिरहँदा सिंहदरवारमा सबै सभासद्लाई उपस्थित हुन लगाएर कांग्रेसको विपी चिन्तन प्रतिष्ठानले छलफल गरिरहेको थियो । जुन संविधान निर्माणसँग सम्बन्धित थिएन । यसले स्पष्टै हुन्छ सभासद्हरु हाजिर गर्न भ्याएर सिंहदरवार पुगेका थिए ।
कांग्रेसका मात्र होइन अहिले अरु दलका सभासद पनि संविधानसभाभन्दा सिंहदरवारमै भेटिन्छन् । एमाले सभासद् गणेशमान गुरुङ बजेट आउने बेला भएकाले आफ्नो क्षेत्रमा धेरै रकम पार्न आफू जस्तै अरु पनि सिंहदरवार धाउने गरेको बताउनुहुन्छ । ‘जितेर आउने बेला मतदातालाई धेरै वचन दिइएको हुन्छ, खानेपानी, स्कुल, बाटोघाटो निर्माण लगायत विषयमा । त्यसैले यो बेला योजना पारिदिन मन्त्री र सचिवसँग भेटघाट गर्नुपर्छ’ उहाँले भन्नुभयो ।
भत्ता आउने भएकाले होला संविधानसभाको छलफलमा नबस्ने सभासदहरु पनि सकेसम्म हाजिर गर्न छुटाउँदैनन् । उनीहरुलाई हाजिर गर्ने निश्चित समय नतोकिएकाले जतिबेला गएपनि हाजिर गर्न पाइन्छ । हाजिर गर्‍यो कि २ सय ५० रुपैयाँ भत्ता पाकिहाल्छ । त्यसैले नियम नै कडा बनाउनुपर्ने धारणा छ, सिंहदरवारमै भेटिएकी सभासद् बुधनीदेवी खातुनको । ‘सभामुखले नै कडा शासन गर्नुपर्छ । तर मान्दैनन् माननीयज्यूहरुले । हाजिरमै कडा गर्न सक्नुपर्छ । तर त्यो नहुँदा माननीयहरु हाजिर गर्नुहुन्छ, भाग्नुहुन्छ’ आफ्नै अनुभव सुनाउँदै खातुनले भन्नुभयो ।
संविधानसभाका अध्यक्ष भने आफुले सक्नेजति कडाई गरेको दावी गर्नुहुन्छ । ‘मैले त यहीँ बस्नुपर्छ । विदेश जान हुन्न, काठमाडौंसमेत छाड्न हुन्न भनेको छु’ उहाँले भन्नुभयो ‘दलका मुख्य सचेतकहरुलाई भन्नुस् न तपाईंहरुले आफ्ना सभासदलाई उपस्थित गराउनुपर्छ कि पर्दैन भनेर । मैले त मुख्य सचेतकहरुलाई भनेको भन्यै छु । तर उपस्थिति पातलो छ ।’
सभामुख नेम्वाङले भने जस्तै हामीले यो प्रश्न संविधानसभाको सबैभन्दा ठूलो दल नेपाली कांग्रेसका मुख्य सचेतकलाई सोध्दा उहाँले भन्नुभयो ‘राज्य पुनर्संरचनाको छलफल ६÷७ दिनसम्म लगातार गर्दागर्दा मोनोटोनस पनि हुने । अनि कतिपय सभासद आफ्नो क्षेत्रमा योजना पार्नको लागि सिंहदबार पनि जानुपर्ने र कतिपय जिल्लामा पनि जानुपर्ने हुन्छ । त्यसैले यस्तो भएको हो ।’
तर यसो भन्दैमा संविधानसभामा महत्वपूर्ण छलफल भएको बेला हल नै खाली गरेर सभासदहरु गयल भैरहनु राम्रो कुरा होइन । अघिल्लो संविधानसभामा राज्य पुनर्संरचनामा कुरा नमिलेकै कारण संविधान बनेन । अहिले यही विषयमा छलफल हुँदा सभासद उपस्थित नहुनुले बेलैमा संविधान बन्छ भनेर कसरी विश्वास गर्ने ?
