प्रचण्डले चीन भ्रमण गरेर बाजी जिते : पूर्व राजदुत आचार्य

काठमाडौ, बैशाख ५ - चीनका लागि पूर्व नेपाली राजदुत राजेश्वर आचार्यले चीनमा नेतृत्व परिवर्तन भएको बेला पहिलो भ्रमण गरेर एकीकृत नेकपा माओवादीका अध्यक्ष पुष्पकमल दाहाल प्रचण्डले बाजी मारेको बताउनुभएको छ । 
प्रचण्डले बाजी जितेको भए पनि यसलाई चीनको विश्वास अनुसारको ब्यवस्थापन गर्न चुनौतिपूर्ण रहेको आचार्यले बताउनुभयो ।
विगतमा चीनको विश्वास पात्रको रुपमा दरवार रहेकोमा राजतन्त्रको अन्त्यपछि चीन नेपालमा विश्वासिलो मित्रको खोजीमा रहेको उल्लेख गर्दै रिपोर्टर्स क्लब नेपालले विहीबार आयोजना गरेको साक्षात्कारमा आचार्यले भन्नुभयो ‘प्रचण्डले अब फर्केपछि नेपालमा सहमतिबाट स्थायित्व र शान्ति कायम गर्न सक्नु पर्छ । यो गम्भीर चुनौती छ ।’
‘यति सजिलै चीनमा उच्च नेतृत्वसँग भेट हुँदैन । तर प्रचण्डले त्यो सम्मान प्राप्त गरेका छन् ।’ आचार्यले भन्नुभयो ‘अब उनलाई जिम्मेवारी बहन गर्न अप्ठ्यारो छ । अब उनले सबै दललाई मिलाएर जान सक्छन कि सक्दैनन हेर्न बाँकी छ ।’
दुई वर्षको संविधानसभालाई चार बर्ष लम्ब्याउदा पनि संविधान बनाउन नसक्ने नेपाली नेताहरुलाई चीनले विश्वास गर्न कठिन रहेको उल्लेख गर्दै नेपाली नेताहरुमा विश्वासको संकट रहेकोले चीनको विश्वास कायम राख्न नसके भ्रमणबाट कुनै उपलब्धि हात लाग्न नसक्ने बताउनुभयो ।
‘चीनले नेपालमा सुरक्षाको चासो खोज्छ । यहाँको स्थीरता, समृद्धि र शान्तिमा आफ्नो हित देख्ने गर्छ । चीन नेपालमा चिन विरोधी गतिविधी हुन नदिने मित्रको खोजीमा छ ।’ उहाँले भन्नुभयो ‘तर प्रचण्डको बोली फेर्ने ब्यवहारले विगार्न पनि सक्छ ।’
चीनको नेपालमा स्थायीत्व, सुरक्षा र विकासको चाहनालाई अहिलेसम्म कसैले क्यास नै गर्न नसकेको आरोप लगाउँदै उहाँले भन्नुभयो ‘जसले चीनको यो चासोलाई ब्यवस्थापन गर्न सक्छ उनै विश्वासिलो मित्र हुन्छ ।’ उच्चस्तरीय राजनीतिक समितिको संयोजक र ठूलो दलको नेताको हैसियतले प्रचण्ड चीनको परिक्षणमा रहेको आचार्यको भनाई छ ।
तर प्रचण्डले चीनको चासो ब्यवस्थापन गर्न नसके उल्टो परिणाम पनि आउँने भन्दै उहाँले भन्नुभयो ‘बाबुराम भट्टराईले बारम्बार चीन भ्रमणको पहल गर्दा पनि चिनले विश्वास नगरेको उदाहरण हामिसामू प्रष्टै छ ।’
चीनका लागि अर्का पूर्व नेपाली राजदुत टंक कार्कीले चीनमा नेतृरुत्व परिवर्तन भएको फरक परिस्थितिमा भएको प्रचण्डको चीन भ्रमणलाई महत्वका साथ हेरिए पनि दलका नेता विशेषको भ्रमणलाई दुई देशको सम्बन्धको विकासको कडिको रुपमा बुझ्न नहुने बताउनुभयो ।
उहाँले भन्नुभयो ‘यो भ्रमण राज्य तहभन्दा पनि चिनियाँ कम्यूनिष्ट पार्टीको निम्तामो भएको हो । चीनले बैदेशिक सम्बन्ध कुनै राजनीतिक बादको आधारमा गर्दैन । दुई मुलुकको हितमा कायम गर्छ । त्यसैले यसलाई त्यही अर्थमा बुझ्नु पर्छ ।’
यद्यपि कार्कीले यस्ता भ्रमणलाई विशिष्ट रुपमा हेर्न नहुने भए पनि भ्रमणले सम्बन्धमा सकारात्मक बातावरण बनाउने विश्वास ब्यक्त गर्नुभयो । उहाँले सबै दलसँग छलफल गरेर चीनले आफ्नो धारणा निर्माण गर्न पनि यस्तो भ्रमणको निम्तो दिने गरेको बताउनुभयो ।
