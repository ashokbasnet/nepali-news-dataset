ओलीलाई उपचारका लागि भारत नलगिने

काठमाडौ, कात्तिक १८ – सिकीस्त बिरामी भएर काठमाडौको नर्भिक अस्पतालमा भर्ना भएका नेकपा एमालेका नेता केपी शर्मा ओलीलाई उपचारका लागि तत्कालै भारत नलगिने भएको छ ।

उहाँलाई थप उपचारका लागि भारतको मेदान्त अस्पतालमा लगिने भनिए पनि शनिवार भारतबाट एयर एम्बुलेन्स नआएका कारण तत्कालका लागि भारत नलगिने उहाँका स्वकीय सचिव रमेश आचार्यले जानकारी दिनुभयो ।

उहाँको अवस्थामा क्रमिक सुधार आइरहेकोले तत्कालका लागि भारत लैजाने अवस्था नरहेको आचार्यले बताउनुभयो ।

स्वास्थ्य अवस्थामा सुधार नभएमा मात्र आइतवार एयर एम्बुलेन्स बोलाईने उहाँले बताउनुभयो ।

 

शनिवार दिउँसो मात्र एयर एम्बुलेन्सलाई खबर गरिएका कारण एयर एम्बुलेन्स उपलब्ध नभएको उहाँले बताउनुभयो ।

दुवै फोक्सोमा निमोनिया देखिएपछि ओलीलाई नर्भिक अस्पतालको सिसियुमा राखेर उपचार गरिएको छ । उपचारमा संलग्न चिकित्सक डा. भारत रावतले २४ घण्टा सिसियुमै राखेर उपचार गर्नुपर्ने बताउनुभयो ।
