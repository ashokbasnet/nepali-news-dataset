आजको वार्ताबाट निकास निस्कने प्रचण्डको दावी

सुमन तिमल्सिना/उज्यालो । विराटनगर, पुस १९ - एकीकृत नेकपा माओवादीका अध्यक्ष पुष्पकमल दाहाल प्रचण्डले आइतबार बेलुकी हुने बैठकले मधेशमा देखिएको समस्याको समाधान निकाल्ने दावी गर्नुभएको छ । 
काठमाडौं फर्कने क्रममा बिराटनगर बिमानस्थलमा पत्रकारसँग कुरा गर्दै अध्यक्ष प्रचण्डले संयुक्त लोकतान्त्रिक मधेसी मोर्चाका नेताहरु उपेन्द्र यादव र महन्थ ठाकुरसँग यसअघि भएको छलफलमा आइतबारको वार्तामा धेरै बिषय मिल्ने संकेत आएको बताउनुभयो । सत्तारुढ दल, आन्दोलनतर मोर्चा र प्रमुख प्रतिपक्ष दल कांग्रेससहितको वार्ता आइतबार बेलुकी हुँदै छ । 
वार्ताबाट समस्याको समाधान निस्किएपछि नाका सञ्चालनमा आउने उहाँको विश्वास छ । ‘नागरिकले आश्वस्त हुने दिन आएको छ’ उहाँले भन्नुभयो ‘बिस्तारै समस्या समाधानको दिशातिर गएकोले समाधान निस्कनेमा आम नागरिकमा आशा पलाएको छ ।’ 
निहुँ खोज्नेलाई मधेसीले तह लगाउँछन् 
सद्भावना पार्टीले नयाँ घोषणा गरेको बिरोधको कार्यक्रम बारे टिप्पणी गर्दै अध्यक्ष प्रचण्डले अझै पनि आन्दोलनमा जान्छौ भन्दै हिड्नेलाई मधेसी नागरिकले नै ठिक पार्ने बताउनुभयो । 
‘राजेन्द्र महतो बाहेकका नेतासँग छलफल भईरहेकोले सबै नेता सहमतिको नजिक आई सक्नुभएको छ’, प्रचण्डले भन्नुभयो ‘कसैले निहुँ नै खोजी राख्छ भने त मधेसी नागरिकले नै पनि त ठिक पार्छन् नी ।’
गृहमन्त्रीको कार्यशैलीप्रति असन्तुष्टि
आफ्नै मन्त्रीको बारेमा टिप्पणी गरेका प्रचण्डले गृहमन्त्री शक्ति बस्नेतको काम कारवाहीबाट आफू सन्तुष्ट नरहेको बताउनुभयो । 
‘चार महिनादेखि नागरिकले दुःख पाई रहेको अबस्था छ, म सन्तुष्ट छैन ।’ उहाँले भन्नुभयो ‘उद्योग धन्दा कलकारखाना चलेका छैनन् । शान्ति सुरक्षाको अबस्था पनि राम्रो छैन ।’ 
मधेसमा जारी आन्दोलन  राजनैतिक रुपमा समाधान गरेपछि सबै समस्याको समाधान हुने विश्वास पनि उहाँले व्यक्त गर्नुभयो ।
