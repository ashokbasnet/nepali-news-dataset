एमालेको छवि समाप्त हुने खाँडको चेतावनी

भक्तपुर, वैशाख २३ । नेपाली कांग्रेसका नेता तथा सांसद बालकृष्ण खाँडले राष्ट्रिय सहमतिको सरकार गठनमा अवरोध गरे नेकपा एमालेको राजनीतिक छवि समाप्त हुने बताएका छन् ।रफत सन्चार क्लबले विहीबार भक्तपुरमा गरेको साक्षात्कारमा नेता खाँडले वर्तमान सरकारले राजनीतिक मर्यादा भुलेर निर्वाचनको बाटो अँगाले शाही शासनकालमा राजाले स्थानीय निकायको निर्वाचन गरेको जस्तो हुने चेतावनी दिए ।उनले वर्तमान सरकारले आर्थिक, सामाजिक, राजनीतिक, संविधान कार्यान्वयन, पुनःनिर्माणलगायतका कुनै काम गर्न नसकेकाले अब कांग्रेसको अग्रसरतामा एमाओवादी, मधेसी दललगायतलाई समेटेर नयाँ सरकार गठन हुने दाबी गरे ।सहमतीय सरकारका लागि एमालेले अवरोध गरे बहुमतीय आधारमा भएपनि सरकार परिवर्तन हुने उनको भनाइ थियो ।नेता खाँडले अबको केही दिनमा सरकारविरुद्ध अविश्वासको प्रस्तावसमेत संसदमा दर्ता गरिने बताए ।
