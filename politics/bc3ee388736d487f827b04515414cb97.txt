धादिङलाई नटुक्र्याउन सात दलको आग्रह

धादिङ, बैशाख ९– राजनीतिक दलका नेताहरुले राज्य पुनसंरचना गर्दा धादिङलाई नटुक्र्याउन आग्रह गरेका छन् । शनिवार संयुक्त विज्ञप्ति जारी गरी उनीहरुले संघीयतामा जाँदा जिल्लाको कुनैपनि संरचना नटुक्र्याउन आग्रह गरेका हुन् । राज्य पुर्नसंरचना सुझाव आयोगले बुझाएको अल्पमत र बहुमतको प्रतिवेदनमा धादिङ जिल्लाको अहिलेको सरचनालाई तीन वा चार भागमा विभाजन गर्ने उल्लेख गरिएको छ ।

 

बहुमतको प्रतिवेदनमा धादिङलाई ताम्सालिङ, नेवा र तमुवानमा विभाजन गरिएपछि राजनीतिक दलले विरोध जनाएका हुन् ।
संघहरु निर्माण गर्दा सामथ्र्य, पहिचान र प्राकृतिक श्रोतका आधारमा हुनुपर्ने, जिल्लाको पचास वटै गाविसलाई एउटै संघीय राज्यमा समावेश गर्नुपर्ने माग दलहरुको छ । राज्य पुर्नसंरचनाका बिषयमा समान धारणा वनाएर अखण्ड धादिङको माग गर्दै संयुक्त प्रेस बिज्ञप्ति जारी गर्र्नेहरुमा एकीकृत नेकपा माओवादी, नेपाली कांग्रेस, नेकपा एमाले, नेकपा माले, नेकपा एकीकृत र राप्रपा रहेको छ ।
