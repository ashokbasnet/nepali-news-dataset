राजनीति बढेपछि धनकुटा क्याम्पसमा पढाई बिथोलियो

धनकुटा, पुस १२ – क्याम्पस प्रशासन र प्राध्यापकको विवादमा राजनीतिक दलपनि मिसिएपछि धनकुटा बहुमुखी क्याम्पसको शैक्षिक वातावरण विग्रिएको छ ।
सहायक क्याम्पस प्रमुख तथा आंशिक प्राध्यापकको नियुक्तिको विषयमा आन्दोलन गरिरहेका प्राध्यापकको मागलाई वेवास्ता गरिरहेका क्याम्पस प्रमुख र क्याम्पस प्रशासन विरुद्ध राजनीतिक दलहरु पनि लागेपछि पढाई ठप्प जस्तै भएको हो ।
विवादकै कारण क्याम्पस प्रमुखलाई कालो मोसो दलेको आरोपमा ३ जना प्राध्यापक पक्राउ समेत परे । यही घटनापछि राजनीतिक दलहरु पनि क्याम्पस प्रमुखको विरुद्ध लागेका नेपाली कांग्रेसका जिल्ला सचिव नविनकिशोर शाक्यले बताउनुभयो । क्याम्पस प्रमुखको पक्ष र विपक्षमा नेपाली कांग्रेस, नेकपा एमाले र एकीकृत नेकपा माओवादीको छुट्टाछुटै समूह सक्रिय छन् ।
आन्दोलनको कारण विद्यार्थी आउन छोडेपछि क्याम्पसमा पढाइ हुन नसकेको धनकुटा बहुमुखी क्याम्पसका उपप्राध्यापक भीम बस्नेतले जानकारी दिनुभयो । क्याम्पसको विवादका विषयमा धनकुटाका राजनीतिक दल, क्याम्पसका प्राध्यापक, कर्मचारी र विद्यार्थी संगठन समेत दुई समुहमा विभाजित भएका छन् । क्याम्पस प्रमुखलाई कालो मोसो दलेको अभियोगमा ३ जना प्राध्यापकलाई प्रहरीले पक्राउ गरी तारिखमा छोडेको छ ।
२०१२ सालमा स्थापित धनकुटा क्याम्पसमा शिक्षा र मानविकी संकायमा स्नात्तक र स्नात्तोकोत्तर तथा विज्ञान संकायमा स्नात्तक तहको अध्यापन हुने गर्छ । गएको बर्ष झण्डै ८ सय विद्यार्थी भर्ना भएको यो क्याम्पसका यो बर्ष अहिलेसम्म ३ सय विद्यार्थी पनि भर्ना नभएको क्याम्पस प्रशासनले जनाएको छ ।
क्याम्पस लथालिंग बन्दै जाँदा पुर्वाञ्चलका पहाडी जिल्लाको शैक्षिक केन्द्रका रुपमा रहेको क्याम्पसको प्रतिष्ठा गुम्न थालेको भन्दै प्राध्यापकले गुनासो गरेका छन् ।
