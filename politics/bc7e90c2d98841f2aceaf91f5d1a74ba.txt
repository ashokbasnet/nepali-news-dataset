एमाले नेता ढकालको अन्त्येष्टि गरियो

काठमाडौं, चैत २३ – (अपडेट) नेकपा एमालेका पोलिटब्युरो सदस्य रामनाथ ढकालप्रति विभिन्न राजनीतिक दलका नेताहरुले श्रद्धाञ्जली अर्पण गरेका छन् । एमालेले नेता ढकालको पार्थिव शरीर श्रद्धाञ्जलीका लागि सोमबार बिहान ८ बजेदेखि ११ बजेसम्म पार्टी मुख्यालय बल्खुमा राखेकामा विभिन्न राजनीतिक दलका नेताले बल्खु पुगेर ढकालप्रति श्रद्धाञ्जली अर्पण गरेका हुन् ।
एमाले अध्यक्ष केपी शर्मा ओलीले पार्टीको झण्डा ओढाएर ढकालप्रति श्रद्धाञ्जली अर्पण गर्नुभयो । ढकाललाई श्रद्धाञ्जली अर्पण गर्न एमाले मुख्यालयमा विभिन्न पार्टीका नेता तथा कार्यकर्ताको भीड लागेको थियो । संविधानसभाका अध्यक्ष सुवासचन्द्र नेम्वाङ, 




अलविदा कमरेड रामनाथ !
Posted by Bishnu Rijal on Monday, 6 April 2015



उपप्रधानमन्त्री तथा स्थानीय विकासमन्त्री प्रकाशमान सिंहलगायत पनि बल्खु पुग्नुभएको थियो । बल्खु पुगेकामध्ये कतिपय ढकाललाई सम्झेर रोएका थिए । स्वाइन फ्लु, क्षयरोग, मृगौला रोग लगायतबाट पीडित एमाले ढकालको उपचारका क्रममा आइतबार काठमाडौंको ग्राण्डी अस्पतालमा निधन भएको थियो ।
एमालेले ढकालको निधनमा शोक मनाउन तीन दिनसम्म देशभरका पार्टी कार्यालयमा पार्टीको झण्डा आधा झुकाउने निर्णय गरेको छ । ढकालको निधनमा तीन दिनसम्म औपचारिक कार्यक्रम नगर्ने र वैशाख ४ गते देशभरी श्रद्धाञ्जली सभा गर्ने एमालेले जनाएको छ । स्वर्गीय ढकालको सोमबार दिउँसो पशुपति आर्यघाटमा अन्त्येष्टि गरिएको छ ।
