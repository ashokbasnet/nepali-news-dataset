१० माओवादी कार्यकर्ता बनेपाबाट गिरफ्तार

बनेपा, जेठ २७ । नेत्रविक्रम चन्द नेतृत्वको नेकपा माओवादीले आह्वान गरेको नेपाल बन्दको क्रममा विहीबार बनेपाबाट प्रहरीले १० जनालाई गिरफ्तार गरेको छ ।बन्द गराउँदै हिँडेका चन्द नेतृत्वको बुद्धिजीवी संगठनका केन्द्रीय सदस्य पवित्रा फुयाँलसहित १० जनालाई बनेपाको चारदोबाटोबाट नियन्त्रणमा लिइएको जिल्ला प्रहरी कार्यालय, धुलिखेलका प्रहरी नायब उपरीक्षक नवीनराज राईले जानकारी दिए ।पक्राउ पर्नेमा सुन्तली लामा, लालबहादुर विक, श्याम श्रेष्ठ, रमेश नेपाली, नकुल परियार, आस्मान तामाङ, राकेश तामाङ, विक्रम तामाङ, र बुद तामाङ रहेका छन् । उनीहरु अधिकांश जिल्ला तथा नगरस्तरका कार्यकर्ता हुन् ।प्रहरीले बुधबार बेलुका मसाल जुलुल निकाल्ने तयारी गरिरहेको अवस्थामा पनि पनौतीका अलिल रायमाझीलाई गिरफ्तार गरेको थियो ।यसैबीच, विहीबार भएको बन्दको प्रभाव बनेपा र आसपासका क्षेत्रमा देखिएको छ ।बन्दका कारण सवारी–साधन सन्चालनमा नआएपनि फाटफूटरुपमा केही पसल खुलेका छन ।चन्द नेतृत्वको माओवादीले आफ्ना कार्यकर्ता रिहाइको माग गर्दै नेपाल बन्द आह्वान गरेको हो । रासस
