बजेटमा सहमतिको संभावना लगभग सकियो

काठमाडौं, कात्तिक २६ - दलहरुबीच बजेटमा सहमतिको संभावना लगभग सकिएको छ । 

एकीकृत नेकपा माओवादीका अध्यक्ष पुष्पकमल दाहाल प्रचण्डले बोलाएको बैठक काँग्रेस र एमालेले बहिस्कार गरेपछि अब बजेटमा सहमतिको संभावना लगभग सकिएको हो ।

एकीकृत नेकपा माओवादीले बजेटमा मात्रै सहमति जुटाएर अघि बढ्ने र राजनीतिक सहमतिको विषयलाइ छोड्न खोजेकोले बैठकमा नगएको काँग्रेस र एमालेले बताएका छन् ।

 

काँग्रेस सभापति सुशील कोइरालाले बजेटमा मात्रै कुरा गर्न खोजिएकोले बैठकमा नआउने खबर प्रचण्डलाइ पठाउनुभएको थियो । एकीकृत माओवादीले आफूलाइ फाइदा हुने गरी बजेटको मात्रै कुरा गर्न खोजेकोले बैठकमा नगएको काँग्रेस उपसभापति रामचन्द्र पौडेलले बताउनुभयो ।

अब आन्दोलनको विकल्प नरहेको काँग्रेस र एमालेको भनाइ छ । आफूले सहमतिको प्रयास गरेपनि काँग्रेस र एमालेले नचाहेको एकीकृत नेकपा माओवादीको आरोप छ ।

बैठक बस्न नसकेपछि माओवादी अध्यक्ष प्रचण्डले काँग्रेस र एमालेले मुलुकलाइ सहमतिबाट मूठभेडतिर लगेको प्रतिक्रिया दिनुभयो  । विहान पूर्व अर्थमन्त्री रामशरण महत सहितको बैठकमा बेलुकी तीन दलका शीर्ष नेताको बैठक बस्ने सहमति भएको थियो ।

सहमति नभएपनि सरकारले भोलि बजेट अध्यादेश राष्ट्रपति समक्ष पठाउने तयारी गरेको छ ।

आइतवार बैठक बस्न नसकेपछि सोमवार दिनभर सहमतिको प्रयास गर्ने र सहमति हुन नसके सरकारले बजेट अध्यादेश पठाउने प्रधानमन्त्रीका प्रमुख राजनीतिक सल्लाहकार देवेन्द्र पौडेलले जानकारी दिनुभयो । पौडेलले काँग्रेस एमाले सहमतिका पक्षमा नरहेको आरोप लगाउनुभयो ।
