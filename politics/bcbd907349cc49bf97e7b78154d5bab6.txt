बागलुङमा वाम गठबन्धनको चुनावी सभामा विस्फोट

बागलुङ, कात्तिक ३० – बागलुङको गल्कोट नगरपालिका हटियामा वाम गठबन्धनको सभा भइरहेको ठाउँ नजिकै  विष्फोटको आवाज सुनिएको छ । 
एमाले अध्यक्ष केपी शर्मा ओली, माओवादी केन्द्रका अध्यक्ष पुष्पकमल दाहाल प्रचण्ड र राष्ट्रिय जनमोर्चाका अध्यक्ष चित्रबहादुर केसीले संवोधन गरिरहेको चुनावीसभा भइरहेको स्थल नजिकै विष्फोटको आवाज सुनिएको स्थानीय बासिन्दाले बताएका छन् । तर त्यो ठूलो आवाज बम विष्फोट बाटै भए नभएकोबारे पुष्टि हुन नसकेको प्रहरीले जनाएको छ । 
गल्कोट बहुमुखी क्याम्पसको प्राङगणमा पछाडिपट्टिको फोहोर फाल्ने ठाउँमा विस्फोटको ठूलो आवाज सुनिएको भनिए पनि घटनास्थलमा बम विष्फोट भएको कुनै प्रमाण नभेटिएको जिल्ला प्रहरी कार्यालय बागलुङका प्रवक्ता डिएसपी विश्वराजसिंह थापाले जानकारी दिनुभयो । 
बिहानै विष्फोटको आवाज सुनिएपछि बाग्लुङमा सुरक्षा व्यवस्था कडा पारिएको थियो । वाम गठबन्धनको चुनावी सभालाई एमाले अध्यक्ष केपी शर्मा ओली, माओवादी केन्द्रका अध्यक्ष पुष्पकमल दाहाल प्रचण्ड र राष्ट्रिय जनमोर्चाका अध्यक्ष चित्रबहादुर केसीले सम्बोधन गर्नु भएको थियो ।
