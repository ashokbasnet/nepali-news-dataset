४० हजार कर्मचारीले सम्पत्ति विवरण बुझाएनन्

सूर्यकुमार क्षेत्री/उज्यालो
काठमाडौ, पुस १२ – सरकारी सेवामा रहेका झण्डै ४० हजार कर्मचारीले सम्पत्ति विवरण नबुझाएको पाइएको छ । राष्ट्रिय सर्तकता केन्द्रले शुक्रबार पत्रकार सम्मलेन गरी ती कर्मचारीको नाम सार्वजनिक गरेको छ ।
आर्थिक वर्ष सकिएको ६० दिनभित्र सम्पत्ति बिबरण बुझाउनुपर्ने भएपनि अहिलेसम्म कर्मचारीले सम्पति बिबरण नबुझाएपछि केन्द्रले नामावली सार्वजनिक गरेको हो ।
सरकारी स्रोतबाट तलव खानेमध्ये १२ हजार ६ सय ४५ जना  निजामती कर्मचारी र २१ हजार ८ सय ९७ जना शिक्षकले सम्पत्ति विवरण नबुझाएका सतर्कता केन्द्रका प्रवक्ता कृष्णप्रसाद पौडेलले जानकारी दिनुभयो ।
त्यसैगरी उर्जा मन्त्रालय अन्तर्गतका ३ हजार २ सय ३२, अर्थ मन्त्रालय अन्तर्गतका १ हजार २६ जनाले सम्पत्ति विवरण बुझाएका छैनन् । त्यसरी बिबरण नबुझाउनेमा ४ जना राजदुत पनि छन् । यस्तै बिभिन्न १८ वटा जिल्ला विकास समितिका कर्मचारी र स्वास्थ्य मन्त्रालय अन्तर्गत देशका ७३ वटा अस्पताल विकास समितिले सम्पति बिबरण बुझाएका छैनन् ।
यस्तै सम्पत्ति बिबरण नबुझाउनेमा नेपाल प्रहरीका पाँच जना उपरीक्षक सहित ८२ जना अधिकृत, सशस्त्र प्रहरीका माथिल्लो दर्जाका ८ जना र राष्ट्रिय अनुसन्धानका ४ जना अधिकृत पनि छन् । नेपाली सेनाले भने सम्पत्ति बिबरण नबुृझाउनेलाई आन्तरिक रुपमा पाँच हजार जरिवाना गर्ने भएकाले सबैले बुझाएका छन् ।
सम्पत्ति विवरण नबुझाउने कर्मचारीको विवरण अख्तियार दुरुपयोग अनुसन्धान आयोगमा बुझाइने सतर्कता केन्द्रले जनाएको छ ।
