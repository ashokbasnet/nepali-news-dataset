प्रजातन्त्र जोगाउन लोकतान्त्रिक गठबन्धन : पशुपति शमशेर राणा

रमेश गिरी/उज्यालो । 
भक्तपुर, असोज ३० – राष्ट्रिय प्रजातन्त्र पार्टी (प्रजातान्त्रिक) का अध्यक्ष पशुपति शमशेर राणाले प्रजातन्त्र जोगाउनका लागि लोकतान्त्रिक गठबन्धन निर्माण भएको बताउनु भएको छ ।
राप्रपा (प्रजातान्त्रिक) भक्तपुरले सोमबार आयोजना गरेको चियापान तथा शुभकामना आदानप्रदान कार्यक्रममा उहाँले वाम एकतासँगै लोकतान्त्रिक गठबन्धन निर्माण आवश्यक भएको बताउनुभयो । 
‘मुलुक दुई कित्तामा विभाजित भएको छ, एकातिर प्रजातन्त्रवादी र अर्कोतर्फ साम्यवादी कित्तामा विभाजित भएको छ’ अध्यक्ष राणाले भन्नुभयो, ‘देशमा प्रजातन्त्र र लोकतन्त्र जोगाईराख्न पनि लोकतान्त्रिक गठबन्धनलाई बलियो बनाउनु आवश्यक छ ।’ 
यो लडाई एउटा पार्टीको मात्र नभएर प्रजातान्त्रि पक्ष सबैको लडाई भएको चर्चा गर्दै उहाँले प्रजातन्त्र जोगाउन नसके देशले प्राप्त गरेको उपलब्धी जोगाउन पनि गठबन्धन बलियो बनाउनु आवश्यक भएकोमा जोड दिनुभयो । 
अध्यक्ष राणाले मंसिर १० र २१ गते हुने प्रतिनिधीसभा र प्रदेशसभाको निर्वाचनले नेपालको भविष्य निर्धारण गर्ने बताउँदै उहाँले यो चुनाव अत्यन्तै महत्वको चुनाव भएको बताउनुभयो । प्रजातन्त्र र उदारवाद नभई मुलुक अगाडि नबढ्ने ठहर गर्दै आफ्नो पार्टी लोकतान्त्रिक गठबन्धनबाट चुनाव लड्ने निर्णयमा पुगेको उहाँको भनाई थियो । 
कार्यक्रममा उद्योग राज्य मन्त्री रेशमबहादुर लामा र विज्ञान तथा प्रबिधि राज्य मन्त्री विराज विष्टले निर्वाचन तोकिएकै मितिमा सम्पन्न हुने बताउँदै चुनावप्रति आशंका नगर्न आग्रह गर्नुभयो ।
त्यसअवसरमा पार्टीका वरिष्ट उपाध्यक्ष केशरबहादुर विष्ट, केन्द्रीय सदस्य रबिन्द्र प्रताप शाह, रामहरि थापा लगायतले आगामी निर्वाचनलाई लोकतन्त्रलाई बलियो बनाउने गरी चुनावी अभियानमा लाग्न कार्यकर्तालाई निर्देशन दिनुभएको थियो ।
