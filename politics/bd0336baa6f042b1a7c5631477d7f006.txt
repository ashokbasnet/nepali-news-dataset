​राजपा मोरङ फुटको संघारमा

सुमन तिमल्सिना/उज्यालो ।
मोरङ, साउन ३ – केही महिना अघि मात्र गठन भएको राष्ट्रिय जनता पार्टी नेपाल मोरङमा नेतृत्वको बिषयमा चर्को विवाद आएपछि फुटको संघारमा पुगेको छ । अध्यक्ष मण्डलका सदस्यहरु  ‘संयोजक’ को बन्ने भन्ने  बिषयमा दुई धार बनेर एकले अर्कोलाई कारबाही गरेको खुल्ला रुपले  दाबी गर्न थालेपछि राजपा मोरङ विभाजनतर्फ उन्मुख भएको हो । अध्यक्ष मण्डलका सदस्य रहेका राधे कामतले आफूलाई राजपाको अध्यक्ष दाबी गर्दै  मोरङका अध्यक्ष मण्डलका संयोजक मोहम्मद कादिरसहित केही केन्द्रीय नेताहरुलाई  कारबाही गरेको घोषणा गरेका छन् । 
तर अर्को समूहले मोहम्मद कादिर नै अध्यक्ष मण्डलको बैधानिक संयोजक कायम  रहेको भन्दै अराजक गतिविधि गरेको आरोप लगाउँदै राधे कामत समूहलाई आवश्यक छानबिन गरी कडा कारबाही गर्ने चेतावनी दिएका छन् । 
अध्यक्ष मण्डलको संयोजक घोषणा गर्ने राधे कामत समूहलाई केन्द्रीय महासचिव रामलाल सुतिहार, केन्द्रीय सदस्य सत्यनारायण शाह, राजिव केसीसहित अध्यक्ष मण्डलका सदस्यहरु श्रीराम कामत, मालबाबु सहनी, गयानन्द मण्डललगायतले सर्मथन गरेका छन् ।
कादिर समूहलाई केन्द्रीय उपाध्यक्ष यदुबंश शाह, महासचिव जगदिश अधिकारी, महासचिव दिलिप धाडेवा, केन्द्रीय सदस्य राजेन्द्रप्रसाद गुप्ता, शंकरप्रसद शाहलगायतले सर्मथन गरेका छन् । 
अध्यक्ष मण्डलको संयोजक घोषणा गर्ने राधे कामत राजेन्द्र महतोले नेतृत्व गरेको सदभावना पार्टीका हुन् । उता  अझै आफ्नै बैधानिक संयोजक रहेको दाबी गर्ने मोहम्मद कादिर हाल राजपाका संयोजक रहेका महन्थ ठाकुरले तत्काल नेतृत्व गरेको तमलोपाका पूर्व जिल्ला अध्यक्ष तथा केन्द्रिय सदस्य हुन् ।
कामत समूहले सोमबार पत्रकार सम्मेलन मार्फत  मोहम्मद कादिर समुहलाई पार्टीबाट निष्काशन गरेको जानकारी गराएको थियो । यता कादिर समूहले पनि मंगलबार पत्रकार सम्मेलन गर्दै  अराजक गतिविधि गर्ने कामतसहितका नेताहरुलाई आवश्यक छानबिन गरी कडा कारबाही गर्न केन्द्रीय समितिलाई सिफारिस गरेको जनाएको छ । 
दुबै पक्षले पार्टी आन्दोलनमा भएको बेला अर्को पार्टीका उम्मेदवारलाई भोट माग्न सहयोग पुर्‍याएको आरोप लगाएका छन् ।
