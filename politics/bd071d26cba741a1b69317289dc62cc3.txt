संविधान दिवसका अवसरमा अमेरिकी राष्ट्रपति ओबामाद्वारा शुभकामना

काठमाडौं, असोज ३ – अमेरिकाका राष्ट्रपति बाराक ओबामाले नेपालको संविधान दिवसका उपलक्ष्यमा राष्ट्रपति विद्यादेवी भण्डारी तथा नेपाली नागरिकलाई एक सन्देश पठाएर शुभकामना तथा बधाइ ज्ञापन गर्नु भएको छ । 
शुभकामना सन्देशमा उहाँले संयुक्त राज्य अमेरिकाका नागरिकको तर्फबाट शुभकामना व्यक्त गर्न पाएकोमा खुसी व्यक्त गर्नु भएको छ ।
सन्देशमा उहाँले भन्नुभएको छ ‘तपाईंको देशमा विनाशकारी भूकम्प गएको एक वर्षभन्दा बढी समय बितिसकेको छ र त्यस विपत्मा आफ्ना प्रियजन गुमाएका परिवारहरूको शोक अझै पनि अमेरिकी जनताले अनुभूत गरिरहेका छन् । त्यस शोकका बिच पनि नेपालको भविष्यका लागि ठूलो आशा रहेको छ । आफ्ना घर र जीवनहरू पुनर्निर्माण गरेका नेपालीहरूको बलको अमेरिकाले सधैँ प्रशंसा गरिरहनेछ र यस प्रयत्नमा तपाईँहरूलाई सहयोग गर्नका लागि हामी आफूले सक्ने सहयोग गरिरहने छौँ ।’ 
उहाँले नेपालको जलविद्युत् सम्भावनाको बृद्धि, पूर्वाधार विकास र दुखद द्वन्द्वबाट प्रभावित सबैका लागि न्यायको खोजी लगायतका उपलब्धिमा सहयोग गर्ने प्रतिबद्धता व्यक्त गर्नु भएको छ । 
राष्ट्रपति ओबामाले लोकतन्त्रले प्राकृतिक सम्बन्ध स्थापना गर्दछ भन्नु हुदै आगामी वर्षहरूमा दुई देशबिचको त्यस सम्बन्धलाई प्रगाढ बनाउन चाहेको उल्लेख गर्नु भएको छ । रासस
