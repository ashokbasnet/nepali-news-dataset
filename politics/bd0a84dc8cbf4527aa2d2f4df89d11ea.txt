मतपत्रबारे सर्वोच्चले भोलि निर्णय सुनाउने

काठमाडौं, असोज ३१ – प्रतिनिधिसभा र प्रदेशसभाको चुनावका लागि छुट्टाछुट्टै मतपत्र बनाउन माग गर्दै परेको रिटमा सर्वोच्च अदालतमा सुनुवाई सकिएको छ ।
दुई तहको चुनावका लागि छुट्टाछु्ट्टै मतपत्र बनाउनुपर्ने मागसहित राजपाका नेता सर्वेन्द्रनाथ शुक्लले असोज २२ गते दायर गरेको रिट निवेदनमाथि सर्वोच्च अदालतमा मंगलबार सुनुवाइ सकिएको हो । नेता सुक्लले एउटै मतपत्रमा प्रदेश र संघको चुनाव नगराउन माग गर्दै दायर भएको रिटमा सर्वोच्चले भोलि निर्णय सुनाउने भएको हो ।
निर्वाचन आयोगले संघ र प्रदेशका लागि प्रत्यक्षतर्फको एउटा पानामा र समानुपातिकतर्फ अर्को पानामा दुई/दुईवटा मतपत्र छाप्न थालिसकेको छ । सुक्लले निवेदनमा दुवै तहका लागि मतपत्र चारवटा छुट्टाछुट्टै बनाउनुपर्ने माग गर्नुभएको छ ।
रिटमाथि आज न्यायाधीश दीपकराज जोशी र पुरुषोत्तम भण्डारीको संयुक्त इजलासमा सुनुवाइ सकिएको छ । प्रतिनिधिसभा र प्रदेशसभाको चुनाव पहिलो चरणमा मंसिर १० र दोस्रो चरणमा मंसिर २१ गते हुँदैछ ।
सर्वोच्चले आज नै चारवटै मतपत्र बनाउन दिने गरी आदेश दिन लागेको भन्दै माओवादीले सरकारबाट फिर्ता हुने निर्णय अन्तिम समयमा उल्ट्याएको थियो ।
