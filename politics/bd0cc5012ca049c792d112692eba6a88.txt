बाढी प्रभावितको लागि पुनर्स्थापना कार्यक्रम नल्याएको भन्दै सरकारको आलोचना

काठमाडौं, असोज २८ – सभासदहरुले बाढी पहिरो प्रभावितहरुको पुनर्स्थापनाको लागि उचित कार्यक्रम नल्याएको भन्दै सरकारको आलोचना गरेका छन् ।
व्यवस्थापिका संसदको मंगलबारको बैठकमा शुन्य समयमा बोल्दै सभासदहरुले सरकारले पुनर्स्थापनाको कार्यक्रम नल्याउँदा बाढी पहिरो प्रभावितहरु निकै कष्टपूर्ण जीवन बिताउन बाध्य भएको बताए ।
उनीहरुले पुनर्स्थापनाको कार्यक्रम ल्याएर बाढी पहिरो प्रभावितहरुले नदी किनार र अन्यत्रका खाली जग्गामा त्रिपाल मुनी बस्नुपर्ने अवस्थाको तत्काल अन्त्य गर्न सरकारको ध्यानाकर्षण गराए । केहि सभासदले बाढी पहिरो प्रभावितहरुको पुनस्थापनाका लागि सञ्चालन गर्नुपर्ने कार्यक्रमबारेमा सुझाव दिन संसदीय समिति गठन गर्न माग गरे ।
वर्षातको समयमा सिन्धुपाल्चोकमा गएको पहिरो तथा सुर्खेत, दाङ, बर्दिया लगायतका जिल्लामा आएको बाढीका कारण एक लाखभन्दा बढी जनता प्रभावित भएका थिए । शुन्य समयमा भाग लिएका कतिपय सभासदहरुले अपाङ्गता भएका व्यक्तिहरुले दुई वर्षदेखि सामाजिक सुरक्षा भत्ता नपाएको, सरकारले पर्याप्त बजेट विनियोजन गरेका सडकहरु पनि निर्माण नभएकोतर्फ सरकारको ध्यानाकर्षण गराए ।
