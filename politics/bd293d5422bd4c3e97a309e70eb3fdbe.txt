आइतबार बेलुकासम्म मस्यौदा समितिले प्रतिवेदन बुझाउँछ : नेम्वाङ

काठमाडौं, असार १३ – संविधानसभाका अध्यक्ष सुवासचन्द्र नेम्वाङले मस्यौदा समितिले आइतबार बेलुकासम्ममा आफूलाई मस्यौदाको प्रतिवेदन बुझाउने बताउनुभएको छ ।
संविधानसभाका अध्यक्ष नेम्वाङले सिंहदरबारस्थित आफ्नै कार्यकक्षमा नेकपा एमाले समर्थित पत्रकारको संस्था प्रेस चौतारीको ज्ञापनपत्र बुझ्ने क्रममा संविधानसभाको बैठक सोमबार बोलाइएकाले मस्यौदा समितिले आइतबार बेलुकासम्ममा आफूलाई मस्यौदाको प्रतिवेदन कुनै पनि हालतमा बुझाउने बताउनुभयो । उहाँले यसबारेमा मस्यौदा समितिका सभापति र प्रमुख दलका शीर्ष नेताहरुसँग आफ्नो निरन्तर छलफल भैरहेको बताउनुभयो ।
मस्यौदा समितिले ३७ भाग, २ सय ९६ धारा र सात वटा अनुसूची सहितको प्रारम्भिक मस्यौदा तयार गरेपनि बहुलवाद शब्दको प्रयोग, न्यायाधीशको पुनर्नियुक्ति लगायतका विषयमा नेपाली कांग्रेस, नेकपा एमाले, एकीकृत नेकपा माओवादी र मधेसी जनअधिकार फोरम लोकतान्त्रिकबीच कुरा नमिल्दा मस्यौदालाई अन्तिम रुप दिन सकेको छैन ।
ज्ञापनपत्र बुझाउने क्रममा प्रेस चौतारीले नयाँ संविधानमा प्रेस तथा अभिव्यक्ति स्वतन्त्रताको सुनश्चितता गर्न संविधानसभाका अध्यक्ष नेम्वाङको ध्यानाकर्षण गराएको छ ।
