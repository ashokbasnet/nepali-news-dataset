एमालेमा कार्यविभाजन, नेपाल पक्ष असन्तुष्ट

रमेश गिरी/उज्यालो । भक्तपुर, चैत १२ – पार्टीभित्र विवादकाबीच नेकपा एमाले स्थायी कमिटी बैठकले केन्द्रीय नेताहरुको कार्य विभाजन गरेको छ । पार्टी अध्यक्ष केपी शर्मा ओली निवास बालकोटमा बसेको बैठकले बुधबार राती अबेर नेताहरुको जिम्मेवारी बाँडफाँड गरेको हो ।
जिम्मेवारी अन्तर्गत पार्टी अध्यक्ष केपी शर्मा ओली प्रमुख नेतृत्व तथा स्कुल विभाग प्रमुख, उपाध्यक्ष वामदेव गौतमलाई सम्पर्क एवम समन्वय तथा मध्यपश्चिमाञ्चल प्रमुख तोकिएको छ । यस्तै उपाध्यक्ष बिद्यादेवी भण्डारीलाई पूर्वाञ्चल, युवराज ज्ञवालीलाई पञ्चिमाञ्चल, अष्टलक्ष्मी शाक्यलाई मध्यमाञ्चल, भीम रावललाई सुदुरपश्चिमाञ्चलको जिम्मेवारी तोकिएको छ । महासचिव ईश्वर पोखरेललाई समग्र संगठनात्मक कामको नेतृत्व लिने गरि जिम्मेवारी तोकिएको छ ।
बैठकले १ सय ५९ जना केन्द्रिय नेताहरुको बिभिन्न बिभाग, फाँट, मोर्चा संगठन, क्षेत्रीय समिति र जिल्लाहरुको जिम्मेवारी तोकेको महासचिव ईश्वर पोखरेलले जानकारी दिनुभयो । उहाँका अनुसार बरिष्ठ नेता झलनाथ खनाल र नेता माधवकुमार नेपालको जिम्मेवारी उहाँहरुसँगको अनौपचारिक छलफलपछि टुंगो लाग्नेछ ।
उहाँले केही प्राबिधिक कुरा बाँकी भए पनि कार्यबिभाजन टुंगिएको बताउनुभयो । बाँकी प्राबिधिक कुरा पुन छलफल गरेर टुंग्याउने उहाँको भनाई छ । ‘बर्तमान सरकारमा रहेका एमाले मन्त्रीहरुको जिम्मेवारी कसरी टुंग्याउने भन्ने कुरा छ, यसबारे भोलिदेखि नै पार्टी कार्यालय बल्खुमा छलफल हुन्छ’ उहाँले भन्नुभयो ।
नेताहरुको कार्य विभाजन सम्बन्धी निर्णय गर्न आइतबारदेखि लगातार बसेको बैठकले बिवादकाबीच बुधबार टुंगो लगाएको हो । बैठकपछि संचारकर्मीलाई प्रतिकृया दिंदै नेता नेपाल निकट सचिव योगेश भट्टराईले कार्यबिभाजनप्रति असन्तुष्टि जनाउनुभयो । उहाँले महासचिब ईश्वर पोखरेलले सबै स्थायी कमिटीका सदस्यसँग छलफल र परिमार्जन गरेर सन्तुलित मापदण्डको कार्य बिभाजन प्रस्ताव ल्याउने भनेको भए पनि त्यसो हुन नसकेको बताउनुभयो ।
उहाँले भन्नुभयो, ‘पार्टीभित्र नेताहरुको योग्यता र क्षमताको आधारमा मापदण्ड बनाएर परिमार्जन र संसोधन सहित प्रस्ताब गर्ने भनिएपनि पर्याप्त र सन्तुलित मापदण्ड बनेन त्यसैले अझै पनि मापदण्ड बनाएर कार्यबिभाजनलाई परिमार्जन गर्नुपर्छ भन्ने हाम्रो अडान हो  ।’
एमाले उपाध्यक्ष भीम रावलले भने सहमतिमै बैठक टुंगिएको बताउनुभयो । आन्तरिक तयारी नपुगेको भन्दै  मंगलबारको बैठक बुधबारसम्मका लागि स्थगित भएको थियो ।
अध्यक्ष केपी ओलीको निवास बालकोटमा भएको  बैठकमा  बरिष्ठ नेता बुधबार पनि अनुपस्थित रहनुभयो ।  नेपाल पक्षका पदाधिकारीहरूले बैठक कार्यालयमै राख्नुपर्ने माग गर्दै आएका थिए ।  
विवादका कारण पार्टीको महाधिवेशन भएको नौ महिना पुग्न लाग्दासमेत एमालेमा कार्य विभाजन हुन सकेको थिएन ।
