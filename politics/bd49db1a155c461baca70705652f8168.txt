एमाले राष्ट्रिय परिषद बैठकको अन्तिम तयारीमा

काठमाडौं, फागुन २० भोलिदेखि शुरु हुने पार्टीको राष्ट्रिय परिषद बैठकको लागि नेकपा एमालेले आवश्यक व्यवस्थापन र प्रचारप्रसारको कामलाई तीव्र पारेको छ । परिषद बैठकमा सहभागी हुने प्रतिनिधिको टुंगो लगाउन दिउँसो १२ बजे पार्टी कार्यालयमा स्थायी समिति बैठक बस्दैछ ।

 

बैठकमा प्रतिनिधिको टुँगो सँगै पेश हुने प्रतिवेदन र अरु तयारीबारे छलफल हुने नेता अमृतकुमार बोहोराले बताउनुभयो । भोलि उद्घाटन कार्यक्रममा देशभरबाट नेता, कार्यकर्ता र शुभेच्छुक आउने भएकाले खुलामञ्चमा मञ्च निर्माण लगायत अरु आवश्यक व्यवस्थापन पनि तीव्र पारिएको मूल व्यवस्थापन कमिटीका संयोजक एमाले सचिव युवराज ज्ञवालीले जानकारी दिनुभयो । परिषद बैठकमा सहभागी हुन प्रतिनिधिहरु आउने क्रम शुरु भैसकेको उहाँको भनाई छ । शान्ति, संविधान र लोकतन्त्रको पक्षमा भन्दै एमालेले भोलि काठमाडौंमा बृहत प्रदर्शन गर्ने जनाएको छ । भोलि खुलामञ्चमा उद्घाटन भएपछि एमालेको राष्ट्रिय प्रतिनिधि परिषद बैठक तीन दिनसम्म चल्नेछ । तीन वर्षअघि बुटबलमा भएको आठौं महाधिवेशनपछि एमालेको ठूलो भेला हुन लागेको हो ।
