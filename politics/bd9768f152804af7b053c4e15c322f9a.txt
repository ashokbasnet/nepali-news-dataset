सहपाठीसँग उबेलै सूर्यबहादुर थापाले भन्नुभएको थियो– यो अन्तिम भेट हुन सक्छ

धनकुटा, वैशाख ३ – दोश्रो संविधान सभाको निर्वाचनमा छोरा सुनिलबहादुरको चुनाव प्रचारप्रचारमा सहभागी हुन आउँदा सहपाठी साथीहरुलाई दोसल्ला ओढाएर सूर्यबहादुर थापाले भन्नुभएको थियो ‘स्वास्थ्यले साथ दिन छाडेको छ । यो भेट अन्तिम पनि हुन सक्छ । उहाँको भविष्यबाणी बोली रहेछ ।’ राजनीतिमा ४० वर्षसँगै विताएका भतिज कुमारबहादुर थापाले भन्नुभयो ।
पञ्चायत र बहुदल राजनीतिका सफल खेलाडीको रुपमा परिचित सूर्यबहादुर थापाको निधनले उहाँको परिवार र सहपाठी मात्र हैन, सिंगो जिल्ला नै शोकमा डुवेको छ । थापाको निधनको खबर सुनेर धनकुटा नगरपालिका वडा नं. ६ सिरानबजारकी गंगा श्रेष्ठ भावविह्वल हुनुहुन्छ । धनकुटा आउँदा थापा बस्ने गरेको घरकी बुहारी श्रेष्ठले परिवारको अभिभावक गुमाएको बताउनुभयो ।
धनकुटा आउँदा सधैं खाना बनाएर ख्वाएा, जे पकाए पनि मिठो मानेर खानुहुन्थ्यो, उहाँको लागि घरको एउटा कोठा छुट्याएर राखिएको थियो, अब ती दिन सम्झना मात्रै रह्यो’ गंगाले सुनाउनुभयो ।
वि.सं. १९८५ साल चैत १५ गते धनकुटाको मुगा गाविस वडा नं. २ मा आमा मनकुमारी र बुबा टेकबहादुर थापाको काईंलो छोराको रुपमा जन्मिएका थापाले प्राथमिक शिक्षा गाउँकै विद्यालयबाट लिनुभएको थियो । २००७ सालमा विद्यार्थी राजनीति सुरु गरेका थापाले पाँच पटक सत्ताको बागडोर सम्हाल्नु भएको थियो । २०१० सालमा कृषि, वन तथा उद्योग मन्त्री बनेका थापा अर्थमन्त्री हुँदै २०२१ सालमा पहिलो पटक प्रधानमन्त्री बन्नुभएको थियो ।
त्यसपछि थापा २०३६ साल, २०५४ साल र २०६० सालमा नेपालको प्रधानमन्त्री बन्नुभयो । भारतको अलहबाद विश्वविद्यालयबाट उच्च शिक्षा हासिल गरेका थापा सुधारिएको पञ्चायती ब्यबस्थाको पक्षधर भएको आरोपमा २०२६ सालमा जेल समेत पर्नुभएको थियो ।
धनुकुटाको विकास र थापा
राजनीतिक रुपमा सफल भएपनि जिल्लाको विकासमा भने उहाँ धेरै चर्चामा आउनुभएन । व्यक्तिगत सहयोग गरेर चर्चा कमाएका थापाले पछिल्लो पटक भारतीय दुताबासको सहयोगमा विद्यालय निर्माण गराउने कार्यमा भुमिका निभाउनुभएको थियो ।
दूतावासको सहयोगमा धनकुटा बजारको खानेपानी, आधा दर्जन विद्यालय भवन बनाउन थापाको महत्वपूर्ण योग्दान रहेको छ । त्यस्तै पुर्वाञ्चलका क्षेत्रीय कार्यालयहरु विराटनगर सार्ने क्रम बढिरहेको बेला ती कार्यालय धनकुटामा फर्काउन र बन्चरे विद्युत केन्द्र सुरुवात गर्न उहाँले उल्लेखनीय काम गर्नुभयो । विकासको काममा राजनीति नगर्ने र सवै क्षेत्रमा समान विकास होस भन्ने मान्यता राख्ने भएकाले उहाँ सफल हुनुभयो ।
राजनीतिमा एउटा पुस्ताको अन्त्य
धनकुटाको राजनीतिमा एक पुस्ताको अन्त्य भएको छ । पञ्चायतकालदेखि निरन्तर राजनीतिमा संलग्न थापाको निधनले धनकुटा जिल्लाको राजनीति दोस्रो पुस्तामा आएको छ । यो पुस्तालाई थापाले थामेको बागडोर सम्हाल्ने चुनौती समेत थपिएको छ ।
गएको संविधानसभा निर्वाचनमा छोरालाई उम्मेद्वार बनाएर दोस्रो पुस्ताको राजनीतिक प्रतिस्पर्धा उहाँ आफैंले सुरु गर्नुभएको हो । छोरालाई राजनीतिमा स्थापित गराएर पारिवारिक राजनीति सुरु गरेको कारण पछिल्लो पटक उहाँ विवादित समेत बन्नुभएको राप्रपाका एक कार्यकर्ताले बताए ।
२०३६ सालको खोकु, छिन्ताङ र आखिसल्लामा भएको किसान आन्दोलनलाई दवाउन १६ जनाको हत्या गरेको आरोप थापालाई लागेको छ । त्यही आरोपको कारण बहुदल आएपनि राजनीतिक कार्यक्रम लिएर उहाँ धनकुटाको छिन्ताङ कहिलै जानुभएन ।
