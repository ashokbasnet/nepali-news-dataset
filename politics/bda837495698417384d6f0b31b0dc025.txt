सल्यानः प्रतिनिधिसभामा माओवादी र प्रदेशसभामा एमाले

सल्यान, कात्तिक १५ – उम्मेदवार छनौटमा व्यस्त रहेका वाम गठबन्धनका नेताहरुले सल्यानमा उम्मेदवारी टुङ्ग्याएका छन् । मनोनयन दर्ता गर्ने दिन आउन एक दिन बाँकी रहँदा मात्रै उनीहरुले उम्मेदवारहरुको टुङगो लगाएका हुन् । 
सल्यानमा एमाले र माओवादीले सिट बाँडबाँड गरेका छन् । सुरुमा एमाले र माओवादी दुवै दलले प्रतिनिधिसभामा दाबी गरेपछि विवादित बनेको सल्यानमा अन्नतः प्रतिनिधिसभा माओवादी र प्रदेशसभा (क) र (ख) दुवै एमालेले लिने गरी सहमति भएको छ ।
एउटा मात्रै क्षेत्र रहेको प्रतिनिधिसभामा माओवादीले विनाविभागीय मन्त्री टेकबहादुर बस्नेतलाई उम्मेदवार बनाउने भएको छ । प्रदेशसभा सदस्यका लागि एमालेका पोलिटब्यूरो सदस्य प्रकाश ज्वाला र सल्यान जिल्ला ईन्चार्ज गुलावजंग शाह गठबन्धनका तर्फबाट उम्मेदवार बन्ने निश्चित भएको एमालेका एक नेताले बताए । 
एमालेका ज्वालाले पहिले नै प्रदेशसभामा दाबी गरेका थिए भने शाहले यसअघि प्रतिनिधिसभाका लागि दाबी गरिरहेका थिए । अब ज्वाला प्रदेशसभा (क) र शाह प्रदेशसभा (ख) बाट उम्मेदवार बन्ने छन् ।
ज्वाला यस अगाडिका चुनावमा २०५६ सालमा सल्यान क्षेत्र नं. १ र २०७० सालमा क्षेत्र नं. २ मा विजयी भएका थिए । यसैबिच प्रकाश ज्वाला नै प्रदेशसभाका लागि चुनाव लड्ने भएपछि प्रदेश नं. ६ को मुख्य मन्त्रीका रुपमा लिइएको छ । एमालेका तर्फबाट ज्वाला नै मुख्यमन्त्रीको मुख्य दाबेदार हुने एमाले स्रोतको भनाई छ ।
