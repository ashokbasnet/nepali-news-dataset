भद्र सहमति नभुल्न कोइरालालाई ओली र दाहालको चेतावनी

प्रकाश ढकाल/उज्यालो । काठमाडौं, असोज १८– एमाले अध्यक्ष केपी शर्मा ओली र एकीकृत नेकपा माओवादीका अध्यक्ष पुष्पकमल दाहाल प्रचण्डले अबको सरकारको नेतृत्व एमालेलाई दिने भद्र सहमति नभुल्न प्रधानमन्त्री एवं नेपाली कांग्रेसका सभापति सुशील कोइरालालाई सचेत गराएका छन् ।
राष्ट्रपति डा. रामवरण यादवले २१ गतेसम्म सहमतीय सरकार गठन गर्न संसदमा प्रतिनिधित्व गर्ने दललाई आह्वान गरेपछि सरकार गठनबारे औपचारिक छलफल सुरु भएको छ ।
त्यसै क्रममा सोमबार बिहान बसेको तीन दल र दिउँसो बसेको सर्वदलीय बैठकमा ओली र दाहालले कोइरालालाई चार दलबीच १६ बुँदे सहमति हुँदा भएको भद्र समझदारी नभुल्न चेतावनी दिएका हुन् । दुवै बैठकमा सहभागी एकीकृत माओवादीका उपाध्यक्ष नारायणकाजी श्रेष्ठका अनुसार एमाले र एमाओवादी सहमति कार्यान्वयन गर्न जोड दिएका हुन् । ‘सर्वदलीय बैठकमा हाम्रो र एमाले अध्यक्षले भद्र सहमतिबारे जानकारी गराउँदै कार्यान्वयन गर्न कांग्रेसको ध्यानाकर्षण गराउनुभएको छ’ १८ दलको बैठकपछि श्रेष्ठले पत्रकारसँग भन्नुभयो ।
कोरालाको नेतृत्वमा सरकार गठन हुँदा पनि कांग्रेस एमालेबीच संविधान जारी भएपछि सरकारको नेतृत्व एमालेले गर्ने सहमति भएको थियो । कोइरालाले आफ्नै नेतृत्वमा सरकार गठन गर्ने इच्छा देखाएर भद्र सहमति कार्यान्वयन नगर्न चाहेको हो कि भन्ने आशंका एमाले र एमाओवादीले व्यक्त गरेका छन् ।
बैठकमा प्रधानमन्त्री सुशील कोइरालाले सहमतिबारे पार्टीलाई जानकारी नगराएकाले छलफलपछि मात्र निर्णय लिने बताएको श्रेष्ठको भनाइ छ । नयाँ सरकार गठन तथा सरकारको नेतृत्वका बारेमा छलफल गर्न कांग्रेसले केन्द्रीय कार्यसमितिको बैठक बुधबार बोलाएको छ ।
बालुवाटारमा बस्ने बैठकले आफ्नै नेतृत्वमा सरका बनाउन पहल गर्ने कि एमालेलाई समर्थन गर्ने भन्ने निर्णय लिनेछ । तीन दलको बैठकमा कोइरालाले पार्टीमा छलफल गर्ने बताएपछि ओलीले भने कडा आपत्ति जनाउनुभएको थियो ।
