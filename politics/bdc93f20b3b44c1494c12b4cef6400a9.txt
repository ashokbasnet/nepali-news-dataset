मन्त्रीपरिषद निर्णय : एडिबीबाट दुई अर्ब १२ करोड रुपैयाँ लिने, सुजातालाई ५० लाख दिने

काठमाडौं, कात्तिक २८ – सरकारले नेपाली कांग्रेसकी नेतृ सुजाता कोइरालालाई स्तन क्यान्सरको उपचारका लागि ५० लाख रुपैयाँ दिने निर्णय गरेको छ । विशिष्ट पदाधिकारीलाई जीवनभरमा एक पटक अधिकतम १५ लाख रुपैयाँसम्म उपचार खर्च दिन सकिने गरी स्वास्थ्य मन्त्रालयले तयार पारेको उपचार खर्चसम्वन्धी कार्यविधिलाई पन्छाउँदै मन्त्रिपरिषदको आइतबारको बैठकले कोइरालालाई ५० लाख रुपैयाँ दिने निर्णय गरेको हो । 
सरकारका प्रवक्ता सुरेन्द्रबहादुर कार्कीले यो निर्णयका बारेमा पत्रकारलाई केही जानकारी दिनुभएन । तर बैठकमा सहभागी एक मन्त्रीले भने आफ्नो नाम उल्लेख नगर्ने सर्तमा गृहमन्त्री बिमलेन्द्र निधिको दबावमा आएको ठाडो प्रस्तावलाई बैठकले सदर गरेको जानकारी दिए । ‘निर्णयमा त रकम तोकिएको छैन’ ती मन्त्रीले  भने ‘तर ५० लाख दिने प्रस्ताव आएकाले ५० लाखै जाला ।’ 
स्वास्थ्य मन्त्रालयले तयार पारेको उपचार सम्बन्धी कार्यविधिमा आइतबारको बैठकमा छलफल हुनु पर्ने भए पनि त्यसमाथि कुनै छलफल भएन । 
कार्यविधिमा बिरामी अति विपन्न भएमा र स्वदेशमा उपचार हुने सम्भावना नभएमा मात्र १५ लाख रुपैयाँ दिन सक्ने उल्लेख छ । कांग्रेस सभापति शेरबहादुर देउवा र गृहमन्त्री निधिले कोइरालालाई रकम उपलब्ध गराउन प्रधानमन्त्री पुष्पकमल दाहाललाई दवाव दिँदै आउनुभएको थियो । 
सुजाता कोइरालाले आर्थिक सहयोग मागे लगत्तै स्वास्थ्य मन्त्री थापाले त्यसमा असहमति जनाउँदै जीवनभरमा एक पटक अधिकतम १५ लाख रुपैयाँ दिन सकिने गरी उपचार खर्चसम्वन्धी कार्यविधि तयार पार्नु भएको थियो । तरुण दलको अधिबेशनका लागि पोखरा पुग्नुभएका थापा आइतबारको मन्त्रिपरिषदको बैठमा उपस्थित हुनुहुन्थेन । 
केही समयअघि मलेसिया भ्रमणका बेला अस्वस्थ भएर उपचार गराउँदा सुजाता कोइरालालाई स्तन क्यान्सर भएको पत्ता लागेको थियो । कोइराला उपचारका लागि अहिले सिंगापुरमा हुनुहुन्छ । क्यान्सरसम्बन्धी रोगको उपचार गर्दै आएका डाक्टरहरुले कोइरालालाई लागेको जस्तो क्यान्सर नेपालमै १० लाख रुपैयाँमा निको पार्न सकिने बताउँदै आएका छन् । ५० लाख उपचार खर्च पाउने कोइराला पूर्व प्रधानमन्त्री स्वर्गिय गिरिजाप्रसाद कोइरालाकी एक मात्र छोरी हुनुहुन्छ । उहाँको काठमाडौंको मण्डिखाटारमा ठूलो बंगला छ ।
यस्तै आइतबारको मन्त्रिपरिषद बैठकले भौतिक पूर्वाधार तथा यातायात मन्त्रालयमा दरबन्दी थप गर्ने, उर्जा संकट समाधान र सौर्य उर्जाको व्यवस्थाका लागि एसियाली विकास बैंकबाट दुई अर्ब १२ करोड रुपैयाँ लिन प्रक्रिया अघि बढाउने निर्णय गरेको छ । त्यसैगरी बैठकले जनता आवास कार्यान्वयन कार्यविधिलाई मन्त्रिपरिषदको आर्थिक पूर्वाधार समितिमा पठाउने, संयुक्त राष्ट्र संघको क्षेत्रीय शान्ति तथा निशस्त्रीकरणको कार्यालय नेपालमा ल्याउन पहल गर्ने निर्णय गरेको सरकारका प्रवक्ता तथा सूचना तथा सञ्चार मन्त्री सुरेन्द्र कार्कीले जानकारी दिनुभयो ।
