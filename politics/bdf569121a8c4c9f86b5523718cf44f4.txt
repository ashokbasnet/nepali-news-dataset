नेकपाका ८ केन्द्रीय सदस्य मालेमा प्रवेश

काठमाडौं, जेठ २४ – ऋषि कट्टेल नेतृत्वको नेपाल कम्युनिष्ट पार्टीका आठ जना केन्द्रीय नेता सीपी मैनाली नेतृत्वको नेकपा मालेमा प्रवेश गरेका छन् ।
नेपाल कम्युनिष्ट पार्टीका पोलिटब्यूरो सदस्य कृष्ण राना र आङ छिरिङ शेर्पा तथा केन्द्रीय सदस्य केदार गिरी, गुरु दाहाल, कृष्ण शर्मा, विष्णु अधिकारी, नाम्गेल मोक्तान र तिलक न्यौपाने नेकपा मालेमा प्रवेश गर्नुभएको हो ।
नेपाल कम्युनिष्ट पार्टीमा नेपाली क्रान्तिलाई हेर्ने विषयमा अपरिपक्वता देखिएकोले जनवादी क्रान्ति गर्नुपर्छ भन्ने पक्ष एक ठाउँमा उभिनुपर्ने भएकोले नेकपा मालेमा प्रवेश गरेको नेता कृष्ण रानाले जानकारी दिनुभयो । विद्यार्थी संगठनका अध्यक्ष घनश्याम मिश्र र महिला संगठनको सचिवालय सदस्य गोमा लामिछाने पनि मालेमा जानुभएको छ ।
पहिले नेकपा मालेमै रहेका उनीहरु ऋषि कट्टेलको नेतृत्वमा अलग भएर नेकपा एकीकृत हुँदै नेपाल कम्युनिष्टमा आवद्ध भएका थिए । नेकपा मालेमा नवप्रवेशीलाई केन्द्रीय सदस्य बनाउने तयारी भइरहेको छ ।
नेकपा एकीकृतको एउटा समूह, नेकपा संयुक्त माक्र्सवादी, माक्र्सवादी मिलेर नेपाल कम्युनिष्ट पार्टी गठन भएको थियो ।
