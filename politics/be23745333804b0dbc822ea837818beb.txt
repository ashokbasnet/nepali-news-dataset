राष्ट्रपतिद्वारा संसदको अधिवेशन आह्वान

काठमाडौं, जेठ २ - व्यवस्थापिका संसदको वर्षे अधिवेशन विहीवारदेखि शुरु हुने भएको छ । राष्ट्रपति डाक्टर रामवरण यादवले प्रधानमन्त्री डाक्टर बाबुराम भट्टराईको सिफारिसमा विहीवार दिउसो ४ बजेका लागि व्यवस्थापिका संसदको ११ औ अधिवेशन आह्वान गरेको राष्ट्रपतिको कार्यालयले जनाएको छ ।

 

दलहरुबीच महत्वपूर्ण विषयमा सहमति भएका कारण सभामुख सुवासचन्द्र नेम्बाङ्गसँगको परामर्शमा भट्टराईले अबिधेशन आह्वानका लागि राष्ट्रपति समक्ष मंगलवार नै सिफारिस गर्नुभएको थियो । नयाँ बन्ने संविधानका धाराहरु एकै पटक पारित गर्नका लागि सरकारले अन्तरिम संविधानमा संशोधन गर्नका लागि संसद सचिवालयमा विधेयक दर्ता गरिसकेको छ । दलहरुबीच संविधान निर्माणमा महत्वपूर्ण सहमति भइसकेका कारण विहीवारको बैठकमा संविधान संशोधन सम्बन्धी विधेयक पेश हुने छ ।
