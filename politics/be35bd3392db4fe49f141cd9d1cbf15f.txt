अन्तर्राष्ट्रिय विषयमा साझा दृष्टिकोण हुनुपर्छःनेम्वाङ

झापा, असोज १७ – पूर्वसभामुख सुवास नेम्वाङले अन्तर्राष्ट्रिय विषयमा नेपालको दृष्टिकोण साझा हुनुपर्ने बताउनुभएको छ । बिर्तामोडमा युवा संघ नेपाल झापा र नेकपा एमाले बिर्तामोड नगर कमिटीले सोमबार आयोजना गरेको शुभकामना आदनप्रदान कार्यक्रममा एमाले संसदीय दलका उपनेता नेम्वाङले देशमा कुनै पनि समस्या देखापरे आपसी छलफल, संवाद र सहमतिबाट टुङ्ग्याउनुपर्छ भन्नुभयो । 
उहाँले अन्तर्राष्ट्रिय सम्बन्धलाई खेलाँचीका रुपमा हेर्न नहुने बताउँदै वर्तमान सरकारको व्यवहारले अन्तर्राष्ट्रिय सम्बन्धमा कुनै फाइदा नपुग्ने विचार व्यक्त गर्नुभयो । 
चैतभित्र स्थानीय निकाय निर्वाचन नहुने 
त्यस्तै दमकमा नेकपा एमाले दमक नगरकमिटीले सोमबारनै  आयोजना गरेको शुभकामना आदानप्रदान कार्यक्रममा पूर्वकानुनमन्त्री तथा  एमालेका नेता अग्निप्रसाद खरेलले आवश्यक विधेयक संसद्मा पेस नभएका कारण चुनाव सम्भव नभएको भनाइ राख्नुभयो ।  नेता खरेलले आगामी चैतभित्र कुनै पनि हालतमा स्थानीय निकायको निर्वाचन गर्न नसकिने बताउनुभएको छ । 
। संविधान कार्यान्वयन गर्ने विषय अहिलेको मुख्य चुनौती भएको बताउँदै उहाँले संविधानअनुसार स्थानीय तहको पुनःसंरचना गर्नुपर्ने धारणा राख्नुभयो । संविधानले स्थानीय तहलाई पूर्ण रुपमा अधिकार प्रदान गरेको बताउँदै उहाँले भन्नुभयो, “स्थानीय पुनःसंरचना निर्धारण आयोगको प्रतिवेदनअनुसार नै स्थानीय तहको पुनःसंरचनालाई अघि बढाउनुपर्ने हुन्छ ।”  रासस
