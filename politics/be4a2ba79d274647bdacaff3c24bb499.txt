आयोगको निर्णयविरुद्ध उपप्रधानमन्त्री थापा, पुनर्विचार नभए कठोर निर्णय गर्ने चेतावनी

दाङ, वैशाख ५ – राप्रपाका अध्यक्ष एवं उप–प्रधानमन्त्री कमल थापाले निर्वाचन आयोगलाई आफ्नो निर्णय पुनर्विचार गर्न आग्रह गर्नुभएको छ ।
रिपोटर्स क्लब दाङले मंगलबार दाङको तुलसीपुरमा आयोजना गरेको पत्रकार सम्मेलनमा थापाले निर्वाचन आयोगले राप्रपाको विधानबाट हिन्दु राष्ट्र र संवैधानिक राजसंस्थाको व्यवस्था हटाउने निर्णय गर्नुलाई अराजनैतिक र असंवैधानिक कार्य भनि विरोध गर्नुभएको हो ।
‘हामी निर्वाचन आयोगको एक पक्षीय निर्णय कुनैपनि हालतमा स्वीकार्ने पक्षमा छैनौं । त्यो निर्णय पुनर्विचार नभए जस्तोसुकै कठोर निर्णय गर्न बाध्य हुनेछौं’ उहाँले भन्नुभयो । उपप्रधानमन्त्री थापाले आफूहरुको माग सम्बोधन नभए सरकार र निर्वाचन दुबैमा सहभागी नहुने संकेत गर्नुभएको थियो ।
उहाँले कुनैपनि पार्टीको विचारलाई निषेध गर्न नहुने बताउनुभयो । त्यसले पार्टीको सिद्धान्त र विचार समाप्त हुने उहाँको भनाई छ । ‘धेरै कम्यूनिष्ट पार्टीले अहिले पनि साम्यवाद, जनवाद, जनगणतन्त्र जस्ता मान्यता बोकेका छन् के यी मान्यता संविधान अनुकल छन् ?’ उहाँले प्रश्न गर्नुभयो ।  
थापाले चेतावनीको शैलिमा भन्नुभयो ‘एमाले र मधेसी मोर्चालाई जस्तै गरि राप्रपालाई पनि आन्दोलनमा धकेल्ने खेल भए त्यसले निर्वाचनको माहोल थप धमिल्याउने छ ।’ तर उहाँले राप्रपा मन, वचन र कर्मले निर्वाचनको पक्षमा प्रतिवद्ध रहेको भन्दै घोषित मितिमै निर्वाचन हुनेमा आशंका व्यक्त नगर्न आग्रह पनि गर्नुभयो । 
उहाँले मधेसी मोर्चा पनि निर्वाचनमा आउने वातावरण सुनिश्चित हुन्छ भने निर्वाचनको मिति केही सार्दैमा वा दुई चरणमा निर्वाचन गर्दैमा कुनै फरक नपर्ने धारणा पनि व्यक्त गर्नुभयो ।
