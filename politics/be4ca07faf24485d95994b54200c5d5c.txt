​एक नम्बर प्रदेशको पहिलो बैठक यस्तो रह्यो

मोरङ, माघ २२ – एक नम्बर प्रदेशको पहिलो संसद बैठक २९ गते बस्ने निर्णय गर्दै सकिएको छ । 
सोमबार बसेको पहिलो बैठकले प्रदेशसभा कार्य संचालन अन्तरिम कार्यविधि २०७४ पारित गरेको छ । बैठकले माघ २९ गते सभामुखको चुनाव गर्ने समेत निर्णय गरेको छ । 
विराटनगरमा भएको पहिलो बैठकको वातावरण कस्तो थियो त ? विराटनगरबाट सुमन तिमल्सिनाको स्थलगत रिपोर्ट-

मर्यादा पालकहरु पोसाकमा नै संसद सभाभवनमा लामबद्ध थिए । भित्र पस्नेहरुलाई चेकजाँचको लागि मेटल डिटेक्टर राखिएको थियो । भित्र संसदहरु पसेसँगै पीसचमको ढोकाबाट पत्रकारलाई फोटो खिच्न दिइने व्यवस्था मिलाइएको थियो । पत्रकारहरु फोटो खिचेर बाहिरिए लगत्तै सुरु भयो संसद बैठक । 
दिउँसो १ बजे बोलाइएको बैठक झण्डै २५ मिनेट ढिला गरी घण्टी बज्नासाथ सबै सांसद हलभित्र पसेपछि एक बजेर २५ मिनेट जाँदा प्रदेश संसदको पहिलो बैठक सुरु भयो । जेष्ठ सदस्य ओमप्रकाश सरावगीको अध्यक्षतामा बसेको बैठकमा अध्यक्षले प्रदेश प्रमुख डाक्टर गोविन्दबहादुर तुम्बाहाङले पठाउनु भएको पत्र पढेर सुनाउनुभयो । 

भित्र संसदको कारबाही अघि बढिरहेको थियो । त्यसै बीचमा सबै दलहरुलाई शुभकामना राख्न दिने सभाध्यक्षको आदेश अनुसार संसदमा प्रतिनिधित्व गर्ने ६ दलसँगै  एक स्वतन्त्रलाई शुभकामना राख्न समय दिइएको थियो । संसदमा बोल्ने अधिकांश सदस्यहरुले एक नम्बर प्रदेशलाई सबैभन्दा समृद्ध र नमुना प्रदेशको रुपमा स्थापित गर्ने प्रतिवद्धता जनाए ।  नेकपा एमाले प्रदेशसभा सदस्य भीम आचार्यले लामो समय संघर्षपछि प्राप्त भएको उपलब्धीसँगै अब विकास र निर्माणको दिशामा अघि बढ्नु पर्ने बताए । 
आचार्यको मात्र हैन संघीय समाजवादी फोरमबाट प्रतिनिधित्व गर्नुभएका संसद जयराम यादवले पनि लामो समय सम्म स्थिर सरकार नहुँदा धेरै विकासका कामहरु ओझोलमा परेकोले अब १ नम्बर प्रदेशमा ५ वर्षसम्म स्थिर सरकार बनाउने जनादेश दलहरुले प्राप्त गरेकोले अब समृद्धिका पाइला अघि बढेको स्पष्ट पार्नुभयो । 
बैठकमा कांग्रेसका सांसद चन्द्रपसाद श्रेष्ठ, माओवादी केन्द्रका इन्द्रबहादुर आङ्बो, संघीय लोकतान्त्रिक मञ्चका विष्णु तुम्बाहाङ, राप्रपाका इन्दिरा राई र स्वतन्त्र सांसद नारायण मगरले शुभकामना दिँदै अब देशको विकासमा सबै दलहरु एक भएर अघि बढ्नुको विकल्प नरहेको औल्याए ।  
पहिलो बैठक भएको कारणले पनि संसद बैठक कस्तो होला भनेर धेरै सांसद अन्यौलमा थिए । प्रदेशसभा भवन भित्र प्रवेश गर्नको लागि हतारो जस्तो देखिएका सांसदहरु भित्रबाट बाहिर निस्कँदा फुर्सदिला देखिन्थे । पहिलो संसद बैठकमा भाग लिन जाँदै गर्दा कतिपय अनुभवी  नेता थिए भने कोही नयाँ अनुहार ।

नयाँ अनुहार मध्येका सोलुखुम्वु (ख)बाट आउनुभएको थियो सांसद बुद्धकुमार राजभण्डारी  । उहाँले  शेर्पा पहिरनमा सजिएर पहिलो संसद बैठकमा भाग लिनुभयो । उहाँले सबै जनजातिको पहिचानको नारा लर्गारहेको अवस्थामा आफू एक्लैले अब हरेक बैठकमा फरकफरक जातजातिको पहिरनमा संसद बैठकमा सहभागिता जनाउने बताउनुभयो । 
यसरी ताप्लेजुङदेखि सोलुखुम्बु, झापादेखि संखुवासभासहित १४ जिल्लाबाट आएका ९३ जना सबैका एकै खालका आवाज थियो – अब देशलाई विकासको नयाँ धारमा लैजानु पर्छ । एक नम्बर प्रदेश कृषि, जल, प्राकृतिक सम्पदा, भौगोलिक अवस्थितिले सम्पन्न रहेकोले अन्य प्रदेश भन्दा सधैँ अगाडि हुने सांसदहरु बताउँदै थिए । मोरङ प्रदेशसभा (ख) का जीवन घिमिरे भन्नुहुन्छ, ‘प्रदेश सभाको पहिलो बैठकमा यसरी सहभागी हुनु देश र जनताको लागि सुखद अनुभूतिको विषय हो ।’ 
पहिलो बैठकले प्रदेशसभा नियमावली नबन्दासम्मको लागि प्रदेशसभाको कार्य संचालन गर्न प्रदेशसभा सञ्चालन अन्तरिम कार्यविधि २०७४ पास गरेको छ ।  संघीय सचिवालयबाट आएका सहसचिव धु्रव घिमिरेलाई प्रदेश सचिवालयको सचिवको लागि अख्तियारी दिइएको छ ।  
प्रदेशसभा सञ्चालन अन्तरिम कार्यविधि २०७४ अनुसार सभामुख र उप–सभामुुखको अनुपस्थितिमा प्रदेशसभा सञ्चालन गर्नको लागि  गणेशकुमार काम्हाङ, प्रताप प्रकाश, रामकुमार राई, राधा थापा र विष्णु तुम्बाहाम्फेलाई तोकिएको छ ।
सांसदहरुको केही आशा र केही निराशाका बीच  सुरु भएको पहिलो संसद बैठकसँगै विकासका एजेण्डा सबै संसदको एकै खालको देखिएको छ ।
