कार्यकर्ता पक्राउको विरोधमा एमाओवादीले देशभरका जिल्ला प्रशासनमा धर्ना दिने

काठमाडौं भदौ २८ – द्वन्द्वकालको घटना ब्यूँताएर आफ्ना कार्यकर्ता पक्राउ गरेको भन्दै एकीकृत नेकपा माओवादीले शुक्रबार देशभरका जिल्ला प्रशासन कार्यालयमा धर्ना दिँदैछ ।
गोरखा फुजेलका कृष्णप्रसाद अधिकारीको हत्या गरेको आरोपमा प्रहरीले माओवादी कार्यकर्ता फुजेलकै रामप्रसाद अधिकारीलाई पक्रेको थियो । पक्राउको विरोधमा बिहान ११ बजेदेखि दुईघन्टा ७५ वटै जिल्ला प्रशासन कार्यालयमा धर्ना दिने माओवादीले जनाएको छ ।
माओवादीले सत्य निरुपण तथा मेलमिलाप आयोग गठन गरेर द्वन्द्वकालका सबै मुद्दाको हल गर्न सरकारसँग माग गरेको छ ।
