चन्द्रमा गएर ठ्याक्कै लग्नमा पुग्यो, अब छोरो प्रधानमन्त्री हुन्छ भन्ने लाग्याथ्यो

रमेश गिरी/उज्यालो । भक्तपुर, असोज २४ - प्रधानमन्त्री केपी शर्मा ओलीका ८५ वर्षका पिता मोहनप्रसाद ओलीलाई १५ दिन अघि नै छोरा प्रधानमन्त्री हुन्छ भन्ने लागेको थियो ।
आइतबार दिउँसो मात्रै झापा पृथ्वीनगरबाट भक्तपुरको बालकोटमा रहेको प्रधानमन्त्री ओलीको निवासमा आइपुग्नु भएका उहाँको ध्यान संसद भवनमा भएको प्रधानमन्त्रीको चुनाव मै केन्द्रित थियो । ज्योतिष विद्यामासमेत विश्वास राख्ने उहाँले उज्यालो अनलाइनसँग भन्नुभयो ‘१५ दिनअघि छोरा खड्गको कुण्डली हेर्दा ग्रह पनि राम्रो आयो, चन्द्रमा गएर ठ्याक्कै लग्नमा पुग्यो, जे चितायो त्यही पुग्छ, अब छोराले चिताएको पुग्छ र देशमा गरिब नागरिकले न्याय पाउँछन् जस्तो लागेको थियो ।’
छोराले प्रधानमन्त्रीमा जित्ने पूर्ण विश्वास लागेका कारण आइतबार झापाबाट उहाँ काठमाडौं आउनु भएको हो । ‘म वैशाखमा यहाँ आउँदा पनि मैलै भनेको थिएँ, अब चिताएको पुग्छ,’ उहाँ भन्नुहुन्छ ‘आज ऊ प्रधानमन्त्री भएको छ, अब देशलाई राम्रो हुन्छ, देशका गरिब नागरिकलाई राम्रो हुन्छ ।’
ओलीले बाल्यकालदेखि नै ठूलाले सानालाई हप्काए गाली गर्ने, धनीले गरिबलाई निचोरे धनीमाथि नै जाइलाग्ने गरेकोले धनी मान्छेले धेरै नै रिस गरेको उहाँ बताउनुहुन्छ । मोहनप्रसादले बाल्यकालका केपीलाई सम्झँदै भन्नुभयो ‘उसको सानैदेखि नराम्रो बानी थिएन, ऊ चार वर्षको उमेरमा आमाले हजुरआमाको काखमा छाडेर गएदेखि नै हजुरआमाको प्यारो भएको थियो, कतै गएर आएपछि हजुर आमाको खुट्टामा टाउको राखेपछि ठूलो भएस् भन्दा टाउको नझिक्ने तर ठूलो मन्त्री भएस भनेपछि मात्रै टाउको झिक्ने उसको बानी थियो ।’
 
सुरुमा छोराले राजनीति गरेको मोहनप्रसादलाई पटक्कै मन पर्दैनथ्यो । उहाँ भन्नुहुन्छ ‘सुरुमा राजनीति नगर भनियो, ठूला धनी मान्छेलाई हेपेपछि समस्या पर्छ भन्थे, त्यसपछि यिनैले त खाए, धनीले गरिबलाई मार्छन् भन्थ्यो, तर जब जेल गयो अनि विदेशमा समेत चिनिने भएर निस्किएपछि अब राजनीति मै अगाडि बढ्नु पर्छ, अब राजनीति चाँही छाड्ने होइन भन्ने मलाई लागेर छोराको राजनीतिमा कुनै दख्खल दिइन ।’
उहाँलाई छोरा ओली प्रधानमन्त्री भएपछि अब देशको विकास हुन्छ, धनी र गरिबबीचको खाडल पुरिन्छ भन्ने लागेको छ । उहाँलाई पनि गरिब धनी हुन्छन् भन्ने लागेको छ, देशले संकटबाट निकास पाउँछ भन्ने पनि आफूलाई लागेको मोहनप्रसाद सुनाउनुहुन्छ ।
