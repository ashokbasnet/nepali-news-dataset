परराष्ट्रमन्त्री महतले गरे भारतीय विदेशमन्त्रीलाई फोन, कञ्चनपुर घटनाबारे कुराकानी

काठमाडौं, फागुन २७ – कञ्चनपुरमा भारतीय प्रहरी सीमा सुरक्षा बलको गोलीबाट एक नेपाली नागरिकको ज्यान गएको विषयलाई लिएर परराष्ट्र मन्त्री डा. प्रकाश शरण महतले भारतीय विदेशमन्त्री सुषमा स्वराजसँग शुक्रबार टेलिफोन वार्ता गर्नुभएको छ । 
वार्तामा मन्त्री महतले गोली भारतीय प्रहरीले चलाएको भन्ने विषयमा भारत सरकारका तर्फबाट अहिलेसम्म पनि धारणा नआएकोप्रति स्वराजको ध्यानाकर्षण गराउनुभएको थियो ।
नेपाली नागरिकको ज्यान गएको यस घटनाको छानबीन गरी यसमा संलग्न दोषीमाथि कारबाहीका साथै आइन्दा यस्ता घटना हुन नदिन भारतीय पक्षबाट लिनुपर्ने सावधानीका लागि पनि विदेशमन्त्री स्वराजसँग मन्त्री डा. महतले आग्रह गर्नुभएको थियो । 
त्यस वार्ताका क्रममा भरतीय विदेशमन्त्री स्वराजले घटनालाई भारत सरकारले पनि गम्भीर रुपमा लिएको र घटनाबारे स्थानीय स्तरमा यथार्थ बुझ्ने काम भइरहेको जानकारी दिनुभयो । 
यसैबीच नेपालस्थित भारतीय कार्यबाहक राजदूत बिनयकुमारलाई शुक्रबार बिहान परराष्ट्र मन्त्रालय सिंहदरबारमा बोलाएर उक्त घटनाका सम्बन्धमा नेपाल सरकारका तर्फबाट भारतलाई कूटनीतिक नोट हस्तान्तरण गरिएको मन्त्री महतका जनसम्पर्क तथा प्रेस संयोजक एकराज पाठकले जानकारी दिनुभएको छ । 
परराष्ट्र सचिव शंकरदाश बैरागीले हस्तान्तरण गर्नुभएको नोटमा घटनाबारे नेपाल सरकारले निन्दा गरेको र घटनाको तुरुन्त छानबीन गरी दोषीमाथि कडा कारबाही गर्न माग गरिएको छ । साथै सीमा क्षेत्रमा आइन्दा यस्ता कुनै किसिमका अवाञ्छित गतिविधि हुन नदिन भारतीय पक्षलाई आग्रह पनि गरिएको छ ।
