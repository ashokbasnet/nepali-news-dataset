खुमबहादुरद्वारा हिन्दु राज्य स्थापना महाअभियानको घोषणा

काठमाडौं, कात्तिक २० – नेपाली कांग्रेसका नेता खुमबहादुर खड्काले हिन्दु राज्य स्थापना महाअभियानको घोषणा गर्नुभएको छ । नेता खड्काले पार्टीका केन्द्रीय सदस्य, सभासद र पुराना नेताहरुको उपस्थितिमा बिहीबार काठमाडौंमा एक समारोहबीच हिन्दु राज्य स्थापना महाअभियानको घोषणा गर्नुभएको हो ।
कांग्रेसले संस्थागत रुपमा धर्मनिरपेक्षतालाई स्वीकार गरे पनि खड्काको महाअभियानमा केन्द्रीय सदस्यहरु पुष्पा भुषाल, शंकर भण्डारी लगायतले साथ दिएका छन् । खड्काले पार्टी सभापति सुशील कोइराला, वरिष्ठ नेता शेरबहादुर देउवा र उपसभापति रामचन्द्र पौडेललाई पनि कार्यक्रममा उपस्थित हुन आग्रह गरेकामा पार्टीका तिनै जना शीर्ष नेता भने गएनन् । पार्टीका पुराना नेताहरु तारानाथ रानाभाट, लक्ष्मणप्रसाद घिमिरे, विदुर पौडेल लगायतले भने खड्कालाई साथ दिएका छन् ।
हिन्दु राज्य स्थापना महाअभियानको घोषणा गर्दै नेता खड्काले आफ्नो मागलाई बेवास्ता गरिए हिन्दु धर्मावलम्बीहरुलाई सडकमा उतार्ने र त्यसको परिणाम निकै डरलाग्दो हुने चेतावनी दिनुभयो । उहाँले नयाँ संविधानमा नेपाललाई हिन्दु राज्य कायम नगरिए सडकमा उत्रिने जनतालाई कसैले पनि नियन्त्रणमा लिन नसक्ने बताउनुभयो । उहाँले जनता सडकमा ओर्लिएको अवस्थामा को कहाँ पुग्छ भनेर कसैले पनि आंकलन गर्न नसक्ने बताउनुभयो ।
एकीकृत नेकपा माओवादीको लहलहैमा लागेर नेपाललाई धर्मनिरपेक्ष मुलक घोषणा गरि कांग्रेसले गम्भीर गल्ती गरेको भन्दै पार्टीसँग गल्ती सच्याउने उपयुक्त अवसर आएको उहाँको भनाई छ । उहाँले नेपाललाई हिन्दु राज्य कायम गर्नका लागि मंसिर १५ सम्म पार्टीका शीर्ष नेतालाई घच्घच्याउने भन्दै त्यो समयसम्म पनि आफ्नो मागलाई बेवास्ता गरिए जनदबाबका लागि देशव्यापी रुपमा संगठन विस्तार गर्ने बताउनुभयो ।
