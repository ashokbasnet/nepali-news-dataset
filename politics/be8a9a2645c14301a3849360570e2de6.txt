कांग्रेसलाई प्रतिपक्षको कुर्सी खाली छ : नेपाल

शिव ढुंगाना/उज्यालो 
ओखलढुंगा, मंसिर २ – नेकपा एमालेका वरिष्ठ नेता एवं पूर्व प्रधानमन्त्री माधवकुमार नेपालले नेपाली कांग्रेसका लागि अब प्रतिपक्षको कुर्सी खाली भएको बताउनुभएको छ । संयुक्त वाम गठबन्धनको चुनावी सभालाई ओखलढुंगामा सम्बोधन गर्नुहुदै नेता नेपालले देशमा अब वामपन्थीको सरकार बन्ने ठोकुवा गर्नुभयो । देशको समृद्धि र विकासका लागि वामपन्थीको सरकार आवश्यक भएको उहाँले बताउनुभयो । चुनावी सभालाई सम्बोधन गर्दै नेता नेपालले भन्नुभयो– ‘यो देशमा अब वामपन्थीले कांग्रेसका लागि प्रतिपक्षको कुर्सी सम्मान पूर्वक दिनेछन् ।’ कम्युनिष्ट मिलेर अधिनायकवाद लागु गर्न लागेको भन्ने आरोपको कटाक्ष गर्दै नेता नेपालले लोकतन्त्र कांग्रेसको व्यापार नभएको बताउनुभयो । 
ओखलढुंगाको विकास र समृद्धिका लागि वाम गठबन्धनका उम्मेदवाहरुलाई मतदान गर्न मतदातालाई आग्रह गर्दै नेता नेपालले दुई पटक बहुमत ल्याएको कांग्रेसले विकास भन्दा बढी विनाश गरेको दावी गर्नुभयो । लोकतन्त्र र विकासका लागि वामपन्थीसँग स्पष्ट खाका रहेको भन्दै उहाँले सामाजिक न्याय, विकास र समृद्धिका लागि कम्युनिष्टसँग स्पष्ट दृष्टिकोण रहेको बताउनुभयो । 
नेकपा माओवादी केन्द्रका सचिवालय सदस्य नारायण शर्माले वामगठबन्धनका उम्मेदवाहरुलाई जिताउन आह्वान गर्दै ओखलढुंगाको विकासमा एमाले र माओवादीका नेता जनताको सारथी भएर काम गर्ने बताउनुभयो । 
यज्ञराजलाई मन्त्री बनाउने नेता नेपालको उद्घोष
सभालाई सम्बोधन गर्दै नेता नेपालले ओखलढुंगाबाट वाम गठबन्धनका उम्मेदवार यज्ञराज सुनुवारलाई विजयी गराउन आग्रह गर्दै उहाँले जिल्लाको विकास गर्न सुनुवारलाई मन्त्री बनाउने घोषणा गर्नुभयो । उहाँले भन्नुभयो– ‘संभावना वोकेका युवा नेता सुनुवारलाई जिताउनुहोस्, जिल्लाको विकास गर्न मन्त्री बनाउन म तयार छु ।’ उहाँले वाम गठबन्धनको नेतृत्व गर्दै प्रतिनिधिसभा सदस्य निर्वाचनमा उम्मेदवार बनेका सुनुवारले जिल्लाको विकास निर्माण देखी संसदमा खेलेको भुमिकाको प्रशंशा पनि गर्नुभयो । 
कार्यक्रमलाई लक्षित गरि बम विष्फोट
जिल्लाका विभिन्न ठाउँमा वाम गठबन्धनका कार्यक्रममा सहभागी आउने बस तथा जीपलाई लक्षित गरेर विष्फोट भएका छन् । सुनकोशी गाउँपालिकाको च्यानममा गठबन्धनका नेता तथा कार्यकर्ता चढेका जीपमा लक्षित गरि तीन ओटा हातेबम प्रहार भएका थिए । एक ओटा विष्फोट भए पनि क्षति भने भएन । त्यस्तै मोलुङ गाउँपालिका १ मा गठबन्धनको कार्यक्रमलाई लक्षित गरि सडकमा माइन बम राखिएको थियो । सेनाको टोलीले डिस्पोज गरेको जिल्ला प्रहरी कार्यालयल ओखलढुंगाले जनाएको छ । घटनापछि सुरक्षा व्यवस्था कडा पारिएको छ । 
नेपाली काँग्रेसको पनि सभा सदरमुकाममै
गठबन्धनको चुनावी सभा तय भए पछि नेपाली कांग्रेसले पनि सदरमुकामै चुनावी सभा आयोजना गरेको छ । ढिलो गरि शुरु भएको कार्यक्रममा कांग्रेस नेता बालकृष्ण खाणले सम्बोधन गर्नुभएको छ । नेता खाणले कम्युनिष्टहरुको ५० वर्ष शासन गर्ने सपना पाँच दिन पनि नटिक्ने ठोकुवा गर्नुभयो ।
