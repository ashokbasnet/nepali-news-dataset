राष्ट्रपतिसँग सरकार हटाउने हैसियत छैन : शेरचन

काठमाडौं, मंसिर ४  - एकीकृत नेकपा माओवादीका नेता अमिक शेरचनले राष्ट्रपतिले सरकार हटाउने र नयाँ गठनका लागि आह्वान गर्ने संबैधानिक हैसियत नराख्ने दावी गर्दै राष्ट्रपतिले त्यसो गरे मुलुक झनै संकटमा फस्ने चेतावनी दिनुभएको छ ।

रिपोर्टर्स क्लवले सोमवार काठमाडौंमा गरेको साक्षात्कारमा उहाँले भन्नुभयो ‘राष्ट्रपति कसैको उक्साहटमा लाग्नु हुन्छ । लागे मुलुक झनै अस्थिरता तर्फ धकेलिन्छ । राष्ट्रपतिले सहजकर्ताको भूमिका निर्वाह गर्नुपर्छ । सरकार निर्माण जनप्रतिनिधिले मात्र गर्न सक्छ । राष्ट्रपतिले सक्दैनन ।’

 

सरकार विरोधी आन्दोलनबाट निकास ननिस्कने भन्दै आन्दोलन गरिरहे प्रधानमन्त्री बाबुराम भट्टराई नेतृत्वको सरकारको आयू झनै बढ्ने उहाँले ठोकुवा गर्नुभयो । उहाँले भन्नुभयो ‘सहमति बाहेक राष्ट्रपति सक्रिय नभई यो सरकार हट्दैन । राष्ट्रपति सक्रिय भए झनै अनिष्ट निम्तिन्छ ।’

उहाँले निकासको उपाय १५ दिनको लागि संविधानसभा पुनर्स्थापना गरी सहमति भएका विषय समेटेर संविधान जारी गरेर निर्वाचनमा जानु भएको भन्दै दलहरुले सबै विषयमा प्याकेजमै सहमति गरेर प्रधानमन्त्रीले राजिनामा दिएपछि मुलुकले निकास पाउने विश्वास ब्यक्त गर्नुभयो ।

उहाँले सहमति गर्न नसके र राष्ट्रपतिले कदम चाले त्यसको फाईदा प्रतिगामीले लिने तर्फ सचेत समेत गराउनुभयो ।

यस सम्बन्धी थप समाचार :  राष्ट्रपतिको अल्टिमेटम सही भएको विपक्षी दलको भनाई
