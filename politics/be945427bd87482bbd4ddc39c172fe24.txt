कर्मचारीलाई चोर बाटोबाट ग्रीनकार्ड लिन दिन्नः मन्त्री पण्डित

काठमाडौ, वैशाख २८ – सामान्य प्रशासनमन्त्री लालबाबु पण्डितले कर्मचारीले विदेशमा वसोवासको स्थायी अनुमति पत्र (पीआर) र ग्रीनकार्ड लिन नहुने अडानबाट आफू पछि नहट्ने बताउनुभएको छ ।
कर्मचारीका श्रीमान वा श्रीमतीले पीआर, ग्रीनकार्ड लिएर विदेशमा बस्न पाउने गरी ऐनको मस्यौदा तयार भएको सार्वजनिक भएका बेला मन्त्री पण्डितले आफू पूर्व अडानमा कायम रहेको र त्यस्तो व्यवस्था स्वीकार नगर्ने बताउनुभएको हो । ‘म कसैलाई पनि कुनै चोर बाटोबाट दिन्नँ’ मन्त्री पण्डितले उज्यालोसित भन्नुभयो ‘म मेरो पूर्व अडानबाट लचिलो हुन्नँ ।’
कर्मचारीका श्रीमान वा श्रीमतीले पीआर वा ग्रीन कार्ड लिन पाउने व्यवस्था ऐनको मस्यौदामा नभएको र आफू त्यसको पक्षमा पनि नरहेको मन्त्री पण्डितले बताउनुभयो । सामान्य प्रशासन मन्त्रालयले निजामती सेवा ऐन संसोधन मस्यौदामा कर्मचारीका श्रीमान वा श्रीमतीले पीआर र ग्रीनकार्ड लिन पाउने ब्यवस्था राखेको समाचार सार्वजनिक भएको छ ।
