उपभोक्ता अधिकारको मुद्दाका लागि फाष्ट ट्रयाक कोर्ट जरुरी

काठमाडौ, साउन १७ – राष्ट्रिय मानवअधिकार आयोगका अध्यक्ष केदारनाथ उपाध्यायले उपभोक्ताको हक–अधिकारसंग सरोकार राख्ने मुद्दा यथाशक्य छिटो सुनुवाइ गरी छिनोफानो गर्न फाष्ट ट्रयाक कोर्ट स्थापना हुन जरुरी रहेको बताउनुभएको छ । उपभोक्ताको मानव अधिकार संरक्षण र सम्वद्र्धनका लागि अनुगमन मार्ग–निर्देशिका, २०६८’ जारी भएको एक वर्ष पुगेको अवसरमा भएको छलफल कार्यक्रममा अध्यक्ष उपाध्यायले यस्तो बताउनुभएको हो ।

 

आयोगले २०६८ साल साउन १२ गते त्यस मार्ग–निर्देशिका जारी गरेको थियो । उपाध्यायले उपभोक्ताको हकहित संरक्षणका लागि धेरै काम गर्न बाँकी रहेको बताउँदै उनीहरुको अहित हुने क्रियाकलापविरुद्ध नागरिकमा व्यापक जनचेतना र जागरुकताको खाँचो रहेको बताउनुभयो ।

आयोगका सदस्य रामनगिना सिंहले अहिले मुलुकमा दण्डहीनताले प्रश्रय पाएकोले उपभोक्ताको अधिकार हनन गर्ने व्यक्ति तथा निकायमाथि कानुनी कारबाही हुन नसकेको टिप्पणी गर्नुभयो । उहाँले हरेक उपभोक्ताले अधिकार संगसंगै कर्तव्य पनि गाँसिएर आउँछ भन्ने तथ्य अनुभूत गरेमा उपभोक्ताको हकहित संरक्षणमा सहयोग पुग्ने दावी गर्नुभयो ।

आयोगका सदस्य गौरी प्रधानले ‘उपभोक्ताको मानव अधिकार संरक्षण र सम्वद्र्धनका लागि अनुगमन मार्ग–निर्देशिका, २०६८’ अन्तर्राष्ट्रिय पद्धति र राष्ट्रिय कानुनको आधारमा तयार पारिएको जानकारी दिनुभयो । कार्यक्रममा खाद्य प्रविधि तथा गुण नियन्त्रण विभागका महानिर्देशक जीवनप्रभा लामाले उपभोक्ता हितको संरक्षण र संवद्र्धनका लागि दण्डात्मक र प्रवद्र्धनात्मक गतिविधिहरु सक्रिय रुपमा सञ्चालन गरिरहेको जानकारी दिनुभयो ।
