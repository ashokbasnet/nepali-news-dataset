एमालेमा रातभर के के भयो ?

काठमाडौं, माघ २१–संसदीय दलको नेता बन्न अध्यक्ष झलनाथ खनाल र नेता केपी शर्मा ओलीले आआफ्नो अडान नछाडेपछि सोमबार पार्टी केन्द्रीय कमिटीले निर्णय गर्यो–मंगलबार विहान ११ बजेसम्म दुवै नेताहरुले सहमति खोज्ने ।
निर्वाचन प्रक्रियाबाट भन्दा सहमतीय आधारमा नेता चयन गर्नुपर्नेमा जोड दिँदै बैठकले यस्तो निर्णय गरेको थियो । तर दुवै पक्ष सहमतिको सट्टा रातभर गुटगत भेलामै व्यस्त रहे ।
मंगलबार प्रकाशित भएका राष्ट्रिय दैनिकहरुका अनुसार अध्यक्ष खनाल र वरिष्ठ नेता माधवकुमार नेपाल पक्षले थापाथलीस्थित ट्रेड टावरमा तथा ओली र उपाध्यक्ष बामदेव गौतम पक्षले नयाँ बानेश्वरको अल्फाबिटा कम्प्लेक्समा छुट्टै भेला आयोजना गरेका थिए । केन्द्रीय कमिटी बैठक सकिए लगत्तै नेताहरु आआफ्ना गुटको भेलामा सक्रिय भएका हुन् ।
ओली–गौतमले आयोजना गरेको भेलामा ९६ जना सभासद र खनाल–नेपाल पक्षको भेलामा ९० जना सभासद उपस्थित थिए । स्थायी समितिका १० मध्ये ६ जना ओली–गौतमको पक्षमा छन् भने युवराज ज्ञवाली र भरतमोहन अधिकारीले मात्र खनाल–नेपाललाई साथ दिने बुझिएको छ ।
संविधानसभामा एमालेको एकसय ७५ सिटमध्ये नेपाल र गौतमले दुई दुई ठाउँमा जितेका कारण १ सय ७३ जना सभासद छन् । केही सभासद ओली र खनाल दुवैको भेलामा उपस्थित भएका हुन् ।
ओली–गौतम पक्षको भेलामा ओली, गौतम, महासचिव ईश्वर पोखरेल, सचिव विष्णु पौडेल, अर्का सचिव शंकर पोखरेल, उपाध्यक्ष विद्या भण्डारी लगायतको उपस्थिति थियो । भेला लगत्तै ओली र गौतम राति नै खनाललाई भेट्न उहाँको निवास डल्लु पुगेका थिए ।
दुवै नेताले खनाललाई संसदीय दलको नेता हारेमा पार्टीलाई नोक्सान हुने र अध्यक्ष पदमा रहिरहन समेत नैतिक संकट पर्ने हुनाले सर्वसम्मत छाडिदिन आग्रह गरेका थिए ।
यस्तै खनाल–नेपाल पक्षले पनि समर्थन जुटाउन प्रयास गरेको छ । ओलीलाई उपाध्यक्ष गौतमले साथ दिएका कारण उहाँको पक्षमा धेरै सभासद देखिएपछि संस्थापन पक्षले मध्यरातमा गौतमसँग वार्ता गरेको छ । ललितपुर भैंसेपाटीस्थित गौतम निवासमा भएको वार्तामा अध्यक्ष खनाल र ओलीका साथै सचिव विष्णु पौडेल पनि सहभागी हुनुहुन्थ्यो ।
छलफलमा सकेसम्म अध्यक्ष खनालको नाममा सहमति जुटाउने प्रयास भएको छ । तर ओली–गौतम पक्ष कुनै हालतमा नछाड्ने पक्षमा पुगेकाले सहमति जुट्न सकेको छैन ।
सहमति नभए अध्यक्ष खनाल आफैंले प्रतिष्पर्धा नगर्ने मनस्थितिमा पुग्नुभएको उहाँ निकट नेताहरुले बताएका छन् । संसदीय दलमा प्रतिष्पर्धामा गरेर अध्यक्षले नै पराजय भोगे नराम्रो सन्देश जाने भन्दै खनाल निकट नेताहरुले पछिल्लो वार्ताको प्रक्रिया अघि बढाएका हुन् ।
दुई पक्षबीच सहमति नभए मंगलबार दिउँसो निर्वाचन हुनेछ । सोमबारको वैठकले मंगलबार विहान ११ बजेसम्म सहमति खोज्न समय दिँदै सहमति नभए दिउँसो २ बजे निर्वाचन हुने निर्णय गरेको छ । निर्वाचन प्रक्रिया सुरु हुने बेलासम्मै सहमतिको प्रयास हुने नेताहरुले बताएका छन् ।
संविधानसभामा एमालेको एकसय ७५ सिटमध्ये नेपाल र गौतमले दुईदुई ठाउँमा जितेका कारण १ सय ७३ जनाले भोट दिन पाउँछन् । अहिलेको नयाँ समीकरणमा ओलीको पक्षमा बहुमत सभासद रहेका एमाले नेताहरु बताउँछन् ।
