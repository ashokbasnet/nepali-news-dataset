संविधान सभाको म्याद ६ महिना थप्नुपर्ने संवैधानिक समितिका सभापति आचार्यको भनाई

काठमाडौं, कात्तिक २० — संवैधानिक समितिका सभापति निलाम्बर आचार्यले संविधान जारी गर्न संविधानसभाको म्याद ६ महिना थप्नुपर्ने बताउनुभएको छ । रिपोर्टर्स क्लबको साक्षात्कारमा बोल्दै सभापति आर्चायले कात्तिक १५ गतेको सात बुँदे सम्झौतापछि दलहरु सहमतिको बाटोमा हिँडेको भन्दै संविधान जारी गर्न संविधान सभाको म्याद ६ महिना थप्नुपर्ने बताउनुभयो । 

 

‘संविधान जारी गर्न छ महिना समय थप्नु पर्छ’, आचार्यले भन्नुभयो, ‘बाँकी छ महिनामा चुनाव गर्न सके लोकतान्त्रिक व्यवस्था संस्थागत हुन्छ ।’ राज्य पुनर्संरचना आयोग गठन सम्बन्धी विवादमा विज्ञ समूह गठन गर्ने सहमति भईसकेको, निर्वाचन प्रणाली र शासकीय प्रणालीमा समेत मिश्रित प्रणाली हुने विषयमा दलहरु सहमति नजिक पुगिसकेकोले आगामी छ महिनामा संविधान जारी गर्न सकिने उहाँको तर्क छ । 

 

सभापति आचार्यले विवादित विषयहरु राज्यको पुनर्संरचना, शासकीय स्वरुप र निर्वाचन प्रणालीमा सहमति जुटाउन दलहरु केन्द्रीत रहे अन्य विवादका विषयहरु आफै सुल्झँदै जाने दावी गर्नुभयो । दलहरुले मुख्य विवाद समाधान गर्न सके एक महिनामै संविधानको एकीकृत मस्यौदा ल्याउन सकिने दृढता ब्यक्त गर्नुभयो । 

 

उहाँले आगामी संविधान मिश्रीत निर्वाचन प्रणाली, मिश्रीत शासन प्रणाली, दुई सदनात्मक व्यवस्था र स्वतन्त्र न्यायपालिका सहितको बन्ने दावी गर्नुभयो । कार्तिक १५ गते प्रमुख दल र मधेशी मार्चाबीच भएको सात बुँदे सहमतिले शान्ति प्रक्रिया टुङ्गिएर लोकतान्त्रिक संविधान जारी हुने आशा बढाएको भन्दै आचार्यले शान्ति प्रक्रियामा सहमति बन्दा संविधान निर्माणका मुल अवरोधहरु हटेर गएको बताउनुभयो ।

 

उहाँले दलहरु सहमतिको आधारमा अगाडि बढे सब ैसमस्याहरु समाधान हुने विश्वास समेत व्यक्त गर्नुभयो ।
