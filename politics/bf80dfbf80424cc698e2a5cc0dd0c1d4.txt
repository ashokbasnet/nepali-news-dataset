तटस्थ व्यक्तिको नेतृत्वमा चुनावी सरकारः प्रधानमन्त्री

काठमाडौं, पुस १८ – प्रधानमन्त्री डा. बाबुराम भट्टराईले तटस्थ व्यक्तिको नेतृत्वमा चुनावी सरकार गठन गरेर गतिरोध अन्त्य गर्न सकिने प्रस्ताव गर्नु भएको छ । नेकपा एमालेका बरिष्ठ नेता माधवकुमार नेपालसँगको भेटमा प्रधानमन्त्री भट्टराईले सबैको सहमतिमा तटस्थ व्यक्तीको नेतृत्वमा चुनावी सरकार गठन गर्न प्रस्ताव गर्नु भएको हो ।

नेपाल निवास कोटेश्वरमा बुधबार भएको भेटमा प्रधानमन्त्री भट्टराईले काँग्रेस नेतृत्व स्वीकार्न नसकिने भएकाले तेस्रो विकल्पमा छलफल गर्नुपर्ने प्रस्ताव गर्नुभएको हो । जवाफमा नेता नेपालले एकीकृत माओवादीकै आग्रहमा काँग्रेस सभापति सुशील कोइरालाको नाम प्रस्ताव गरिएकाले सकेसम्म यसमै सहमति जुटाउनुपर्ने बताउनुभएको थियो ।

नेपालले व्यक्तिगत भन्दा पनि पार्टीको निर्णय सहितको प्रस्ताव ल्याउन प्रधानमन्त्रीलाई आग्रह गर्नु भएको छ । कोइराला हुँदै नहुने भए थप स्पष्ट सहित प्रस्ताव ल्याउन नेपालले प्रधानमन्त्रीलाई आग्रह गर्नुभएको हो ।

यस्तै एमाले नेता नेपाल र तराई मधेस लोकतान्त्रिक पार्टीका अध्यक्ष महन्थ ठाकुरबीच पनि भेटवार्ता भएको छ । प्रधानमन्त्री भट्टराई बाहिरिए लगत्तै नेपाललाई भेट्न ठाकुर कोटेश्वर पुग्नुभएको हो ।
