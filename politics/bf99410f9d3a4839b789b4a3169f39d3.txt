भुकम्प पीडितलाई परिचय पत्र वितरण गर्न मन्त्री साउदको निर्देशन

ओखलढुंगा, जेठ ११ – अनुगमनका लागि ओखलढुंगा आउनुभएका सिंचाई मन्त्री एनपी साउदले भूकम्प पीडितलाई परिचय पत्र वितरण गर्न निर्देशन दिनुभएको छ । वर्षा लाग्न थालेकाले भूकम्प पीडितलाई तत्काल परिचय पत्र सहित जस्तापाता खरिदका लागि रकम दिन निर्देशन दिनुभएको हो ।
जिल्ला दैवी प्रकोप उद्धार समिति तथा सरोकारवाला निकायसँगको छलफलमा मन्त्री साउदले भूकम्प पीडितलाई आवासका लागि जस्तापाता खरिद गर्न १५ हजार रुपैयाँ दिने निर्णय सरकारले गरिसकेकाले तत्काल वितरण गर्न निर्देशन दिनुभयो । मन्त्री साउदले भूकम्प पीडितलाई खाद्य संकट आइलाग्ने सम्भावना भए त्यसको रिपोर्ट सरकारलाई पेश गरे खाद्यान्न उपलब्ध गराउने प्रतिबद्धता समेत जनाउनुभयो ।
विपदको घडीमा कुनैपनि सरकारले रेडिमेट अवस्थामा तयारी भएर नबस्ने भएकाले नेपालका भूकम्प पीडितमा पालको अभाव देखिएको र त्रिपाल चीन, भारत, थाइलायाण्ड र पाकिस्तानबाट ल्याउन कोसिस गरे पनि त्रिपाल पर्याप्त नभएकाले समस्या भएको बताउनुभयो ।
