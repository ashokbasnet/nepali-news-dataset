अनुहार हेरेर मात्र मधेशवादीसँग एकता हुँदैन : यादव

काठमाडौं, असार २७ - मधेशी जनअधिकार फोरम नेपालका अध्यक्ष उपेन्द्र यादवले तराई मधेश लोकतान्त्रिक पार्टीसँग नीतिगत कुरा नमिलेको कारण एकीकरण हुन नसकेको बताउनु भएको छ ।
मधेशी पत्रकार संघले बिहीबार गरेको अन्तर्क्रिया कार्यक्रममा उहाँले मधेशवादी दलहरुको बीचमा एकीकरण हुनुपर्छ भन्ने पक्षमा आफू रहेको तर अनुहार हेरेर मात्र एकीकरण हुन नसक्ने स्पष्ट पार्नुभयो ।
विचार र सिद्धान्त मिल्नेसँग मात्र एकीकरण हुने बताउँदे उहाँले तमलोपासँग विचार र सिद्धान्त नमिलेको कारण एकीकरण नभएको बताउनुभयो ।
‘मधेशवादी दलका नेताहरुमा जुन रवैया देखिएको छ त्यसले एकता होला जस्तो लाग्दैन’, उहाँले भन्नुभयो ‘प्रयास राम्रो हो तर एकीकरणका लागि विचार र सिद्धान्तमा स्पष्ट हुनुपर्छ ।’ पार्टीहरुको बीचमा एकीकरण नभएपनि चुनावी मोर्चा हुने सम्भावना रहेको धारणा राख्दै उहाँले एकताको मुल आधार सिद्धान्त भएको बताउनुभयो ।
सरकारले चुनाव विरोधी देखाउन खोजेको आरोप
सरकारले आफूलाई सविधानसभा निर्वाचन विरोधीको रुपमा देखाउने प्रयास गरेको दावी गर्दै अध्यक्ष यादवले आफूहरु चुनाव विरोधी नभएको र सार्थक चुनावको पक्षमा रहेको बताउनुभयो । उहाँले मोहन वैद्यसँग कुनै प्रकारको मोर्चाबन्दी नरहेको स्पष्ट पार्दै एकपटक नेपाल बन्दको लागि सहकार्य भएको बताउनुभयो ।
मोहन वैद्य र आफूहरुको आन्दोलनमा आकाश पतालको फरक रहेको बताउँदै उहाँले मोहन वैद्य चुनाव नै हुनुहुँदैन भनिरहेका छन् भने आफूहरुले चुनाव हुनुपर्छ तर सार्थक चुनाव हुनुपर्छ भने पक्षमा रहेको प्रतिकृया दिनुभयो । चुनावका लागि मात्र चुनाव गराउने पक्षमा आफूहरु नरहेको बताउँदै उहाँले विना तयारी चुनाव गराए त्यसको परिणाम राम्रो नहुने चेतावनी समेत दिनुभयो ।
‘आउने सविधानसभाबाट कस्तो सविधान बनाउने कुराको तय अहिले नै हुनुपर्छ र विवादित विषयहरुको अहिले नै टुगों लगाउनुपर्छ’, यादवले भन्नुभयो ‘सविधान निर्माणका लागि देखिएका विवादको समाधान अहिले नै नगरिकन सविधानसभाको चुनाव गराइयो भने पुनः सविधान निर्माण नहुँदै सविधानसभा विघटन हुन्छ ।’
खुर्शीदसँगको आफ्नो भेट मर्यादाक्रम अनुसार नै भएको दावी
पत्रकारले राखेको एक जिज्ञासामा पूर्व परराष्ट्रमन्त्री समेत रहेका अध्यक्ष यादवले नेपाल भ्रमणमा आएका भारतीय विदेश मन्त्री सलमान खुर्शीदसँग आफूले मर्यादाक्रम अनुसार नै भेटेको स्पष्ट पार्दै नेपालका पूर्व प्रधानमन्त्री तथा उपप्रधानमन्त्रीहरुले मर्यादाक्रम विपरित भेटेको प्रतिकृया दिनुभयो ।
उहाँले आफ्नो देशको आर्थिक, समाजिक, साँस्कृतिक र रहनसहनले पनि मर्यादाक्रम तय हुने धारणा राख्नुभयो । कसैले कसैको मर्यादा राख्ने वा आफ्नो मर्यादा कायम राख्ने सँस्कारको विकास नेपालमा नभएको बताउँदै उहाँले भन्नुभया –‘यो कुराले पनि देश परिवर्तनको प्रकृयामा रहेको स्पष्ट हुन्छ ।’
मधेशी पत्रकारको संघर्षमा साथ दिने प्रतिवद्धता
मधेशी पत्रकार संघले बुझाएको ११ बुँदे ध्यानाकर्षण पत्रमाथि आफ्नो धारणा राख्दै उहाँले मधेशी समुदायमाथि जसरी विभेद हुन्छ त्यसरी मधेशी पत्रकारमाथि राज्यद्वारा विभेद हुने गरेको बताउनुभयो । मधेशी पत्रकारहरुले आफ्नो अधिकारको लागि संघर्ष गर्नुपर्ने सुझाव दिँदै उहाँले मधेशी पत्रकारको हरेक संघर्षमा आफ्नो समर्थन रहने प्रतिवद्धता जनाउनुभयो ।
मधेश मुक्तिसँग मधेशी पत्रकारको सम्बन्ध जुडेको बताउँदै प्रेसले यो राज्यबाट स्वतन्त्रता पाएपनि उनीहरुले प्रेसले मधेशसँग विभेद गरेको दावी गर्नुभयो । उहाँले आफूले प्रेस स्वतन्त्रताको लागि लडेको तर प्रेस जगतले आफूहरुसँग विभेद गरेको समेत आरोप लगाउनुभयो ।
