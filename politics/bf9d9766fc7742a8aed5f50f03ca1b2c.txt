आन्तरिक राजनीतिको विषयमा मोदीसँग कुरा गर्नै हुँदैन: थापा

काठमाडौं, साउन १३ - राष्ट्रिय प्रजातन्त्र पार्टी नेपालका अध्यक्ष कमल थापाले भारतीय प्रधानमन्त्री नरेन्द्र मोदी नेपाल आउँदा उहाँसँग नेपालको आन्तरिक राजनीतिको विषयमा कुरा गर्न नहुने बताउनु भएको छ ।
रिपोर्टर्स क्लब नेपालले मंगलबार आयोजना गरेको साक्षात्कारमा उहाँले हिन्दूराष्ट्र, राजसंस्था, धर्मनिरपेक्षता र गणतन्त्र नेपालको आन्तरिक मामिला भएकोले त्यसमा भारतीय प्रधानमन्त्री मोदीसँग कुनै कुरा गर्न नहुने स्पष्ट पार्नुभयो ।
‘हामी हिन्दुराष्ट्र, राजतन्त्र, धर्मनिरपेक्षता र गणतन्त्र नेपालको आन्तरिक मामिला भएको कारण यसलाई हामी आफैले समाधान गर्नु पर्छ’ उहाँले भन्नुभयो ‘यसमा भारतीय प्रधानमन्त्रीलाई तानेर विवाद बढाउनु हुँदैन, थापाले मोदीको भ्रमणमा यस्ता आन्तरिक कुरा उठाएर विवादमा पार्न नहुने जिकिर गरे ।’
मोदीको भ्रमणको बेला नेपालले राजनीतिक विषय छाडेर आर्थिक विकासको एजेण्डालाई अघि सार्नु पर्ने तर्क गर्दै राप्रपा नेपालका अध्यक्ष थापाले भारतले अहिले नेपाललाई उच्च प्राथमिकतामा राखेकोले भ्रमणले नेपाल–भारत सम्बन्धलाई नयाँ उचाईमा पु¥्याउने विश्वास ब्यक्त गर्नुभयो ।
अध्यक्ष थापाले मोदीले छिमेकी पहिले भन्ने अवधारणा ल्याएकोले आसन्न भ्रमण समस्या समाधानको विन्दु हुन सक्ने दावी गर्दै संसदमा मोदीले गर्ने संबोधनमा भारतीय धारणा र एजेण्डा अर्थात नेपालप्रतिको नयाँ भिजन सार्वजनिक हुने विश्वास ब्यक्त गर्नुभयो ।
नेपाल–भारतवीचको सम्बन्ध बहुआयामिक भए जस्तै समस्या पनि बहुआयामिक नै भएको भन्दै त्यसको समाधानको लागि नेपाल आफैले रोडम्याप तय गर्नु पर्नेमा जोड दिनुभयो । ‘सम्बन्ध जस्तै सीमा अपराध, तस्करी,ब्यापार घाटालगायतका बहुआयामिक समस्या छन’ थापाले भन्नुभयो ‘समाधानको लागि नेपालले रोडम्याप बनाउनु पर्छ ।’
तीन दलले सिण्डिकेट बनाएर खोक्रो एजेण्डा तय गर्न लागे
मोदीको भ्रमण अघि तीन दलले सिण्डिकेट बनाएर राष्ट्रिय सहमतिको खोक्रो एजेण्डा तय गर्न लागेको भन्दै थापाले त्यसमा कडा आपत्ति जनाउनुभयो । ‘त्यसलाई तोडेर सबै दलको सहमतिमा एजेण्डा तय गर्नु पर्ने बताए’ थापाले भन्नुभयो ‘तीन दलको घेरमा गरिने राष्ट्रिय सहमति प्रत्यूत्तपादक हुन्छ ।’ सरकार सहमति जुटाउन उदासिन देखिएको आरोप लगाउँदै थापाले नेपाल–भारत सम्बन्धलाई नयाँ उचाईमा पुर्‍याउन पनि देशभित्रै आन्तरिक सहमति जुटाउनु पर्नेमा जोड दिनुभयो ।
भारतीय विदेश मन्त्री सुष्मा स्वराजको भ्रमणको बेला पनि नेपालले माग मात्रै राखेको भन्दै राष्ट्रिय एजेण्डा तय नगरी कुनै पनि भ्रमणलाई फलदायी बनाउन नसकिने तर्क उहाँले गर्नुभयो ।‘ भ्रमणलाई उपयोगि बनाउन क्लियर भिजन बनाउनु पर्छ । नेपालले एकीकृत साझा भिजन बनाउनु पर्छ’ थापाले भन्नुभयो ‘१९५० को सन्धि पुनरावलोकन गर्ने विषय समाधानको प्रकृयामा लानु पर्छ, १९९६ को ब्यापार सम्झौता पुनरावलोकन गर्नु पर्छ, औद्योगिकरणमा भारतको लागनी खोज्नु पर्छ ।’
