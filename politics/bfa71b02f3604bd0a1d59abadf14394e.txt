संविधानसभा भंग भएपछि दलहरु आन्तरिक छलफलमा

काठमाडौ, जेठ १५ – संविधान नबनाईकन संविधानसभा भंग भएपछि अबको रणनीति बनाउन प्रमुख दलहरु आन्तरिक छलफलमा जुट्दैछन् । प्रधानमन्त्री डा. बाबुराम भट्टराईले आउँदो मंसीर ७ गते संविधानसभाको चुनाव घोषणा गरेपछिको अवस्थाबारे दलहरु छलफलमा जुट्न लागेका हुन् ।

 

एकीकृत नेकपा माओवादी, संयुक्त लोकतान्त्रिक मधेसी मोर्चा लगायतका दलले संविधानसभाको चुनाव गर्ने सरकारको घोषणाको समर्थन गरेका छन भने कांग्रेस, एमाले लगायतका दलले त्यसको वैधानिकतामा प्रश्न उठाएका छन् ।

राष्ट्रपति डा. रामवरण यादवले के गर्ने भन्ने विषयमा आन्तरिक छलफल थाल्नुभएको उहाँ निकट स्रोतले जनाएको छ । त्यस्तै माओवादीले सोमबार बिहान स्थायी समिति बैठक बसेर आफ्नो धारणा सार्वजनिक गर्ने तयारी गरेको छ । कांग्रेस र एमाले पनि आन्तरिक छलफलमा जुट्दैछन् । संविधान नबनाई संविधानसभा भंग हुनुको दोष दलहरुले एक अर्कोलाई लगाएका छन् ।
