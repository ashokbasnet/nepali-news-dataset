‘ज्यान दिन तयार थियौं, तर भनेजस्तो भएन’

अर्जुन पोख्रेल / उज्यालो । काठमाडौं, वैशाख ११ – ९ वर्षअघि आजकै दिन निरंकुश राजतन्त्रको अवसान र लोकतन्त्रको बहाली भएको थियो ।  लोकतन्त्र ल्याउने आन्दोनलमा बुढाबुढी, बालबच्चा, महिला, व्यापारी, शिक्षक, विद्याथी, पत्रकार लगायत सबै क्षेत्रका नागरिकको व्यापक उपस्थित थियो । सबैको एउटै गन्तब्य थियो, नयाँ लोकतान्त्रिक शासन व्यावस्था र नयाँ नेपाल निर्माण ।
नागरिकको अभूतपूर्व लहरले जनआन्दोलनले सफलता पायो । २०६३ बैशाख ११ गते नागरिकको चाहना बमोजिम विश्व मानचित्रमा नेपाल पनि लोकतान्त्रिक शासन भएको राष्ट्र बन्यो । ज्यान दिएर आन्दोनमा लागेकाहरुको मुहारमा चमक देखियो अब त ढुक्कले खान बस्न पाइएला । रोजगारी पाइएला, सरकारले महंगी नियन्त्रण गर्ला ।
तर नागरिकको आशा बिस्तारै मर्न लाग्यो । लोकतन्त्र संस्थागत गर्न  र नागरिकका हक अधिकार संविधानमा लेख्न भन्दै देशमा दुई पटक संविधानसभाको चुनाव भयो । तर अझै संविधानको टुंगो छैन । २०६३ साल यता ७ जना प्रधानमन्त्री फेरिए । सबैले शपथ खाए हामी नागरिकको सेवामा आएका हौं । तर नागरिकले राहत पाएनन् । लोकतन्त्रपछि सन्तोषको सास फेर्न पाइएला भनेर आशा गरेका नागरिकलाई सधैं अभाव, महंगी र कालोबजारीले पिरोलिरहेको छ ।
‘पुल्चोकमा पुलिसको लौरो खाएको मलाई  अझै चस्किरहन्छ, ज्यान दुखिरहन्छ,  लोकतन्त्रका लागि भनेर ज्यान दिन तयार थिएँ’ जावलाखेलमा आइसक्रिम बेच्ने दोलखाका  दिपक ओलीले भन्नुभयो, ‘लोकतन्त्र आएपछि त आनन्दले व्यापार गरेर खान पाइएला भन्ने सोच थियो तर लोकतन्त्रमा हामीले झनै बढि दुःख पाएका छौं ।’ उहाँ मात्र होइन लोकतन्त्र आएपछि नेताहरुले नागरिकलाई ढाँटेको भन्दै धेरैलाई मन दुखेको छ ।  अरु केही नभएपनि आफ्नो काम गरेर खान नपाएकोमा नागरिको गुनासो छ ।  
२० वर्षदेखि जावलाखेलमा ठेलामा फलफूल व्यापार गर्दै आएका ओखलढुङ्गाका ईश्वर खड्काले भन्नुभयो, ‘बन्द, हडताल, महंगी, अभाव र कालोबजारीले काम गरेर खान पनि मुश्किल छ । 
लोकतन्त्र ल्याउन लडेका तर लोकतन्त्रको फल खान नपाएका मध्य पाल्पाका ऋषिकेश घिमिरे पनि एक हुन् । जावलाखेलमै कपडा पसल गर्ने घिमिरे २५ दिनसम्म पसल बन्द गरेर आन्दोलनमा लाग्नुभएको थियो । ‘लोकतन्त्रका लागि हामी त्यसरी लड्यौं, तर अहिले उपलब्धी खोइ त’ आक्रोस पोख्दै उहाँले भन्नुभयो,  ‘देशमा नेता भ्रष्ट्राचारमा डुबे, नागरिक भोकभोकै मरे नेतालाई मतलब छैन ।’  
लोकतन्त्रमा हामीले केही पाएकै छैनौं भन्न पनि मिल्दैन भन्नेहरु पनि छन । ‘लोकतन्त्र नआएको भए हामीले यसरी असन्तुष्टी पोख्न मिल्थ्यो र ?’ ५ बर्षदेखि ट्याक्स चलाउँदै आएका विराटनगरका मनोज केसी भन्नुहुन्छ ‘हामीले जे अपेक्षा गरेका थियौं त्यो लोकतन्त्रले दिन सकेन, तर केही नदिएको पनि त होइन नि ।’ 
हो, लोकतन्त्रले आमनागरिकमा चेतना र जागरण फैलाएको छ । चित्त नबुझेको कुरा भन्न र मन परेको ठाउँमा हिँड्न पाइएको छ । तर यही मात्र सबथोक होइन । जबसम्म नागरिकले परिवर्तनको पूर्ण अनुभूति गर्न पाउँदैनन्, तबसम्म लोकतन्त्रको फल मीठो हुँदैन । नागरिकले सोचे र खोजेजस्तो बनाइदिने काम जिम्मेवार दल र नेताहरुकै हो ।
