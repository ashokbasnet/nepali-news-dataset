जस्तोसुकै चुनाव गर्न सक्षम छौँ : निर्वाचन आयोग

सेन्छेलुङ लिम्बु/ उज्यालो । काठमाडौं, जेठ ११ – निर्वाचन आयोगले देशमा जुनसुकै किसिमको चुनाव गर्न पनि तयारी अवस्थामा रहेको जनाएको छ । आयोगमा भएको पत्रकार सम्मेलनमा सहसचिव एवम् प्रवक्ता शारदाप्रसाद त्रितालले चुनावका लागि प्राविधिक रुपमा एवम् मानवीय जनशक्ति पनि तयार रहेको भन्दै चुनाव सम्बन्धि कानून मात्रै आवश्यक रहेको बताउनुभयो ।

 

‘कानून कसरी बनाउने भन्ने कुरा सरकार र संसदको कुरा भयो तर त्यसको लागि हामीले फ्रेमवकै बनाएका छौँ’, त्रित्रालले भन्नुभयो, ‘हामी जस्तोसुकै चुनाव गर्न पनि सक्षम छौँ ।’ संसद या राष्ट्रपतिको चुनाव, स्थानीय चुनाव या जनमत संग्रह मध्ये जुनसुकै किसिमका चुनावका लागि पनि आयोग तयारी अवस्थामा रहेको प्रवक्ता त्रितालले बताउनभुयो ।

जेठ १४ मा संविधान जारी नभएको अवस्थामा संविधानसभा भंग गरी नयाँ चुनाव गराउने विकल्पबारे चर्चा चलिरहेका बेला आयोगले, सरकारले दिएको म्यान्डेट अनुसार जुनसुकै चुनावी प्रक्रिया पनि पूरा गर्न सकिने जनाएको हो । यसअघि आयोगमा बिहान भएको कार्यक्रममा कार्यवाहक प्रमुख निर्वाचन आयुक्त निलकष्ठ उप्रेतीले नयाँ संविधान जारी भएपछिको चुनावका लागि आयोग तयारीमा जुटेको बताउनुभएको थियो ।

संविधानसभा पछि विभिन्न चरण र तहमा हुने चुनावका लागि आयोग सचेत रहेको भन्दै उप्रेतीले नयाँ निर्वाचनको प्रक्रियामा जान ऐन कानून परिमार्जन र संसोधनका लागि तयारी भईरहेको बताउनुभयो ।
