भट्टराईले प्रचण्डलाई भने – ‘सरकारको नेतृत्व गर्नुस्’

बोमलाल गिरी/ उज्यालो । काठमाडौं, पुस ६ - प्रधानमन्त्री डा. बाबुराम भट्टराईले सरकारको नेतृत्वका लागि अघि सर्न पार्टी अध्यक्ष पुष्पमकमल दाहाल प्रचण्डलाई आग्रह गर्नुभएको छ ।

शुक्रबार बसको केन्द्रीय कार्यालयको आकस्मिक बिस्तारित बैठकमा पार्टीले नै सरकारको नेतृत्व गर्नुपर्ने भन्दै आफनो नाममा सहमति नभए प्रचण्ड अघि सर्नुपर्ने प्रस्ताव गर्नुभएको हो । 

 

‘अहिले नै काँग्रेसको नेतृत्वमा सरकार नभनौं’, बैठकमा भट्टराइले बोलेको भनाई उधृत गर्दै स्रोतले भन्यो, ‘मेरो नेतृत्वमा हुँदैन भने पात्र परिवर्तन गरौं । तपाइँ अघि सर्नुस् ।’ प्रधानमन्त्रीले केही समयका लागि मात्र भए पनि काँग्रेस अहिलेको सरकारमा नआए उसलाई पनि नेतृत्व दिनु उपयुक्त नहुने अडान राख्नुभएको छ । 

 

तीनघन्टासम्म चलेको बैठकमा अध्यक्ष प्रचण्ड र भट्टराइले मात्रै बोल्नुभएको थियो । 

बैठकमा बोल्दै प्रचण्डले विदेशी र आन्तरिक सबैशक्ति एकीकृत माओवादीको नेतृत्वमा सरकार बन्न नदिने खेलमा लागेको बताउनुभयो । ‘बाबुरामजीलाई हटाएर म, नारायणकाजी हुने होइन’, प्रचण्डले भन्नुभयो, ‘यो उपयुक्त विकल्प होइन ।’ 

 

प्रचण्डले सबैभन्दा पहिले बाबुराम भट्टराकै सरकार बनाउनु उपयुक्त हुने भएकोले त्यसैमा जोड दिएको र त्यसमा नभए गठबन्धनको कुरा आएको बताउनुभयो । ‘पहिलो हाम्रै नेतृत्वको कुरो हो’, प्रचण्डले भन्नुभयो, ‘अरु सबै विकल्प मात्रै हुन ।’ 

 

बैठकमा प्रचण्डले काँग्रेससँग मन्त्रालय बाँडफाँड लगायतका विषयमा सहमति नजिक पुगेपनि टुंगो नलागेको र त्यस्तो कुनै लिखित सहमति नभएको बताउनुभएको छ । तर काँग्रेस महामन्त्री कृष्ण प्रसाद सिटौला लगायतका दोस्रो तहका नेतासँग संविधानसभाका सहमति नभएका विषय स्वामित्व ग्रहणका लागि नयाँ संविधान सभामा लैजाने, सत्य निरुपण र बेपत्ता आयोग, वैशाखको अन्त्यसम्ममा चुनाव गर्ने र शान्ति प्रक्रियाका बाँकी काम पुरा गर्ने विषयमा लगभग सहमति भएको र त्यसलाई मान्न काँग्रेस सभापति सुशील कोइराला मान्न तयार भएको बताउनुभएको थियो । 

 

तर काँग्रेसले यसमा लिखित सहमति नगरे काँग्रेसलाई नेतृत्व दिन नसकिने प्रधानमन्त्रीको भनाई छ । ‘मैले सबै बाबुरामजीले भने जस्तै गरेको हो’, सल्लाहकार समिति बनाएर जान विदेशीले दिएको सल्लाहले दलहरुलाइ झस्काएको र त्यसले पनि सहमतिको वातावरण बनाउन सहयोग गरेको प्रचण्डको भनाई छ ।

 

बैठकमा प्रचण्डले उत्तम बाबुराम भट्टराइको नेतृत्व, मध्यम गठबन्धनबाटै विकल्प र त्यसो पनि हुन नसकेको अवस्थामा अन्तिम के गर्ने भनेर बैठकले टुंगो लगाउनुपर्ने प्रस्ताव गर्नुभएको छ । तर प्रचण्डले अन्तिम भनेको के हो भनेर स्पष्ट नबोलेपछि प्रधानमन्त्री एवं उपाध्यक्ष बाबुराम भट्टराइले अन्तिम भनेको के हो अध्यक्षले स्पष्ट पार्नुस अनि म बोल्छु भनेको स्रोतले जनाएको छ । भोलि उपाध्यक्ष नारायणकाजी श्रेष्ठ र सचिव पोष्टबहादुर बोगटी लगायतले बोल्ने पालो तय गरिएको छ ।
