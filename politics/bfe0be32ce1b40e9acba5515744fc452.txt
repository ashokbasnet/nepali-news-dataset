राष्ट्रपतिको १६ करोडको गाडीका विषयमा प्रधानमन्त्रीको खण्डन

काठमाडौं, असार २६ – प्रधानमन्त्री शेरबहादुर देउवाले राष्ट्रपतिले १६ करोड रुपैयाँ पर्ने गाडी माग गरेको विषयको खण्डन गर्नुभएको छ । 
सोमबार व्यवस्थापिका संसदको बैठकमा उठेको प्रश्नको जवाफ दिँदै प्रधानमन्त्री देउवाले बाहिर चर्चा भएजस्तो गाडी माग नगरिएको स्पष्ट पार्नुभएको हो । प्रधानमन्त्री देउवाले राष्ट्रपतिको सुरक्षा प्रति सरकार गम्भीर रहेको भन्दै राष्ट्रपतिको सुरक्षा हुने खालका सवारी साधन खरिद गर्नुपर्ने बताउनुभयो । उहाँले राष्ट्रपतिका निम्ति गाडी खरिद गर्नेसम्बन्धी प्रस्ताव प्राप्त नभएको स्पष्ट गर्दै राष्ट्रप्रमुखको सुरक्षा र गरिमाका निम्ति गाडी किन्ने विषयलाई सामान्य मान्नुपर्ने बताउनुभएको हो।
यस्तै प्रधानमन्त्री देउवाले आगामी माघ ७ गतेभित्र संघीय र प्रादेशिक संसद्को निर्वाचनलाई आगामी आर्थिक वर्षको बजेटले उच्च प्राथमिकता दिएको र त्यसको कार्यान्वयन वर्तमान सरकारको पनि पहिलो प्राथमिकता भएको स्पष्ट पार्नुभएको छ । 
विनियोजन विधेयक, २०७४ अन्तर्गत राष्ट्रपति तथा उपराष्ट्रपतिको कार्यालय, प्रधानमन्त्री तथा मन्त्रिपरिषद्को कार्यालय र राष्ट्रिय योजना आयोगको सचिवालयका विधेयकमाथिका विविध शीर्षकमा सांसदले उठाएका जिज्ञासाको जवाफमा प्रधानमन्त्रीले बजेट र सरकारका प्राथमिकताका विविध बिषयमा स्पष्ट पार्नुभएको हो । 
उहाँले भूकम्पपछिको पुनःनिर्माणलाई उच्च प्राथमिकता दिएर पुनःनिर्माण प्राधिकरणले काम गरिरहेको र पाँच लाखभन्दा बढी लाभग्राहीको विवरण सङ्कलन भएको, कर छली हुन नदिन सरकार कृतसंकल्पित रहेको, सुशासन प्रवद्र्धन, स्थानीय तहमा बजेट वृद्धि, निर्वाचन क्षेत्र निर्धारण आयोग गठन सरकारका प्राथमिकतामा परेका विषय भएको बताउनुभयो ।
