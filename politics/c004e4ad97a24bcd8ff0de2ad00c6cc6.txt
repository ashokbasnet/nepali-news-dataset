संविधानसभाको म्याद थप्नुपर्छः पौडेल

काठमाडौं, बैशाख ३१ – प्रधानमन्त्री डा. बाबुराम भट्टराईका प्रमुख राजनीतिक सल्लाहकार देवेन्द्र पौडेलले संविधान सभाको म्याद थप्नुपर्ने बताउनुभएको छ । रिपोर्टस क्लबले आइतबार काठमाडौंमा गरेको कार्यक्रममा पौडेलले कानुनी बाटो खोजेर संविधान सभाको म्याद थप्नु पर्नेमा जोड दिनुभएको हो ।

 

‘परिवर्तन मन नपराउने तत्वले समाजका विभिन्न क्षेत्रमा चलखेल शुरु गरेका छन्’, पौडेलले भन्नुभयो, ‘हालसम्मका उपलब्धि संस्थागत गर्न पनि संधिवानसभाको म्याद थप गर्नु आवश्यक छ ।’ आफ्नै पार्टीका नेता कार्यकर्ता समेतको सहभागितामा सुदुरपश्चिममा चलिरहेको आन्दोलनमा परिवर्तन नचाहने शक्तिको चलखेल भैरहेको पौडेलले दावी गर्नुभयो ।

नेपाली काँग्रेसका नेता दीपकुमार उपाध्यायले नेपाललाई धर्म निरपेक्ष राष्ट्र बनाउने निर्णय हतारमा गरिएको भन्दै कांग्रेसले यसमा पुनर्विचार गर्नुपर्ने बताउनुभयो । आफैले गरेका सहमति कार्यान्वयन नगर्नु अहिलेको नेतृत्वको सवैभन्दा ठुलो समस्या रहेको उपाध्यायको भनाई छ ।
कार्यक्रममा एमाले नेता प्रदीप ज्ञवालीले सरकारभन्दा संविधानलाई प्राथमिकता दिएका कारण एमाले सरकारमा नगएको बताउनुभयो । दलहरुबीचको विवादबाट सबैले जित्ने गरी समाधान खोज्नुपर्ने ज्ञवालीको भनाई छ ।

आफ्ना मागको सुनुवाई गराउन सडक तताउन केही जनजाति संघसस्थालाई माओवादी अध्यक्ष पुष्पकमल दाहाल प्रचण्डले निर्देशन दिएकोप्रति ज्ञवालीले आपत्ति जनाउनुभयो ।
