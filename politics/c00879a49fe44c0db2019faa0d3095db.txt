मधेसमा युवा संघको दुई महिने जागरण अभियान सुरु

जनार्दन पोखरेल/उज्यालो । महोत्तरी, मंसिर २९ - नेकपा एमालेको भातृ संगठन युवा संघ नेपालले तराई मधेसमा दुई महिने मधेस संवाद तथा जागरण अभियान सुरु गरेको छ ।
सर्लाहीको हरिवनमा तराई मधेस विशेष भेला गरेर युवा संघले अभियानको उद्घाटन गरेको हो । भेलामा २ नम्बर प्रदेशका ८ जिल्लाका युवा संघका नेता कार्यकर्ताहरुको सहभागिता छ । मंगलबार दिउँसो भएको समारोहमा नेकपा एमालेका नेता एवं पूर्व प्रधानमन्त्री माधवकुमार नेपाललले अभियानको उद्घाटन गर्नुभयो । नयाँ संविधानप्रति तराई मधेसमा देखिएको असन्तुष्टी र भ्रमहरुलाई चिर्ने उद्देश्यले अभियान सुरु गरिएको युवा संघ नेपालले जनाएको छ । अभियानको उद्घाटन गर्दै एमालेका नेता माधवकुमार नेपालले नेपालको नयाँ संविधान विश्वकै उत्कृष्ठ संविधान भएको बताउनुभयो ।
नयाँ संविधानले मधेसी जनतालाई अधिकार नदिएको भनेर मधेसवादी दलले गरेको प्रचार झुटो भएको भन्दै उहाँले अभियानले त्यसलाई चिर्ने बताउनुभयो ।
‘जन अधिकारको दृष्टिले हाम्रो संविधान विश्वकै उत्कृष्ठ संविधानमा पर्छ’, संविधानको किताब देखाउँदै नेता नेपालले भन्नुभयो, ‘विश्वका एक सय २० देशका संविधानको प्रदर्शनी गर्‍यौं भने पनि हाम्रो संविधान उत्कृष्ठ ठहरिने छ ।’ नयाँ संविधानले मधेसी नागरिकलाई अधिकार नदिएको, पुरानो संविधानले दिएको अधिकार पनि नयाँ संविधानमा खोसिएको भनेर मधेसवादी दलले गलत प्रचार गरिरहेका भन्दै नेता नेपालले त्यसप्रति आपती जनाउनुभयो । उहाँले मधेसवादी दलले गरेको झुठको पछि नलाग्न समेत मधेसी नागरिकहरुलाई आग्रह गर्नुभयो । ‘म संविधानको गलत प्रचारमा लागेका मधेसवादी दलका नेतालाई नयाँ संविधान राम्रोसँग पढ्न पनि आग्रह गर्छु’, नेता नेपालले भन्नुभयो ।
कार्यक्रममा उहाँले तराईका २० जिल्लाका युवा संघका अध्यक्षहरुलाई युवा संघको झण्डा हस्तान्तरण गर्दै नयाँ संविधानको प्रचार अभियानमा लाग्न आग्रह गर्नुभएको थियो । 
कार्यक्रममा युवा संघ नेपालका अध्यक्ष राजिब पहाडीले नयाँ संविधानप्रति तराई मधेसमा देखिएको भ्रम र जिज्ञासाहरुको अभियानले संवोधन गर्ने बताउनुभयो । 
उहाँले अबको दुई महिनासम्म युवा संघ नेपाल तराई मधेसका नागरिकको माझमा रहने भएकाले मधेसी दलका नेताहरुले संविधानप्रति फैलाएको भ्रम समाप्त हुने दाबी गर्नुभयो । 
मधेसवादी दलका नेताले विदेशीको पैसा खाएर तराई मधेसमा बिखण्डनकारी गतिविधी गरिरहेको आरोप लगाउँदै उहाँले त्यसप्रति सचेत रहन मधेसका नागरिकहरुलाई आग्रह समेत गर्नुभयो । 
पहाड र मधेसलाई भावनात्मक रुपमा जोड्ने भन्दै दुई नेताले मित लगाए 
कार्यक्रममा मधेस र पहाडलाई भावनात्मक रुपमा एकतावद्ध गर्न भन्दै युवा संघका अध्यक्ष पहाडी र युवा संघका सचिब राजेश साहले मित लगाउनु भएको थियो ।  
मधेस आन्दोलनको कारण मधेस र पहाडका नागरिकबीचको साम्प्रदायिक सद्भाव विथोएिकाले त्यसलाई जोड्न मितेरी साइनोले काम गर्ने नेताहरुले बताएका छन् । 
कार्यक्रममा एमालेका बरिष्ठ नेता नेपाल, महासचिब इश्वर पोखरेल, सचिब प्रदिप ज्ञवाली, स्थायी समिति सदस्य शंकर पोखरेल लगायतका नेताहरुले सहभागिहरुलाई प्रशिक्षण दिने छ ।
