डा. केसीसँग भएको सहमति कार्यान्वयन गर्न प्रधानमन्त्रीको निर्देशन

काठमाडौं, भदौ २८ – प्रधानमन्त्री पुष्पकमल दाहालले डा. गोविन्द केसीसँग भएका सहमति कार्यान्वयन गर्न निर्देशन दिनुभएको छ ।
आफ्नो सरकारी निवास बालुवाटारमा सम्बन्धित विभागीय मन्त्रीहरु स्वास्थ्य मन्त्री गगन थापा र शिक्षामन्त्री धनीराम पौडेलसँग छलफल गरी उहाँले डा. केसीसँग राज्यले यसअघि गरेका सहमति कार्यान्वयन गराउन निर्देशन दिनुभएको हो ।
छलफलमा माथेमा आयोगका अध्यक्ष प्राध्यापक केदारभक्त माथेमासहित आयोगका पदाधिकारी सहभागी थिए । प्रधानमन्त्री दाहालले मेडिकल शिक्षा क्षेत्रका अरु समस्या भए तिनलाई पनि तत्काल समाधान गर्न पनि निर्देशन दिनुभएको उहाँको सचिवालयले जनाएको छ ।
आफूसँग यसअघि भएका सम्झौताको कार्यान्वयनमा सरकार गम्भीर नभएको भन्दै डा. केसीले अवपनि माग पूरा नभए फेरि अनसन बस्ने चेतावनी दिनुभएको छ ।
