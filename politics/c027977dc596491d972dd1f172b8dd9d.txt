कांग्रेस–एमालेको साझा प्रस्ताव संविधानसभामा नलैजान एमाओवादी निकट कानूनविदको सुझाव

काठमाडौं, मंसिर २ – एकीकृत नेकपा माओवादी निकटका कानूनविदहरुले नेपाली काग्रेस र नेकपा एमालेले हस्ताक्षर बुझाएर दबाब दिएपनि दुई दलको सात प्रदेशसहितको प्रस्ताव संविधानसभामा नलान संवैधानिक राजनीतिक संवाद तथा सहमति समितिका सभापति डा. बाबुराम भट्टराईलाई सुझाव दिएका छन् ।
समितिका सभापति डा. भट्टराईले मंगलबार पार्टी निकटका कानून व्यवसायीहरुलाई सिंहदरबारमा बोलाएकामा उनीहरुले कांग्रेस र एमाले लगायतका दलका सभासदको हस्ताक्षरको वैधानिक हैसियत नै नभएको बताए । पूर्व महान्यायाधिवक्ता मुक्ति प्रधान, नेपाल बार एशोसियशनका पूर्वमहासचिव रमणकुमार श्रेष्ठ लगायतका कानून व्यवसायीहरुले संविधानसभाको कार्यसञ्चालन नियमावली अनुसार समितिले कांग्रेस र एमालेको प्रस्ताव संविधानसभामा लानै नसक्ने बताए ।
उनीहरुले समितिलाई सहमति भएका विषयलाई सहमतिको रुपमा र असहमति कायम रहेका विषयलाई असहमतिको रुपमा संविधानसभामा लाने अधिकार रहेको तर कुनै दल विशेषको प्रस्तावलाई प्रतिवेदनमा राख्ने अधिकार नरहेको बताए ।
एमाओवादी निकट कानून व्यवसायीहरुले कांग्रेस र एमालेले समितिका सभापतिलाई हटाउन नसक्ने पनि बताए । उनीहरुले नियमावलीमा समितिका सभापतिलाई हटाउने बारेमा केही उल्लेख नगरिएको भन्दै सभापतिलाई हटाउन नियमावली नै संशोधन गरिनुपर्ने  बताए ।
