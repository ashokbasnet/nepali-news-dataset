राजनीतिक संकट निकासको विकल्प दिन कांग्रेस नेतृत्वलाई दवाव

ललितपुर, साउन १२ - नेपाली काँग्रेसका जिल्ला सभापतिहरुले राष्ट्रिय संकट निकासको उपयुक्त विकल्प दिन पार्टी नेतृत्वलाई दवाव दिने भएका छन् । सोमबारदेखि सिन्धुपाल्चोकको बाह्रबीसेमा सुरु हुने भेलामा पार्टीको आन्तरिक समस्या, वर्तमान राष्ट्रिय संकट निकासका लागि पार्टीले खेल्नु पर्ने भूमिकाबारे छलफल गरी दबाब दिने उनीहरुले बताएका छन् ।  भेलाबारे शुक्रवार पार्टी केन्द्रीय कार्यालय सानेपामा पत्रकार सम्मेलन गरी उनीहरुले यस्तो जानकारी दिएका हुन् ।

 

काँग्रेस जिल्ला कार्य समिति सिन्धुपाल्चोकको आयोजनामा हुन लागेको भेलामा संविधानसभाको पुर्नस्थापना वा नयाँ चुनावबारे नेतृत्वलाई सुझाव दिने सिन्धुपाल्चोकका सभापति मोहनबहादुर बस्नेतले जानकारी दिनुभयो । भेलामा केन्द्रीय समितिको पूर्णता, महासमिति बैठक बोलाउनु पर्ने र बिभाग गठनबारे छलफल हुने बस्नेतले बताउनुभयो ।
