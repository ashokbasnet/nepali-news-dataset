पूर्वका ३ जिल्ला अति संवेदनशील

धनकुटा, असोज ८ – संबिधान सभाको दोश्रो निर्वाचनका लागि पूर्वाञ्चलका तीनवटा जिल्ला सुरक्षाका दृष्टिकोणले अति संबेदनशील रहेको पाइएको छ ।
क्षेत्रीय सुरक्षा समीक्षामा ताप्लेजुङ, सप्तरी र सिरहा सुरक्षाको दृष्टिकोणले अति संबेदनशील रहेको निष्कर्ष निकालिएको पूर्वाञ्चल क्षेत्रीय प्रसासक शंकरप्रसाद अधिकारीले बताउनुभयो ।
सुरक्षाका हिसाबले तराई र पुर्वी पहाडका अन्य जिल्लाहरु समेत संबेदनशील रहेपनि यी तीन जिल्लामा आपराधिक गतिविधि धेरै हुने भएकाले अति संबेदनशील रहेको अधिकारीले बताउनुभयो ।
सप्तरी र सिरहामा सिमापारवाट हुने अपराध, सशस्त्र समुहहरुको गतिबिधि तथा बहिष्कारवादीहरुको क्रियाकलापले सुरक्षा चुनौती हुने सुरक्षा अधिकारीहरुले बताएका हुन् ।
यस्तै पूर्वी पहाडी जिल्ला ताप्लेजुङमा बहिष्कारमा लागेका लिम्बुवानबादी दलहरुको गतिबिधिले सुरक्षामा चुनौती हुने अनुमान गरिएको छ । यी जिल्लामा निर्वाचन गर्न अन्य जिल्लाको तुलनामा धेरै सुरक्षाकर्मी र विशेष सुरक्षा योजना बनाउने तयारी भइरहेको छ ।
सुरक्षा योजना बनाउन सम्बन्धित जिल्ला सुरक्षा समितिलाई जिम्मेवारी दिएको क्षेत्रीय प्रशासक अधिकारीले बताउनुभयो । यसैगरी पूर्वी तराईका झापा, मोरङ, सुनसरी, पहाडका धनकुटा, पाँचथर, इलाम, तेह्रथुम र संखुवासभा पनि संवेदनशील जिल्ला रहेको निष्कर्ष निकालिएको छ ।
