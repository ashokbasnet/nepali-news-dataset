एमालेको ‘हाइटेक’ले किन हावा खायो ?

काठमाडौ, असार २० – रोबोटबाट उद्घाटन, एनिमेसनबाट रमझम, हलभित्र भव्य उद्घाटन, हल बाहिर ठूलाठूला स्क्रिनमा लाइभ प्रसारण, वेवसाइटमार्फत उतिखेरै जानकारी, इमेल इन्टरनेटको भरपुर उपयोग.....। महाधिवेशन उद्घाटनको तयारीबारे नेकपा एमालेका नेताहरुले जानकारी गराउँदा सुन्नेहरु सबैलाई अचम्म लाग्यो ।
पार्टीको नवौं महाधिवेशनलाई स्मरणयोग्य बनाउने भन्दै एमालेले उद्घाटन समारोहमा प्रविधिको उच्चतम प्रयोग गर्ने तयारी गरेको थियो । उद्घाटन समारोह स्मरणयोग्य त भयो । तर प्रविधिका कारणले होइन, नाराबाजी र घम्साघम्सीले । बन्दसत्रमा झैं कार्यकर्तालाई बाहिर राखेर हलभित्र उद्घाटन समारोह गरेका कारण एमाले महाधिवेशनको पहिलो दिन निकै तनाव र आक्रोशकाबिच सम्पन्न भयो ।
हलभित्र शीर्ष नेताहरुले एकताको भाषण गरिरहँदा बाहिर प्रदर्शनीमार्गमा दिनभर कार्यकर्ताले नाराबाजी र प्रदर्शन गरिरहे । भित्र छिर्न नदिएको भन्दै शीर्ष नेताहरुको विरोध गरे । आफ्नै पार्टीको महाधिवेशनमा राखिएको स्वागतद्वार र व्यानर च्यातचुत पारेर भत्काए । सरकार विरुद्धको आन्दोलनमा जस्तोगरी प्रहरीसँग मारमुङ्ग्री चल्यो ।
शहरलाई कुरुप बनाउनेगरी भित्तेलेखन र पर्चा पम्पलेट नगर्ने, असारको बेला काममा व्यस्त कार्यकर्तालाई काठमाडौं नओसार्ने, नागरिकलाई अप्ठेरो पर्नेगरी सडकमा प्रदर्शन नगर्ने र प्रविधिको व्यापक प्रयोग गर्ने एमालेको निर्णयलाई सबैले प्रशंसा गरेकै हुन् । सूचना र प्रविधिको युगमा गर्नुपर्ने पनि यस्तै हो । तर कार्यकर्ताको मनोविज्ञान र प्रविधिको व्यवस्थापन गर्न नजान्दा एमाले महाधिवेशनको उद्घाटन समारोह भनेजस्तो बन्न सकेन ।
अहिलेसम्म चलिआएको प्रचलन अनुसार पार्टीको महाधिवेशन आफ्नो शक्ति देखाउने अवसर पनि हो । हूलका हूल कार्यकर्ताले सडकमा प्रदर्शन गरेपछि खुलामञ्चको अटेसमटेस भीडमा महाधिवेशनको उद्घाटन गर्नु त्यो पार्टीको लागि गौरवको कुरा हुन्छ । तर अहिले असारको बेला । झरी पर्ने र कार्यकर्ता खेतमा व्यस्त हुनेबेला सडकमा प्रदर्शन र खुलामञ्चमा सभा नगर्ने एमालेको निर्णय ठीक थियो । तर यस अनुसार नेताहरुले पार्टी कार्यकर्तालाई बेलैमा सूचना र जानकारी दिन सकेनन् ।
भृकुटीमण्डपभित्र सीमित ठाउँ भएकाले नजिकैको सभागृहमा स्क्रिनमार्फत हेर्ने व्यवस्था मिलाइएको थियो । यसअनुसार कार्यकर्ता राष्ट्रिय सभागृहमा पुगेका पनि हुन् । तर विद्युत आपूर्तिको गडबडीका कारण स्क्रिन चलेन । लोडसेडिङ भैरहने ठाउँमा यस्तो समस्या आउन सक्छ भन्ने कुराको हेक्का व्यवस्थापनले बेलैमा गर्न सकेन । फलस्वरुप सभागृहमा बसेका कार्यकर्ताको धैर्यता टुट्यो र उनीहरु प्रदर्शनमा उत्रिए ।
‘साथीहरुलाई व्यवस्थित गर्न नसक्दा सभागृहको स्क्रिनमा मिलाइएको कनेक्सन छिन्न गयो, छिनिसकेपछि प्राविधिक ढंगले काम गर्न सकिएन’ महाधिवेशन मूल व्यवस्थापन समितिका सचिव विष्णु रिमालले भन्नुभयो ‘बिजुली गएपछि झन् समस्या थपियो ।’ उहाँका अनुसार विद्युतको वैकल्पिक व्यवस्था पनि गरिएको थियो । तर विजुली गैसकेपछि प्रविधिलाई फेरि चालु गर्न केही समय लाग्छ । तर महाधिवेशनमा नेता र अतिथि आउने क्रम बढेपछि ‘अफ’ भएको प्रविधिलाई ‘अन’ गर्न सकिएन ।
एमालेले उद्घाटन सत्रमा रोबोटको प्रयोग तथा ग्राफिक एनिमेसन, थ्रिडी एनिमेसन र मेकानिकल एनिमेसनको माध्यमबाट उद्घाटन सत्रलाई विशेष र आकर्षक बनाइने तयारी गरेको थियो । उसको तयारी अनुसार उद्घाटनको बेला हलभित्र हेलिकोप्टर घुमे झैं गरी रोबोट त घुम्यो । तर अरु प्रविधि काम लागेन । न कार्यकर्ताको चित्त बुझ्यो, न भनेजस्तो भयो । कार्यकर्ताको गडगडाहट ताली पाउनुपर्नेमा नेताहरुले गाली र नाराबाजी सुन्नुपर्यो । पाहुनाले अपमान खेप्नुपर्‍यो । आफ्नै पार्टीको महाधिवेशनमा कार्यकर्ताले प्रहरीको चुटाई भेट्नुपर्यो । प्रविधिको व्यवस्थापन र कार्यकर्ताको मनोविज्ञान बुझ्न नसक्दा एमाले महाधिवेशनको उद्घाटन सत्र तनावपूर्ण भयो ।
