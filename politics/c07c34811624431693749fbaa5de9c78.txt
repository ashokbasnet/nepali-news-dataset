प्रत्यक्ष कार्यकारीको पक्षमा उभिन पार्टीलाई एमाले नेताहरुको सुझाव

काठमाडौं, साउन ९ - नेकपा एमालेका पोलिटव्युरो सदस्यले संविधान निर्माणमा पार्टीले अझ सशक्त भूमिका खेल्नुपर्ने सुझाव दिएका छन् । शनिबार बसेको पोलिटव्युरो बैठकमा अधिकांश नेताले नागरिकबाट प्रत्यक्ष निर्वाचित कार्यकारीको पक्षमा धेरै सुझाव आएकाले एमाले प्रत्यक्ष कार्यकारीको पक्षमा उभिनुपर्ने दवाव दिएका छन् ।
बैठकमा भाग लिने अधिकांश सदस्यले एमालेले विगतदेखि नै उठाउँदै आएको नागरिकबाट प्रत्यक्ष निर्वाचित कार्यकारी प्रधानमन्त्रीको पक्षमा पार्टी स्पष्टरुपमा उभिनुपर्ने भनाई राखेको एमाले प्रचार विभाग प्रमुख योगेश भट्टराईले जानकारी दिनुभयो ।
उहाँले भन्नुभयो, ‘अधिकांश सदस्यले प्रत्यक्ष निर्वाचित प्रधानमन्त्रीको पक्षमा नै मत राख्नुभएको छ, विगतको अस्थिरता, स्थायी सरकारको आवश्यकता, नियन्त्रण र सन्तुलनको सिद्धान्तको परिप्रेक्षमा यो व्यावहारिक र वस्तुगत विषय बन्न पुगेको छ ।’
आइतबार सुरु हुने केन्द्रिय कमिटी बैठकको एजेण्डा र संविधान निर्माणबारे छलफल गर्न पोलिटव्युरोको बैठक बसेको हो । बैठकमा पार्टीको निर्वाचन घोषणापत्र अनुसार नागरिकले प्रत्यक्ष निर्वाचित कार्यकारी प्रमुखको व्यवस्था गर्न सुझाव दिएपछि त्यसलाई समेट्न नेतृत्वलाई दबाब परेको छ । पार्टी कार्यालय बल्खुमा बसेको बैठका अध्यक्ष केपी शर्मा ओलीले मुलुकको पछिल्लो राजनीतिक विकास र संविधान लेखनमा भएको प्रगतिसम्वन्धी  लिखित प्रतिवेदन पेस गर्नुभएको थियो । 
प्रतिवेदनमा संविधान निर्माणको काम सकारात्मक दिशामा अघि बढेको, प्रमुख दलहरुबीच भएको सोह्रबुँदे सहमतिको जगमा संविधानको प्रारम्भिक मस्यौदा तयार भएको तथा प्रस्तावित नयाँ संविधान विगतका आन्दोलन, क्रान्ति, सहमति र परिवर्तनको उपज भएको उल्लेख गरिएको छ ।
