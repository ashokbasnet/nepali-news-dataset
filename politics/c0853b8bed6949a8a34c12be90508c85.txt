सुनसरीको कांग्रेस कार्यालयमा तालाबन्दी

सुनसरी, असोज १६ – टिकट वितरणमा पक्षपात भएको भन्दै नेपाली कांग्रेसको असन्तुष्ट समूहले सुनसरी जिल्ला पार्टी कार्यालयमा तालाबन्दी गरेको छ ।
पार्टीले युवा तथा प्रभावशाली नेतालाई उम्मेद्वार नबनाएको भन्दै युवा कार्यकर्ताले बुधवार इनरुवामा रहेको पार्टी कार्यालयमा ताला लगाएका हुन् ।
उनीहरुले युवा सघर्ष समितिको नाममा प्रेस विज्ञप्ति निकालेर उम्मेद्वारीको विषयमा पुनर्विचार गर्नुपर्ने र युवा नेतृत्व स्थापनाको पहल गर्नुपर्ने माग गरेका छन् । पार्टीको  निर्णयले सुनसरीमा कांग्रेसको अवस्था धरासायी बन्ने क्षेत्र नम्बर ५को उम्मेद्वारका आकांक्षी गफार अन्सारीले बताउनुभयो ।
उमेद्वार छनौटमा आर्थिक चलखेल र आफन्तवाद हावी भएको आरोप लगाउदै उहाँले पार्टीले निर्णय नसच्चाए ठूलो हार व्यहोर्ने निश्चित भएको दाबी गर्नुभयो । उहाँले पार्टीको निर्णयले सच्चा र कर्मठ नेता कार्यकर्ता पार्टी परित्याग गर्ने मनस्थितिमा पुगेको समेत बताउनुभयो ।
सुनसरीमा ६ वटा निर्वाचन क्षेत्र छन् । यी मध्ये ५ निर्वाचन क्षेत्रमा विवाद छ भने क्षेत्र नं. १ का उमेद्वार चन्द्रप्रसाद श्रेष्ठको नाममा विवाद छैन । अन्य क्षेत्रमा जिल्लाबाट सिफारिस भएका पहिलो नंबरको उमेद्वारले टिकट पाएका छैनन् ।
