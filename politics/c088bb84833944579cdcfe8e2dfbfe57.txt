माओवादीले शान्ति र संविधानको काम पुरा गर्न सक्दैन : गौतम

काठमाडौं, फागुन २१ - एमाले उपाध्यक्ष बामदेव गौतमले ४ बर्षको अनुभवबाट माओवादीले शान्ति र संविधानको कार्यभार पुरा गर्न नसक्ने प्रष्ट भएको बताउनुभएको छ । राष्ट्रिय प्रतिनिधि परिषद् बैठकको अवसर पारेर एमालेले काठमाण्डौंमा गरेकोसभालाई संबोधन गर्दै उहाँले आन्दोलन, हड्ताल र अराजकताको कारक माओवादी नै भएका कारण उसलाई शान्ति र संविधानको जिम्मेवारी दिन नसकिने तर्क गर्नुभयो ।

 

सरकारमै रहेको माओवादीले अब कसको विरुद्ध जनविद्रोह गर्ने त्यो स्पष्ट पार्नुपर्ने भन्दै गौतमले वर्तमान सरकार इतिहासमै सवैभन्दा भ्रष्ट र सामन्तवादको संरक्षक भएको आरोप लगाउनुभयो । माओवादीविरुद्ध निकै आक्रामक देखिएका गौतमले प्रतिपक्षमा हुँदा भारतविरुद्ध राष्ट्रिय युद्धको घोषणा गर्ने माओवादीले सरकारमा गएपछि भारतलाई खुशी पार्न राष्ट्रिय हित विरुद्धका सम्झौता पनि गरेको आरोप लगाउनुभयो ।

मधेशी दलका नेताहरु भ्रष्टाचार गर्न सरकारमा समावेश भएको र मुलुक टुक्र्याउने धम्की दिइरहेको उहाँको टिप्पणी छ । कांग्रेस असफल भइसकेको संसदीय प्रणालीको पछि लागेकाले उसबाट पनि नयाँ नेपालको सम्भावना नभएको भन्दै गौतमले अग्रगमनका लागि एमालेको विकल्प नभएको दावी गर्नुभयो ।
कार्यक्रममा एमाले महासचिव इश्वर पोखरेलले माओवादीले सहमतिको पटक पटक उल्लंघन गर्ने काम गरको भन्दै ऊ इमान्दार बन्न नसकेको आरोप लगाउनुभयो । माओवादीकै कारण शान्ति र संविधानमा गतिरोध आइरहेको उहाँको दावी छ । एमाले उपाध्यक्ष अशोक राइले वर्तमान सरकारले आम नागरिकका अपेक्षा र आफ्नै प्रतिवद्धता पुरा गर्न नसकेको बताउनुभयो । प्रधानमन्त्रीले शान्ति र संविधानमा प्राप्त उपलब्धिलाई आफ्नो मात्र पहलमा भएको भनेर गलत ब्याख्या गर्ने गरेको उहाको भनाई छ । सभालाई अहिले नेता केपी ओलीले संबोधन गरिरहनुभएको छ ।

यो पनि पढ्नुहोला : एमालेको राष्ट्रिय प्रतिनिधि परिषद आजदेखि
