नगरपालिका हुँदा फाइदा के, बेफाइदा के ?

काठमाडौं, मंसिर १७– ‘बिहान आउँदा गाविसमा घर थियो, बेलुका जाँदा नगरपालिकामा परेछ’ काठमाडौं मातातीर्थ घर भएका बद्रि अधिकारीले मंगलबार बेलुकी फुरुंग हुँदै फेसबुकमा लेखेको स्टाटस हो यो । उहाँको मातातीर्थ गाविस मंगलबारदेखि चन्द्रगिरी नगरपालिका भएको छ । उहाँ जस्ता देशभरका २ सय ५६ गाविसका बासिन्दा शहरबासी हुन पाएकोमा मख्ख छन् ।
सरकारले ७२ नगरपालिका घोषणा गरेको ८ महिनापछि फेरि ६१ वटा नयाँ नगरपालिका थप गरेको छ । यस्तै ७ उपमहानगरपालिका घोषणा भएको छ भने बिभिन्न १६ वटा नगरपालिकाको क्षेत्र विस्तार समेत भएको छ । नयाँ नगरपालिका थप भएसँगै शहरको जनसंख्या झण्डै ३७ प्रतिशत (सरदर १ करोड १० लाख) पुगेको छ । अथवा यसो भनौ एकसय नेपालीमध्ये ३७ जना शहरिया भएका छन् ।
मंगलबार बिहानसम्म गाउँका बासिन्दा रहेका २ सय ५६ गाविसका बासिन्दा शहरिया त भए, तर गाउँबाट शहरमा परिवर्तन हुँदा गाउँठाउँको मुहार जस्तो थियो, त्यस्तै छ । गाविस हुँदा गाउँ जस्तो थियो, नगरपालिका हुँदा पनि गाउँ त गाउँ नै छ, तर मानिस चाहिँ शहरियाको गन्तिमा परेका छन् ।
‘जनसंख्या र भूगोलको आधारलाई मात्र हेरेर हचुवाको भरमा नगरपालिका घोषणा गर्ने काम भएको छ’ राष्ट्रिय योजना आयोगका पूर्व सदस्य डा. दिनेशचन्द्र देवकोटाले उज्यालो अनलाइनसित भन्नुभयो, ‘विकास निर्माण व्यवस्थित नगरी नगरपालिका थपिँदा नागरिकलाई राहतभन्दा आहात थप्ने काम मात्रै भएको छ ।’
नगरपालिका हुँदाको बेफाइदा
आफ्नो गाविस नगरपालिका हुँदा प्रायः सबैलाई खुशी नै लाग्छ । किनभने नगरपालिका भएपछि नगरभित्र सडक, खानेपानी, बिजुली, स्कूल क्याम्पस अनिवार्य हुनुपर्छ । नभए पनि अब त्यो बनाउनुपर्छ । तर अहिले सुविधा बिनाको नगरपालिका मात्र हुँदा स्थानीय बासिन्दालाई फाइदाभन्दा बेफाइदा बढी रहेको देवकोटाले बताउनुभयो ।
‘सबैभन्दा ठूलो कुरा त्यहाँका बासिन्दाले सुविधा नपाए पनि कर मात्रै बढी तिर्नुपर्छ’ देवकोटाले भन्नुभयो, ‘छरिएर रहेका वस्ती व्यवस्थित नगरी नगरपालिका मात्र घोषणा गर्दा त्यहाँका बासिन्दालाई एकछिनको सुन्तुष्टी बाहेक अरु केही मिल्दैन ।’
फाइदा के त ?
नगरपालिका भएपछि सबैभन्दा ठूलो कुरा त्यहाँका बासिन्दाले आफुलाई शहरिया भनेर चिनाउन पाउँछन् । भौतिक पूर्वाधार राम्रो नभए पनि आफुलाई शहरिया भन्न पाउनुको आनन्द पनि छुट्टै हुन्छ ।
यस बाहेक विकासको हिसाबले गाविसमा भन्दा नगरपालिकामा अनुदान बढ्छ । गाविसभन्दा नगरपालिकाको संख्या कम हुँदा कुनै पनि विकास निर्माणको कुरा उठ्दा नगरपालिकाले पहिलो प्राथमिकता पाउँछ । यस्तै नगरपालिकामा आउने नेतृत्वले धेरै जनसंख्याको प्रतिनिधित्व गर्ने हुँदा विकास निर्माणको कामलाई व्यवस्थित गर्न सक्ने सक्षम मान्छेको चयन हुनसक्छ ।
तर पनि सडक, खानेपानी, बिजुली, फोहोरमैला व्यवस्थापन, स्कूल–क्याम्पस र अस्पतालको सुविधा लगायतका भौतिक पूर्वाधारलाई ख्याल नै नगरी नगरपालिका घोषणा हुँदा त्यहाँका बासिन्दाले तत्काल फाइदा लिन सक्दैनन् । ‘स्थानीय निकायको निर्वाचन गर्न नसक्ने सरकारले नगरपालिका घोषणा गरेर आनन्द लिन खोज्नु मूतको न्यानो मात्र हो’ देवकोटाले भन्नुभयो ।
प्रस्तुती : मिलन तिमिल्सिना/उज्यालो
