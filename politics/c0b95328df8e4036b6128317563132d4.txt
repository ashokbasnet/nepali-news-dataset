अबको चुनावमा काँग्रेस ठुलो पार्टी बन्ने नेताहरुको दावी

विद्रोही गिरी/उज्यालो । नवलपरासी, चैत २६ -  नेपाली काँग्रेसका नेताहरुले अवको संविधानसभामा काँग्रेस सवैभन्दा ठुलो पार्टी बन्ने दावी गरेका छन् ।

त्रिवेणीमा सुरु भएको महासमिति बैठकको उद्घाटन सत्रलाई संवोधन गर्दै काँग्रेस नेताहरुले यस्तो दावी गरेका हुन् ।

सभापति सुशील कोइरालाले अब एक भएर चुनावमा जाने र सवैभन्दा ठुलो पार्टी बन्ने दावी गर्नुभयो । उहाँले लोकतान्त्रिक मुल्य मान्यताको रक्षा गर्दै नयाँ संविधान लेख्न र देशलाई विकासको बाटोमा अघि बढाउन पार्टी भित्रका सवै असहमति र विवाद छोडेर एक भएर चुनावमा जाने बताउनुभयो ।

उहाले चुनावी अभियानमा होमिन नेता कार्यकर्तालाई निर्देशन दिनुभएको छ । काँग्रेसको प्रथमिकता चुनावनै भएको भन्दै सभापति कोइरालाले चुनावी अभियानमा होमिन निर्देशन दिनुभयो । लोकतन्त्रको मुटु चुनाव भएकाले काँग्रेसले एकीकृत माओवादी नेतृत्वको सरकार बर्हिगमन गराएर चुनावी सरकार गठनका लागि दवाव दिएको बताउनुभयो ।

नवलपरासीको आर्दश उच्च मावि परासीका भएको महासमितिको बैठक उद्घाटन सभामा सभापति  कोइरालाले आर्थिक प्रगति लोकतन्त्रमा मात्रै सम्भव हुने बताउनुभयो । असारमा चुनाव नभए मंसिरमा चुनाव हुने कोइरालाले बताउनुभयो ।

यस्तै बरिष्ठ नेता शेरबहादुर देउवाले कम्युनिष्टहरुपनि प्रजातान्त्रिक पद्धतिमा रुपान्तरित भईरहेको बताउदै  लोकतन्त्रमा मात्रै मुलुकको विकास सम्भव रहेको बताउनुभयो । संघीयतामा मधेशी, आदिवासी लगायतका आवाज समावेश गरिनुपर्ने उहाको भनाई छ । काँग्रेसलाई मधेश  र संघीयता विरोधी बनाउन खोजिभएको भन्दै देउवाले खण्डन गर्नुभयो ।

यसैगरी उपसभापति रामचन्द्र पौडेलले अब सवै ध्यान चुनावमा केन्द्रीत गर्नुपर्ने बताउनुभयो । महासमिति बैठकबाट कांग्रेस संघीयता शासकीय स्वरुपलगायत विषयमा प्रष्ट भएर जाने पौडेलले दावी गर्नुभयो । असारमा चुनाव नभए मंसिरमा नहुने भन्दै प्रचण्डको अभिव्यक्तिको पौडेलले कडा प्रतिवाद गर्नुभयो ।

महामन्त्री प्रकाशमान सिंह र कृष्ण सिटौलाले विगतका कमीकमजोरीबाट पाठ सिकेर भविष्यका लागि रणनीति बनाइने बताउनुभयो । महासमिति बैठकले पार्टीलाई नयाँ उर्जा सहित गाऊगाऊसम्म पु¥याउने दावी गर्दै अब नयाँ उर्जा दिने कांग्रेस नेताहरुले प्रतिवद्धता जनाएका छन् ।

महासमिति बैठकमा सहभागी महासमिति सदस्यले भने एकीकृत माओवादीको एजेण्डामा लागेर काँग्रेसले आफ्नो साँख बिर्सदै जान लागेको बताएका छन् ।
