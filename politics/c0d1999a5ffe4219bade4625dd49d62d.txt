बेल्जियमका उपप्रधान एवम् विदेशमन्त्री र परराष्ट्रमन्त्री डा. महतबिच भेटवार्ता

काठमाडौं, फागुन ३ – बेल्जियमका भ्रमणमा रहनुभएका परराष्ट्रमन्त्री डा. प्रकाशशरण महत र बेल्जियमका उपप्रधान एवम् विदेशमन्त्री दिदर रेन्डर्सबिच  ब्रसेल्समा द्विपक्षीय भेटवार्ता भएको छ । सोमबार भएको भेटमा दुई देशबिचको सम्बन्ध र आपसीहितका विषयमा कुराकानी भएको परराष्ट्र मन्त्रालयले जनाएको छ । 
भेटका अवसरमा उहाँहरुबिच विकास सहयोग, व्यापार, लगानी तथा पर्यटनका विषयमासमेत कुराकानी भएको छ । दुई देशका विदेशमन्त्रीस्तरको द्विपक्षीय संयुक्त संयन्त्रको निर्माणका विषयमा समेत सहमति भएको जनाएको छ । त्यस्तै नेपाल र बेल्जियमको संसदका बिचमा संसदीय समूहको निर्माणका विषयमासमेत सहमति भएको छ ।
त्यस अवसरमा परराष्ट्र मन्त्री डा. महतले नेपालको विकासका लागि जारी विकास प्रयासको प्राथमिकताका क्षेत्रमा सहयोग गर्न आग्रह गर्दै नेपालको विकास प्रयासमा लामो समयदेखि बेल्जियमले पुर्‍याउँदै आएको सहयोगका लागि धन्यवाद व्यक्त गर्नुभयो । 
नेपालको पछिल्लो राजनीतिक विकासक्रमका बारेमा जानकारी गराउँदै उहाँले नेपालले नयाँ संविधान जारी भएपछि समावेशी र समानुपातिक सिद्धान्तका आधारमा प्रजातन्त्रको सुदृढीकरणको प्रयासलाई थप गति दिएको र निकट भविष्यमा नै स्थानीय र राष्ट्रिय निर्वाचनमार्फत सङ्घीय शासन व्यवस्थालाई संस्थागत गर्ने काममा जुट्ने बताउनुभयो ।
भेटमा बेल्जियमका उपप्रधान एव्म विदेशमन्त्री दिदरले बेल्जियम सरकारले नेपालको विकास प्रयासमा सघाउने प्रतिबद्धता व्यक्त गर्नुभएको थियो । रासस
