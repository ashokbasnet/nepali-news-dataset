किन आउँदैछिन् भारतीय विदेशमन्त्री नेपाल ?

काठमाडौं, माघ १८ –नेपालमा वामपन्थीको सरकार बन्ने तयारी भैरहँदा भारतीय विदेशमन्त्री सुष्मा स्वराज बिहीबार काठमाडौं आउँदै हुनुहुन्छ । काठमाडौं ओर्लिएलगत्तै उहाँले भावी प्रधानमन्त्रीको रुपमा हेरिएका एमाले अध्यक्ष केपी शर्मा ओलीसँग भेट गर्ने कार्यक्रम छ ।

बिहीबार नै राजपाका शीर्ष नेताहरुलाई भेटेपछि शुक्रबार उहाँले राष्ट्रपति, प्रधानमन्त्री तथा माओवादी अध्यक्ष पुष्पकमल दाहाल प्रचण्डसँग भेटवार्ता गर्नुहुनेछ । भारतीय विदेश मन्त्रालयले सोमबार नै स्वराजको भ्रमण कार्यक्रम तय गरेपनि नेपालको परराष्ट्र मन्त्रालयले भने बुधबार मात्रै विज्ञप्ती निकालेर स्वराजको भ्रमणबारे औपचारिक जानकारी दिएको छ ।
नयाँ सरकार गठनको तयारी भैरहँदा भारतीय विदेशमन्त्री किन नेपाल आउँदैछिन् त ? स्रोतका अनुसार चुनावपछि बहुमत ल्याएको वाम गठबन्धनसँग सम्बन्ध सुधार र सहकार्य गर्नु भ्रमणको मुख्य उदेश्य हो । आउँदो सरकारसँग सहकार्य गर्न भारत तयार छ, भन्ने भारतीय प्रधानमन्त्री मोदीको सन्देशसहित स्वराज नेपाल आउन लाग्नुभएको हो ।
नेपालको संविधान जारी भएपछि असन्तुष्ट जनाएको भारतले अहिले सम्बन्ध सुधार गर्ने संकेत गरेको यसबाट प्रष्ट हुन्छ । आफू अनुकुल संविधान जारी नभएको भन्दै भारतले ५ महिना भन्दा बढी नाकाबन्दी गरेपछि दुई देशवीचको सम्बन्ध चिसिएको थियो । 
२०७२ असोज ३ गते संविधान जारी गर्नु भन्दा केही दिनअघि भारतले विदेश सचिव एस.जयशंकरलाई विशेष दूतका रुपमा पठाएर आफू अनुकुल संविधान जारी गर्न दबाब दिएको थियो । तर नेपालका राजनीतिक दलहरुले भारतको दबाबलाई अस्वीकार गर्दै असोज ३ गते संविधान जारी गरेपछि सशंकित भएको भारतले ५ महिना भन्दा बढी नाकाबन्दी गर्‍यो । 
नाकाबन्दीको समयमा भारतप्रति कडा रुपमा प्रस्तुत भएका एमाले अध्यक्ष केपी शर्मा ओलीलाई भारतले रुचाएको थिएन । नाकाबन्दीकै समयमा ओलीको नेतृत्वमा गठन भएको सरकारलाई भारतकै डिजाइनमा टिक्न नदिएको चर्चा चलेको थियो । 
प्रतिनिधिसभा र प्रदेशसभाको चुनावमा माओवादी र एमाले मिलेर बनेको वाम गठबन्धनले स्पष्ट बहुमत प्राप्त गरेपछि भारत ओलीप्रति नरम भएको संकेत यसअघि नै आइसकेको थियो । मोदीले टेलिफोन गरेर ओलीलाई भावी प्रधानमन्त्री भन्दै भ्रमणको निम्तो समेत दिइसक्नुभएको छ । 
दुई नेताबीचको पटकपटकको टेलिफोन वार्ताले नेपाल भारतवीच चिसिएको सम्बन्धले कोल्टे फेर्ने संकेत देखिएको छ । लगभग प्रधानमन्त्री बन्ने निश्चित जस्तै भएका ओलीलाई भारतसँग नजिक ल्याउन मोदी लागेको परराष्ट्रविदहरुको भनाई छ । 
भारतले नयाँ बन्ने सरकारसँग सहकार्य गरेर अघि बढ्न तयार रहेको पटक पटक बताईरहेको छ । वाम गठबन्धनको सरकार बन्न नदिने उदेश्य पूरा नहुने भएपछि जसरी पनि सहकार्य गर्नुपर्छ भन्ने बुझेरै भारत अब बन्ने सरकारसँग सम्बन्ध सुधार्ने पक्षमा रहेको कतिपयको बुझाई छ । 
अब बन्ने सरकारसँग सम्बन्ध राम्रो नभए नेपालमा चीनको सहयोग बढ्ने र यसले आफूलाई नै घाटा हुने बुझेर पनि भारत नेपालसँग सहकार्य गर्न आतुर भएको बुझ्न सकिन्छ । त्यसैले वामपन्थीको सरकार बन्नुअघि नै सम्बन्ध र सहकार्य बढाउने उदेश्यले स्वराज नेपाल आउन लाग्नुभएको हो ।
ओली प्रधानमन्त्री भएपछि पहिलो विदेश भ्रमण भारतमा गराउने उदेश्यले पनि स्वराज नेपाल आउन लागेको स्रोतको दाबी छ । जानकारहरुका अनुसार उहाँ प्रधानमन्त्री मोदीको विशेष सन्देश सहित नेपाल आउन लाग्नुभएको हो ।
