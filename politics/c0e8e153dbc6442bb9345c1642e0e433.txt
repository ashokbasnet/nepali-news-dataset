नेपाल–भारत संयुक्त आयोगको बैठकका लागि परराष्ट्र मन्त्री महत दिल्ली प्रस्थान

काठमाडौं, कात्तिक १० – भारतको नयाँदिल्लीमा हुन गइरहेको नेपाल–भारत संयुक्त आयोगको मन्त्रीस्तरीय बैठकमा सहभागी हुन परराष्ट्रमन्त्री डा. प्रकाशशरण महत बुधबार बिहान त्यसतर्फ प्रस्थान गर्नुभएको छ ।
बिहीबार भारतको नयाँदिल्लीमा हुने बैठकमा नेपालको नेतृत्व मन्त्री डा. महतले गर्नुहुने छ । आयोगको बैठकमा भारतका तर्फबाट विदेशमन्त्री सुष्मा स्वराजले प्रतिनिधित्व गर्दै हुनुहुन्छ ।
बैठकमा नेपाल र भारतका उच्च कूटनीतिक अधिकारीहरु रहने छन् । आयोगको सचिवस्तरीय बैठक भने बुधबार नयाँदिल्लीमा सुरु हुँदैछ । यो प्रयोजनका लागि परराष्ट्र सचिव शङ्करदाश बैरागी मंगलबार नै नयाँदिल्ली पुग्नुभएको छ । बैठकमा नेपाल–भारतका बिचमा विगतमा भएका सम्झौता र आयोजनाहरुको कार्यान्वयनको अवस्थाको बारेमा बृहत् समीक्षा हुनेछ ।
आपूmले नेपालको राष्ट्रिय स्वार्थका विषयमा विगतका सम्झौता र आयोजनाहरुको कार्यान्वयनका लागि बैठकमा कुरा उठाउने मन्त्री डा. महतले जानकारी दिनुभयो ।
नयाँदिल्ली प्रस्थान गर्नुअघि त्रिभुवन अन्तर्राष्ट्रिय विमानस्थलमा मन्त्री डा. महतले भन्नुभयो ‘नेपाल भारत बिचका विगतका विभिन्न सम्झौता र आयोजनाको कार्यान्वयनको अवस्थाका बारेमा बृहत समीक्षा हुन्छ र नेपालको तर्फबाट मैले राष्ट्रिय हित र स्वार्थका विभिन्न विषयमा कुरा राख्ने छु ।’
प्रधानमन्त्री पुष्पकमल दाहालको हालैको भारत भ्रमणका क्रममा तथा विगतदेखिकै नेपाल–भारतबिचका विभिन्न सहमति, सम्झौता तथा आयोजनाको कार्यान्वयनका बारेमा बृहत समीक्षा र कार्यान्वयनमा भएका ढिलाइका विषयमा पनि त्यो बैठकमा छलफल हुने छ ।
