के गर्छन् संसद सचिवालयमा कर्मचारीहरु ?

बोमलाल गिरी/उज्यालो

काठमाडौ, मंसिर २८ – संविधानसभा हुँदा संविधानसभा सचिवालय भरिभराउ हुन्थ्यो, कामको चाप पनि उत्तिकै । तर संविधानसभा विघटन भएपछि सचिवालय सुनसान छ, कर्मचारीलाई समय काट्नै मुश्किल ।

त्यसैले संसद सचिवालयका केही कर्मचारी गीत सुन्दैछन्, कोही फेसबुक र ट्वीटर चलाईरहेका छन् । अनि कोही जाडोमा हिटरको तातो र रसिला गफ चुट्न ब्यस्त छन् ।

 

‘हुन त सरकारी काम कहिले जाला घाम’ भन्ने त भनाई नै बनिसकेको छ । अझ संविधानसभा नै नभएपछि किन ढिलो आएको, अरु नै काम किन गरेको र किन छिट्टै हिडेको भनेर सोध्ने पनि कसैले होइन ।

एकजना कर्मचारी भन्छन् ‘हिजो संविधानसभा हुँदा अफिस आएर विहानदेखि रातीसम्म काम गरिन्थ्यो, तर संविधानसभा नै विघटन भएपछि अफिस आयो, हाजिर गर्‍यो, एकछिन बस्यो अनि (घरतिर) गयो ।’

संविधान बनाउन भनेर गठन भएको संस्था काम नसकि बिघटन भयो । अब कहिले चुनाव हुन्छ, त्यो चुनाव कस्तो हुन्छ र त्यसपछि आउने सदस्यले कसरी संविधान लेख्छन् भन्ने कुनै टुङ्गो छैन । तर संसद सचिवालयमा कर्मचारी भने छँदैछन् । सचिवालयका प्रवक्ता मुकुन्द शर्मा संस्था नै नभएपछि कामै भएन भन्नुहुन्छ ।

‘संविधानसभा र ब्यवस्थापिका संसदको आवश्यकतालाई परिपुर्ति गर्न सहयोगात्मक भुमिका निर्बाह गर्न हामी कर्मचारीहरु क्रियाशील थियौं, अहिले संविधानसभा पनि नरहेको र ब्यवस्थापिका संसद पनि नरहेको अवस्थामा सहयोगात्मक भुमिका निर्वाह गर्नुपर्ने परिस्थिति रहेन’ उहाँले भन्नुभयो ।   

संविधानसभा सचिवालयले चार वर्षसम्म संविधानसभाले गरेका कामलाई एकत्रित गरेर राख्न विषयगत समितिका प्रतिवेदनलाई पुरातत्व विभागमा राख्ने, दलहरुबीच सहमति भएका र सहमति हुन बाँकी विषयलाई जस्ताको तस्तै उतारेर दस्तावेज बनाउने जस्ता केही काम गर्दैछ ।

त्यसका लागि पाँच सदस्यीय समिति बनेको छ । त्यसले केही काम गरिरहे पनि अरु कर्मचारी भने फुर्सदिला छन् । उनीहरुलाई अब अरु नै काम दिएर पठाउनेतिर सोच्दा नै जाति हुन्न र ?
