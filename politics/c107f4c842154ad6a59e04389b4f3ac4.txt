​मोर्चाका नेताले प्रधानमन्त्रीलाई भेटे, प्रधानमन्त्रीले बेलुकी फेरि आउन भने

काठमाडौं, फागुन २८ – संयुक्त लोकतान्त्रिक मधेसी मोर्चाले प्रधानमन्त्री केपी शर्मा ओलीलाई आफ्ना मागबारे ध्यानाकर्षण गराएको छ । शुक्रबार बिहान प्रधानमन्त्री निवास बालुवाटार पुगेर मोर्चाका संयोजक महन्थ ठाकुरसहितका नेताले आफ्ना राजनीतिक माग र आन्दोलनका क्रममा घाइते भएकाहरुको उपचार, गिरफ्तारी रोक्न ध्यानाकर्षण गराएका हुन् । 
जवाफमा प्रधानमन्त्रीले तत्काल उपचारको व्यबस्था मिलाउन, गिरफ्तारी रोक्न गृहमन्त्री र मुख्य सचिवलाई आफूहरुकै अगाडि निर्देशन दिएको तमलोपाका नेता सर्वेन्द्रनाथ शुक्लले जानकारी दिनुभयो । 
प्रधानमन्त्री ओलीले मधेसको समस्या साझा समस्या भएकाले मिलेर समाधान खोज्न मोर्चाका नेताहरुलाई आग्रह गर्नुभयो । उहाँले समस्याको समाधान गर्नेतर्फ र नागरिकले न्याय पाउने गरी अघि बढ्न आग्रह गरेको शुक्लले बताउनुभयो । मोर्चाका राजनीतिका मागबारे छलफल गर्न प्रधानमन्त्री ओलीले शुक्रबार बेलुका साढे ६ बजे मोर्चाका नेतालाई बालुवाटार बोलाउनुभएको छ । विगतमा भन्दा प्रधानमन्त्री समस्या समाधान गर्न लचक देखिएको मोर्चाका नेताले जनाएका छन् ।
