जेठ १४ मा संविधान आउँदैन : आचार्य

काठमाण्डौं, फागुन ७ - संवैधानिक समितिका सभापति निलाम्बर आचार्यले जेठ १४ गते नयाँ संविधान नआउने बताउनुभएको छ । रिपोर्टर्स क्लब नेपालले काठमाण्डौंमा गरेको साक्षात्कारमा आचार्यले भन्नुभयो ‘प्रमुख राजनीतिक दलहरुको गतिविधि यथास्थिति मै रहिरहने हो भने जेठ १४ गते संविधान जारी हुन सक्दैन ।’

 

आचार्यले शासकीय स्वरुप, निर्वाचन प्रणाली, न्याय प्रणाली, राज्यपुनसंरचना, नागरिकता जस्ता प्रमुख विषयमा दलहरुबीच सहमति हुन नसकेको र दलहरुले संविधान निर्माणलाई भन्दा सत्ता स्वार्थलाई बढी ध्यान दिएकाले संविधान बन्न नसकेको दाबी गर्नुभयो ।  
‘जेठ १४ गते संविधान बन्न सकेन भने मुलुक ठूलो संकटमा फस्नेछ,’ आचार्यले भन्नुभयो, ‘त्यो संकटबाट प्रमुख तीनै दल दोष मुक्त हुन सक्दैनन् ।’ नेपाली नागरिकको संघर्षले प्राप्त परिणामलाई गुम्न नदिन पनि दलहरुले सत्ता स्वार्थलाई बिर्सी संविधान निर्माणलाई केन्द्रविन्दु बनाउनुपर्ने आचार्यको भनाइ थियो ।
प्रमुख दलका शीर्ष नेताहरु सम्मिलित संयुक्त राष्ट्रिय सरकार नबने सम्म मुलुक शान्ति प्रक्रिया र संविधान निष्कर्षमा पुग्न नसक्ने ठोकुवा पनि उहाँले गर्नुभयो ।
बिहान बसेको विवाद समाधान उपसमितिको बैठकमा प्रमुखदलहरुका चार थरी धारणा आएको सहमति हुन नसकेको औंल्याउँदै उहाँले भन्नुभयो ‘तैपनि सहमतिमा नपुगे सम्म हामी लगातार छलफल गर्छौ, छिट्टै  नै मुलुकको शासन व्यवस्थाबारे टुंगोमा पुग्ने छौं । राष्ट्रपति या प्रधानमन्त्री कसलाई कार्यकारी जिम्मा दिने भन्नेमा विवाद छ । तर, लोकतान्त्रिक विधि र प्रक्रिया अनुसारको व्यवस्था अपनाउनु नै उचित हो ।’
