निर्वाचन नौटंकीमात्रः खनाल

धर्बेन्द्र झा/ उज्यालो । जनकपुर, असार २३ – नेकपा एमालेका अध्यक्ष एवं पूर्व प्रधानमन्त्री झलनाथ खनालले वर्तमान सरकारले आगामी मंसिर ७ गते घोषणा गरेको निर्वाचन नौटंकी मात्र भएको बताउनुभएको छ । जनकपुरमा एमालेको अञ्चल स्तरीय कार्यकर्ता प्रशिक्षण कार्यक्रमको शनिवार समापन गर्दै खनालले चुनाव असम्भव भएको दावी गर्नुभयो ।

 

‘सरकारले घोषणा गरेको निर्वाचन एउटा नौटंकी मात्र हो’, अध्यक्ष खनालले भन्नुभयो, ‘यो सम्भव छैन ।’ प्रधानमन्त्री डा. बाबुराम भट्टराईले स्वच्छाधारी र संविधान विरोधी कदम चालेर निर्वाचन घोषणा गरेको उहाँले आरोप लगाउनुभयो । माओवादी देशलाई मुठभेड र ध्रवीकरण तर्फ धकेलेको भन्दै खनालल दलहरुबीच सहमतिको विकल्प नरहेको दोहोर्‍याउनुभयो ।

मुलुकलाई निकास दिन जनआन्दोलन, जनदवाव र राष्ट्रिय सहमतिको आवश्यकता रहेको भन्दै उहाँले संविधानले भनई राजनीतिक सहमतिले देशलाई निकास दिने बताउनुभयो । खनालले एक मधेश एक प्रदेश तराईको श्रमजीवी जनताको अवधारणा नरहेको भन्दै नेपाललाई विभाजन गर्न यस्तो मुद्दा उठाइएको बताउनुभयो ।  

कार्यक्रममा सचिव युवराज ज्ञवालीले एमालेलाई संघीयता तथा आदिवासी जनजाति विरोधी भएको झुठा प्रचारबाजी गरिएको बताउनुभयो ।
