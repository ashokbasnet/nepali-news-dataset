शोकप्रस्ताव पारित गर्दै संसद बैठक २५ गतेसम्मका लागि स्थगित

फाइल फोटोनेकपा एमालेको तर्फबाट २०७० सालको संविधानसभा निर्वाचनमा सर्लाही जिल्लाबाट समानुपातिक सदस्यमा निर्वाचित भएकी सांसद देवीको यही चैत १० गते निधन भएको थियो ।

भारतको सीतामढीमा मोटरसाइकल दुर्घटनामा गम्भीर घाइते भएकी ४६ वर्षीया सांसद देवीको ललितपुरस्थित बीएन्डबी अस्पतालमा उपचारकोक्रममा निधन भएको हो ।

संसदले उनको असामयिक निधन भएकामा गहिरो शोक प्रकट गर्दै दिवंगत आत्माको चिरशान्तिको कामनासहित शोकप्रस्ताव पारित गरेको हो ।

बैठकले शोकसन्तप्त परिवारप्रति समवेदनासमेत प्रकट गरेको छ । उनले नेपालको संविधान निर्माणमा महत्वपूर्ण योगदान पुर्‍याएकी थिइन् । उनको आत्माको चिरशान्तिको कामनासहित बैठकमा एक मिनेट मौनधारणसमेत गरिएको थियो ।

बिहीबारको बैठकको प्रारम्भमै सभामुख ओनसरी घर्तीले उनको निधनसम्बन्धी शोकप्रस्ताव प्रस्तुत् गरिन् ।

व्यवस्थापिका–संसदको बैठकमा शोकप्रस्ताव पारित भएपछि अरु कार्यसूची नराखिने प्रचलन रहिआएको छ ।

व्यवस्थापिका–संसदको अर्काे बैठक यही चैत २५ गते शुक्रबार दिनको १ बजे बस्नेछ । रासस
