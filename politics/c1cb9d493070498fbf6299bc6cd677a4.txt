जनयुद्धका ‘लालजोडी’ गणतन्त्रमा चुनाव लड्दै

ओखलढुंगा, जेठ १९ – ओखलढुंगामा जनयुद्ध लडेका एक जोडी स्थानीय तहको निर्वाचनमा प्रमुख पदका उम्मेदवार बनेका छन् । नेकपा माओवादी केन्द्रले युद्ध लडेका जोडीलाई नै प्रमुख पदमा उम्मेदवार छनौट गरेको हो ।
प्रमुख पदका उम्मेदवार बनेका भाग्यमानी ‘लालजोडी’ हुन्, खड्ग योगी ‘अनिल’ र चम्पा कार्की । उहाँहरुबीच अर्को पनि संयोग जुरेको छ । योगी र कार्की दुवै जना पार्टीको एकै कमिटीमा क्रियाशील छन्, दुवै माओवादी केन्द्रका केन्द्रिय सदस्यसमेत हुन् । 
लिखु गाउँपालिकाको अध्यक्षमा श्रीमान् खड्का योगीले उम्मेदवारी दिनुभएको छ भने सुनकोसी गाउँपालिकाको अध्यक्षमा श्रीमती चम्पा कार्की उम्मेदवार बन्दै हुनुहुन्छ । यो जोडी माओवादी सशस्त्र द्वन्द्वकै बेलादेखि माओवादी आन्दोलनमा सहभागी दम्पतीमध्ये एक हो । चम्पाले द्वन्द्वकै क्रममा हात गुमाउनुभएको छ । कार्की यसअघिको संविधानसभा निर्वाचनमा समानुपातिकतर्फकी उम्मेदवार हुनुहुन्थ्यो । पार्टीले टिकट दिएपछि दुवैजना हाल आ–आफ्नै क्षेत्रमा भोट माग्न घरदैलो अभियानमा जुटेका छन् । 
सीमान्तकृत समुदायबाट राजनीति गरेर माओवादीको जिल्ला नेतृत्वसमेत सम्हालिसकेका अनील योगी चुनाव जित्न सकिने विश्वासका साथ उम्मेदवारी दिएको बताउनुहुन्छ । ‘हामीदम्पती नै राजनीतिमा योगदान गरेका र प्रमुखपदको क्षमता राख्ने भएकैले पार्टीले उ्रम्मेदवार बनाएको हो’, योगीले भन्नुभयो । 
चम्पा जिल्लाको स्थानीय तहको प्रमुखपदका लागि टिकट पाउने एक मात्र महिलासमेत हुनुहुन्छ । उहाँबाहेक अन्यकुनै पार्टीले प्रमुख पदमा महिलालाई टिकट दिएको छैन । ‘जनताको मायाले गर्दा प्रमुखको उम्मेदवारसम्म बन्ने हैसियतमा पुगेँँ, मलाई विश्वास गर्ने मतदाता र पार्टी दुवैप्रति आभारी छु’ चम्पाले भन्नुभयो ।  दुबै जोडीको राजनीतिक पृष्ठभूमी एमाले हो । माओवादी आन्दोलनले चर्को रुप लिँदै जाँदो लालजोडी भूमीगत भएका थिए ।
