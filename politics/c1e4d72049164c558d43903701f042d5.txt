पुनःनिर्माण प्राधिकरण गठनको विषयमा कांग्रेस र एमालेबीच विवाद

काठमाडौं, असार ५ – पुनःनिर्माण प्राधिकरण गठनको विषयलाई लिएर सत्तारुढ नेपाली कांग्रेस र नेकपा एमालेबीच चर्को विवाद देखिएको छ । कांग्रेस र एमालेबीच पुनःनिमाण प्राधिकरण कहिले गठन गर्ने भन्नेमा विवाद देखिएको हो ।
दुई दलबीचको विवादका कारण शनिबार बिहान प्रधानमन्त्री निवास बालुवाटारमा बसेको तीन घण्टा लामो बैठक अनिर्णित भएको छ । नेपाली कांग्रेसले दाता सम्मेलन अघि नै अध्यादेशमार्फत प्रधानमन्त्रीको अध्यक्षतामा प्राधिकरण गठन गरिनुपर्ने बताएकामा एमालेले नमानेपछि बैठक अनिर्णित भएको हो ।
पुनर्निमाणका लागि अन्तर्राष्ट्रिय सहयोग जुटाउन सरकारले यही असार १० गते काठमाडौंमा दाता सम्मेलन गर्दैछ । एमालेले दातालाई देखाउनका लागि नभई पुनःनिर्माणको काम प्रभावकारी रुपमा गर्न प्राधिकरण चाहिएको भन्दै अध्यादेशमार्फत भन्दा संसदमार्फत प्राधिकरण गठन गर्नुपर्ने बताएको छ ।
बैठकपछि नेपाली कांग्रेसका उपसभापति रामचन्द्र पौडेलले प्राधिकरणको संरचनाका विषयमा खासै विवाद नरहेको तर कहिले गठन गर्ने भन्ने विषयमा भने कांग्रेस र एमालेको मत बाझिएको सञ्चारकर्मीलाई जानकारी दिनुभयो । एमालेले भने प्राधिकरण गठनका विषयमा अझै छलफलको आवश्यकता रहेको बताएको छ ।
एमाले उपाध्यक्ष विद्या भण्डारीले संसदको संकल्प प्रस्तावको भावना अनुसार प्राधिकरण गठन गरिनुपर्ने पार्टीको अडान बैठकमा राखेको बताउनुभयो । व्यवस्थापिका संसदले गएको वैशाख ३० गते भूकम्पबाट क्षतिग्रस्त संरचनाको पुनःनिर्माणका लागि अधिकार सम्पन्न पुनःनिर्माण प्राधिकरण गठन गर्ने संकल्प प्रस्ताव पारित गरेको थियो ।
बैठकमा एकीकृत नेकपा माओवादीले भने प्रभावकारीरुपमा पुनःनिर्माणको काम गर्न अधिकार सम्पन्न प्राधिकरण गठन गरिनुपर्ने र त्यो प्राधिकरण सरकारका अन्य निकायहरु जसरी तलब भत्ता खानेमा मात्र सीमित हुन नहुने भन्दै प्राधिकरण जहिले गठन गरे पनि आफूलाई मान्य हुने बताएको थियो ।
प्रधानमन्त्री तथा मन्त्रीपरिषदको कार्यालयले प्रधानमन्त्रीको अध्यक्षतामा प्राधिकरण गठन सम्बन्धी अध्यादेश तयार पारिसकेको छ ।
