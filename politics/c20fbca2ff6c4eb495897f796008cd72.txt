सहमति नबनी राजीनामा दिन्नः प्रधानमन्त्री

विराटनगर, असोज १७ – प्रधानमन्त्री डा. बाबुराम भट्टराइले संविधान निर्माणका विषयमा प्याकेजमा सहमति नभएसम्म आँफुले राजीनामा नदिने अडान दोहोर्‍याउनुभएको छ । पूर्वाञ्चल विश्व विद्यालयको छैठौँ दिक्षान्तमा सहभागी बिराटनगर पुगेका भट्टराईले संसद नभएको अवस्थामा आँफुले राजीनामा दिए मुलुक राज्य बिहिन अबस्थामा पुग्ने दाबी गर्नुभयो ।

 

प्रधानमन्त्री भट्टराईले विगतको चार बर्षमा कुनै पनि सरकारले नगरेको काम आफ्नो नेतृत्वको सरकारले गरेको दावी गर्नु भयो । उहाँले दलहरुबीच संविधान निर्माणमा देखिएका बिबादीत बिषयमा टुंगो लगाएर संविधान जारी गर्ने वातावरण बने आफु सरकार छाड्न तयार भएको बताउनुभयो ।

उहाँले सहमतीको बाधक वर्तमान सरकार नभएको उल्लेख गर्दै राष्ट्रिय सहमतीको सरकारको लागि सबै पक्ष लचिलो हुनु पर्ने बताउनुभयो । सहमति भए जो कसैको नेतृत्वमा सरकार बन्ने उल्लेख गर्दै प्रधानमन्त्री भट्टराईले निर्वाचनका लागि सबै दलले आफ्नो अडान छाडेर सहमतिको वातावरण तयार पार्नु पर्नेमा जोड दिनुभयो ।

दलहरुबीच देखिएको पछिल्लो सहमतिले छिट्टै निकास निस्कने आशा बढेको उल्लेख गर्दै उहाँले राष्ट्रिय सहमतिको सरकार निर्माण गर्ने वाताबरण बन्दै गएको बताउनुभयो ।
