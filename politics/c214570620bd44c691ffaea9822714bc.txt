सप्तरीमा पनि एमाओवादीको समानान्तर कमिटी गठन

सप्तरी, भदौ ९ - एकीकृत नेकपा माओवादीका बाबुराम भट्टराई विचार समूहका नेता कार्यकर्तले सप्तरीमा समानान्तर जिल्ला कमिटी गठन गरेका छन् ।
सदरमुकाम राजविराज–९ मा भएको भेलाले सरस्वती चौधरीको अध्यक्षतामा ५१ सदस्यीय समानान्तर जिल्ला कमिटी गठन गरेको हो ।
चौधरीको अध्यक्षतामा नवगठित कमिटीमा चन्देश्वर मण्डल किसान, पार्वती चौधरी, उमेश कुमार मण्डल, घुर्मि सिंह दनुवार, विशेश्वर चौधरी, प्रमोद मण्डल, दीपकुमार चौधरीलगायत रहेको भेलामा सहभागी दयाराम चौधरीले जानकारी दिनुभयो ।
नवगठिन कमिटीका अध्यक्ष चौधरी सप्तरी क्षेत्र नम्बर ५ मा एमाओवादीका तर्फबाट गत निर्वाचनका उम्मेदवार हुनुहुन्थ्यो । भट्टराईले अघि सारेको नयाँ शक्तिको अवधारणालाई गाउँ तहसम्म पुर्‍याउनका लागि भन्दै समानान्तर जिल्ला कमिटी गठन गरिएको हो । अध्यक्ष चौधरीले विराटनगर सम्मेलनमा उठेका वैचारिक कुरा छलफलमा लैजाने बताउनुभयो ।
भट्टराई पक्षीय नेताले काठमाडौं, धनुषा, कास्की, चितवन, गोर्खा, दाङलगायत जिल्लामा समेत समानान्तर जिल्ला कमिटी गठन गरेका छन् । एमाओवादीको गत साउन १९ गते बसेको स्थायी समितिको बैठकले समानान्तर कमिटी बनाउन भूमिका खेलेको आरोपमा भट्टराई निकट नेताद्वय गंगा श्रेष्ठलाई तीन महिना र रामरिझन यादवलाई एक महिनाका लागि केन्द्रीय सदस्यबाट निलम्बन गरेको थियो ।
