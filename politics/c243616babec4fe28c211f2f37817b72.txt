सरकारमा सहभागी हुन फोरम अध्यक्ष यादवलाई अप्ठेरो

काठमाडौं, फागुन २१ – संघीय समाजवादी फोरमका अध्यक्ष उपेन्द्र यादवलाई सरकारमा जाने हो भने पार्टीको आन्तरिक व्यवस्थापनका लागि ३ वटा मन्त्रालय आवश्यक छ । यादवले पटक पटक हुने गरेको छलफलमा प्रधानमन्त्री केपी शर्मा ओली र माओवादी अध्यक्ष पुष्पकमल दाहाल प्रचण्ड सामु ३ मन्त्रालय माग गर्दा सहमति हुन सकेको छैन । 
पूर्व शिक्षामन्त्री समेत रहेकी रेणुकुमारी यादवलाई मन्त्री वनाउने चाहना यादवलाई छ । स्थापनादेखि फोरम पार्टी फुटको जटिल समयमा पनि रेणुकुमारी यादवले साथ दिएको गुण यादवलाई तिर्नु छ । अशोककुमार राईसँग एकता गरि बनेको पार्टी भएकाले राई पक्षका नेतालाई पनि मन्त्री बनाएर आन्तरिक पार्टी सन्तुलन मिलाउनु पर्ने यादवलाई अर्काे चुनौति देखिन्छ । राईसँगै एकतामा आएका फोरमका सहअध्यक्ष राजेन्द्र श्रेष्ठ मन्त्रीको लाइनमा हुनुहुन्छ ।
आफ्नो पनि सरकारमा जाने चाहना रहेको र प्रधानमन्त्री ओलीले पनि यादवकै नेतृत्वमा सरकारमा सहभागी हुनुपर्नेमा जोड दिएकाले यादवलाई आफू पनि मन्त्री बन्नु छ । 
३ वटा मन्त्रालयको बार्गेनिङका लागि यादवले ओली र प्रचण्डसँग उपसभामुखको दावी पनि छाड्नु भएको छैन ।  २ मन्त्रालय सहित फोरमलाई सरकारमा सहभागी गराउने योजनामा रहेका प्रधानमन्त्री ओलीले फोरमलाई उपसभामुख दिने संकेत गर्नुभएको छ । एमाले र माओवादीको भागमा परेको मन्त्रालयवाट १÷१ मन्त्रालय गरि २ मन्त्रालय सहित फोरमलाई सरकारमा सहभागी गराउने प्रधानमन्त्री ओली र माओवादी अध्यक्ष प्रचण्डको सोच छ । 
संविधान संशोधन गर्ने लिखित प्रतिबद्धता जनाउन प्रधानमन्त्री केपी शर्मा ओली र प्रचण्ड तयार भएपछि सरकारमा सहभागी हुन संघीय समाजवादी फोरम तयार भएको थियो । ३ मन्त्रालयमा सहमति नभए २ मन्त्रालय मात्र पाउँदा आफू मन्त्री नहुने सोचमा यादव रहेको फोरम नेताले वताएका छन् । तर ओली र प्रचण्डले यादवलाई पनि सरकारमा आउन भनेकाले उहाँ आफैं अप्ठेरोमा पर्नुभएको छ ।
