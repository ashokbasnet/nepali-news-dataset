समायोजन हुने लडाकूका लागि दरबन्दी स्वीकृत गर्न सेनाको आग्रह

बोमलाल गिरी/ उज्यालो । काठमाडौं, बैशाख ५ - नेपाली सेनाले समायोजन हुने माओवादी पूर्व लडाकुका लागि तत्काल महानिर्देशनालयलाई चाहिने आवश्यक दरबन्दी स्वीकृत गर्न सेना समायोजन विशेष समिति मार्फत सरकारलाई आग्रह गरेको छ । विशेष समितिसँग प्रधानसेनापति छत्रमान सिंह गुरुङ्ग र सेनाका अधिकारीहरुबीच सिंहदरवारमा भएको छलफलमा माओवादी पूर्व लडाकुको छनौट सकिने वित्तिकै तालिमको व्यवस्था गर्नु पर्ने भएकाले सेनाले दरवन्दी स्वीकृत गर्न आग्रह गरेको सेना समायोजन विशेष समितिका सदस्य राम शरण महतले जानकारी दिनुभयो ।

 

६ हजार  ५ सय माओवादी सेनाका पूर्व लडाकु, शसस्त्र प्रहरी नेपाली सेना गरी १८ हजार ५ सयको हाराहारीमा महानिर्देशनालय रहने अनुमान अनुसारको सहमती भएको भए पनि समायोजन हुने लडाकुको संख्या झण्डै तीन हजार भए पछि सेनाले त्यही अनुसार दरबन्दी स्वीकृत गर्न आग्रह गरेको माओवादीको तर्फबाट विशेष समिति सदस्य वर्षमान पुन अनन्तले जानकारी दिनुभयो । विशेष समितिले यस बारेमा लडाकुको छनौटको काम सकिए पछि निर्णय गर्ने जनाएको छ । महानिर्देशनालयको नेतृत्व रथिले गर्ने भनिए पनि सहमती हुन सकेको छैन ।

त्यस्तै सेनाले महानिर्देशनालयको नेतृत्व पनि निश्चत गर्न आग्रह गरेको छ । सेनाले सैनिक ऐन लागू हुने आधारका बारेमा पनि विशेष समितिसँग जिज्ञासा राखेको छ । सेनाको मातहत रहेका माओवादी पूर्व लडाकु अहिले सामान्य नागरिकको हैसियतमा पनि नरहेको र सैनिक ऐन अन्तर्गत पनि नहरेको भन्दै सैनिक ऐन लागू हुने आधारका बारेमा जिज्ञासा राखेको हो । त्यसको जवाफमा विशेष समितिले छनौट प्रकृया सकिएर तालिक शुरु भए पनि सैनिक ऐन लागू हुने स्पष्ट पारेको छ । त्यस्तै विशेष समितिले छनौट समितिका प्रमुख लोकसेवा आयोगका अध्यक्षसँग पनि छलफल गरेको छ । आयोगका अध्यक्षको छलफलमा विशेष समितिले गम्भीर मानव अधिकारको उलंघनको प्रमाणित भएका लडाकुलाई समायोजनमा नपठाउने सहमती गरेको छ ।

त्यस्तै यसअघि जन्म मितिमा फरक देखिएकाले अव नागरिकताका आधारमा मात्र छनौट गर्न आग्रह गरेको अनन्तले जानकारी दिनुभयो । संवैधानिक निकायका प्रमुखलाई कार्यकारी निकायले निर्देशन दिन नमिल्ने भएकाले आग्रह गरिएको हो । विशेष समितिले तत्कालका लागि सैनिक ऐन संसोधन गर्न नपर्ने निष्कर्ष निकालेको छ ।
