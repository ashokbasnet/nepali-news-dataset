जुम्ला चन्दननाथ नगरपालिकामा राति ११ बजेबाट मतगणना गरिने

नेत्र शाही/उज्यालो ।
जुम्ला, वैशाख ३१ – जुम्ला चन्दननाथ नगरपालिकामा मतगणना आइतबार राति ११ बजेबाट सुरु गरिने भएको छ । जिल्लामा बसेको सर्वदलीय वैठकले मतगणना राति ११ बजेबाट गरिने निर्णय गरेको मुख्य निर्वाचन अधिकृतको कार्यालले जानकारी दिएको छ । 
दलहरुको बैठक ९ बजे सकिएको र अहिले ११ बजेबाटै मतगणना हुनेगरि निर्णय तथा हस्ताक्षर गरिएको माओवादी केन्द्रका तर्फबाट मेयरका उम्मेदवार अशोक श्रेष्ठले बताउनु भयो । जिल्लाका  अन्य ७ गाउँपालिकामा भने टेलिफोन नलागेका कारण मत गणना अहिले हुने वा नहुने बिषयमा जानकारी नभएको बताइएको छ । 
जुम्लामा ७६ प्रतिशत मत खसेको छ । यहाँको जम्मा मतदाता ५४ हजार ६ सय ९४ मध्ये ४१ हजार ६ सय मत खसेको प्रमुख जिल्ला अधिकारी नारायणप्रसाद सापकोटाले बताउनु भएको छ ।
