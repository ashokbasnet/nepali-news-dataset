टिकट नपाएको भन्दै एमाले पार्टी कार्यालय तोडफोड, कुर्सीमा आगजनी

उदयपुर, जेठ २३ – उदयपुरको चौदण्डीगढी नगरपालिकामा एमाले उम्मेदवारको बिषयलाई लिएर  असन्तुष्ट कार्यकर्ताले पार्टी कार्यालय तोडफोड गरेका छन् । नगर कमिटीले सिफारिस गरेकोभन्दा फरक व्यक्तिलाई पार्टीले मेयरको उम्मेदवार बनाएको भन्दै आक्रोशित कार्यकर्ताले वेल्टार नगर कमिटीको कार्यालय तोडफोड गर्नुकासाथै पार्टी कार्यालयमा कालोझण्डा राखेका छन् । 
पार्टीको केन्द्रीय सर्कुलर वम्मोजिम नगर कमिटीले कुमारसिंह कार्की, राजेन्द्र कटुवाल, शम्भु पौडेल र कालु लामालाई सिफारिस गरेको थियो । तर प्रदेश कमिटीले जिल्ला कमिटी सदस्य नरेन्द्र राउतलाई मेयरको उम्मेद्वार बनाएपछि विवाद भएको हो । 
कार्यकर्ताहरुले चौदण्डी नगर कमिटीको कार्यालय बेल्टार ६ मा तालाबन्दी गर्नुकासाथै पार्टी कार्यालय भित्र रहेको दुई थान कुर्सी जलाई कालोझण्डा गाडेका छन् । तालाबन्दी पछि कार्यकर्ताहरुले बेल्टार बजारमा प्रर्दशन गरेका छन् । आम कार्यकर्ताको भावना विपरित प्रदेश कमिटीले निर्णय गरेको भन्दै आक्रोशित कार्यकर्ताले निर्णय नसच्याएसम्म तालाबन्दी जारी रहने र उम्मेदवारलाई पनि नगर क्षेत्रमा प्रवेश गर्न नदिने अडान राखेका छन् । 
हुलहुज्जतकासाथ पार्टी कार्यालयमा पुगेका आक्रोशित कार्यकर्ताले कार्यालय तोडफोड गरी कुर्सी वाहिर ल्याएर जलाएको स्थानीय बासिन्दा सन्तोष सुवेदीले जानकारी दिनुभयो । कुर्सी जलाउन थालेपछि भिड नियन्त्रणका लागि इलाका प्रहरी कार्यालय बेल्टारका प्रहरी निरीक्षक आशाराम चौधरीको नेतृत्वमा प्रहरी टोली पुगेको थियो । इन्सपेक्टर चौधरीले पार्टी भित्रको आन्तरिक विवादका बिषयलाई लिएर कालोझण्डा राख्ने र तालाबन्दी लगाउने काम भएको बताउनु भयो ।
