सुदूरमा देउवालाई फेरि १८ किलोको माला

धनगढी, मंसिर २२ – सुदूरपश्चिमका वासिन्दाले यसवर्ष पनि नेपाली कांग्रेसका वरिष्ठ नेता शेरबहादुर देउवालाई १८ किलोको माला लगाइदिएका छन् ।
२०६३ सालमा सुदूरपश्चिमबासीको २१ सुत्रीय माग सहित २१ किलोको माला लगाइदिएको ८ वर्षपछि शनिबार कैलालीको धनगढीमा सुरु भएको सुदूरपश्चिम महोत्सवमा उहाँलार्इ यसपाली पनि १८ किलोको माला लगाइदिएका हुन् ।
सुदूरपश्चिमबासीले ८ वर्षमा ३ बुँदा माग मात्रै पुरा भएकाले यसपाली १८ किलोको माला लगाइदिएका हुन् । कैलाली उद्योग वाणिज्य संघले २०६३ सालदेखि सुदूरपश्चिमका सम्भावना उजागर गर्दै हरेक वर्ष मंसिर २२ गतेदेखि गर्ने सुदुरपश्चिम महोत्सवमा प्रमुख अतिथिलाई मागको बुँदा जति नै किलोको माला लगाइदिने चलन छ ।
महोत्सव उद्घाटन गर्दै नेता देउवाले एकीकृत नेकपा माओवादी र नेकपा–माओवादीलाई सदनमा आएर आफ्नो कुरा राख्न आग्रह गरे । ‘एनेकपा माओवादी र नेकपा माओवादीले आफ्नो कम्प्लेन सदनमा आएर राख्नुपर्छ’ उहाँले भन्नुभयो ‘संविधान सहमतिको दस्तावेज भएकाले सबै दलहरुले सहमतिमा आउनुपर्छ ।’
यसपालीको संविधान सभाले जसरी पनि संविधान बनाउनुपर्ने बताउदै देउवाले कांग्रेसले संविधान बनाएरै छाड्ने प्रतिवद्धता ब्यक्त गर्नुभयो । सुदूरपश्चिमको आर्थिक विकासका लागि पनि संविधान आवश्यक रहेको बताउदै उहाँले अहिले सुदूरपश्चिम पछाडि परेको भएपनि, यहाँका प्रचुर सम्भावनाका कारण भविश्यमा सबैभन्दा अगाडि हुने दाबी गर्नुभयो ।
कार्यक्रममा नेकपा एमालेका नेता भीम रावलले एमाओवादीको प्रस्तावकै आधारमा बहालवाला प्रधान न्यायाधीश नेतृत्वको सरकारले चुनाव गराएको दाबी गर्दै, धाँदली भयो भन्नु हास्यास्पद रहेको बताउनुभयो । ‘प्रचण्ड जी को प्रस्तावमा बहालवाला प्रधानन्यायाधीसको नेतृत्वमा चुनावी सरकार गठन गरिएको हो, तर अहिले आएर त्यही सरकारले गरेको चुनावमा धाँदली भयो भन्नु हास्यास्पद हो’ नेता रावलले भन्नुभयो ।
एमाओवालीका पोलिटब्युरो सदस्य तथा पुर्व मन्त्री लेखराज भट्टले जनमतको कदर गर्दै आफ्नो पार्टीलाई मत दिनुभएकोमा धन्यवाद दिनुभयो । तर उहाँले चुनावमा कहीकतै धाँदली भने भएको दाबी गर्नुभयो ।
महोत्सवमा क्रिकेटर सम्मानित
महोत्सवको अवसरमा नेपाली क्रिकेट टोलीका सदस्य प्रदिप ऐरी र विनोद भण्डारी, १९ वर्ष मुनिको टीमका कप्तान भुवन कार्की, प्रशिक्षकहरु प्रकाश चन्द, क्रिकेट प्रबर्धक सुवास शाही, तथा क्रिकेटका खेलाडीहरु सुबोध ऐर, आशुतोष कुवर, दिपेन्द्र थापा र रोशन अधिकारीलाई सम्मान गरिएको थियो ।
त्यसैगरी शिक्षाविद डा. पदमराज जोशी, समाजसेवी हेमराज ओझा, साहित्यकार तथा पुरातत्वविद् वासुदेव पाण्डे, ब्यवसायी मायाप्रकाश भट्ट, महिला उद्यमी निशा शाह, गायक यज्ञराज उपाध्याय, पत्रकार लोग्सरी कुँवर र अगुवा कृषक ज्ञानु चौधरीलाई पनि सम्मान गरिएको थियो ।
