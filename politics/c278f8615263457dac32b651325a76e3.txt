एमाले भारतसँग कहिल्यै झुकेन : नेम्वाङ

फाइल फोटोनेकपा एमालेद्वारा इलामको घुर्विसे पञ्चमीबजारमा बुधबार आयोजित चुनावीसभालाई सम्बोधन गर्दै नेता नेम्वाङले ‘एमालेले जति सरकार चलायो, त्यति राम्रा काम गर्‍यो, तर अरू पार्टीले त्यसको इष्र्या गरेर सरकारबाट हटाए’–भने ।

सरकार विभिन्न बहानामा निर्वाचनको मिति सार्ने पक्षमा थियो तर एमालेको निरन्तर दबाबका कारण सरकार मिति तोक्न बाध्य भएको उनले बताए ।

‘भूकम्पले थिलथिलो पारेको नेपाललाई भारतले नाकाबन्दी लगाउँदासमेत एमालेको सरकारले सामना गर्‍यो, एमाले भारतसँग कहिल्यै झुकेन’–उनले भने ।

राजपाको बहाना बनाएर निर्वाचन पछि धकेलेको उनले बताए । संविधानले हिमाल, पहाड र तराईका सम्पूर्ण जनतालाई समेटेको उल्लेख गर्दै उनले संविधानको पूर्ण कार्यान्वयनमा जोड दिनुपर्ने बताए ।

दोस्रो चरणको निर्वाचनमा पनि एमाले पहिलो पार्टी हुने दाबी गर्दै उनले जनता एमालेकै पक्षमा रहेको जिकिर गरे ।

एमालेकै पहलमा सरकारले निर्वाचनको मिति तोक्न बाध्य भएको उनले बताए ।

पर्यटनको प्रचुर सम्भावना बोकेको इलामको पश्चिमी क्षेत्रको विकासका लागि आफूले सभामुख हुँदा विशेष पहल गरेको उनले उल्लेख गरे ।

सोही कार्यक्रममा उनले विभिन्न पार्टी परित्याग गरी आएका १०० जनाभन्दा बढीलाई पार्टीमा स्वागतसमेत गरे । रासस
