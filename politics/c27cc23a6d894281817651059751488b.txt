दुई तिहाईबाट ल्याउने संविधान कांग्रेस एमालेको दस्तावेज मात्र हुने प्रकाशको भनाई

काठमाडौं, पुस १५ - एकीकृत नेकपा माओवादीका उपाध्यक्ष नारायणकाजी श्रेष्ठ प्रकाशले कांग्रेस र एमालेले दुई तिहाइको बलबाट संविधान ल्याउन खोजे त्यो दुई पार्टीको दस्तावेज मात्र हुने बताउनु भएको छ ।
आफ्नै निवास लतितपुरमा हाम्रा सम्वाददातासँग कुरा गर्दै उपाध्यक्ष श्रेष्ठले दुई तिहाइको दम्भका कारण कांग्रेस र एमालेले सहमतिलाई लत्याएर प्रक्रियामा जान खोजेका आरोप लगाउनुभयोे । उहाँले दुई दलको दम्भले मुलुकलाई अप्ठ्यारो स्थितिमा पुर्‍याउने चेतावनी दिनुभयो । उपाध्यक्ष श्रेष्ठले प्रक्रियामा गएर संविधान जारी भए पनि त्यो संविधान दुई पार्टीको दस्तावेजमात्र हुने दावी गर्नुभयो ।
उहाँले आफ्नो पार्टी तथा मधेसी पार्टीहरुको अडानले सहमति हुन नसकेको भनि कांग्रेस र एमालेको आरोपमा सत्यता नरहेको दाबी गर्नुभयो । दलहरु सच्चिनुको विकल्प नभएको भन्दै दुःख गरेर ल्याएको परिवर्तनलाई उल्ट्याउने गरि पुराना शक्तिहरु जनताको विकल्पको रोजाइमा नपर्ने दावी उपाध्यक्ष श्रेष्ठले गर्नुभयो ।
