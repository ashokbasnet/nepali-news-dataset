एमालेको महिला संगठनको सम्मेलन सुरु

काठमाडौ, जेठ १६ – महिला हिंसा अन्त्यको लागि दबाब दिने उद्देश्यले अखिल नेपाल महिला संघले राष्ट्रिय सम्मेलन गरेको छ ।
‘महिला विरुद्ध हुने सबै प्रकारको हिंसा अन्त्य गरौँ, समृद्ध र मर्यादित मानव समाजको निर्माण गरौँ’ भन्ने नाराका साथ संघले काठमाडौमा दुई दिने सम्मेलन आयोजना गरिएको हो ।
सम्मेलनको एमाले अध्यक्ष झलनाथ खनालले बिहीबार दिउँसो उद्घाटन गर्नुभयो ।
सम्मेलनमा महिला हिंसा अन्त्य र सशक्तिकरणका विषयमा छलफल हुने प्रचार विभाग प्रमुख शान्ति अधिकारीले बताउनुभयो । उहाँका अनुसार सम्मेलनमा ७ वटा कार्यपत्र प्रस्तुत गरिनेछ ।
ती कार्यपत्रमाथि छलफल र सुझावका आधारमा राष्ट्रिय घोषणापत्र जारी गर्ने उहाँले जानकारी दिनुभयो ।  
यसअघि ३ महिने घरदैलो अभियानका क्रममा आएका सुझाव र गुनासाका आधारमा संघले ७ वटा कार्यपत्र तयार पारेको हो ।
देशमा फितलो कानुनी व्यवस्थाका कारण महिलामाथि हिंसा झन् बढ्दै गएकाले सम्बन्धित निकायको ध्यानाकर्षण गराउन राष्ट्रिय सम्मेलनको आयोजना गरेको अधिकारीले बताउनुभयो ।
सम्मेलनमा देशभरका ७ सय जना महिला प्रतिनिधि सहभगी हुनेछन् ।
