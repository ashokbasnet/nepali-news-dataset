यातायात सुधार गर्न प्रधानमन्त्रीको चार बुँदे निर्देशन

काठमाडौं, भदौ ६ – प्रधानमन्त्री पुष्पकमल दाहाल प्रचण्डले यातायातसम्बन्धी कामलाई प्रभावकारी, सुलभ र जनमैत्री बनाउन चारबुँदे निर्देशन दिनुभएको छ ।     
भौतिक पूर्वाधार तथा यातायात मन्त्री रमेश लेखक र सचिव अर्जुनकुमार कार्कीलाई सोमबार बिहान निवासमा बोलाई प्रधानमन्त्रीले त्यसका लागि उपत्यकामा तीनवटा सेवाप्रदायक कार्यालय थप्न निर्देशन दिनुभएको हो । 
उपत्यकामा सवारी चालक अनुमतिपत्र लाइसेन्स, ब्लुबुकको नवीकरण, रुट परमिटलगायतका कामलाई सेवाग्राहीको चाहनाअनुसार सहज बनाउन  भक्तपुरमा एक र काठमाडौंमा दुई गरी तीन वटा यातायात व्यवस्था कार्यालय थपेर छिटो सेवा दिन प्रधानमन्त्रीले निर्देशन दिनुभयो ।    
सवारी चालक अनुमतिपत्रको लिखित परीक्षाका लागि विद्यालय, क्याम्पसको भवन भाडामा लिएर छ महिनामा एकैचोटी चार, पाँच हजारको संख्यामा परीक्षा दिन सकिने व्यवस्था गर्न, अनलाइन फारामको व्यवस्था गर्न, नवीकरण, रुट परमिटलगायतका कामलाई अनलाइन प्रणालीबाट प्रारम्भ गर्न, क्याम्पसका स्वयम् सेवा गर्न चाहने विद्यार्थीलाई अभिमुखीकरण तालिम दिएर काममा खट्नसक्ने व्यवस्था मिलाउन पनि प्रधानमन्त्री दाहालले निर्देशन दिनुभयो । 
मन्त्री लेखकले आवश्यक गृहकार्य गरेर प्रधानमन्त्रीको निर्देशन कार्यान्वयन गर्ने प्रतिबद्धता जनाउनुभएको थियो ।
