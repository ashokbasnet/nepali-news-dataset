प्रधानमन्त्री कोइराला र नेपालका लागि थाईल्याण्डका राजदूत भुट्टिसेन्टबीच भेटवार्ता

काठमाडौं, वैशाख  ४ - प्रधानमन्त्री सुशील कोइराला र नेपालका लागि थाईल्याण्डका राजदूत भुट्टि भुट्टिसेन्टबीच भेटवार्ता भएको छ । शुक्रबार विहान प्रधानमन्त्री निवास बालुवाटारमा भएको शिष्टाचार भेटमा प्रधानमन्त्री कोइराला र राजदूत भुट्टिसेन्टबीच नेपाल र थाइल्याण्डबीचको कुटनीतिक, सांस्कृतिक र आर्थिक सम्बन्धका बारेमा कुराकानी भएको प्रधानमन्त्रीको निजी सचिवालयले जनाएको छ ।
भेटमा प्रधानमन्त्री कोइरालाले बिमस्टेकको क्षेत्रीय सदस्य रहेका दुइ देशबीच सुचारु रहेको हवाई सेवाले सम्बन्ध विकसित गर्न निकै सहयोग गरेको बताउनुभयो । उहाँले विकासको लागि लोकतान्त्रिक शासनपद्धति, शान्ति र राजनीतिक स्थिरता अपरिहार्य रहेको भन्दै नयाँ संविधान जारी भएपछि नेपालको विकास तीव्र गतिमा हुने बताउनुभयो । उहाँले नेपालले छिट्टै लोकतान्त्रिक संविधान पाउने विश्वास पनि व्यक्त गर्नुभयो ।
थाई राजदूतले नेपालमा थाइपर्यटकको संख्या बढ्दै गएको बताउनु भएको थियो । उहाँले थाइल्याण्डको दूशीत थानी समूहले अन्नपूर्ण होटलको व्यवस्थापन लिएर आतिथेय व्यावसायको अनुभवबाट नेपाललाई लाभ दिने प्रकृयाको आरम्भ भएको बताउनुभयो । उहाँले लुम्बिनीमा प्रसूति अस्पतालको निर्माण गरेको थाइल्याण्डले संयुक्त लगानीमा नेपालमा अस्पताल स्थापना गरेर गुणस्तरीय सेवा दिएको पनि बताउनुभयो ।
भेटमा थाई राजदूतले थाइल्याडमा पनि यस बर्षको अन्त्यसम्म नयाँ संविधान आउने बताउनुभयो ।
