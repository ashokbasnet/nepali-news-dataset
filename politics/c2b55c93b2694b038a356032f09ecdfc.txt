१६ बुँदे सहमतिप्रति जनजाति महासंघ असन्तुष्ट

काठमाडौं, असार २ – नेपाल आदिवासी जनजाति महासंघले जनजातिको पहिचान सुनिश्चित हुने प्रदेशको ग्यारेण्टी नगरेको भन्दै १६ बुँदे सहमतिप्रति असन्तुष्टी जनाएको छ ।
महासंघका प्रतिनिधिले बुधबार संविधानसभाका अध्यक्ष सुवासचन्द्र नेम्वाङ र एकीकृत नेकपा माओवादीका अध्यक्ष पुष्पकमल दाहाल प्रचण्डलाई भेटेर १६ बुँदे सहमतिप्रति असन्तुष्टि जनाएका हुन् । उनीहरुले नामांकन र सीमांकनको विवाद टुंग्याएर मात्र संविधान जारी गरिनुपर्ने बताएका छन् ।
ऐतिहासिकता र समुदायगत पहिचान खुल्ने गरी प्रदेशको नामांकन गर्नुपर्ने तथा सीमांकन गर्दा ऐतिहासिक थातथलो, भौगोलिक निरन्तरता तथा जातीय, सांस्कृतिक र भाषिक सघनतालाई प्राथमिकता दिइनुपर्ने महासंघको भनाई छ ।
महासंघले निर्वाचन प्रणालीमा समानुपातिकतर्फ छुट्याइएको प्रतिशत कम भएको भन्दै सबै जातजाति, भाषाभाषी र वर्गको प्रतिनिधित्व सुनिश्चित गर्नका लागि समानुपातिकको सीट संख्या ६० प्रतिशत पु¥याउन पनि माग गरेको छ ।
१६ बुँदे सहमतिमा संवैधानिक अदालत समावेशी हुने कुरा सुनिश्चित नगरिएको भन्दै असन्तुष्टि जनाएको महासंघले आदिवासीहरुको मुद्धा सम्बोधन नगरी संविधान जारी गरिए आन्दोलनमा उत्रिने चेतावनी दिएको छ ।
जवाफमा संविधानसभाका अध्यक्ष सुवासचन्द्र नेम्वाङले संविधान सबैको साझा दस्तावेज भएकाले आफ्ना सबै कुरा नपर्नुलाई कसैले पनि अस्वभाविक रुपमा लिन नहुने तर निरन्तर क्रियाशिल भने भैरहनुपर्ने बताउनुभयो । संविधानसभाका अध्यक्ष नेम्वाङले आदिवासी जनजाति महासंघले उठाएका मागका सम्बन्धमा आफूले प्रमुख दलका शीर्ष नेतासँग छलफल गर्ने पनि बताउनुभयो ।
