बागेश्वरी क्याम्पसमा आगजनी

बाँके, फागुन १६ – बाँकेको कोहलपुरस्थित बागेश्वरी बहुमुखी क्याम्पसमा आइतबार राति अपरिचित समूहले आगजनी गरेको छ । आगजनीबाट क्याम्पस प्रमुखको कार्यकक्षमा भएका फर्निचर लगायतका सामाग्री जलेर नष्ट भएका छन् ।
क्याम्पस प्रमुख शिशिर शर्माले आगामी १८ गते तोकिएको स्ववियु निर्वाचन के गर्ने भन्ने विषयमा छलफल गर्न क्याम्पस संचालक समितिको बैठक बोलाएको जानकारी दिनुभयो । बागेश्वरी क्याम्पसमा स्ववियु निर्वाचनका लागि उम्मेद्वारी दर्ता भएपनि अखिल बाहेकका संगठनमा भने आन्तरिक विवाद रहँदै आएको छ । 
बाँकेको सबैभन्दा ठूलो महेन्द्र बहुमुखी क्याम्पसमा भने तालाबन्दिका कारण अझैसम्म उम्मेदवारी दर्ता हुन सकेको छैन । महेन्द्र वहुमुखि क्याम्पसमा अखिल र नेविसंघमा आन्तरिक विवादका कारण पनि समयमै निर्वाचन हुनेमा आशंका उत्पन्न भएको छ । अनेरास्वयिवु क्याम्पस कमिटीले कमिटीका अध्यक्ष ज्ञानु बमलाई अध्यक्षको उम्मेद्वारका रुपमा अघि सारेको छ । तर अर्को पक्षले सो निर्णय स्वीकार नगरेका कारण विवाद उत्पन्न भएको हो । 
अखिलका तर्फबाट जिल्ला कमिटीका सचिव टेकेन्द्र मल्लसमेत सभापतिका दावेदार हुन् । स्ववियु निर्वाचनमा क्याम्पस कमिटीमा विवाद भएमा केन्द्रीय अध्यक्षको निर्णय अन्तिम हुने भएका कारण मल्लको सम्भावना अझै कायमै छ ।
