एमाले–मोर्चा संवाद : सकारात्मक तर सहयात्रा कठिन

प्रकाश ढकाल/उज्यालो । 
काठमाडौं, फागुन २ – गएको वर्ष असोज ३ गते मधेस केन्द्रित दलले विरोध गर्दा गर्दै पनि संविधान जारी गर्नुपर्छ भन्ने अग्रपंक्तिमा एमाले थियो । एमालेको यही अडानबाट बढी नै चिढिएका मधेसी दलभित्र अझै पनि एमालेको नाम सुन्न नपरोस् भन्नेहरुको कमी छैन । अर्कोतर्फ एमालेभित्र पनि मधेसी दललाई नगन्ने मनोविज्ञान उत्तिकै छ । 
संविधान निर्माणदेखि नै दुई विपरीत धुव्रमा रहेका एमाले र मधेसी दलबिच पछिल्लो समय संवाद र छलफल सुरु भएको छ । यसले राजनीतिक वृत्तमा सकारात्मक संकेत गरे पनि सहयात्रा भने कठिन छ । तर यति हुँदा हुँदै पनि आफूहरु परिस्थिति र विषय वस्तुका धारमा सहयात्रा गर्न तत्पर रहेको बताउनुहुन्छ एमाले महासचिव ईश्वर पोखरेल ।
राजनीतिमा स्थायी शत्रु र मित्र हुँदैन भन्ने मान्यतालाई चरितार्थ गर्दै एमाले र मधेसी दलले सहयात्रा गर्ने प्रयास थाले त्यसलाई निचोडमा पु¥याउन निक्कै मेहनत गर्नुपर्ने देखिन्छ । स्थानीय चुनाव र संविधान संशोधनका विषयमा दुवै पक्षका आआफ्ना प्रष्ट अडान छन् । एमाले संविधान कार्यान्वयनका लागि बिना शर्त चुनावमा होमिनु पर्ने पक्षमा छ भने मधेसी दलले पहिला संविधान संशोधन हुनुपर्ने र त्यसपछि एकैपटक संसद वा प्रदेशको चुनावमा जानुपर्नेमा जोड दिइरहेका छन् ।
तीनवटै चुनाव सक्नुपर्ने माघ ७ गतेको घर्किंदो समय सीमाका कारण एमाले एकैपटक संसदको चुनावका लागि छलफल गर्न तयार भए पनि अहिलेको संविधान संशोधन प्रस्तावलाई अघि बढाउने कुरा सुन्न पनि चाहँदैन । मोर्चा भने संशोधन नभइ एक पाइलो पनि सार्नु हुँदैन भन्ने मान्यता राखिरहेको छ ।
विषयवस्तुका आधारमा निक्कै मतमतान्तर देखिए पनि दुई पक्षबिच सुरु भएको संवाद जारी राजनीतिक गतिरोध अन्त्य हुने सुरुवाति संकेतका रुपमा लिन सकिन्छ । आफूहरु पनि गतिरोध अन्त्यकै पक्षमा रहेको दाबी गर्नुहुन्छ संघीय समाजवादी फोरम नेपालका उपाध्यक्ष लालबाबु राउत । एमाले र मधेसी दलबिचको संवादले अहिलेको राजनीतिमा, मध्यमार्गी जस्तो देखिएका कांग्रेस माओवादीलाई एक्कैपटक आशा र त्रास देखाएको छ ।
दुई पक्षले आफै सक्रिय भएर संशोधन र चुनावको टुंगो लगाए अहिलेको यता न उताको अवस्था सजिलै अन्त्य हुने आशा एकातिर छ भने अर्कोतर्फ कांग्रेस माओवादीलाई एक्कैपटक बाहिर राखेर पनि सरकार गठन गर्न सक्ने अंक गणितका कारण यि दललाई त्रास पनि उत्तिकै छ । तर, जे भएपनि दुई विपरित धुव्र जस्ता भएका राजनीतिक शक्तिबिच सुरु भएको संवाद परिणाममुखी होस भन्ने आम नागरिकको पनि  चाहना छ ।
