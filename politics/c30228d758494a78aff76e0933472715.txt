हुम्लामा ७ जना उम्मेदवारको उम्मेदवारी फिर्ता

हुम्ला कात्तिक ८ – हुम्लामा प्रतिनिधिसभाको एक  प्रदेशतर्फको दुई  सिटको लागि परेको २० जनाको उम्मेदवारीमध्ये ७ जनाको उम्मेदवारी फिर्ता भएको छ । 
उम्मेदवारी फिर्ता लिनेमा साना दलका तथा स्वतन्त्र उम्मेदवार रहेका छन् । उम्मेदवारी फिर्ता लिनेहरुले वाम गठबन्धन र लोकतान्त्रिक गठबन्धनलाई सघाउने जनाएका छन् ।  
राप्रपा प्रजातान्त्रिकको सिंगो टिमले आफनो उम्मेदारी फिर्ता गरेको छ । प्रतिनिधिसभाका उम्मेदवारी दिएका लालबहादुर शाही,  प्रदेश ‘क’ का कालीबहादुर शाही, ‘ख’ की भ्याल्नी भण्डारी र माले जनसमाजवादीको टिकट लिएर उम्मेदवार बनेका प्रदेश ‘क’ का जयधन सुनार ‘ख’ का जय बोहोरा,  संघको लागि स्वतन्त्र उम्मेदवार बनेका माओवादी केन्द्रका पुराना नेता सुनाम ग्यालजन लामा, प्रदेश ‘क’ मा पार्टीबाटै टिकट पाएका माओवादी केन्द्रका नेता लालकेश जैसीले आफनो उम्मेदवारी फिर्ता लिनुभएको छ ।
नेकपा एमाले र  माओवादीको  वाम गठबन्धनका उम्मेदवारविरुद्ध हुम्लामा माओवादी कै नेताहरुले बागी उम्मेदवारी दिएका थिए् । प्रतिनिधिसभाका लागि पूर्व मन्त्री छक्कबहादुर लामाले भने आफनो स्वतन्त्र उम्मेदवारी फिर्ता लिनुभएको छैन ।  लामा २०४८ को चुनावमा तत्कालिन जनमोर्चा पार्टीको तर्पmवाट विजयीसमेत हुनुभएको थियो । उहाँ २०७० को संविधान सभा चुनावमा माओवादी केन्द्रबाट चुनाव लड्नुभएको थियो ।  
नेपाली कांग्रेसका केन्द्रीय सदस्य तथा पूर्व मन्त्री जीवनबहादुर शाही  प्रदेश ‘ख’ मा चुनावी मैदानमा उत्रनुभएको छ । उहाँसँग वाम गठवन्धका तर्फवाट उम्मेदवार दिएका माओवादी केन्द्रका जिल्ला सचिव विजय भण्डारी प्रतिस्पर्धामा हुनुहुन्छ ।
