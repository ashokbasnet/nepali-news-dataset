नेपाल-लुक्काइनेनबीच भेट

काठमाण्डौं, कात्तिक १ -एमाले नेता एवंम पूर्वप्रधानमन्त्री माधवकुमार नेपालसँग नेपालका लागि फिनल्याण्डका राजदुत अस्को लुक्काइनेनले भेट गर्नुभएको छ ।  भेटका अवसरमा २ देशको आपसी सम्बन्ध तथा नेपालको राजनीतिक अवस्थाका बारेमा छलफल भएको नेपालको निजी सचिवालयले जनाएको छ ।

 

पूर्वप्रधानमन्त्री नेपाललाई भेट्न राजदूत अस्कोट मंगलवार विहान १० बजे नेपाल निवास कोटेश्वर पुग्नुभएको थियो । उहाँले नेपालमा जारी शान्ति प्रक्रियाका बारेमा जिज्ञासा राख्नुभएको थियो । सहमतिका आधारमा शान्ति प्रक्रिया र संविधान निर्माणका बारेमा निष्कर्षमा पुग्नुबाहेक अर्को विकल्प नभएको उल्लेख गर्दै पूर्वप्रधानमन्त्री नेपालले त्यसका लागि सरकारले पहल गर्नुपर्नेमा जोड दिनुभयो । "हामी सहमतिकै आधारमा अघि बढ्न चाहन्छौ“ उहाँको भनाइ थियो "त्यसका लागि सबैले आ-आफ्नो ठाउँबाट ठोस योगदान गर्नुपर्दछ ।"
नेपालमा पुरानो विकास साझेदार मुलुक फिनल्याण्ड आवश्यक सहयोग गर्नका लागि तयार रहेको जानकारी दिँदै राजदूत अस्कोले त्यसका लागि नेपालमा छिटो शान्ति र स्थायित्व स्थापना हुनुपर्नेमा जोड दिनुभएको थियो ।
उहाँहरुका बीचमा करिब एक घन्टा कुराकानी भएको थियो ।
