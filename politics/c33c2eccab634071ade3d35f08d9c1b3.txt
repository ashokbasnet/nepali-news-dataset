प्रधानमन्त्रीको लोभमा नफस्न प्रचण्डलाई कमल थापाको सुझाव

मकवानपुर, वैशाख २२ – उप्रधानमन्त्री तथा राप्रपा नेपालका अध्यक्ष कमल थापाले एकीकृत माओवादीका अध्यक्ष पुष्पकमल दाहाल प्रचण्डलाई आफ्नो नेतृत्वमा सरकार गठन गर्ने निर्णय र अडानलाई सच्याउन आग्रह गर्नुभएको छ । 
अहिलेको सरकारले गरेको कामको जस र अपजस माओवादीको पनि भएकाले यो सरकार छाडेर अर्को सरकार निर्माण गर्ने काममा नहतारीन आग्रह गर्नुभयो । राप्रपा नेपाल निकटको मिडिया नेपाल मकवानपुरले बुधबार हेटौडामा गरेको साक्षात्कार कार्यक्रममा बोल्दै उहाँले प्रचण्ड जस्तो ब्यक्तिले प्रधानमन्त्रीको लोभमा शान्ती प्रक्रिया र संविधान कार्यान्वयन प्रक्रियालाई बिचैमा छोड्न नहुने बताउनुभयो । 
प्रधानमन्त्री पदको आकर्षणमा शान्ति प्रक्रियालाई बिचैमा छाड्नु गलत भएको बताउँदै अध्यक्ष थापाले भन्नुभयो, ‘६ महिना अगाडि पनि सरकारमा जाने थिएनौँ, परिस्थिति र बाध्यताका कारण मात्र सरकारमा गएका हौँ ।’
आफूलाई ओली नेतृत्वको सरकारमा जानका लागि अध्यक्ष प्रचण्डलेनै बढी उत्प्रेरणा जगाउनुभएको भन्दै उहाँले भन्नुभयो, ‘नयाँ सरकारको निर्णय गरेपनि सच्याउनुहुन्छ भन्ने मलाई लागेको छ ।’ अब बन्ने सरकारमा आफ्नो पार्टी जाने नजाने बिषयमा निणय नभईसकेको बताउँदै अध्यक्ष थापाले भन्नुभयो, ‘बुधबार नै काठमाडौंमा पार्टीको बैठकपछि अब बन्ने सकरारमा जाने नजाने भन्ने बिषयमा छलफल गरेर मात्र निणय गर्नेछौँ ।’ अहिलेनै सरकारको बिकल्प खोज्ने बेलै नभएको उहाँको भनाई छ ।
