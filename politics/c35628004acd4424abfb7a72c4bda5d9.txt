आफ्नालाई ग्यास बाँड्दै ‘हेल्लो सरकार’

कपिल कोइराला/ उज्यालो । काभ्रे, फागुन १२ – नागरिकका गुनासा सुन्न स्थापना गरिएको भनिएको ‘हेल्लो सरकार’ले नागरिकका भन्दा ‘आफ्ना मान्छे’को कुरा पहिला सुन्छ भन्दा पत्यार नलाग्न सक्छ । लागोस पनि कसरी ? किनकी हेल्लो सरकार प्रधानमन्त्री डा. बाबुराम भट्टराईको कार्यालयमा नै स्थापना भएको छ ।
नागरिकका गुनासा सुन्ने र समाधान गर्ने भनेर शुरु भएको हेल्लो सरकारको गाडि ग्यास बोक्ने काममा प्रयोग भएको खुलासा भएको छ । सर्वसाधारण नागरिकले ग्यासको चरम अभाव भोगिरहेका बेला हेल्लो सरकारको गाडीले भने प्रधानमन्त्री कार्यालयका लागि ग्यास बोक्ने गरेको पाइएको हो । 
 
काभ्रेको भैँसेपाटीमा रहेको गौरीशंकर ग्यास उद्योगले हेल्लो सरकार मार्फत ग्यास काठमाडौं लाने गरेको रहस्य खुलेको हो । 
 
ग्यास उद्योगबाट ‘हेल्लो सरकार’ को गाडीमा १५ वटा ग्यासको सिलिण्डर काठमाडौं लगिएको एक कामदारले उज्यालो अनलाइनलाई जानकारी दिए । ग्यास आएपनि उपभोक्तालाई सिद्धियो भनेर पन्छाउने गरेको उद्योगले नागरिकको सेवाको लागि स्थापना गरेको भनिएको ‘हेल्लो सरकार’ मार्फत ग्यास काठमाडौं लाने गरेको रहस्य खुलेको हो । 
 
‘१५ वटा सिलिन्डर हेल्लो सरकारकै गाडीमा काठमाडौं लगिएको हो’ गौरी शंकर ग्यास उद्योगमा कार्यरत कर्मचारीले भने । ‘हेल्लो सरकार’को गाडीबाट प्रधानमन्त्रीको कार्यालयमा एक हप्ता अघि ग्यास लगिएको ति कामदारले जानकारी दिए । 
 
वितरक र डिलरमार्फत बिक्रि नगरी विभिन्न काल्पनिक नाम राखेर ठगेको भन्दै आयल निगमले ग्यास नदिने बताएपछि उद्योगका कर्मचारीहरु आन्दोलनमा उत्रिएका छन् ।  केही दिन अघिमात्र कालोबजारी गरेको भन्दै आपुर्ति मन्त्री लेखराज भट्टले कम्पनीमै आएर छापा मार्नुभएको थियो ।
