कोइराला कांग्रेसबाटै अप्ठेरोमा

काठमाडौं, माघ २९ – एमालेले गृह मन्त्रालय नपाए सरकारमा नजाने बताइरहेको बेला प्रधानमन्त्री सुशील कोइराला आफ्नै पार्टीभित्रबाट समेत अप्ठेरोमा पर्नुभएको छ ।
उपप्रधान तथा गृह मन्त्रालय नपाएकै कारण कांग्रेस महामन्त्री प्रकाशमान सिंहले सरकारमा जान अस्वीकार गर्नुभएको छ । गृह मन्त्रालयलाई लिएर अरु नेताहरुमा पनि असन्तुष्टी छ ।
स्रोतका अनुसार संसदीय दलको निर्वाचनमा आफूलाई गृह मन्त्रालय दिने सहमति भएपनि त्यो नपाएको भन्दै सिंहले सरकारमा जान अस्वीकार गर्नुभएको हो । एमालेलाई कुनै हालतमा गृह मन्त्रालय दिन नहुने सिंहको भनाइ छ ।
गृह मन्त्रालय एमालेलाई दिने या आफ्नै पार्टीका अरु कुनै नेतालाई भन्ने विषयमा कांग्रेस नेताहरुबीच नै एकमत छैन । गृह कसलाई दिने भन्ने निर्णय गर्ने अधिकार प्रधानमन्त्रीलाई रहेको वरिष्ठ नेता शेरबहादुर देउवाको धारणा छ ।
तर अर्का महामन्त्री कृष्णप्रसाद सिटौला भने एमालेलाई दिने सहमति भएकाले त्यसै अनुसार गृह मन्त्रालय एमालेको भागमा पार्नुपर्ने पक्षमा हुनुहुन्छ । मिनेन्द्र रिजाल, अमरेशकुमार सिंहलगायतका नेताले पनि सिटौलाकै भनाइलाई समर्थन गरेका स्रोतको भनाइ छ ।
त्यसो त कोइरालाले पनि एमालेलाई गृह मन्त्रालय दिँदा सरकारमा काम गर्न सजिलो हुने भन्दै पार्टीभित्र मनाउने भरमग्धुर प्रयास गर्नुभएको छ । तर उपसभापति रामचन्द्र पौडेल, देउवा, सिंहलगायतका नेताहरुले नमानेको भन्दै उहाँले एमाले नेतृत्वलाई यसबारे जानकारी दिइसक्नुभएको छ ।
गृह मन्त्रालयको किचलो सुल्झन नसकिरहेको बेला कांग्रेसभित्र मन्त्री बन्न खोज्नेहरुको लर्को समेत बढेको छ ।
स्रोतका अनुसार सिटौला, रिजाल, अर्जुननरसिंह केसी, शेखर कोइराला, नारायण खड्का, महेश आचार्य, दिलबहादुर घर्ती, फर्मुल्ला मन्सुर, हृदयराम थानी, बद्री पाण्डे, धनराज गुरुङ, रामहरि खतिवडा, ज्ञानेन्द्रबहादुर कार्की, महालक्ष्मी उपाध्याय, भिष्मराज आङदम्बे, एनपी साउद, प्रकाशशरण महत, मीन विश्वकर्मालगायतका नेताहरु मन्त्री बन्ने दौडधूपमा छन् ।
एकातिर गृहमन्त्रालयको किचलो र अर्कोतिर पार्टीभित्रै मन्त्री बन्नेहरुको ताँती बढ्दा शपथ ग्रहण र पदभार सम्हाल्न नभ्याउँदै प्रधानमन्त्री कोइराला सकसमा पर्नुभएको छ ।
