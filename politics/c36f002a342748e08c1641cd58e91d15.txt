राष्ट्रियसभा गठनसम्बन्धी कानुन अध्यादेशबाट ल्याइयो तर राष्ट्रपतिकोमा पठाइएन

सोमबार बसेको मन्त्रिपरिषद बैठकले सो अध्यादेश पारित गरेको हो । तर, अध्यादेश प्रमाणीकरणका लागि राष्ट्रपतिकोमा भने बुधबार साँझसम्म पठाइएको छैन ।

एकल संक्रमणीय प्रणालीअन्तर्गत् राष्ट्रियसभाका सदस्य निर्वाचित हुनेगरी अध्यादेश ल्याइएको हो ।

सरकारले बहुमतीय पद्धतिबाटै राष्ट्रियसभा सदस्य निर्वाचन गर्नेगरी संसदमा विधेयक प्रस्तुत् गरेको भएपनि नेपाली कांग्रेसका सांसदहरुले नै संशोधन हालेपछि सरकारले विधेयक अघि बढाएको थिएन । एकल संक्रमणीय पद्धतिमा नेकपा एमाले र माओवादी केन्द्र तयार भएनन् ।

जसका कारण विधेयक संसदको म्याद सकिएसँगै निस्क्रिय बनेको थियो । सरकारले अध्यादेश ल्याएपनि अहिलेसम्म सार्वजनिक गरिएको छैन ।

कानुन, न्याय तथा संसदीय मामिलासचिव कमलशाली घिमिरेले राष्ट्रपतिबाट प्रमाणित भइ नसकेकाले सो दिन नमिल्ने बताए ।
