असन्तुष्ट पक्षलाई वार्तामा आउन प्रधानमन्त्रीको आग्रह

काठमाडौं, फागुन ७ – प्रधानमन्त्री केपी शर्मा ओलीले संविधानमा भएका असन्तुष्टि वार्ता र संवादबाट मात्र सम्बोधन हुन सक्ने भन्दै असन्तुष्ट पक्षलाई वार्तामा आउन आग्रह गर्नुभएको छ ।
प्रजातन्त्र दिवसको अवसरमा काठमाडौंको टुँडिखेलमा भएको विशेष कार्यक्रममा उहाँले नागरिकले नै चुनेका प्रतिनिधिले संविधान लेखेकाले सबैको हकअधिकार संविधानमा उल्लेख भएको भन्दै केही असन्तुष्टि भए वार्ताबाट सम्बोधन गर्न सकिने बताउनुभयो ।
उहाँले २००७ सालको क्रान्तिपछि देशमा नयाँ राजनीतिक र संवैधानिक व्यवस्था कायम भएपनि परिवर्तनका उपलब्धी संस्थागत हुन नपाउँदै विभिन्न समयमा लोकतन्त्र स्थापनामा विराम लागेको भन्दै ४६ र ६२÷६३ को आन्दोलनपछि लोकतन्त्र स्थापना गर्न सफल भएकोमा खुसी व्यक्त गर्नुभयो ।
प्रजातन्त्र स्थापनामा सहयोग गर्ने शहिदको सपना साकार पार्न पनि ऐकताबद्ध हुन उहाँले सबैलाई आग्रह गर्नुभयो । प्रधानमन्त्री ओलीले लोकतन्त्र, न्यायपूर्ण सम्मुन्नत नेपाल निर्माणको लागि २००७ साल अघि र पछि आहुति दिएका सबै शहिद प्रति सम्मान व्यक्ति गर्दै उनीहरुको सपना साकार पार्न एक हुनुपर्नेमा जोड दिनुभएको हो ।
अर्को प्रशंगमा भूकम्प पछिको पुननिर्माणको काममा ढिलाइ भएको स्वीकार गर्दै प्रधानमन्त्री ओलीले अब गति लिने आश्वासन पनि दिनुभयो ।
दिवसको अवसरमा टुँडिखेलमा भएको कार्यक्रममा राष्ट्रपति विद्यादेवी भण्डारी, उपराष्ट्रपति नन्दबहादुर पुन, सभामुख ओनसरी घर्ती मगर, प्रधान न्यायाधीश कल्याण श्रेष्ठ, संवैधानिक नियोगका प्रमुख, मन्त्रीहरु  लगायतको उपस्थिती थियो ।
