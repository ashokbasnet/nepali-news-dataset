चुनाव हुने नहुने माओवादीको हातमा छैन: एमाले नेता नेपाल

दाङ, चैत २९ – नेकपा एमालेका बरिष्ठ नेता माधवकुमार नेपालले संविधानसभाको चुनाव हुने नहुने विषय एकीकृत माओवादीको हातमा नरहेको बताउनुभएको छ ।

दाङको तुलसीपुरमा भएको कार्यक्रममा नेता नेपालले आफुले जे जे भन्यो त्यही सर्तमा मात्रै चुनाव हुने दम्भ माओवादीले पालेको बताउनुभयो ।

एमाले नेता नेपालले अव विगतका कमी कमजोरी सच्याएर पार्टीलाई जिताउन लाग्न कार्यकर्तालाई निर्देशन दिनुभयो । यस्तै एमाले नेता केपी शर्मा ओलीले राजतन्त्र र एकीकृत नेकपा माओवादी दुबै मरेका बाघ भएको दाबी गर्नुभएको छ ।

तनहुँको दमौलीमा नेता ओलीले मरेका दुबै बाघ अब नविउझने दावी गर्नुभयो । ओलीले तानाशाह बन्ने चाहनाका कारण माओवादी पनि राजतन्त्र जस्तै भएको बताउनुभयो ।

चुनावको मिति तय हुनुपुर्व अघिल्लो सरकारले गरेका राजनीतिक नियुक्ति रद्द गर्नुपर्ने ओलीको माग छ ।

पहिला निर्वाचन क्षेत्रको सुनिश्चितता अनि चुनावको मिति घोषणा

नेकपा एमालेका सचिव शंकर पोख्रेलले निर्वाचन क्षेत्रको सुनिश्चितता गरेर मात्रै संविधानसभाको चुनावको मिति घोषणा गर्नुपर्ने बताउनु भएको छ ।

प्रेस चौतारी दाङले बिहान घोराहीमा गरेको पत्रकार सम्मेलनमा उहाँले अहिलेकै निर्वाचन क्षेत्र मान्ने वा निर्वाचन क्षेत्र थप्ने भन्ने बिषयको टुङ्गो लगाएर मात्रै चुनावको मिति घोषणा गर्नुपर्ने बताउनुभयो ।
