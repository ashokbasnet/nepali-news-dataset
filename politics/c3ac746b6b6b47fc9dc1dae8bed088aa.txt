सत्तारुढ र मधेसकेन्द्रित दलहरु सहमतिनजिक, मधेसी दल निर्वाचनमा सहभागी हुने दाबी

आगामी वैशाख ३१ गतेका लागि तय भएको स्थानीय तहको निर्वाचनमा मधेसकेन्द्रित दलहरुलाई सहभागी गराउने अन्तिम प्रयासस्वरुप शुक्रबार दिनभरजसो भएका वार्ता निश्कर्षउन्मुख बनेको नेताहरुले दाबी गरेका छन् ।

शुक्रबार साँझ भएको वार्तापछि नेपाली कांग्रेसका वरिष्ठ नेता रामचन्द्र पौडेलले मधेसकेन्द्रित दलहरुसँग सहमति जुटेको र शनिबार त्यसलाई अन्तिमरुप दिइने बताए ।

संविधानको धारा २७४ को उपधारा ७ र सीमांकन आयोग गठन सम्बन्धमा गरिएको व्यवस्था परिर्माजन गर्नुपर्नेलगायतका विषयमा साझा धारणा बनाएर सहमतिलाई अन्तिमरुप दिइने पौडेलले बताए ।

प्रस्ताव परिमार्जनका लागि दलहरुले कार्यदललाई जिम्मेवारी दिएका छन् । कार्यदलमा सत्तारुढ दलहरुबाट कृष्ण सिटौला र कृष्णबहादुर महरा तथा मधेशकेन्द्रित दलहरुबाट लक्ष्मणलाल कर्ण र राजेन्द्र श्रेष्ठ सदस्य छन् ।

यसअघि, शुक्रबारै बिहान राष्ट्रिय जनता पार्टी तथा संघीय समाजवादी फोरमका नेताहरुबीच छलफल भएको थियो ।

प्रधानमन्त्री निवास बालुवाटारमा भएको छलफलमा मधेसकेन्द्रित दलका नेताहरुले संसदमा पेस भएको संविधान संशोधन प्रस्ताव परिमार्जनसहित पारित गरिए चुनावमा भाग लिने बताएका थिए ।

मधेसकेन्द्रित दलका नेताहरुसँगको छलफलपछि प्रधानमन्त्री पुष्पकमल दाहालले नेपाली कांग्रेस, नेकपा एमाले, माओवादी केन्द्र र राप्रपाका नेताहरुसँग छलफल गरेका थिए ।

यस्तै, आन्तरिक रणनीति तय गर्न मधेसकेन्द्रित दलका नेताहरुबीच पनि बैठक बसेको थियो ।
