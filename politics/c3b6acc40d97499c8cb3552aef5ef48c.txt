राहत ढुवानी निरीक्षण गर्न विमानस्थलमा गृहमन्त्री

काठमाडौं, साउन ३१ – गृहमन्त्री जनार्दन शर्मा मंगलबार राहत वितरणका लागि ढुवानीको निरीक्षण गर्न त्रिभुवन विमानस्थलमा बिहानदेखि खटिनुभएको छ । 
बाढी, पहिरो तथा डुबान प्रभावित जिल्लामा राहत सामाग्रीको समानुपातिक वितरण नभएको गुनासो आएपछि उहाँ विमानस्थलमा बिहान साढे दश बजेदेखि निरीक्षणमा लाग्नुभएको हो । 
गृहमन्त्री शर्मासँग गृहसचिव लोकदर्शन रेग्मी, गृह प्रवक्ता तथा शान्ति सुरक्षा महाशाखा प्रमुख सहसचिव राम कृष्ण सुवेदी, विपद व्यवस्थापन महाशाखाका प्रमुख सहसचिव कृष्ण राउत, प्रहरी महानिरीक्षक प्रकाश अर्याल, सशस्त्र प्रहरी महानिरीक्षक सिंह बहादुर श्रेष्ठ, नेपाली सेनाको हवाई सेवा निर्देशनालयका प्रतिनिधि, निजी हवाई सेवा प्रदायक कम्पनीका प्रतिनिधि लगायतको उपस्थिति छ ।
आइतबार र सोमबार उहाँ पश्चिम, मध्य तथा पूर्वका बाढी, पहिरो, डुबान प्रभावित क्षेत्रका नागरिकसँग प्रत्यक्ष भेटेर तथा हवाई स्थलगत अवलोकन गरेर फर्किनु भएको हो ।
