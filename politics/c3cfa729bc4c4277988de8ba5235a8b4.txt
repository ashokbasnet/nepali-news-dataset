यसरी आउँदैछन् सार्कका बिशिष्ट पाहुना, विमानस्थल दिनभर ठप्प

काठमाडौँ, मंसिर ९ - दक्षिण एसियाली क्षेत्रीय सहयोग सङ्गठन (सार्क)को अठारौं शिखर सम्मेलनमा सहभागी हुन सदस्य मुलुकका राष्ट्राध्यक्ष/सरकार प्रमुख मंगलबार काठमाडौं आउँदै हुनुहुन्छ । १० र ११ गते हुने शिखर सम्मेलनमा सहभागी हुन अफगानिस्तान, बङ्गलादेश, भारत, भुटान, माल्दिभ्स, पाकिस्तान र श्रीलङ्काका राष्ट्राध्यक्ष/सरकार प्रमुख तथा राष्ट्रप्रमुखको आगमन मंगलबार हुने परराष्ट्र मन्त्रालयले जनाएको छ ।
बिशिष्ट पाहुनाहरु बिहानदेखि बेलुकीसम्मै आउने कार्यक्रम छ । बिशिष्ट पाहुना आउँदा अन्तर्राष्ट्रिय विमानस्थलदेखि काठमाडौंका मुख्य सडक दिनभरजसो व्यस्त हुनेछ । विमानस्थलमा अरु विमान उडान र अवतरण प्रभावित हुनेछन् । बिहान ९ बजेदेखि बेलुकी ५ बजेसम्म अरु उडान नहुने विमानस्थलले जनाएको छ । विदेशी पाहुनाको सवारी हुँदा त्यस रुटमा अरु गाडी पनि चल्न पाउने छैनन् ।
को कतिबजे आउने ?
श्रीलंकाका राष्ट्रपति महेन्दा राजपाक्षे–  बिहान ९ः३०
अफगानिस्तानका राष्ट्रपति मेहमत असरफ घानी–  बिहान १०ः२०
भुटानका प्रधानमन्त्री छिरिङ टोग्वय– बिहान ११ः३०
माल्दिभ्सका राष्ट्रपति अब्दुल्ला यामिन– दिउँसो १२ः१५
भारतका प्रधानमन्त्री नरेन्द्र मोदी– दिउँसो २ः३० देखि ३ः००
पाकिस्तानका प्रधानमन्त्री नवाज सरिफ– दिउँसो ३ः३५ देखि ४ः००
बंगलादेशका प्रधानमन्त्री शेख हसिना– दिउँसो ४ः४५
    
स्वागतको कार्यक्रम:
सार्कका राष्ट्राध्यक्ष वा सरकार प्रमुख तथा प्रथम महिलालाई शिष्टाचार महापाल, सम्बन्धित देशका राजदूत वा नियोग प्रमुखले विमानमा नै पुगेर स्वागत गर्नुहुनेछ भने मोटरबाट ओर्लेपछि उहाँहरूलाई उपप्रधानमन्त्री, मन्त्रिपरिषद्का एक सदस्य, मुख्य सचिव र प्रधानमन्त्रीका प्रमुख स्वकीय सचिवले औपचारिक स्वागत गर्ने कार्यक्रम निर्धारण भएको छ ।
विशिष्ट अतिथिको स्वागतपछि मङ्गल धुनसँगै पाहुनामा सम्मान गारत प्रस्तुत गरिनाका साथै विशिष्ट पाहुनाका देशको राष्ट्रिय गीत बजाएपछि नेपालको राष्ट्रिय गीत प्रस्तुत हुनेछ ।  विमानस्थलदेखि सोल्टी होटलसम्मको सवारी मार्गका विभिन्न भागमा नेपालका विविध जाति र समुदायले आआफ्नो वेशभूषा झल्किने परम्परागत पहिरनमा विशिष्ट अतिथिको मुलुकका राष्ट्रिय झन्डा फहराउनका साथै परम्परागत बाजा बजाएर उहाँहरूको स्वागत –अभिवादन गरिने भएको छ ।
