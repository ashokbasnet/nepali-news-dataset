कांग्रेस कार्यालयमा नेविसंघको प्रदर्शन

काठमाडौं, भदौ ३० - एघारौं महाधिवेशन स्थगित गरिएको विरोधमा नेपाल विद्यार्थी संघमा आवद्ध विद्यार्थीहरुले माउ पार्टी नेपाली कांग्रेसको कार्यालयमा प्रदर्शन गरेका छन् ।
पार्टीका नेताहरु केन्द्रीय समितिको बैठकका पार्टी सानेपास्थित पार्टी मुख्यालयमा जम्मा भएको मौका पारेर नेविसंघका विद्यार्थीहरुले प्रदर्शन गरेका हुन् ।
पार्टी सभापति एवं प्रधानमन्त्री सुशील कोइराला पार्टी कार्यालय प्रवेश गर्ने क्रममा असन्तुष्ट विद्यार्थीहरुले टिके प्रथा बन्द गरी जतिसक्दो चाँडो महाधिवेशन गरिनुपर्ने माग गर्दै नाराबाजी नै गरेका छन् ।
पार्टीको केन्द्रीय समितिको बैठक चलिरहँदा असन्तुष्ट विद्यार्थीहरुले दिनभर पार्टी कार्यालय परिसरमा नाराबाजी गरे । नेपाल विद्यार्थी संघको यहि भदौ २९ देखि ३१ गतेसम्मका लागि तय गरिएको ११ औं महाधिवेशन तयारी नपुगेको भन्दै नेपाली कांग्रेसले गत शनिबार स्थगित गरेको थियो । कांग्रेसले नेविसंघको महाधिवेशन छैटौं पकट स्थगित गरेको हो । आठ वर्षयता नेविसंघको महाधिवेशन हुन सकेको छैन ।
कांग्रेसले ६ महिनाभित्र महाधिवेशन गर्ने गरी रञ्जित कर्णको अध्यक्षतामा ३१ महिना पहिले तदर्थ समिति गठन गरेको थियो । असन्तुष्ट विद्यार्थीहरुले महाधिवेशन गर्न इमान्दार नभएको भन्दै तदर्थ समिति विघटन गर्न माग गरेका छन् । महाधिवेशन स्थगित गरिएको विरोधमा नेविसंघका चार जना विद्यार्थी गत शनिबारदेखि पार्टी केन्द्रिय कार्यालयमा आमरण अनसन वसिरहेका छन् ।
जतिसक्दो छिटो महाधिवेशन गरेर निर्वाचित नेतृत्वलाई संघको नेतृत्व जिम्मा लगाइनुपर्ने मागसहित गणेश सापकोटा, रविन्द्र रोकाय, सुजन अधिकारी र शंकर पौडेल आमरण अनसनमा बसेका हुन् ।
