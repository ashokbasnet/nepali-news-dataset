माओवादी मजदुर संगठनको नेतृत्व जमकट्टेललाई नै

काठमाडौं, जेठ २८ - एकीकृत नेकपा माओवादीले मजदुर संगठनको नेतृत्व फेरि शालिकराम जमकट्टेललाई दिएको छ । पार्टी फूटको संघारमा पुगेका बेला अध्यक्ष पुष्पकमल दाहाल प्रचण्डले कारवाहीमा परेका जमकट्टेललाई अखिल नेपाल ट्रेड युनियन महासंघको अध्यक्षको जिम्मेवारी दिनु भएको हो । पार्टी कार्यालय कोटेश्वरमा पत्रकार सम्मेलन गरेर अखिल नेपाल ट्रेड युनियन महासंघका अध्यक्ष शालिकराम जमकट्टेल आफैले २०६५ साल फागुनको एकता महाधिवेशनबाट चयन भएको ९३ सदस्यीय केन्द्रीय समिति पुनस्र्थापनाको घोषणा गर्नुभयो ।

 

मजदुर संगठनभित्र विवाद चर्कदै गएको भन्दै महाधिवेशन गर्न पार्टीसचिव पोष्टबहादुर वोगटीको संयोजकत्वमा समिति गठन भएको थियो । तर मजदुर सँगठनले संगठनभित्रको फूटलाई पनि जोगाउन नसकेको, महाधिवेशन पनि हुन नसकेको र आफूहरुमाथिको आरोप पनि पुष्टि नभएको भन्दै संस्थापन पक्षधर मजदुरले केन्द्रीय समिति पुर्नस्थापित गर्न माग गरेका थिए ।

असार १ गते माओवादीले गर्ने सभामा कार्यकर्ता ल्याउन प्रचण्डले जमकट्टेललाई निर्देशन दिएपछि आफूमाथि कारवाही भएकोले जिम्मेवारी पूरा गर्न नसक्ने र आर्थिक सहयोग पनि गर्न नसक्ने जवाफ जमकट्टेलले दिनु भएको थियो । तर प्रचण्डले असार १ गतेको सभामा कार्यकर्ता ल्याउनका लागि भन्दै जमकट्टेलाई फेरि मजदुर संगठनको जिम्मेवारी दिएको स्रोतले जनाएको छ ।
