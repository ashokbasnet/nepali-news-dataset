​प्यूठानमा १०२ वर्षे वृद्धाले हालिन् भोट

एलबी थापा/उज्यालो ।
प्यूठान, असार १४–  प्यूठानमा १ सय २ वर्षका ज्येष्ठ नागरिकले मतदान गर्नुभएको छ । गौमुखी गाउँपालिका–३, स्थित रजवाराकी १ सय २ वर्षिया दुर्पतीमाया मल्लले स्थानीय तह चुनावमा मतदान गर्नुभएको हो । घरदेखि आधा घण्टा टाढा रहेको खरा माध्यमिक विद्यालयमा रहेको मतदान केन्द्रमा मल्लले आफ्नो उम्मेदवार चयन गर्न मत दिनुभयो । उहाँलाई नाती जोगिन्द्र मल्लले बोकेर मतदान केन्द्रमा लैजानुभयो । ‘हजुरआमालाई मैले बोकेर यहाँ ल्याएको हुँ’ उहाँले भन्नुभयो, ‘गाउँको नेता चुन्न भोट हाल्न पाउँदा खुसी हुनुहुन्छ ।’ 
जिल्लाको दुर्गम बस्ती रजवारामा २ वटा मतदान केन्द्र छन् । दुबै मतदान केन्द्रमा १ हजार १ सय २३ जना मतदाता रहेका छन् । जिल्लाको उहाँ सबैभन्दा ज्येष्ठ नागरिकका रुपमा मतदान गरेको अनुमान गरिएको छ ।
