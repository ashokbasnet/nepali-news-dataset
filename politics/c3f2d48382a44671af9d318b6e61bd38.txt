सहमति कार्यान्वयनका लागि राष्ट्रपति र मुख्यदलबीच छलफल

हिम विष्ट/उज्यालो । काठमाडौं, फागुन १८ - मुख्यदलले सहमति कार्यान्वयनका लागि बिहान राष्ट्रपति रामवरण यादवसंग छलफल गरेका छन । 

२२ गते अगाडि नै प्रधानन्यायाधीश  खिलराज रेग्मीको नेतृत्वमा चुनावी सरकार गठन गर्ने तयारी दलहरुको छ ।

राष्ट्रपति भवन शितल निवासमा राष्ट्रपति यादव र मुख्यदलका शिर्षनेताहरुबीच भएको बैठकमा प्रधानन्यायाधीशको नेतृत्वमा २२ गते अगाडि नै सरकार गठन गर्ने बिषयमा छलफल भएको नेताहरुले बताएका छन् ।

बैठकपछि एकीकृत नेकपा माओवादीका नेता कृष्णबहादुर महराले २२ गते अगाडि नै चुनावी सरकार गठन गर्नेबारे सहमति भइसकेको बताउनुभयो । त्यसका लागि बाधा अड्काउ फुकाउ र सपथ ग्रहणका केहि कुरा मिलाउन बाँकी रहेकोले महराको भनाई छ ।

काँग्रेस उपसभापति रामचन्द्र पौडेलले प्रधानन्यायाधीशलार्ई प्रधानमन्त्री बनाउनेबारे धेरै कुरा मिलिसकेको र अब बाधा अड्काउ फुकाउ र सपथ ग्रहणबारे सहमति गरेर अगाडि बढिने बताउनुभयो ।

उहाँले अहिलेको सरकारले सहमति भएको दिनपछि अहिलेसम्म गरेका सवै निर्णयहरु बदर हुनुपर्ने बताउनुभयो । छलफलमा एकीकृत नेकपा माओवादी, नेपाली काँग्रेस, नेकपा एमाले र संयुक्त लोकतान्त्रिक मधेसी मोर्चाका शीर्ष नेताहरु सहभागि थिए ।

प्रधानन्यायाधीशलाई सरकार प्रमुख नबनाउन दायर गरिएको रिटको फागुन २४ गते सर्वोच्च अदालतमा फैसला हुँदैछ ।

राष्ट्रपतिसंगको भेटअघि दलहरुले बिहान प्रधानमन्त्री निवास बालुवाटारमा असहमतिका विषयमा सहमति गर्न छलफल गरेका थिए ।
