सप्तरी घटना : एमाले नेता, प्रमुख जिल्ला अधिकारी र प्रहरी प्रमुखविरुद्ध मुद्दा हालिने

सप्तरी, फागुन २५ – सप्तरी घटनाका सम्बन्धमा उच्च अदालत राजविराज बार र सप्तरी जिल्ला बार इकाईको संयुक्त बैठकले एमाले नेतासहित तत्कालिन प्रमुख जिल्ला अधिकारी उद्धव तिमिल्सिना, प्रहरी प्रमुख एसपी दिवेश लोहनीविरुद्ध मुद्दा दायर गर्ने निर्णय गरेको छ ।
उच्च अदालत जनकपुरको इजलास राजविराज बारका अध्यक्ष विजय यादवले एमाले नेताहरु, प्रमुख जिल्ला अधिकारी, प्रहरी उपरीक्षकविरुद्ध बिहीबार मुद्दा दायर गरिने बताउनुभएको छ । एमाले नेता, प्रमुख जिल्ला अधिकारी र प्रहरी उपरीक्षकको सहभागितामा गोली काण्ड भएको दाबी गर्दै उनीहरुविरुद्ध अंगभंग र कर्तव्य ज्यान मुद्दा हाल्ने बैठकको निर्णय भएको उहाँले जानकारी दिनुभएको छ । 
एमालेको मेची महाकाली अभियान विथोल्न खोज्ने मधेसी मोर्चाका कार्यकर्ता र प्रहरीबीच सोमबार राजविराजमा भएको झडपमा तीन जनाको ज्यान गएको थियो । घाइतेमध्ये एकजनाको बुधबार उपचारका क्रममा ज्यान गयो । 
घटनामा सप्तरी बार एशोसिएसनका कोषाध्यक्ष दिगम्बर यादव पनि घाइते भएका छन् । उनको पेटमा गोली लागेको छ र वीपी कोइराला स्वास्थ्य बिज्ञान प्रतिष्ठानमा उपचार भइरहेको छ ।
प्रमुख जिल्ला अधिकारी र प्रहरी उपरीक्षकसहित अभियान अन्तर्गत सप्तरी आएका नेकपा एमाले अध्यक्ष केपी शर्मा ओली, नेता माधव नेपाल र झलनाथ खनाल, महासचिव ईश्वर पोखरेल, संसदीय दलका उपनेता सुवास नेम्वाङ, नेताहरु सत्यनारायण मण्डल, सुमनराज प्याकुरेल, दिवाकर देबकोटाविरुद्ध मुद्दा दर्ता गर्ने उनीहरुको तयारी छ ।
घटनाको विरोधमा कानुन व्यवसायीहरुले एकल इजलासबाट सुनुवाई हुने रिट निवेदनको काम, बन्दी प्रत्यक्षीकरण र थुनछेकको आदेश तथा मुद्दाको अन्तिम हदम्यादका लिखत दर्ताबाहेकका काम स्थगित गर्ने निर्णय पनि गरेका छन् ।
सप्तरीमा गएको सोमबार चारजनाको ज्यान जाने गरी भएको हिंसात्मक घटनाको छानविन गर्न पूर्वक्षेत्रीय प्रहरी कार्यालय विराटनरगरले तीन सदस्यीय छानबिन टोली गठन गरेको छ । अञ्चल प्रहरी कार्यालय कोसीका प्रमुख प्रहरी वरिष्ठ उपरीक्षक उत्तम कार्कीको संयोजकत्वमा छानबिन टोली गठन गरिएको पूर्वक्षेत्रीय प्रहरी प्रमुख डिआईजी रमेश भट्टराईले जानकारी दिनुभयो । टोलीमा पूर्वक्षेत्रीय प्रहरी गणका प्रहरी उपरीक्षक भीमप्रसाद ढकाल र क्षेत्रीय प्रहरी कार्यालयका प्रहरी उपरीक्षक विद्यानन्द माझी सदस्य छन् । 
बिहीबारबाट काम सुरु गर्ने छानबिन टोलीले सप्तरी घटनामा गोली चल्ने अवस्था थियो थिएन, सुरक्षाकर्मीको संयोजन विधिसम्मत् थियो थिएन, सुरक्षा नेतृत्व गर्नेको कमजोरी भए नभएको लगायतका विषयमा अविलम्ब समीक्षात्मक प्रतिवेदन पेस गर्ने जिम्मेवारी तोकिएको डिआईजी भट्टराईले बताउनुभयो ।
यसैबीच, सप्तरी घटनापछि उत्पन्न परिस्थितिलाई न्यूनीकरण गर्ने विषयमा बुधबार राजविराजमा स्थानीय प्रशासन र संयुक्त लोकतात्रिक मधेसी मोर्चाबीच वार्ता भएको छ । घटनापछि प्रमुख जिल्ला अधिकारी उद्धव तिमल्सिना, जिल्ला प्रहरी प्रमुख एसपी दिवेश लोहनी, डिएसपी दानबहादु्र कार्की र सशस्त्र प्रहरी सीमा सुरक्षा कार्यालयका एसपी जयबहादुर खड्कालाई गृह मन्त्रालयले फिर्ता बोलाएपछि खटाइएका नयाँ प्रशासन र सुरक्षा प्रमुख जिल्ला आउनु अगावै स्थानीय प्रशासन र मोर्चाबीच वार्ता भएको हो ।
निमित्त प्रमुख जिल्ला अधिकारी रहेका प्रशासकीय अधिकृत प्रेमप्रसाद उपाध्यायले मोर्चा र प्रशासनबीच वार्तामा मोर्चाले सहिद घोषणा, क्षतिपूर्ति, घाइतेको उपचार र गोली चलाउनेलाई कारबाही गर्ने माग गरेको बताउनुभयो । यस्तै एमाले नेतालाई दिइएको व्यक्तिगत सुरक्षाकर्मी पनि हटाउने कुरा आफूहरुले राखेको मोर्चा सप्तरीका संयोजक दिनेश यादवले बताउनुभयो । नयाँ प्रमुख जिल्ला अधिकारी आएपछि उक्त विषयमा वार्ता भई शव बुझ्ने सहमति भएको छ ।
