३ दलले छाडे आफूले देशलाई निकास दिने गच्छदारको भनाई

सुनसरी, माघ ८ - उपप्रधान एवम् गृहमन्त्री विजयकुमार गच्छदारले ठूला तीन दलका कारणले मुलुक संकटमा फस्दै गएको आरोप लगाउनु भएको छ । 

सुनसरी वाणिज्य संघको ३२ औ साधारणसभा तथा चेम्बर गेष्ट हाउस उद्घाटन कार्यक्रमलाई संम्वोधन गर्दै उहाँले तीन दलले छोडे आफूलगायतका साना दलले देशलाई निकास दिने दावी गर्नुभयो ।  

उहाँले आफू देशलाई निकास दिन लागि परेको भए पनि एमाले, माओवादी र काग्रेसको सत्ता लिप्साका कारण देशले निकास पाउन नसकेको आरोप लगाउनुभयो ।

मन्त्री गच्छदारले चुनावमा जान कुनै पनि राजनीतिक दलहरु डराउनु नहुने बताउनुभयो ।  उहाँले राष्ट्रपतिले जति पटक सहमतिको लागि आह्वान गरे पनि तीन दलले तीनतिर मुख फर्काएर एक अर्काको आलोचनामै गएकाले सहमति हुन नसक्ने ठोकुवा गर्नुभयो ।
