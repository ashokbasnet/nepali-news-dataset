न्यायाधीश अभावमा संसदीय सुनुवाई सम्बन्धी रिटको सुनुवाई अनिश्चित

प्रकाश ढकाल/उज्यालो ।
काठमाडौं, जेठ २६ – सर्वोच्च अदालतमा न्यायाधीश अभाव हुँदा न्यायाधीशको संसदीय सुनुवाईको विषयमा परेका रिटको सुनुवाई अनिश्चित बनेको छ । मंगलबार सुनुवाई हुने भनिएपनि तीन वटा संयुक्त इजलास बसेकाले हुन सकेन । यस्तै बुधबार पनि एक इजलास नतोकिएकाले पेशी तोकिएको छैन ।
न्याय परिषदले गएको फागुन १८ गते सर्वोच्चका लागि ११ जना न्यायाधीशको नाम सिफारिस गरेको थियो । सिफारिसको खारेजीको माग गर्दै पूर्णचन्द्र पौडेलले दायर गर्नुभएको छ ।
सुरुमा पौडेलको रिट सर्वोच्चका रजिस्ट्रारले दरपिठ गरे पनि वैद्यनाथ उपाध्यायको इजलासले सुनुवाई गर्न आदेश दिएको थियो । सिफारिस खारेजीको रिट दर्ता भएसँगै आइतबार अधिवक्ता ज्योती बानियाँले त्यसलाई खारेज गर्न माग गर्दै अर्को रिट दायर गर्नुभएको छ ।
दुवै रिट निवेदनमाथि मंगलबार एकसाथ सुनुवाई गर्ने तयारी भएपनि न्यायाधीश अभावमा अनिश्चित बनेको निवेदक ज्योती बानियाँले जानकारी दिनुभयो । संसदीय सुनुवाई समिति कति सदस्य बनाउने भन्ने विषयमा ठूला दलबिच विवाद हुँदा सात महिनादेखि संसदको कार्यसञ्चालन नियमावली पारित हुन सकेको छैन ।
नयाँ संविधानअनुसार सुनुवाई समिति १५ सदस्य बनाउने कि पुरानै ७५ लाई निरन्तरता दिने भन्ने विषयमा रहेको विवादका कारण सुनुवाई समिति नबन्दा सर्वोच्चका लागि सिफारिस प्रधानन्यायाधीश र अरु ११ जना न्यायाधीशको सुनुवाई रोकिएको छ ।
