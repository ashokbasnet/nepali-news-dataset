संविधान संशोधनः कुन दल कतातिर ? ‘प्रस्तावको पक्षमा दुई तिहाइ मत पुगिसक्यो’ (भिडियो)

सरकारले शनिबारसम्म संविधान संशोधन प्रस्तावमाथि नै संशोधन हालेर भएपनि एमालेसहित सहमतिको प्रयास जारी राख्ने जनाएको छ ।

संविधान संशोधनको पक्षमा दुई तिहाइ मत पुर्‍याउन अहिले कायम रहेको सदस्य संख्या ५९३ मध्ये ३९६ मत पुर्‍याउनुपर्छ ।

अहिले सत्तापक्ष र विपक्षमा देखिएको मत गन्दा स्पस्टरुपमा यही हुन्छ भन्ने अवस्था छैन । तर, केही विपक्षी दलसमेत सत्तारुढ दललाई सघाउन तयार भएको सरकारको बुझाइ छ ।

अर्कोतिर विपक्षी एमालेसहितको गठबन्धनले आफूहरुसँग प्रस्ताव ‘फेल’ गर्न पुग्ने एक तिहाइ बढी मत रहेको दाबी गरिरहेको छ ।

सरकारले प्रस्तावको पक्षमा कांग्रेस २०७, माओवादी केन्द्र ८१, राप्रपा ३७, राजपा नेपाल २५, मधेसी जनअधिकार फोरम लोकतान्त्रिक १७, संघीय समाजवादी १५, नेकपा संयुक्त २, परिवार दल २ र अन्य ११ गरी ३९८ मत रहेको दाबी गरेको छ । जबकी, दुई तिहाइ पुग्न ३९६ मत भए पुग्छ ।

उपप्रधान एवं गृहमन्त्री विमलेन्द्र निधि सरकारले लगेको संशोधन प्रस्तावमा प्रस्टरुपमा दुई तिहाइ मत पुगिसकेको दाबी गर्छन् ।

एमालेभित्रै पनि तराई–मधेसका थुप्रै सांसदले प्रस्तावको पक्षमा मत हाल्न दबाब दिएकाले अन्तिममा एमालेले पनि सहयोग गर्ने अपेक्षा गृहमन्त्री निधिको छ ।

विपक्षी गठबन्धनसँग अहिले एमाले १८१, नेकपा माले ५, नेमकिपा ४, राष्ट्रिय जनमोर्चा ३, बहुजन पार्टी १, नेपा पार्टी १ गरी १९५ मत प्रस्टरुपमा देखिएको छ । परिवार दल र मेघराज निषाधको पार्टीले सहयोग गर्ने एमालेको दाबी छ ।

यी दलले विपक्षीलाई सहयोग गरेको खन्डमा सरकारी प्रस्तावको पक्षमा दुई तिहाइ पुग्ने छैन । यद्यपि, परिवार दलले सरकारलाई सहयोग गर्ने बताइसकेको छ ।

एमाले प्रमुख सचेतक भानुभक्त ढकाल संशोधन पारित हुन नदिन आफूहरुसँग यथेष्ट मत रहेको दाबी गर्छन् । एक रिपोर्ट (विस्तृत भिडियोमा हेर्नुहोस्) ।
