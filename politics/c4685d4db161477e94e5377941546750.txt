सडकबाट संविधान जारी हुन सक्दैन : उपप्रधानमन्त्री सिंह

दुर्गाप्रसाद शर्मा/उज्यालो । पर्वत, फागुन २ - उपप्रधान मन्त्री एवम् संघीय मामिला तथा स्थानीय विकास मन्त्री प्रकाशमान सिंहले सडकबाट संबिधान जारी हुन नसक्ने बताउनुभएको छ ।
पर्वतको कुस्मामा निर्मित नेपालकै अग्लो वडागाउँ–कैया झोलुङ्गे पुलको उद्घाटन गर्दै मन्त्री सिंहले संसारका सबै ठाउँमा संबिधानसभाबाटै संबिधान बन्ने भएकाले सडकबाट संबिधान जारी हुन सक्दैन भन्नुभयो । संविधानसभामा भाग लिने अनि संविधानसभाको प्रकृया अघि बढेपछि आफूलाई चित्त नबुझेको भन्दै सडकमा गएर संबिधान जारी गर्ने धम्की दिनुको कुनै अर्थ नभएको उहाँको भनाई छ ।
उहाँले  सकेसम्म सहमतिवाट नत्र प्रकृयामा गएर भएपनि अब केहि महिनामा संविधान जारी हुने ठोकुवा गर्नुभयो । पहिलो संबिधानसभाले प्रकृयामा नगएका कारण संबिधान दिन नसकेकाले  पहिलेको गल्ती यसपटक नदोहोरिने ठोकुवा गर्नुभयो । उहाँले पहिले प्रकृयामा नजाँदा संबिधान आउन नसकेकाले दोस्रोमा प्रकृयामा गएरै भएपनि संबिधान दिने प्रतिबद्धता सबै दलले गरेकाले अन्तत प्रकृयामा नै सबैका बिचमा सहमति हुन्छ भन्नुभयो ।
पर्वतको सदरमुकाम कुस्माबजारको बड्गाउँबाट  देखि छिमेकी बागलुङ्गको ३ सय ४७ मिटर लामो र १ सय ५६ मिटर उचाई रहेको उक्त पुल नेपालकै अग्लो पुल हो । यो पुल गत कात्तिक महिनादेखि नै सञ्चालनमा आएपनि औपचारिक रुपमा शनिवार उद्घाटन गरिएको छ । यो पुल १ करोड ५५ लाख  ३८ हजार रुपैयाँको लागतमा सम्पन्न भएको हो । पुलबाट एकैपटक ७ सय ५० जना यात्रुले ओहोरदोहोर गर्न मिल्ने छ ।
पुल निर्माण पश्चात दक्षिण बागलुङका १७ गाविसका वासीन्दा प्रत्यक्ष रुपमा लाभान्वित बनेका छन् । पुल निर्माण पश्चात दुई घण्टाको बाटो ५ मिनेटमै छोटिएको स्थानियबासिन्दाको भनाई छ । पुलमा आन्तरिक पर्यटकको समेत ओइरो लागेको छ । यसमा बञ्जीजम्प सञ्चालन गर्ने योजना पनि अघि सारिएको छ ।
