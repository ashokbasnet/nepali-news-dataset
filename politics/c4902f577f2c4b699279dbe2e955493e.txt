क्षेत्र निर्धारणको बखेडा झिकेर चुनाव सार्ने षड्यन्त्र : राणा

भक्तपुर, साउन ३१ - राष्ट्रिय प्रजातन्त्र पार्टीका वरिष्ठ नेता पशुपति शमशेर राणाले एकीकृत नेकपा माओवादी र मधेशवादी दलले क्षेत्र निर्धारणको बखेडा झिकेर निर्वाचन पर सार्ने षड्यन्त्र गरिरहेको आरोप लगाउनु भएको छ ।
रफत संचार क्लवले आयोजना गरेको अन्तरक्र्रिया कार्यक्रममा बोल्दै उहाँले अहिलेपनि एमाओवादी र मद्येशवादी दलले मंसिरमा निर्वाचन नगर्ने षडयन्त्र गरिरहेको बताउनुभयो ।
असन्तुष्ट दलहरुलाई निर्वाचनमा ल्याउनका लागि भईरहेको वार्ताका सन्दर्भ कोट्याउँदै राणाले चारदलीय उच्चस्तरीय समिति, सरकार र असन्तुष्ठ दलहरुले गरेको वार्ता परिणाममुखी नभएको बताउनुभयो । उहाँले इमान्दार भएर परिणाममुखी वार्तामा लाग्न समिति र सरकारलाई आग्रह गर्दै मंसिरको निर्वाचनलाई सार्नका लागि वार्ता भएको हो भने वार्ताको औचित्य नहुने उल्लेख गर्नुभयो ।
उहाँले भन्नुभयो “अहिले भईरहेको वार्ता मंसिर ४ गते नै गर्नका लागि हुनुपर्छ, निर्वाचन सार्नका लागि वार्ता भएको हो भने त्यो वार्ताको औचित्य छैन ।” लामो र निर्णयमा पुग्न नसकेको वार्तालाई छिट्टै मंसिर मै निर्वाचन हुनुगरि निर्णयमा पुग्नुपर्नेमा उहाँले जोड दिनुभयो ।
ठूला चारदल संवेदनसिल र गम्भिर हुन नसक्दा मुलुकमा अहिलेको समस्या आएको उल्लेख गर्दै उहाँले असंन्तुष्ट दललाई सहमतिमा ल्याउन नसक्नु र चुनावको मिति सारेर चैत्रमा पुर्याउन सहमत हुनु जनता प्रतिको धोका भएको जिकिर गर्नुभयो ।
निर्वाचन आयोगले मसिर ४ गते नै निर्वाचन गर्ने गरि तयारी  गरिरहेको अबस्थामा ठूला दलहरुले नै निर्वाचनको वातावरण बनाउन  नसकेको उहाँको आरोप थियो । निर्वाचन आयोगलाई चुनाव लागेपनि ठूला दल र जनतालाई अझै चुनाव नलागेको र निर्वाचन हुनेमा विश्वास नभएको उहाँले दाबी गर्नुभयो ।
देश बाढी पहिरोको चपेडामा पर्दा पनि राहत दिन नसकेको भन्दै उहाँले सरकारको आलोचना गर्नुभयो । कालिकोट र दार्चुलाका पहिरो पिडितलाई यथोचित राहत ब्यवस्था गर्न प्रधानमन्त्रीसंग माग गर्दै उहाँले सरकार जनताको पक्षमा नरहेको बताउनुभयो । दिनदहाडै एसएलआर तथा हतियार देखाएर करोडौ रुपैयाँ लुटपात गरिहरकेकोको अबस्थामा सरकारले शान्ति सुरक्षाको व्यबस्था गर्न नसकेको र सरकार निरिह भएको आरोप लगाउनुभयो ।
