युरोपियन युनियनलाई नेकपा– माओवादीको चेतावनी

काठमाडौ, भदौ २८ – नेकपा माओवादीले आन्तरिक मामिलामा हस्तक्षेप नगर्न युरोपियन युनियनलाई चेतावनी दिएको छ ।
युरोपियन युनियनका राजदूतहरुले बन्दको विरोध गरेर कुटनीतिक मर्यादा नाघेको भन्दै नेकपा माओवादीले आपत्ति जनाएको हो ।
आफ्नो सीमा नाघेर युरोपियन युनियनका राजदूतहरुले बन्दको विरोध गर्नेलाई समर्थन गरेको नेकपा माओवादीको आरोप छ । प्रवक्ता पम्फा भुसालले शुक्रबार विज्ञप्ति निकालेर युरोपियन युनियनका राजदूतलाई आन्तरिक मामिलामा हस्तक्षेप नगर्न र कुटनीतिक मर्यादामा रहन ध्यानाकर्षण गराउनुभएको छ ।
सामान्य र सहज रुपबाट आवाज नसुनेकोले बन्द गर्नु परेको माओवादीको जिकिर गरेको छ । त्यस्तै नेकपा माओवादीले गौतम बुद्ध भारतमा जन्मेको भनेर भारतीय सञ्चार माध्यमले भ्रम फैलाएकोमा पनि कडा विरोध गरेको छ ।
