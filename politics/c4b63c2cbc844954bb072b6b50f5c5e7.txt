विवादित विषयलाई प्रक्रियामा लैजान पनि सहमति चाहिन्छ : एमाओवादी

काठमाडौं, असोज ११ – एकीकृत नेकपा माओवादीले सकेसम्म सहमतिकै आधारमा संविधान निर्माण गर्नु पर्ने बताएको छ ।
तर सहमति जुट्न नसके विवादित विषयलाई प्रक्रियमा लैजान पनि सहमति चाहिने माअाेवादीको भनाई छ ।
संविधानका विवादित विषयमा सहमति जुटाउने समय तीन दिन मात्र बाँकी रहेका बेला एमाओवादीले शनिबार पार्टी मुख्यालय कोटेश्वर पेरिसडाँडामा पत्रकार सम्मेलन गरी प्रक्रियामा जान पनि सहमति चाहिने बताएको हो । दलहरुबीच राज्यपुनर्संरचना, शासकीय स्वरुप, निर्वाचन प्रणाली र न्याय प्रणालीका विषयमा विवाद छ ।
एमाओवादीका प्रवक्ता दीनानाथ शर्माले विवादित विषयमा सहमतिका लागि आफ्नो दलले पूरै शक्ति प्रयोग गरिरहेको बताउँदै राजनीतिक सहमति बिना प्रक्रियामा गए संविधान बन्न नदिने चेतावनी दिनुभयो ।
शर्माले संसद बैठक सञ्चालन गर्ने विषयमा अहिले भइरहेका छलफल औपचारिकतामा मात्र सिमित भएको भन्दै दसैँ अघि व्यवस्थापिका संसदको बैठक चल्ने अवस्था नरहेको बताउनुभयो । उहाँले संसदको गतिरोध अन्त्यका लागि सत्तारुढ दलहरु गम्भीर नरहेको आरोप समेत लगाउनुभयो ।
