समयमै संविधान चाहिँदैन भन्नेमा ६०१ को भोट !

ललितपुर, माघ ४ – निर्धारित मितिमै संविधान जारी गर्न माग गर्दै एमालेको भ्रातृ संगठन युवा संघ नेपालले आइतबार ललितपुरको लगनखेलमा नमूना जनमत संग्रह गरेको छ ।
बिहान ११ बजेदेखि दिउँसो ४ बजेसम्म भएको मतदानमा २४ हजार ६ सय १५ जना सहभागी भएका युवा संघ नेपालले जनाएको छ ।
युवा संघका केन्द्रीय प्रवक्ता प्रभातविक्रम कटवालका अनुसार तोकिएको समयमै संविधान चाहिन्छ भन्नेमा २३ हजार ९ सय ९३ मत खसेको छ । २१ मत बदर भएको छ भने ६०१ जनाले भने समयमा संविधान चाहिँदैन भन्नेमा भोट दिएका छन् ।संविधानसभा पनि ६०१ कै छ ।
संविधानसभाले समयमा संविधान बनाउन नसक्ने भयो भनेर व्यंग्य गर्दै नमूना जनमत संग्रहमा पनि यसरी नै मिलाइएको त होइन भन्ने जिज्ञासामा कटवालले भन्नुभयो, ‘मिलाइएको होइन, गणना गर्दा ६०१ को भोट चाहिँ समयमा संविधान चाहिँदैन भन्नेमा खसेको भेटियो ।’
